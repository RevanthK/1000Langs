40001001	An t'i'at Dhuchlab abal in xits' yanétal a Jesucristo, tsakamláb k'al a David, tsakamláb k'al a Abraham.
40001002	A Abraham in tsakámna' a Isaac, ani a Isaac in tsakámna' a Jacob, ani a Jacob in tsakámna' a Judá ani in ebchalchik.
40001003	A Judá, k'al a Tamar in tsakámna' a Fares ani a Zara, ani a Fares in tsakámna' a Esrom, ani a Esrom in tsakámna' Aram,
40001004	a Aram in tsakámna' a Aminadab, ani a Aminadab in tsakámna' a Naasón, ani a Naasón in tsakámna' a Salmón;
40001005	a Salmón k'al a Raáb, in tsakámna' a Booz, ani a Booz k'al a Rut in tsakámna' a Obed, ani a Obed in tsakámna' a Isaí;
40001006	a Isaí in tsakámna' an ts'álej David. Ani an ts'álej David k'al in tomkílak a Urías in tsakámna' a Salomón;
40001007	a Salomón in tsakámna' a Roboam, ani a Roboam in tsakámna' a Abías, ani a Abías in tsakámna' a Asa,
40001008	a Asa in tsakámna' a Josafat, ani a Josafat in tsakámna' a Jorám, ani a Jorám in tsakámna' a Uzías;
40001009	a Uzías in tsakámna' a Jotam, ani a Jotam in tsakámna' a Acaz, ani a Acaz in tsakámna' a Ezekías;
40001010	a Ezekías in tsakámna' a Manasés, ani a Manasés in tsakámna' a Amón, ani a Amón in tsakámna' a Josías;
40001011	a Josías in tsakámna' a Jekonías ani in ebchalchik, ti in k'ijil an ne'dhaxtaláb ti Babilonia.
40001012	Talbél an ne'dhaxtaláb ti Babilonia, a Jekonías in tsakámna' a Salatiel, ani a Salatiel in tsakámna' a Zorobabel;
40001013	a Zorobabél in tsakámna' a Abiud, ani a Abiud in tsakámna' a Eliakím; ani a Eliakím in tsakámna' a Azor.
40001014	A Azor in tsakámna' a Sadok, ani a Sadok in tsakámna' a Akim, ani a Akím in tsakámna' a Eliud,
40001015	a Eliud in tsakámna' a Eleazar, ani a Eleazar in tsakámna' a Matán, ani a Matán in tsakámna' a Jacob;
40001016	a Jacob in tsakámna' a José, in tomkíl a María, ju'táj ti wa'tsin a Jesús, bijidh ti a Cristo.
40001017	Tám, patal an xits' yanétaláb ma k'al a Abraham ani ma k'al a David pél i lajuj tsé' i xits' yanétaláb, ani ma k'al a David, ma ti ne'dhaxtaláb ti Babilonia pél i lajuj tsé' i xits' yanétaláb, ani ma ti ne'dhaxtaláb ti Babilonia ma k'al a Cristo pél i lajuj tsé' i xits' yanétaláb.
40001018	Xó', in wa'tsintal a Jesucristo antsé' ti k'alej. Tam ti k'wajatak a María in mím konodh abal ti tomikláb k'al a José, ok'oxej ka junkúxin, elan abal tsakámlidhak ti k'al an Espíritu Santo,
40001019	kom a José, in tomkíl a María, pélak jún i bolidh inik, ani kom yab in lé'ak ki in at'ax t'ilabna', in tsalpay ki in tsinat jilkakay.
40001020	Po tam ti k'wajatak ti tsalpopól k'al axé', jé'itsk'ij, jún in ángelil an Ajátik tejwa'méj ti in wachíb ani in uluw: Tatá' José, in tsakámil a David, yab ki it jik'ey ka bats'uw a María ti a tomkíl, kom pél k'al an Espíritu Santo ti tsakámlidh.
40001021	Ani ne'ets ki in ko'oy jún i tsakam t'ele', ani ka punchij ti in bijiy Jesús, kom Jajá' ne'ets ki in k'ániy in bichówil ti k'al in walab.
40001022	Patal axé' wat'ey abal ka putun jawa' a xi in uluw an tsu'bidh káwlómej ti in ebál an Ajátik, tam ti in uluw:
40001023	Xó' ka tsu'uw, jún i ít chidhan ne'ets ka tsakámlin, ani ne'ets ki in ko'oy jún i tsakam t'ele', ani ne'etschik ki in bijiy Emmanuel (Isa 7:14) (axé' in lé' ki in uluw: A Dios k'al wawá'). (Isa 8:8, 10)
40001024	Ani tam ti ejtsin a José, in t'aja' jant'ini' in ángelil an Ajátik in abámal, ani in bats'uw in tomkíl;
40001025	po yab in exla', ma ti in ko'oy in k'a'ál tsakámil; ani in punchij in bij Jesús.
40002001	Xó', tam ti wa'tsin a Jesús ti Belén, tsabál Judea ti a k'icháj tam ti a Herodes pélak i ts'álej, xó' ka tsu'uw, ulits ti Jerusalén i tsalpadh inikchik a xi tálak ti akan k'ij,
40002002	ani in ulalak: ¿Ju'táj ti k'wajat in Ts'álejil an Judíochik a xi wa'tsinének? Kom i tsu'chámal in ótil ti akan k'ij, ani u tál ki k'ak'na'.
40002003	Tam ti an ts'álej Herodes in ats'a' axé', lej jik'pan ani k'al jajá' ti in putát Jerusalén.
40002004	Tám, in tamkuy patal an ok'ox pale'chik, ani an bajudh exóbchixchik k'al an bichow, in konówiy ju'táj ti ne'ets ka wa'tsin an Cristo.
40002005	Ani jajá'chik in ucha': Ti Belén tsabál Judea, kom antsaná' k'wajat dhuchadh k'al an tsu'bidh kawlómej:
40002006	Ani tatá' Belén, tsabál Judea, ¿yabxe' lej wé' a jalbíl ti ba' an ok'lekchik ti Judá? Kom ti tatá' ne'ets ka kalej jún i ok'oxlom a xi ne'ets ki in kó'bitsiy u bichówil Israel. (Mik 5:2)
40002007	Tám, a Herodes in kaniy tsinatk'ij an tsalpadh inikchik ani in alwa' konówiy an k'ij jayk'i' ti tejwa'méj a ót.
40002008	Tám, in aba'chik ti Belén, ani in ucha': Ki it k'alejchik ani ka alwa' aliy an tsakam, ani tam ka ela', ti ki in tso'óbliy abal ki in k'alej neyej ku k'ak'na'.
40002009	Jajá'chik, tam ti in ats'a' an ts'álej, k'alej. Ani xó' ka tsu'uw, a ót a xi in tsu'úmal tiwa' ti akan k'ij, ok'ox ne'etsak, ma ti ulits ani in alchómna' ju'táj ti k'wajat an tsakam.
40002010	Ani tam ti in tsu'uw a ót, lej kulbéjchik k'al jún i lej pulik kulbéjintaláb.
40002011	Ani tam ti otsenekits ti atáj, in ela'chik an t'ele' k'al in mím María, tám, pak'lunchik ki in k'ak'na'. Ani in japiychik in dhayadh tesorojil in pidha' i ts'ejwalixtaláb; i oro, i olibano ikbaxtaláb ani i mirra k'uwixtaláb.
40002012	Po tso'óbliyat ti in wachíb abal yab ka wichiy ti k'al a Herodes, tám, k'alejchik ti in tsabálil ti píl i bél.
40002013	Xó', talbél tam ti k'alenekitschik, jún in ángelil an Ajátik tejwa'méj ti in wachíb a José ani uchan: Ki it kubiy ani ka dhaya' an tsakam t'ele' ani in mím ani ka dhubchij an bél ti Egipto ani ki it k'wajiy taná' ma tu ucha'; kom a Herodes ne'ets ki in aliy an tsakam t'ele' abal ki in tala'bédha'.
40002014	Tám, k'al i akal ts'akiy ani in dhaya' an tsakam t'ele' ani in mím ani k'alej ti Egipto;
40002015	ani k'wajiy tiwa' ma ti tsemets a Herodes, abal ka putun jawa' a xi in ulúmal an Ajátik k'al in wi' an tsu'bidh kawlómej, in uluw: Ma Egipto u kaniy u tsakámil. (Ose 11:1)
40002016	Tam ti a Herodes in tsu'uw abal k'ijidhnájmej k'al an tsalpadh inikchik, lej wat'adh tsakuy, ani in aba' abal ka tsemdháj patal an tsakamchik a xi ma ti tsáb in tamúb ti Belén ani ti in tonídh, jant'ini' an k'ij, tam ti in alwa' konówiy an tsalpadh inikchik.
40002017	Tám, putun a xi in uluw an tsu'bidh káwlómej Jeremías, in uluw:
40002018	Ats'atméj an dhajal ti Ramá, yajal uk'il ani yajajáltaláb, a Rakel in uk'nanchal in tsakámilchik. Ani yab in lé'na' ka kanatbédháj kom taleychik. (Jer 31:15)
40002019	Po tam ti tsemets a Herodes, xó' ka tsu'uw, in ángelil an Ajátik tejwa'méj ti in wachíb a José ti Egipto,
40002020	in uluw: Ki it ts'akiy, ka dhaya' an tsakam ani in mím ani ki it k'alej ti tsabál Israel, kom tsemtsits a xi in aliyalak ki in tsemdha' an tsakam.
40002021	Tám, ts'akiy, ani in dhaya' an tsakam ani in mím ani k'alej ti tsabál Israel.
40002022	Po tam ti in ats'a' abal a Arkelao pélak i ts'álej ti Judea ti in koytal in pay'lóm Herodes, jik'ey ka k'alej tiwa'. Po tso'óbliyat ti in wachíb abal ka k'alej ti tsabál Galilea,
40002023	ani chích ani k'wajiy ti jún i bichow in bij Nazaret, abal ka putun a xi in uluwchik an Tsu'bidh kawlómej: Ne'ets ka bijiyat ti Nazaretíb.
40003001	Ti niwa' a k'icháj a Juan pujax chích ti ólnomkáw ti joltom tsabál Judea,
40003002	ani in ulal: Ka joltiychik a biyál xe'tsintal, kom an ts'álejláb a xi ti k'ay'lál utenekits.
40003003	Kom axé' já'its a xi in uluwak an tsu'bidh káwlómej Isaías, tam ti in uluw: Dhájantaláb a xi dhájax ti joltom tsabál, ka t'ojojonchijchik in bélil an Ajátik, ka bolidhmédhanchij in bélil. (Isa 40:3)
40003004	Ani jajá', a Juan k'wa'chimadhak k'al in jujúl i camello, ani in wík'nálak jún i ót', ani in k'apnélil pélak i ts'ili' ani i alte' tsi'ím.
40003005	Tám, kalenchábak k'al a xi ti Jerusalén, ani patal a xi ti Judea ani patal a xi ti in tonídh Jordán pulik itse',
40003006	ani pujayábakchik ti Jordán, in lujuwalchik in walab.
40003007	Po tam ti in tsu'uw abal yántolom i Fariseochik ani i Saduceochik che'el ti in pujaxintal, in ucha'chik: Xits' iyalábil i at'ax tsanlom, ¿jita' ti jik'padh ólchámal abal ki it adhláts ti k'ák' tsakúltaláb a xi ne'ets ka chích?
40003008	Jaxtám, ka t'ajchij in walíl jant'ini' ti in tomnál jún a xi in joltiyámal in biyál xe'tsintal,
40003009	ani yab ka tsalpay ka uluw ti a ál tatá'chik: "I kwa'al a Abraham ti pay'lóm," kom naná' tu uchálchik abal a Dios in ejtowal ki in ts'akbanchij a Abraham in tsakámil ti bá' axé' xi t'ujubchik.
40003010	Aniyek'ij, an jatsaj k'wajatits ti in ibíl an akante'chik; jaxtám, patal an akante' a xi yab in bínál i alwa' walíláb, t'ak'iyáb ani jolowáb ti k'amal.
40003011	Naná' k'al an chubaxtaláb tu pujayalchik ál i ja' abal ka joltiy a biyál xe'tsintal, po talbél ti naná', ta'tál júnakej a xi más tsáplidh kej naná', a xi in pajab naná' yab in tomnál ku ne'dhanchij. Jajá' ne'ets ti pujaychik k'al an Espíritu Santo ani k'al i k'amal.
40003012	In ik'ob bet'nomtal k'wajat ti in k'ubak, ani ne'ets ki in wejla' in tsa'umtal, ani ne'ets ki in mulkuw an trigo ti wilte', po ne'ets ki in chika' an pakbil ti k'amal a xi yab jayk'i' teptsinal.
40003013	Tám, a Jesús chích ma ti Galilea tsabál ti k'al a Juan taná' ti Jordán, abal ka pujayat.
40003014	Po a Juan in oybiyalak in ulal: Naná' u yajinchal ti ki in pujay Tatá', ani ¿Tatá' it tál ti k'al naná'?
40003015	Po a Jesús tok'tsin ani in ucha': Ka jila'its xó', kom antsaná' in tomnál ki putuw patal i bolidhtaláb. Tám, in jila'its.
40003016	Ani tam ti pujayámejits a Jesús, wi'pachk'ij kalej ti ja', ani jé'itsk'ij japchin an k'ay'lálchik ani in tsu'uw in Espíritujil a Dios a xi pa'ílak ejtíl jún i kuku', ani tálak ti Jajá';
40003017	ani jé'itsk'ij ats'atméj jún i káwintaláb ti k'ay'lál, a xi in ulal: Axé' pél u k'ánidhowál Tsakámil, ti k'al Jajá' u kwa'al u kulbéltal.
40004001	Tám, a Jesús ne'dháj k'al an Espíritu ti joltom tsabál abal ka tilibnáj k'al an Tenekláb.
40004002	Ani tam ti pabilámadhits tsáb inik a k'icháj, ani tsáb inik i akal, talbél k'a'iy.
40004003	Ani ulénchat k'al an tilibnax, ani uchan: Max pél ti Tsakámil a Dios, ka ucha' axé' xi t'ujubchik abal ka wenk'on ti k'apnél.
40004004	Po a Jesús tok'tsin ani in ucha': Dhuchadh k'wajat: Yab expidh k'al i k'apnél ne'ets ka ejátlin an inik, po k'al patal an káw a xi kalel ti in wi' a Dios. (Deu 8:3)
40004005	Tám, an Tenekláb in ne'dha' ti santo bichow ani in kuba' ti in t'ek'at ts'upk'intal an Tiyópan,
40004006	ani in ucha': Max pél ti Tsakámil a Dios, ka bet'éna' abal alál ti a bá', kom k'wajat dhuchadh: Jajá' ne'ets ki in aba' in ángelilchik ti tatá', ani ti al in k'ubakchik ne'ets ti dhaya', abal yab ka t'idhk'wan a akan k'al an t'ujub. (Sal 91:11-12)
40004007	A Jesús in ucha': K'wajat dhuchadh jayej: Yab ka tilibna' an Ajátik a Diosil. (Deu 6:16)
40004008	Junílek'ij an Tenekláb in ne'dha' ti jún i ts'én a xi tekedh t'ek'at, ani in tsu'biy k'al patal an ts'álejláb ti tsabál ani in witsidh puwenchixtalchik,
40004009	ani in ucha': Patal axé' ne'ets tu pidha', max ki it tudhlun ani ti ki in k'ak'na'.
40004010	Tám, a Jesús in ucha': Winijíts, Satanás, kom k'wajat dhuchadh: Tatá' ne'ets ka k'ak'na' an Ajátik a Diosil ani expidh Jajá' ka t'ojonchij. (Deu 6:13)
40004011	Tám, jilan k'al an Tenekláb, ani jé'itsk'ij, an ángelchik chích ti t'ojchichíl abal Jajá'.
40004012	Tam ti a Jesús in ats'a' abal a Juan jolowámej ti wik'axte', wichiy ka k'alej ti Galilea;
40004013	ani in jila' Nazaret, chích ti k'wajíl ti Capernaum a xi k'wajat walte' pulik lejem, já'its ti in walte'líl an Zabulón ani an Neftalí,
40004014	abal ka k'alej putudh jawa' a xi in ulúmal an tsu'bidh káwlómej Isaías, tam ti in uluw:
40004015	Zabulón tsabál, ani Neftalí tsabál, An bél a xi ti pulik lejem, jek'at ti Jordán, Galilea in k'ál an yab Judíochik;
40004016	An bichow a xi k'wajatak ti bá' an yik'wáx in tsu'uw an pulik tajaxtaláb, Ani a xi k'wajatakchik ti tsabál ani ti in tsalámil i tsemláj, Tajk'an an tajaxtaláb. (Isa 9:1-2)
40004017	Ma ti tám, a Jesús in tujuw ti ólnomkáw ani ki in uluw: Ka joltiy a biyál xe'tsintal, kom an ts'álejláb a xi ti k'ay'lál k'wajat utat.
40004018	Xó', tam ti xe'etsak a Jesús ti in walte'líl an pulik lejem ti Galilea, in tsu'uw tsáb i ebchaláb, a Simón, bijidh ti a Pedro, ani in ebchal Andrés, in bet'enál in dhachuxtal ti pulik lejem, kom pélakchik i dháchul to'ol.
40004019	Ani in ucha'chik: Ti ki in ts'at'énchij, ani ne'ets tu t'aja' ti it dháchul inikchik.
40004020	Ani wi'pachk'ij in jilóna'chik an dhachuxtaláb, ani in ts'at'énchij.
40004021	Ani wat'ey taná', in tsu'uw tsáb in tsakámil a Zebedeo, já'its a Jacobo, ani in ebchal a Juan ti jún i tan k'al a Zebedeo in pay'lóm; k'wajatakchik in chukuyal in dhachuxtal, ani in kaniychik;
40004022	ani wi'pachk'ij in jilóna'chik an tan ani in pay'lóm, k'alej ki in ts'at'énchij.
40004023	Ani a Jesús in tóniy ti in putát Galilea, exóbchix ti in sinagogajilchik, ani in ólnál in Ítkáwintal an ts'álejláb, ani in jeldhál patal i yaw'láts ani patal i yajal ti al an bichow.
40004024	Ani pulik ats'atméj in bij ti in putát Siria; ani chi'dhanchat patal a xi ya'ul, a xi ts'ilk'odh k'al yán i yaw'láts ani a xi aykidh yajchikidh, a xi otsadh k'al i demoniochik, a xi olmanalchik, a xi tsámbej, ani in jeldha'chik.
40004025	Ani ts'at'énchat k'al yán i mulkunél a xi ti Galilea, ti Decápolis, ti Jerusalén, ani ti Judea, ani a xi ma jumpok'e' Jordán.
40005001	Xó', tam ti in tsu'uw an mulkunélchik, k'adhiy ti bolchal, ani tam ti ketlenének uténchat k'al in exóbalilchik.
40005002	Ani in japiy in wi' ani in exóbchalakchik, in uluw:
40005003	Yán ti pidhóblidh a xi ts'ejwantálchik ti al in espíritu, Kom pél in k'ál an ts'álejláb a xi ti k'ay'lál.
40005004	Yán ti pidhóblidh a xi uk'nalchik, Kom ne'ets ka kanatbédhájchik.
40005005	Yán ti pidhóblidh a xi maxuchik, Kom ne'ets ki in bats'uwchik an tsabál ti in k'álábil.
40005006	Yán ti pidhóblidh a xi k'a'íl ani chikélchik k'al an bolidhtaláb, Kom ne'ets ka ajwédháj.
40005007	Yán ti pidhóblidh a xi yajnanchix, Kom ne'ets jayej ka yajnanchatchik.
40005008	Yán ti pidhóblidh a xi t'okat in ichích, Kom ne'ets ki in tsu'uwchik a Dios.
40005009	Yán ti pidhóblidh a xi koyatmédhom, Kom ne'ets ka bijiyat ti in tsakámilchik a Dios.
40005010	Yán ti pidhóblidh a xi ájayábchik k'al ti in ebál an bolidhtaláb, Kom pél in k'ál an ts'álejláb a xi ti k'ay'lál.
40005011	Yán ti it pidhóblidhchik tam ki it tidhetál káwnáj ani ki it ájayat, ani ki it t'ilabnáj k'al jawa'k'ij tam odhnax káw k'al i janamtaláb k'al naná' tu ebál.
40005012	Ki it kulbéj ani ki it k'ijidhbéj, kom púlik a jalbixtal ti k'ay'lál; kom antsaná' ájayat an tsu'bidh káwlómejchik a xi ok'xin kej tatá'chik.
40005013	Tatá'chik pél it at'em ti tsabál; po max an at'em ki in k'iba' in ts'apúw, ¿jant'odha' tám ne'ets ka ts'apuwméj? Yabáts tám jant'oj in jalbíl, expidh abal ka wak'láj eléb ani ka chak'wan k'al an atiklábchik.
40005014	Tatá'chik pél it tajaxtaláb ti k'wajchidh tsabál; jún i bichow a xi k'wajat ti ts'én yab in wit'ál ka tsink'on.
40005015	Ma ni yab lek'wdháb jún i tajbaxtaláb abal ka ts'akláj ti in alam jún i lejab, po ti in akníl an tajabláb, abal antsaná' ki in tajbay patal a xi k'wajat ti atáj.
40005016	Antsaná' ka tajbaxin a tajáx ti in tamét an atiklábchik, abal ki in tsu'uwchik a alwa' t'ajnélil ani ki in witsidh puwenchij a Pay'lóm a xi k'wajat ti k'ay'lál.
40005017	Yab ka tsalpaychik abal Naná' in che'nek ku pakuw an Éylidhkáw o an Tsu'bidh káwintaláb. Naná' in che'nek ku putuw ani yab abal ku pakuw.
40005018	Kom an chubaxtaláb tu uchálchik, ma ka wat'ey an k'ay'lál ani an tsabál, ma ni jún i tsipti' dhuchlab ti al an Éylidhkáw ani ma ni jún i tsipti' kilodh yab ne'ets ka wat'ey, ma ka putun patal.
40005019	Jaxtám, jitámakits ki in jek'ómna' jún i abatnadhkáw a xi más tsipíl, ani antsaná' ki in exóbchij an inikchik, lej tsipíl ne'ets ka bijiyat ti ts'álejláb ti k'ay'lál, po jitámakits ki in t'aja' ani ki in exóbchixna', axé' ne'ets ka bijiyat ti púlik ti ts'álejláb a xi ti k'ay'lál.
40005020	Kom tu uchálchik, max a bolidhtal yab in jek'ónchal in bolidhtal an bajudh exóbchixchik ani an Fariseochik, yab ne'ets ki it otsits ti ts'álejláb a xi ti k'ay'lál.
40005021	A ats'ámal abal uluwámej k'al an biyálchik: Yab ki it tsemdhomáts; ani max jita' ka tsemdhomáts, ne'ets ka jolbidh k'alej ti weladh pílmédhomtaláb. (Exo 20:13; Deu 5:17)
40005022	Po Naná' u ulal, abal jita' ka tsakuy k'al in ebchal k'al yab jant'oj exbadh, ne'ets ka jolbidh kalej ti weladh pílmédhomtaláb; ani jita' ki in bijiy ti raka tantsu' in ebchal ne'ets ka jolbidhkalej ti al an mulkudh éyal; po jita' ki in ucha': "Tatá' maku'," ne'ets ka jolbidhkalej ti k'amal yajchiktaláb.
40005023	Jaxtám, max a chi'dhál a ts'akchixtal ti altar ani taná' ka t'ilpa' abal a ebchal in kwa'al jant'oj k'al tatá',
40005024	ka jila' taná' a ts'akchixtal ti in tamét an altar, ani ki it k'alej; ok'ox ki it wichiy ki it ja'úbnáxin k'al a ebchal, ani tám ki it wichiy ka bína' a ts'akchixtal.
40005025	Ki it junkudh ts'ejkan k'al a tomólnáxil dhubatk'ij, biyat it k'wajatej k'al jajá' ti bél, abal yab ti bína' a tomólnáxil ti k'al an juez, ani an juez ti k'al an odhnax beletnom abal ki it jolowat ti wik'axte'.
40005026	An chubaxtaláb tu uchál abal yab ne'ets ki it kalej taná' ma ka jalbiy in taltal an tsé' tumín.
40005027	A ats'ámal abal uluwámej ti biyál: Yab ka tsábliy a tomkíl. (Exo 20:14; Deu 5:18)
40005028	Po Naná' tu uchál, jita' in met'ál jún i uxum abal ki in padhay lé'na', in tsábliyits in tomkíl k'al jajá' ti in ichích.
40005029	Jaxtám, max a winab tsu'uxtal, in t'ajál ki it walbin, ka kaldha' ani ka bet'éna' ti tatá', alwa' más, max a k'ibál jún a pejmách ani yab ti in putát a iniktal ka bet'enáj ti k'amal yajchiktaláb.
40005030	Ani max a winab k'ubak in t'ajál ki it walbin, ka muts'iy ani ka bet'éna' ti tatá', alwa' más max a k'ibál jún a pejmách ani yab ti in putát a iniktal ka bet'enáj ti k'amal yajchiktaláb.
40005031	Aniyej k'alej uludh: Jita' in pojkál in tomkíl, ki in pidha' i dhuchlab divorcio. (Deu 24:1)
40005032	Po Naná' tu uchál, abal jita' in jilál in tomkíl, ani yab k'al ti in ebál i alk'idh ko'óxtaláb, in t'ajchal an uxum abal ka tsáblixin k'al in tomkíl, ani jita' ki in tomikna' an jiladh uxum, in t'ajál ti tsáblix tomikláb.
40005033	Aniyej a ats'ámal abal in ulúmal an biyál: Yab ki it alk'idh lujat káwin; po ka putunchij an Ajátik a lujat káwintal. (Lev 19:12; Num 30:1; Deu 23:1-23)
40005034	Po Naná' tu uchál, t'ajat yab ki it lujat káwin, ma ni k'al an k'ay'lál, kom pél in ts'alat koytal a Dios;
40005035	ma ni k'al an tsabál, kom pél in t'ek'tsíl in akan, ma ni k'al a Jerusalén, kom pél in bichówil an pulik Ts'álej.
40005036	Yab ki it lujat káwin ma ni k'al a ók', kom yab a ejtowal ka t'aja' jún a xi'íl dhakni' o t'unu'.
40005037	Po antsé' ki it káwin: "Aníts, aníts," o: "Ibáj, ibáj;" kom jawákits más, tál ti ódhiltaláb.
40005038	A ats'ámal abal uluwámej: Jún a tsu'uxtal ti k'al jún a tsu'uxtal, ani jún a kamab ti k'al jún a kamab. (Exo 21:24; Lev 24:20; Deu 19:21)
40005039	Po Naná' tu uchál, yab ka tomólna'chik an pojkaxtaláb, po jita' ti ch'apay ti a winab ts'a'úb, ka wilk'inchij a k'watab ts'a'úb jayej;
40005040	ani max jita' ki in lé'na' ti ódhanchij i káw abal ti tixk'anchij a jodhat kotón, ka jilchij jayej a wát.
40005041	Ani jita' k'al i tsápláb ti kitándha' abal ki it k'alej ma jún i kilómetro k'al ts'ejel, ki it k'alej ma tsáb kalat k'al jajá'.
40005042	Jita' ti konchal, ka pidha'; ani jita' ki in lé'na' ti konchij matidh, yab ka k'ánchij.
40005043	A ats'ámal abal k'alej uludh: Ka k'ánidha' a at k'wajíl, ani ka at'a' a tomólnáxil. (Lev 19:18)
40005044	Po Naná' tu uchálchik, ka k'ánidha' a tomólnáxil ani ka labliy jita' ti at'ax káwliyal, ka t'ajchij alwa' a xi ti at'ál, ani ki it ólon ti in ebál jita' ti odhnál ani ti ájayal.
40005045	Abal ka t'aja' ti it tsakamláb k'al a Pay'lóm a xi k'wajat ti k'ay'lál, kom Jajá' in t'ajál in k'ichájil ka kalej abal k'al a xi yab alwa' ani k'al a xi alwa', ani in abál an áb ti k'al a xi bolidh ani ti k'al a xi yab bolidh.
40005046	Kom max a k'ánidhál expidh a xi ti k'ánidhálchik, ¿janéy tam jalbixtaláb a kwa'al? ¿Yabxe' in t'ajál jayej antsaná' an báts'ul impuestochik?
40005047	Ani max a tsapnédhál expidh a ebchalchik, ¿janéy más a t'ajál? ¿Yabxe' in t'ajál jayej antsaná' an báts'ul impuestochik?
40005048	Jaxtám, ka t'aja' ti it putudh jant'ini' a Pay'lóm a xi ti k'ay'lál pél i putudh.
40006001	Kwentaj tatá'chik abal yab ka t'aja' a ts'ejwalixtal expidh ti in tamét an inikchik abal ti tsu'uw; kom max antsaná' yab ne'ets ka ko'oy i jalbixtaláb k'al a Pay'lóm ti k'ay'lál.
40006002	Jaxtámits, tam a t'ajál i ts'ejwalixtaláb, yab ka káwindha' i trompeta ti a tamét ejtíl an nits'bixchik in t'ajál ti sinagoga ani ti bél abal ka puwenchat k'al an inikchik; k'al an chubaxtaláb tu uchál abal in kwa'alitschik in jalbixtal.
40006003	Po tam a t'ajál i ts'ejwalixtaláb, yab ki in exla' a k'watab k'ubak, janéy in t'ajál a winab k'ubak;
40006004	abal a ts'ejwalixtal ka k'alej tsinat, ani a Pay'lóm a xi tsu'ux tsinat, Jajá' ne'ets ti jalbinchij ju'táj ti tejwa'.
40006005	Ani tam tatá' it ól, yab ka t'aja' ejtíl an nits'binélom; kom jajá'chik in k'án kulbétnál ka kubiy ti ól ti sinagoga ani ti in ts'upk'intal an bél, abal ka tsu'tat k'al an inikchik. An chubaxtaláb tu uchálchik, in kwa'alitschik in jalbixtal.
40006006	Po tatá', tam it ól, ki it otsits ti a altájil, ani ka mapuy an wi'leb, ki it ólon ti k'al a Pay'lóm a xi k'wajat tsinat; ani a Pay'lóm a xi tsu'ux tsinat, ne'ets ti jalbinchij ju'táj ti tejwa'.
40006007	Ani tam it ól, yab ka alk'idh wichk'óna' a káwintal, ejtíl an yab Judíochik, kom in tsalpayal abal ne'ets ka ats'an k'al yántolom in káwintal.
40006008	Jaxtám, yab ka t'aja' ejtíl jajá'chik; kom a Pay'lóm in exlál janéy tam yajinchixtaláb a kwa'al, ma ok'xidh ka konchij;
40006009	jaxtám, tatá'chik ki it ólon antsé': "I Pay'lóm a xi k'wajat ti k'ay'lál, Santo t'okátlidh a bij.
40006010	Ka chích a ts'álejlábil. Ka t'ajan a awiltal ti tsabál, Jant'ini' ti k'ay'lál.
40006011	Tu ku pidha' xowé' i k'apnélil a xi chudhél, chudhél.
40006012	Ani tu pakwlanchij i ne'dhomtal, Jant'ini' wawá' weyej i pakwlál a xi tu ne'dhanchal.
40006013	Ani yab tu otsandha' ti al an tilibnaxtaláb, Po tu jek'ondha' ti k'al an at'ax; Kom tatá' a k'ál an ts'álejláb, An ejtodhtaláb, ani an witsidh puwenchixtaláb, abal ets'ey. Amén."
40006014	Kom max a pakwlanchal an inikchik in k'ibts'ontal, tám, a Pay'lóm a xi ti k'ay'lál ne'ets jayej ti pakwlanchijchik,
40006015	po max yab ka pakwlanchij an inikchik in k'ibts'ontal, tám, ma ni a Pay'lóm yab ne'ets ti pakwlanchij a k'ibts'ontal.
40006016	Aniyek'ij tam it k'ak'nax pabil, yab ka t'aja' ejtíl an nits'bixchik a xi in yajchik tejwa'médhál in wal, kom jajá'chik in jalk'uyal in wal, abal ka tsu'tat ti bá' an inikchik abal k'ak'nax pabil. An chubaxtaláb tu uchál, abal in kwa'alitschik in jalbixtal.
40006017	Po tatá', tam it k'ak'nax pabil, ka k'uwiy a ók' ani ka midhiy a wal,
40006018	abal yab ki it tsu'tat ti bá' an inikchik abal it k'ak'nax pabil, po expidh a Pay'lóm a xi k'wajat tsinat, ani a Pay'lóm a xi tsu'ux tsinat, ne'ets ti jalbinchij ju'táj ti tejwa'.
40006019	Yab ka tamkuy i dhayadh tesoro ti tsabál, ju'táj ti dhumnal, k'atsel k'al in chík'líl, ani ju'táj ti wa'ats i otsax ani i kwé';
40006020	po ka tamkuychik i dhayadh tesoro ti k'ay'lál, ju'táj ti ma ni dhumnal, ma ni yab odhel k'al in chík'líl, ani ju'táj ti yab otsel i kwé', ma ni yab in ne'dhál in kwé'bil.
40006021	Kom ju'táj ti k'wajat a dhayadh tesorojil, taná' k'wajat jayej a ichích.
40006022	In tajbál a iniktal já'its a tsu'uxtal; jaxtám, max a tsu'uxtal alwa', ti in putát a iniktal k'wajat tajax.
40006023	Po max a tsu'uxtal odhenek, ti in putát a iniktal ne'ets ka k'wajiy yik'wax. Jaxtám, max an tajáx a xi a kwa'al pél i yik'wáx, ¿jant'odha' walám in puwél an yik'wáx?
40006024	Ma ni jita' yab in ejtowal ki in t'ojonchij tsáb i amuláb; kom ne'ets ki in at'a' jún, ani ne'ets ki in k'ánidha' a xi júnakej, o ne'ets ka junkun k'al a xi jún ani ne'ets ki in alál met'a' a xi júnakej. Yab ne'ets ka ejtowchik ka t'ojonchij a Dios ani an ts'alataláb.
40006025	Jaxtám naná' tu uchálchik; yab ki it t'e'pin k'al a ejatal, janéy ne'ets ka k'apuj, o janéy ne'ets ka uts'a', ma ni k'al a iniktal, janéy ne'ets ka k'wa'chímna'. ¿Yabxe' an ejataláb in jalbíl más kej an k'apnél, ani a iniktal más kej an k'wa'chim?
40006026	Ka met'a' an ts'itsinchik ti k'ay'lál, yab óm, yab k'ojol, ma ni yab tamkux ti wilte'; ani k'al a Pay'lóm ti k'ay'lál pijchiyábchik. ¿Yabxe' tatá'chik más a jalbíl kej jajá'chik?
40006027	¿Ani jita' ne'ets ki in ejtow k'al in t'e'pintal ki in nakedha' in xe'tsintal jún i ts'úch?
40006028	Ani ¿jale' ti it t'e'pinal k'al a k'wa'chímal? Ka t'aja' ti kwentaj an witschik ti tsabál, jant'odha' puwel; ma ni yab t'ojnal, ma ni wíchal;
40006029	ani tu uchál jayej, kej ma ni a Salomón k'al patal in witsidh puwental yab k'wa'chiman ejtíl jún i wits.
40006030	Ani max a Dios in k'wa'chimyal an ts'ojól a xi xowé' ti tsabál ani kalám jolowáb ti joldhi', ¿awxe' yab lej más ne'ets ti beletna' tatá'chik a xi tsipti' ti it belom?
40006031	Jaxtám, yab ki it t'e'pin ani ka uluw: "¿Janéy ne'ets ki k'apuj?" o: "¿Janéy ne'ets ki uts'a'?" o: "¿K'al janéy ne'ets ku k'wa'chiman?"
40006032	Kom patal axé' in aliyal a xi yab Judíochik; po a Pay'lóm a xi ti k'ay'lál in exlál abal a yajinchal patal axé'.
40006033	Po tatá'chik ok'ox ka aliy in ts'álejlábil a Dios, ani in bolidhtal; ani patal axé' ne'ets ki it mak'wchinchat.
40006034	Jaxtám, yab ki it t'e'pin abal kalám, kom kalám ne'ets ki in ko'oy in kwetém t'e'pintal. Lejat a k'icháj in kwetém t'e'pintal.
40007001	Yab ki it weladh pílmédhomáts abal yab ki it weladh pílmédháj.
40007002	Kom k'al i weladh pílmédhomtaláb jant'ini' tatá' it weladh pílmédhom, antsaná' ne'ets ki it weladh pílmédháj; ani jant'ini' an lejab it lejbaxin, ne'ets ka wichiy ki it lejbayat.
40007003	¿Ani jale' ti a met'enchal an konlab ti in tsu'uxtal a ebchal, ani yab a t'ajál ti kwentaj an pelok' a xi a k'wajat ti a tsu'uxtal?
40007004	O ¿jant'odha' ne'ets ka ucha' a ebchal: "Ka jila' tu kaldhanchij an konlab ti a tsu'uxtal," ani xó' ka tsu'uw, an pelok' ti a tsu'uxtal?
40007005	¡Tatá' nits'bix! Ka kaldha' ok'ox an pelok' ti a tsu'uxtal, ani tám tik'elej ne'ets ki it tsu'uxin alwa' abal ka kaldhanchij an konlab ti in tsu'uxtal a ebchal.
40007006	Yab ka pidha' an pik'o' a xi santo t'okat, ma ni ka jolow an perla ti in tamét i olom, abal yab ki in chak'wa' k'al in akan ani ka wilk'in ti mits'chikiy.
40007007	Ka konoy, ani ne'ets ki it pidhan, ka aliy, ani ne'ets ka ela', ki it káwin ani ne'ets ki it japchin.
40007008	Kom patal jita' a xi in konoyal, in bats'uwal; ani a xi in aliyal, in elál; ani jita' káw, ne'ets ka japchin.
40007009	¿Jita' tam inik ti tatá'chik, max k'al in tsakámil koncháb i bok'ól, walám ne'ets ki in pidha' jún i t'ujub?
40007010	¿O max koncháb jún i to'ol, walám ne'ets ki in pidha' jún i tsan?
40007011	Jaxtám, max tatá'chik pél it pojkax, ani a exlál ka pidha' i alwa' ts'ejwalixtaláb a tsakámil, ¿jáy más a Pay'lóm a xi k'wajat ti k'ay'lál ne'ets ki in pidha' i alwa' ts'ejwalixtaláb jita' k'al ka konchin?
40007012	Jaxtám, patal jawa' a xi a lé' an inikchik ki in t'aja' abal tatá'chik, antsaná' ka t'aja' abal jajá'chik jayej; kom axé' já'its an Éylidhkáw ani an Tsu'bidh káwintaláb.
40007013	Ki it otsits ti xuyat wi'leb, kom ts'ikodh an wi'leb, ani kexat an bél, a xi ne'dhom ti tala'bédhomtaláb, ani lej yán a xi otsel taná';
40007014	kom xuyat an wi'leb, ani k'its'at an bél a xi ne'dhom ti ejataláb, ani lej wé' a xi in elál.
40007015	Kwentaj k'al an janam tsu'bidh káwlómejchik, a xi che'el ti tatá'chik toltómlidh ejtíl i oveja ko'nél, po ti in ál pél i k'apux lobo pik'o'chik.
40007016	K'al in walíl ne'ets ka exla'chik. ¿Walám putsiyáb in walíl i t'udhup ti k'idhlom, o i higo walíláb ti cholichlom?
40007017	Antsaná', patal i alwa' akante' in bínál i alwa' walíláb, po i yab alwa' akante' in bínál i yab alwa' walíláb.
40007018	I alwa' akante' yab in ejtowal ki in bína' i yab alwa' walíláb, ma ni i yab alwa' akante' in ejtowal ki in bína' i alwa' walíláb.
40007019	Patal an akante' a xi yab in bínál i alwa' walíláb, kwajláb ani jolowáb ti k'amal.
40007020	Antsaná tám, k'al in walíl ne'ets ka exla'chik.
40007021	Yab patal a xi ti in uchál: "Ajátik, Ajátik," ne'ets ka otsits ti in ts'álejlábil an k'ay'lál; po expidh a xi in t'ajchal in awiltal u Pay'lóm ti k'ay'lál.
40007022	Yántolom ti nixé' a k'icháj ne'ets ti in ucha': "Ajátik, Ajátik, ¿yabxe' u tsu'bidh káwin ti tatá' a bij? ¿Ani k'al a bij i wak'la' yán i demoniochik? ¿Ani k'al a bij i t'aja' yántolom i labidh t'ajnél?"
40007023	Ani tám, ne'ets ku wichbadh ucha'chik: "Ma ni jayk'i' yab tu exlámalchik, ki it tixk'an ti k'al naná', tatá'chik a xi in t'ajál i jek'omtaláb."
40007024	Jaxtám, jita' a xi in ats'ál axé' xi káwintaláb ani ki in t'aja', ne'ets ku jumbay ejtíl jún i tsalpadh inik a xi in kuba' in k'imá' ba' an t'ujublom;
40007025	ijkan an áb, ani chích an pulik itse', ani juchun an ik', ani in nixa'chik an atáj, ani yab ijkan, kom k'wajatak kubat ti t'ujublom.
40007026	Ani patal jita' a xi ti in ats'anchal axé' xi káwintaláb, ani yab ki in t'aja', ne'ets ku jumbay ejtíl jún i maku' inik a xi in kuba' in k'imá' ba' i kidhiblom;
40007027	ijkan an áb, chích an pulik itse' ani juchun an ik' ani in tsapik nixa'chik nixé' xi atáj, ani in ijka'; ani lej k'ak'adh ti pakwlun.
40007028	Xó', tam ti a Jesús kidhban k'al axé' xi káwintaláb, an mulkunél in jik'pa' in exóbchixtal,
40007029	kom exóbchixak ejtíl jún a xi in kwa'al i éyaláb, ani yab ejtíl an bajudh exóbchixchik.
40008001	Xó', tam ti pa'iy ti bolchal, k'al yán i mulkunél ti ayoknáj.
40008002	Ani, jé'itsk'ij, chích jún i lepralidh ya'ul, pak'lun ki in k'ak'na' ani in uluw: Ajátik, max a lé'ak, a ejtowal ti ki in t'okedha'.
40008003	A Jesús in lujkuw in k'ubak, in taka' ani in uluw: U lé'; ki it t'okejits. Ani wi'pachk'ij tixk'an in lepra ya'úts.
40008004	Ani a Jesús in ucha': Ka met'a', yab jita' ka ólchij, expidh ki it k'alej ti it met'ental k'al an pale', ani ka bína' an ts'akchixtaláb a xi in aba' a Moisés abal ka tejwa' tso'óbliychik.
40008005	Xó', tam ti a Jesús otsits ti Capernaum, ulénchat k'al jún i centurión abatnom ani lej pakabédhabak,
40008006	ani in ulal: Ajátik, u abatnanélil k'wajat tu k'imá' kwatsat k'al i tsámbej yaw'láts, lej aykidh yajchikidh.
40008007	A Jesús in ucha': Ne'ets ki in k'alej ani ne'ets ku jeldha'.
40008008	Po an centurión abatnom tok'tsin ani in uluw: Ajátik, yab in t'ajat tomnál abal ki it otsits tu k'imá', po expidh ka uluw an káw ani u abatnanélil ne'ets ka jelkin.
40008009	Kom naná' neyej pél jún i inik a xi u kwa'al jita' ti in abatnál, ani u kwa'al i soldadochik a xi u abatnál, ani tam ku ucha' jún: "Ki it k'alej," ani k'alel; ani júnakej: "Ki it chích," ani che'el; ani u abatnanélil: "Ka t'aja' axé'," ani in t'ajál.
40008010	Tam ti in ats'a' a Jesús, in jik'pa' ani in ucha'chik a xi k'al ti áykómtejak: An chubaxtaláb tu uchálchik, ma ni ti Israel yab u elámal jún i pulik belomtaláb.
40008011	Ani tu uchálchik abal yántolom ne'ets ka chích ti akan k'ij ani ti otsel k'icháj ani ne'ets ka koyótschik k'al a Abraham, k'al a Isaac, ani k'al a Jacob ti ts'álejláb a xi ti k'ay'lál;
40008012	po in tsakamlábil an ts'álejláb ne'ets ka wak'láj eléb ti yik'wáx; taná' ju'táj ti wa'ats an yajajál uk'il ani i wech'ech'él kamablek.
40008013	Ani a Jesús in ucha' an centurión abatnom: Ki it k'alejits, ani jant'ini' ti a bela', antsaná' ka t'ajan. Ani in abatnanélil jelkin ti nixé' xi oraj.
40008014	Xó', tam ti a Jesús ulits ti in k'imá' a Pedro, ani in tsu'chij in uxum iyám kwatsat k'al i k'ak'éltaláb.
40008015	Tám, in takchij in k'ubak, ani tixk'an an k'ak'éltaláb; ani ts'akiy ani t'ojchichláts abal k'al jajá'chik.
40008016	Ani tam ti uk'tsinal a k'icháj chi'dhanchat yántolom a xi otsadh k'al i demoniochik, ani k'al an káwintaláb in kaldha' an at'ax espírituchik, ani in jeldha' patal a xi k'wajatak ya'ul.
40008017	Abal ka putun a xi in ulúmal an tsu'bidh káwlómej Isaías, tam ti in uluw: Jajá' jayej tu umchij i paluwtal ani tu ne'dhanchij i ya'úts. (Isa 53:4)
40008018	Xó', tam ti a Jesús in tsu'uw abal tomtsímtej k'al jún i púlik i mulkunél, in aba' abal ka wat'ey jumpok'e' lejem.
40008019	Ani chích jún i bajudh exóbchix ani uchan: Exóbchix, ne'ets tu ts'at'énchij ju'támakits ki it k'alej.
40008020	Ani a Jesús in ucha': An ok ko'nélchik in kwa'al in jólil, ani an ts'itsinchik ti k'ay'lál in kwa'al in pák'w; po in Tsakámil an Inik yab in kwa'al ju'táj ki in kwatsba' in ók'.
40008021	Ani k'al júnakej in exóbalil uchan: Ajátik, ti in walka' ok'ox ki in k'alej ani ku joliy u pay'lóm.
40008022	Ani a Jesús in ucha': Ti ki in ts'at'énchij; ka jila' a xi tsemnek ki in joliy a xi tsemnekchik.
40008023	Tam, otsits ti tan, ani ayoknáj k'al in exóbalilchik.
40008024	Ani jé'itsk'ij dhayk'an jún i pulik ik'ladh áb ti pulik lejem, a xi ma in paxk'iyal an tan k'al in lank'intal; po a Jesús wayámadhak.
40008025	Ani in exóbalilchik utey ki in bakiy, ani in ucha': ¡Ajátik, tu k'ániy, ti axé' xi tala'bédhaxtaláb!
40008026	Ani Jajá' in ucha'chik: ¿Jale' ti it jik'él tatá'chik tsipti' ti it belom? Tám, ts'akiy ani in wi'idh tawna' an pulik lejem ani an ik'; ani wa'tsin jún i pulik ts'aklantaláb.
40008027	Ani an inikchik in jik'pa', in uluw: ¿Jita'xe' já'its axé' xi inik, kej ma an ik' ani an pulik lejem u ik'ax ats'ancháb in káwintal?
40008028	Xó' tam ti ulits jumpok'e' ti in tsabálil an Gadarajíbchik, chích ti tamuwáb k'al tsáb a xi otsadh k'al i demoniochik, a xi kalenekak bá' i jolimtaláb, wat'k'adh putélchik, jaxtám ma ni jita' yabák in ejtowal ka wat'ey ti nixé' xi bél.
40008029	Ani jé'itsk'ij dhájanchik, in ulal: ¿Janéy a kwa'al k'al wawá' Jesús, in Tsakámil a Dios? ¿Ma ok'oxej an k'ij it che'nek tu ku yajchikiy?
40008030	Taná' yab ów, k'wajatak ti pijchiyáb jún i yetsej kwenél i olom.
40008031	Tám, an demoniochik in paka'bédhálak, in ulal: Max tu kaldhál, tu walka' ku k'alej ti ál nixé' xi kwenél i olomlom.
40008032	A Jesús in ucha'chik: Ki it k'alej. Xó', tam ti kalejchik, k'alej ti in ál an olomchik; ani xó' ka tsu'uw, ti in yánél nixé' xi kwenél adhláts bá' an pa'ab ti pulik lejem, ani tala' tsemets al an ja'.
40008033	Ani an pijchix olom adhláts, ani chích ti bichow ani in ólna' patal, janéy in wat'a' a xi otsadhak k'al an demoniochik.
40008034	Ani xó' ka tsu'uw, ti in putát an bichow chích ki in tamuw a Jesús, ani tam ti tsu'tat, paka'bédhábak abal ka kalejits ti in tsabálilchik.
40009001	Ani xó', a Jesús otsits ti tan ani wat'ey jumpok'e' abal ka chích ti in bichówil.
40009002	Ani jé'itsk'ij, chi'dhanchat jún i tsámbej ya'ul kwatsat ti in waytal. Tam ti a Jesús in tsu'uw in belomtalchik, in ucha' an tsámbej ya'ul: Ki it kanatbéj tsakamláb, a walab pakwladhits.
40009003	Ani xó' ka tsu'uw, junchik i bajudh exóbchix in uluw ti in ál: Axé' xi inik at'ax káw.
40009004	Ani kom a Jesús in exlanchal in tsalápilchik, in uluw: ¿Jale'chik ti it tsalpax yab alwa' ti a ichíxchik?
40009005	Kom, ¿jawa' más yab k'ibat, ka uluw: "A walab pakwladhits," o ka uluw: "Ki it ts'akiy ani ki it beláts"?
40009006	Po abal ka exla'chik abal in Tsakámil an Inik uchbidh ti tsabál abal ki in pakwla' i walabtaláb (tám, in ucha' an tsámbej ya'ul), ki it ts'akiy ani ka dhaya' a waytal ani ki it ayin ti a k'imá'.
40009007	Tam, ts'akiy ani k'alej ti in k'imá'.
40009008	Tam ti an mulkunél in tsu'uw, in jik'pa'chik ani in witsidh puwenchij a Dios, kom antsaná' in uchbiyámal an inikchik.
40009009	Xó', a Jesús wat'ey taná', in tsu'uw jún i inik in bij Mateo, ketél ju'táj ti tamkuyáb an impuesto tumín; ani in ucha': Ti ki in ts'at'énchij. Ani kublemáts ani in ts'at'énchij.
40009010	Ani tam ti a Jesús jedhat koyómadhits ti atáj, xó' ka tsu'uw, yántolom i báts'ul impuesto ani i waláblomchik ulits ani jedhat koyóts k'al a Jesús ani k'al in exóbalilchik.
40009011	Ani tam ti an Fariseochik in tsu'uw, in ucha' in exóbalilchik: ¿Jale' ti a Exóbchixal k'apul junax k'al i báts'ul impuesto ani k'al i waláblomchik?
40009012	Po tam ti a Jesús in ats'a', in ucha'chik: A xi k'wajat lubach yab in yajinchal i ilálix, po a xi ya'ul.
40009013	Jaxtám ki it k'alej ani ka exóbna' janéy já'its axé': U lé' i yajnanchixtaláb, ani yab i tsemdhanél. (Ose 6:6) Kom yab in che'nek ku kaniy i bolidhchik po i waláblom abal ki in joltiy in biyál xe'tsintal.
40009014	Tam, in exóbalilchik a Juan chích ti konówiyáb a Jesús, in uluw: ¿Jale' wawá' ani an Fariseochik u pabil yántomíl ani a exóbalilchik yab pabil?
40009015	A Jesús in ucha'chik: ¿Walám yajajál in ja'úbchik an tomkinélom, biyat k'wajatej an inik tomkinél k'al jajá'chik? Po ne'ets ka chích a k'icháj tam ti an tomkinél inik ne'ets ka tixk'áj, tám ne'ets ka pabilátschik.
40009016	Yab jita' in k'wa'chiyal k'al i ít toltom jún i biyál k'wa'chim, kom in pach'k'wíl in kinál an k'wa'chim, ani pulikmél ju'táj ti mits'k'adh.
40009017	Yab jayej jita' in jolowal i ít bók t'udhup bá' i biyál ót' balixtaláb, kom max aníts an ót' balixtaláb mits'k'anal ani an bók t'udhup wak'lanal ani an ót' balixtaláb odhel, po tám, an ít bók t'udhup jolowáb ti ít ót' balixtaláb, antsaná' tsablom u dhaynal.
40009018	Biyat k'wajatejak ti in t'ilbayalchik, jé'itsk'ij, chích jún i ok'óxlom ani pak'lun ki in k'ak'na', in ulal: U tsakam chidhánil talelej ti tsemel; po ki it chích ani ka mo'ka' a k'ubak ti jajá', ani ne'ets ka ejátlin.
40009019	Tám, a Jesús kubiy ani in ts'at'énchij junkudh k'al in exóbalilchik.
40009020	Ani jé'itsk'ij, jún i uxum a xi xits'nalak k'al in ya'úts ma lajuj tsábits i tamub, utey ti in kúx ani in takchij in tolídh in k'wa'chímal;
40009021	kom in ulalak ti in ál jajá': Max expidh ku takchij in k'wa'chímal, ne'ets ki in jeley.
40009022	Po a Jesús wilk'iláts ani tam ti in tsu'uw, in ucha: Tsakamláb ki it kanatbéj; a belomtal ti jeldhámal. Ani an uxum lejkin ti nixé' xi oraj.
40009023	Xó', tam ti ulits a Jesús ti in k'imá' an ok'óxlom éyal, ani in waxa' an tsúlimchik ani an mulkunél a xi in t'ajál i ts'iliytaláb,
40009024	in ucha'chik: Ki it nixk'inchik, kom an tsakam chidhan yab tsemnek po wayámadhk'ij. Tam, teladh te'chikat.
40009025	Po tam ti an mulkunél kaldháj, otsits ani in teynanchij in k'ubak, ani an tsakam chidhan ts'akiy.
40009026	Ani axé' lej t'ilabnáj ti in putát ti nixé' xi tsabál.
40009027	Xó', tam ti a Jesús wat'ey taná', ayoknáj k'al tsáb i jok'tsej inik, dhajayáb ani in ulal: Tsakámil a David, tu ku yajnanchij weyej.
40009028	Ani talbél ti ulenekits ti atáj, uténchat k'al an jok'tsejchik; ani a Jesús in ucha': ¿A belálchik abal u ejtowal ku t'aja' axé'? Jajá'chik in uluw: Aníts, Ajátik.
40009029	Tám, in takchijchik in tsu'uxtal, ani in uluw: Jant'ini' ti a belál, antsaná' ka t'ajan k'al tatá'chik.
40009030	Ani in tsu'uxtal japk'in; tám, a Jesús in wat'adh punúbchijchik, ani in ucha': Ka met'a', yab jita' ki in tso'óbna'.
40009031	Po tam ti kalejchik, in lej buk'udh t'ilabnanchij in bij ti in putát nixé' xi tsabál.
40009032	Xó', tam ti kalejchik taná', jé'itsk'ij, chi'dhanchat jún i mó', otsadh k'al jún i demonio.
40009033	Ani tam ti in kaldhanchij an demonio, an mó' káwin; tám, an mulkunélchik in jik'pa' ani in uluw: Ma ni jayk'i' yabák tsu'úmej axé' ti Israel.
40009034	Po an Fariseochik in uluw: Pél k'al an ok'ox demonio in kaldhál an demoniochik.
40009035	Xó', a Jesús in tonidh belchalak ti patal an bichow ani an kwenchalchik, ti exóbchix ti in sinagogajilchik ani in ólnál in Ítkáwintal an ts'álejláb, ani ti jeldhom k'al patal i yaw'láts ani k'al patal i biyál yajal ti bá' an bichówlom.
40009036	Ani tam ti in tsu'uw an mulkunélchik in yajnanchij, kom k'wajatak walbadh ani alk'idh buk'uk'úl ejtíl i oveja ko'nélchik tam yab in kwa'al i kó'bitsix.
40009037	Tám, in ucha' in exóbalilchik: K'al an chubaxtaláb an alejláb lej púlik, po an k'ojolchik wé'kats.
40009038	Jaxtám, ka lej konchij an Ajátik, an dhabal alejláb abal ki in aba' an k'ojolchik ti in álej.
40010001	Tám, in kaniy in lajuj tsáb exóbalil, ani in pidha'chik i éyaláb ti k'al i at'ax espírituchik, abal ki in kaldha' ani abal ki in jeldha' patal i yaw'láts ani patal i biyál yajal.
40010002	Ani in bij an lajuj tsáb apóstolchik já'its axé': K'a'ál a Simón, a xi bijiyat ti Pedro, ani in ebchal a Andrés; a Jacobo in kwitólil a Zebedeo ani in ebchal a Juan,
40010003	a Felipe, a Bartolomé, a Tomás, ani a Mateo an báts'ul impuesto, a Jacobo in kwitólil a Alfeo, ani a Lebeo a xi punk'udh bijiyat Tadeo;
40010004	a Simón ijchím Cananísta, ani a Judas Iscariote a xi in t'aja' ti tsinat bínom.
40010005	A axé' xi lajuj tsáb, a Jesús in aba' ani in punúbchijchik, in ucha': Yab ki it k'alejchik ti in bélil a xi yab Judíochik ani yab ka otsa' ma ni jún in bichówil i Samariajíbchik,
40010006	po ki it k'alej ok'xidh ti k'al an k'ibelom ovejachik ti al in k'imá' a Israel.
40010007	Ani biyat it ne'ets, ki it ólnomkáwin, ka uluw: "An ts'álejláb a xi ti k'ay'lál utenekits."
40010008	Ka jeldha' an ya'ulchik, ka t'oka' a xi i lepralidh ya'ul, ka ts'akba' an tsemélomchik, ka kaldha' i demoniochik. Lablidh ts'ejwalidh ti a bats'uwchik, lablidh ts'ejwalidh ka bína'.
40010009	Yab ka ko'oy i oro, ma ni plata, ma ni cobre ti a wík',
40010010	ma ni i ót' talekaj abal ti bél, ma ni tsáb i jodhat kotónláb, ma ni i pajabláb, ma ni i kwayabláb; kom an t'ojnal in tomnál abal ka k'aputs.
40010011	Po jawámakits tam bichow o kwenchal, ju'táj ki it otsits, taná' ka aliy jita' in tomnál, ani taná' ki it koyóts ma ki it kalej.
40010012	Ani tam it otselchik bá' jún i atáj, ki it tsapnédhomáts.
40010013	Ani max an atáj in kwa'al in tomnáltal, a koyatalábil ne'ets ka k'wajiy k'al jajá', po max yab in kwa'al in tomnáltal, a koyatalábil ka wichiy k'al tatá'chik.
40010014	Ani jita' yab ti bats'uw, ma ni ti ats'anchij a káwintal, ki it kalejchik ti nixé' xi atáj o nixé' xi bichow, ani ka tiniy an pojodh ti a akanchik.
40010015	An chubaxtaláb tu uchál, abal ti in k'ichájil an weladh pílmédhomtaláb ma wichat in yajaltal abal an tsabál Sodoma ani Gomorra kej abal nixé' xi bichow.
40010016	Xó' ka tsu'uw, Naná' tu abálchik ejtíl i oveja ko'nél ti ts'ejel i lobo pik'o'chik; jaxtám, ka t'aja' ti it tsalpadh ejtíl an tsanchik, ani yab odhnax ejtíl i kuku'chik.
40010017	Po kwentaj k'al an inikchik; kom ne'ets ti bína' ti an tak'bix mulkudh éyal ani ti sinagogachik ne'ets ki it wipiyat;
40010018	ani ne'ets ki it ne'dhájchik ti k'al i ok'lekchik, ani ti k'al i ts'álejchik k'al Naná' tu ebál, abal ki it tejwa' tso'óblixin ti in tomól jajá'chik ani an yab Judíochik.
40010019	Po tam ki it bínáj, yab ki it t'e'pin abal jant'odha' o janéy ne'ets ka uluw; kom ne'ets ki it pidhan ti nixé' xi oraj, janéy ne'ets ka uluw;
40010020	kom yab tatá'chik a xi k'wajat ti it káw, po pél in Espíritujil a Pay'lóm a xi káw ti a ál tatá'chik.
40010021	An ebchaláb ne'ets ki in bína' in ebchal abal ka tsemdháj, ani an pay'lómláb an tsakamláb, ani an tsakamláb ne'ets ka ts'akiy ki in tomólna' in pay'lómchik ani ne'ets ki in tsemdha'.
40010022	Ani ne'ets ti it k'wiynélchik ti k'al patal k'al ti in ebál u bij; po jita' ki in kuxuy ma ti in taltal, axé' ne'ets ka k'ániyat.
40010023	Ani tam ki it ajayat ti axé' xi bichow, ka dhubchij an bél ti júnakej, kom an chubaxtaláb tu uchálchik, yab ne'ets ka kidhbay ka tóniy ti in yánél an bichow ti Israel ma ka chích in Tsakámil an Inik.
40010024	An exóbal yab ebál in éy kej an exóbchix, ma ni an abatnanél yab ebál in éy kej in amuj.
40010025	Lejat abal an exóbal ki in t'aja' ejtíl in exóbchixal, ani an abatnanél ejtíl in amuj. Max an dhabal atáj bijiyat ti Beelzebú. ¿Jale'ak más a xi k'wajat ti in k'imá'?
40010026	Jaxtám, yab ki it jik'eychik, kom yab wa'ats jant'oj paxk'idh, a xi yab ne'ets ka japidh tejwa'méj, ani a xi tsinat, a xi yab ne'ets ka exláj.
40010027	Jawa' a xi tu t'ilchal ti yik'wáx, ka t'ila'chik ti tajaxtaláb; ani jawa' a xi a ats'álchik ti a xutsun, ka olna' ti in ók' an atáj.
40010028	Ani yab ka ts'ejna' a xi in tsemdhál a iniktal, po a alma ichích yab in ejtowal ki in tsemdha', po anák, ka ts'ejna' a xi in ejtowal ki in k'ibandha' a alma ichích ani a iniktal ti k'amal yajchiktaláb.
40010029	¿Yabxe' nujuwáb tsáb i tsakam ts'itsin k'al tsé' tumín? Ani a Pay'lóm in exlál tam ijkanal jún ti tsabál,
40010030	po ma a xi'íl ti a ók' k'wajat ajidh ti in yanél.
40010031	Jaxtám, yab ki it jik'ey; tatá'chik más a jalbíl kej yántolom i ts'itsin.
40010032	Jaxtám, jita' ti ki in lujudh ólnaxna' ti in tamét an inikchik, ne'ets neyej ku lujudh ólna' ti in tamét u Pay'lóm a xi k'wajat ti k'ay'lál,
40010033	po jita' ti ki in k'e'átna' ti in tamét an inikchik, ne'ets neyej ku k'e'atna' ti in tamét u Pay'lóm a xi k'wajat ti k'ay'lál.
40010034	Yab ka tsalpay abal in che'nek ku chi'dha' i koyataláb ti tsabál; yab in che'nek ku chi'dha' i koyataláb, po i nakat kutsíl.
40010035	Kom in che'nek abal ku lewa' an inik k'al in pay'lóm, an chidhan k'al in mím, ani an uxum al'íbláb k'al in mím al'íb.
40010036	In tomólnáxil an inik ne'ets ka k'wajiy ti in lej altájil. (Mik 7:6)
40010037	Jita' in k'ánidhál in pay'lóm o in mím más kej Naná', yab in tomnál in bijíl k'al Naná'; ani jita' in k'ánidhál an kwitól o in chidhánil más kej Naná', yab in tomnál in bijíl k'al Naná';
40010038	ani jita' yab ki in pena' in pelk'odhte'il ani ti in ts'at'ok'na' kuxlab, yab in tomnál in bijíl k'al Naná'.
40010039	Jita' ki in ela' in ejatal, ne'ets ki in k'iba', ani jita' ki in k'iba' in ejatal k'al Naná' tu ebál ne'ets ki in ela'.
40010040	Jita' ti bats'uwalchik, Naná' ti in bats'uwal; ani jita' ti in bats'uwal, in bats'uwal jita' a xi ti in abámal.
40010041	Jita' in bats'uwal jún i tsu'bidh káwlómej kom pél i tsu'bidh kawlómej, jajá' ne'ets ki in bats'uw i tsu'bidh káwlómej in jalbixtal, ani jita' in bats'uwal jún i bolidh inik kom pél i bolidh inik, ne'ets ki in bats'uw i bolidh inik in jalbixtal.
40010042	Ani jita' ki in pidha' axé' xi tsakamchik ki in uts'a' jún i madhab i tsamay ja', expidh kom pél i exóbal, an chubaxtaláb u ulal, yab ne'ets ki in k'iba' in jalbixtal.
40011001	Xó' wat'ey, tam ti a Jesús in kidhbay ki in pidha' an abatnaxtaláb a xi lajuj tsáb in exóbalil, kalej taná' ani k'alej ti exóbchix ani ti ólnomkáw ti in bichówilchik.
40011002	Ani tam ti a Juan in ats'a' ti wik'axte', in t'ajbíl a Cristo, in aba' tsáb in exóbalil,
40011003	ani ki in ucha': ¿Já'itsxe' tatá' a xi tálak o ki aychij júnakej?
40011004	Tám, tok'tsin a Jesús ani in ucha'chik: Ki it k'alej ani ka ólchij a Juan, jawa' a xi a ats'ál ani a tsu'tal.
40011005	An jok'tsejchik tsu'ux, an tsámbej akánchik belal, t'okel a xi in kwa'al an lepra yaw'láts, an tsinejchik ots'ox; an tsemélomchik ts'akíl, ani an ts'ejwantálchik ólchinal an Ítkáw.
40011006	Ani yán ti pidhóblidh jita' yab t'idhk'wanal k'al Naná' tu ebál.
40011007	Ani tam ti kalelitschik, a Jesús in tujchij ki in ucha' an mulkunél ti in ebál a Juan: ¿Janéy it kalejchik a tsu'tal ti joltom tsabál? ¿Jún i pákáb dhiyadh k'al an ik'?
40011008	Po ¿janéy it kalejchik ka tsu'uw? ¿Jún i inik k'wa'chimadh k'al i alabél k'wa'chim? Xó' ka tsu'uw, a xi paluw in k'wa'chímal k'wajat ti in k'imá' an ts'álejchik.
40011009	Po ¿janéy it kalejchik ka tsu'uw? ¿Jún i tsu'bidh kawlómej? Aníts, tu uchálchik, wat'k'adh in éy kej jún i tsu'bidh kawlómej.
40011010	Kom axé', já'its a xi k'wajat dhuchadh: Xó' ka tsu'uw, Naná' u abál ok'xidh u ólchixal ti a tamét, A xi ne'ets ti ts'éjkakanchij ok'xidh a bélil. (Mal 3:1)
40011011	An chubaxtaláb tu uchálchik, abal a xi wa'tsinének ti bá' i uxumchik yab ts'akinek júnakej más púlik in éy kej a Juan pujax; po a xi más tsipti' in éy ti in ts'álejlábil an k'ay'lál, más púlik in éy kej jajá'.
40011012	Ma ti in k'ichájil a Juan pujax ani ma xowé', in ts'álejlábil an k'ay'lál wa'ats i tsapik umáxtaláb ani a xi yab in walbál, in k'álnál.
40011013	Kom patal an Tsu'bidh káwintaláb ani an Éylidhkáw in tsu'bidh káwna'chik ma ti k'al a Juan.
40011014	Ani max a lé'chik ka bats'uw, jajá' já'its a Elías a xi tálak.
40011015	Jita' ots'ox in ots'oxtal ki in ats'a'.
40011016	Po ¿k'al janéy ku jumbay axé' xi xits' k'wajílom? Já'its ejtíl i tsakamchik a xi ketlel ts'ejel an bichow, ani in dhájayal in junkuwálchik,
40011017	ani in ulal: "U tsúlmáts, Ani yab it bixmátschik; U yajajál ajatin Ani yab it uk'inchik."
40011018	Kom chích a Juan, a xi ma ni yab k'apul, ma ni yab uts'al, ani in uluwchik: "In kwa'al i demonio."
40011019	Chích in Tsakámil an Inik, Jajá' k'apul ani uts'al, ani in ulalchik: "Xó', ka tsu'uw, jún i inik k'apts'uts'ma' ani uts'al bók, in ja'úbnál i báts'ul impuestochik, ani i waláblomchik." Po an tsalpadhtaláb k'al in tsakámil tejwa'mél abal bolidh.
40011020	Tám, in tujchij ki in k'wiyadh káwliy an bichowchik ju'táj ti in t'aja' wat'adh yán i labidh t'ajnél, kom jajá'chik yab in joltiy in biyál xe'tsintal.
40011021	¡Ay tatá' Corazín! ¡Ay tatá' Betsaida! Kom max ti Tiro ani ti Sidón t'ajnénekak an labidh t'ajnél a xi t'ajan ti tatá', biyálakits in joltiyámal in biyál xe'tsintal k'al i manadh toltom ani ti joltay'.
40011022	Jaxtám tu uchálchik, ti in k'ichájil an weladh pílmédhomtaláb, ma wichat in yajaltal abal an tsabál Sodoma ani Gomorra kej abal tatá'chik.
40011023	Ani tatá' Capernaum, a xi it dhayk'ámej ma ti k'ay'lál, ne'ets ki it ijkáj ma ti Tamtsemláj, kom max t'ajnénekak ti Sodoma an labidh t'ajnél a xi t'ajan ti al tatá', k'wajatakej ma ti a axé' a k'icháj.
40011024	Jaxtám tu uchálchik, ti in k'ichájil an weladh pílmédhomtaláb, ma wichat in yajaltal abal an tsabál Sodoma ani Gomorra kej abal tatá'.
40011025	Ti nixé' a k'icháj, a Jesús tok'tsin ani in uluw: Tu puwenchal tatá' Pay'lóm, Ajátik ti k'ay'lál ani ti tsabál, kom axé'chik a tsinkanchij an tsalpadh ani a xi in ejtiyal, ani a japidh tejwa'médhanchámal an t'ele'chik;
40011026	aníts, Pay'lóm, kom antsaná' ti a kulbétnámal.
40011027	Patal in pidhach k'al u Pay'lóm, ani yab jita' in exlál an Tsakamláb, expidh an Pay'lóm, ani yab jita' in exlál an Pay'lóm, expidh an Tsakamláb, ani jita'its an Tsakamláb ki in lé'na' ki in japidh tejwa'médhanchij.
40011028	Ka chích ti k'al Naná', patal a xi tsekel t'ojnének, ani kitádh ani ne'ets ku pidha' i koyoltaláb.
40011029	Ka kitna' u yugo kitám ti tatá'chik, ani ki it exóbláts ti k'al Naná'; kom Naná' in maxuj ani u ichích tsa'at; ani ne'ets ka ela'chik i koyoltaláb abal k'al a alma ichíxchik.
40011030	Kom u yugo kitám yab k'ibat, ani ik'ow u kitám.
40012001	Ti nixé' xi k'ij a Jesús wat'elak ti jún i k'ak'nadh k'icháj bá' jún i t'ayabláb ani in exóbalilchik k'a'ílak, ani in tujuwchik ki in la'uw in t'uchuw walíl ani ki in k'apuj.
40012002	Ani tam ti an Fariseochik in tsu'uw, in ucha': Xó' ka tsu'uw, a exóbalilchik in t'ajál jawa' yab walkadh ka t'aja' ti k'ak'nadh k'icháj.
40012003	Po Jajá' in ucha'chik: ¿Yabxe' a ajiyámal janéy in t'aja' a David ani a xi k'wajatak k'al jajá' tam ti k'a'ílak?
40012004	¿Jant'odha' ti otsits ti in k'imá' a Dios, ani in k'apuj an t'iplab bok'ól, a xi yabák walkadh ki in k'apuj, ma ni a xi k'wajatak k'al jajá', po expidhk'ij an pale'chik?
40012005	¿Yabxe' a ajiyámalchik ti Éylidhkáw, jant'odha' tam k'ak'nadh k'icháj an pale'chik ti al tiyópan in at'axbédhál an k'ak'nadh k'icháj ani yabchik jolbinal?
40012006	Po Naná' tu uchálchik, abal k'wajat tejé', jún wat'k'adh in éy kej an tiyópan.
40012007	Max a ejtiyalak janéy in lé' ki in uluw: U lé' i yajnanchixtaláb ani yab i tsemdhanéltaláb, (Ose 6:6) yabákchik tám a weladh jolbiyámal a xi yab jolbidh;
40012008	kom in Tsakámil an Inik pél i Ajátik ti an k'ak'nadh k'icháj.
40012009	Tám, kalej taná', chích ti in sinagogajilchik.
40012010	Ani xó' ka tsu'uw, k'wajatak taná' jún i inik a xi wayenekak in k'ubak; ani konówiyat a Jesús ani uchan: ¿Walkadh walám ki it jeldhaxin ti k'ak'nadh k'icháj? Po expidh abal ki in ejtow ki in jolbidh káwliy.
40012011	Jajá' in ucha'chik: ¿Jita' tam inik ti ba' tatá'chik, tam in kwa'al jún i oveja ko'nél, ani max ka ijkan ti jún i pok'jól ti k'ak'nadh k'icháj, yabxe' in baliyal in k'ubak abal ki in kaldha'?
40012012	Tám, xó', ¿jáyxe' más in jalbíl jún i inik kej jún i oveja ko'nél? Jaxtám, walkadh ka t'aja' a xi alwa' tam k'ak'nadh k'icháj.
40012013	Tám, in ucha' an inik: Ka lujkuw a k'ubak. Ani in lujkuw; ani wichiy alwa' jant'ini' a xi júnakej.
40012014	Tám, an Fariseochik kalej, ani in ko'oy jún i junkudh t'ilab ti in tomól a Jesús ani jant'odha' ki in ejtow ki in tala'bédha'.
40012015	Po tam ti a Jesús in exla', nixk'in taná'; ani k'al yántolom i mulkunél ayoknáj, ani in jeldhálak patal,
40012016	ani in punúbchalakchik abal yab ka t'ilabnáj jita' já'its Jajá'.
40012017	Abal ka putun jawa' a xi in ulúmal an tsu'bidh káwlómej Isaías, tam ti in uluw:
40012018	Xó' ka tsu'uw, u abatwálej, a xi u takuyámal; U k'ánidhowál a xi k'al u alma ichích k'wajat kulbél; Ne'ets ku punuw u Espíritu ti bá' Jajá', Ani an yab Judíochik ne'ets ki in ólchij an bolidhtaláb.
40012019	Yab ne'ets ti tamchidh tomólnax, yab ne'ets ti janidh dhájnal, Ma ni jita' yab ne'ets ki in ats'anchij in dhájantal ti pulik bélchik.
40012020	An tsumladh pákáb yab ne'ets ki in pejka', Ani an pabilo a xi pawlixej yab ne'ets ki in tepdha', Ma ki in ebk'a' an bolidhtaláb abal ti átlomtaláb,
40012021	Ani ti Jajá' in bij an yab Judíochik ne'ets ki in ko'oy in aychixtal. (Isa 42:1-4)
40012022	Tám, chi'dhanchat jún a xi otsadh k'al i demonio, jok'tsej ani mó', ani in jeldha'; tám, an jok'tsej ani mó' ma tsu'uxin ani káwin.
40012023	Ani ti in yánél an bichow in lej jik'pa' ani in ulal: ¿Walám, axé' já'its in Tsakámil a David?
40012024	Po tam ti an Fariseochik in ats'a', in uluw: Axé' xi inik yab in wak'lál i demoniochik, po k'al a Beelzebú, an ok'ox demonio.
40012025	A Jesús, kom in exlanchij in tsalápilchik, in ucha': Patal i ts'álejláb tam ka lewáxin k'al in kwetém yanétal, ijkanal; ani patal i bichow o atáj tam ka lewáxin k'al in kwetém yanétal yab ne'ets ka k'wajiy kubat.
40012026	Ani max a Satanás in wak'lál a Satanás, k'wajat ti lewáx ki in tomólna' ti in bá'; ¿jant'odha' tam, ne'ets ka k'wajiy owat in ts'álejlábil?
40012027	Ani max Naná' k'al a Beelzebú u wak'lál i demoniochik, ¿a tsakámilchik, k'al jita' ti in wak'lálchik? Jaxtám, jajá'chik ne'ets ti a juez éyalil.
40012028	Po max Naná' k'al a Dios in Espíritujil u wak'lál i demoniochik, k'al an chubaxtaláb in ts'álejlábil a Dios ulenekits ti tatá'chik.
40012029	O ¿jant'odha' ti jún ne'ets ki in ejtow ki in otsánchij in k'imá' jún i tsáplidh inik, ani ki in wejlalanchij in k'álábil, max yab ok'ox ki in wik'a'? Ani tam, tik'elej, ne'ets ki in wejlalanchij in k'imá'.
40012030	Jita' yab k'wajat k'al Naná', k'wajat ti in tomólnál, ani a xi yab tamkux k'al Naná', pél i búk'ul.
40012031	Jaxtám, tu uchálchik, patal i walabtaláb ani i at'ax káwílaxtaláb ne'ets ka pakwlanchat an atiklábchik, po an at'ax káwílaxtaláb ti in tomól an Espíritu yab ne'ets ka pakwlanchat an atiklábchik.
40012032	Ani jita' ki in uluw jún i tomólnadh káw ti k'al in Tsakámil an Inik, ne'ets ka pakwlanchat; po jita' ka tomólnadh káwin ti k'al an Espíritu Santo, yab ne'ets ka pakwlanchat, ma ni ti axé' xi k'ij, ma ni an k'ij a xi ta'tál ka chích.
40012033	O ka t'aja' an akante' alwa' ani alwa' in walíl, o ka t'aja' an akante' ti yab alwa' ani in walíl yab alwa'; kom an akante' exladh k'al in walíl.
40012034	¡Xits' iyalábil i at'ax tsanlom! ¿Jant'odha' ti a ejtowal ka káwna' a xi alwa' max yab it alwa'? Kom k'al ti in t'uchém ti a ichích a wi'kóm.
40012035	An alwa' inik ti in alwa' dhayk'adh tesorojil in ichích in kaldhál jawa' alwa', ani an pojkax inik ti in yab alwa' dhayk'adh tesorojil in ichích in kaldhál a xi yab alwa'.
40012036	Po Naná' tu uchálchik, abal patal i alk'idh walkadh káw a xi ki in uluw an atiklábchik, k'al nixé' ne'ets ki in bína' i kwentaj ti in k'ichájil an weladh pílmédhomtaláb.
40012037	Kom k'al a káwintal ne'ets ki it bolidhméj, ani k'al a káwintal ne'ets ki it weladh jolbiyat.
40012038	Tám, tok'tsiyat k'al junchik i bajudh exóbchix ani i Fariseochik ani in uluw: Exóbchix, i lé'ak tu ku tsu'biy k'al jún a labidh tsu'bixtal.
40012039	Po Jajá' tok'tsin ani in ucha'chik, an pojkax xits' k'wajílom ani tsáblix k'al in tomkíl in lej aliyal i labidh tsu'bixtaláb, po i labidh tsu'bixtaláb yab ne'ets ka pidhan, expidh in labidh tsu'bixtal a Jonás tsu'bidh kawlómej:
40012040	Kom jant'ini' a Jonás k'wajiy óx i k'icháj ani óx i akal ti in chukul an pulik to'ol, antsaná' ne'ets ka k'wajiy in Tsakámil an Inik, óx i k'icháj ani óx i akal ti in ichích an tsabál. (Jon 1:17)
40012041	An inikchik ti Nínive ne'ets ka ts'akiy ti weladh pílmédhomtaláb k'al axé' xi xits' k'wajílom ani ne'ets ki in weladh jolbiy; kom jajá'chik in joltiy in biyál xe'tsintal k'al in ólnom káwintal a Jonás, ani xó' ka tsu'uw, tejé' k'wajat jún más púlik in éy kej a Jonás.
40012042	An uxum ts'álej ti talolaj ne'ets ka ts'akiy ti weladh takuxtaláb ti k'al axé' xi xits' k'wajílom ani ne'ets ki in weladh jolbiy, kom jajá' chích ma ti in taltal an tsabál abal ki in ats'anchij in tsalpadhtal a Salomón; ani xó' ka tsu'uw, tejé' k'wajat jún jita' más púlik in éy kej a Salomón.
40012043	Tam an at'ax espíritu ka kalej ti al an inik, belal ti ba' i wayelom tsabál, álim ju'táj ti ka koyóts, ani yab in elál.
40012044	Tám, in ulal: "Ne'ets ki in wichiy tu k'imá' ju'táj ti in kalej;" ani tam ka ulits, in elál jolk'adh, k'wetodh, ani t'ojojodh alabél.
40012045	Tám, k'alej, in chi'dhál k'al jajá' búk i espíritu k'alchidh pojkax kej jajá', ani otselchik ani k'wajíl taná'; ani talbél in xe'tsintal nixé' xi inik k'alchidh odhel kej tam ti ok'oxak. Antsaná' ne'ets ki in wat'a' axé' xi yab alwa' xits' k'wajílom.
40012046	Biyat k'wajatej a Jesús ti in t'ilbayal an bichówlom, xó' ka tsu'uw, in mím ani in ebchalchik k'wajatak eléb ani lé'nábak ka t'ilbayat.
40012047	Ani uchan k'al jún: Xó' ka tsu'uw, a mím ani a ebchalchik k'wajat eléb ani in lé' ti t'ilbay.
40012048	Po Jajá' in tok'tsiy a xi k'al ti uchábak, in uluw: ¿Jita' já'its u mím ani jita' u ebchalchik?
40012049	Ani in lujkuw in k'ubak ti k'al in exóbalilchik, in uluw: ¡Xó' ka tsu'uw, axé'chik já'its u mím ani u ebchalchik!
40012050	Kom jitákits a xi in t'ajchal in awiltal u Pay'lóm a xi k'wajat ti k'ay'lál, já'its u ebchal u uxum ebchal ani u mím.
40013001	Ti nixé' a k'icháj kalej a Jesús ti atáj ani ketlej ti in walte'líl an pulik lejem.
40013002	Ani tamkun yántolom i mulkunél; ani tám, otsits al an tan, ani ketlej, ani ti in yánél an mulkunél k'wajatak walte' ja'.
40013003	Ani in t'ilbaychik k'al yán jant'ókits k'al i t'iplabkáw, in uluw: Xó' ka tsu'uw, an óm kalej ti óm;
40013004	ani biyat k'wajatak ti óm, talchik ijkan bá' i bél, ani chích an ts'itsinchik ani in k'apuj.
40013005	Talchik ijkan bá' i t'ujublom, ju'táj ti yabák lej anámlidh; ani wi'pachk'ij kalej kom yabák lupudh an anam.
40013006	Po tam ti kalej a k'icháj, dhijon, ani kom yabák ibidh, wayey.
40013007	Talchik ijkan bá' i k'ídhlom, ani an k'ídh puwey ani in ni'ka'.
40013008	Po jún kwenél, ijkan bá' i alwa' tsabál, ani walin, junchik ma bó' inik, junchik óx' inik ani junchik jún inik lajuj.
40013009	Jita' ots'ox in ots'oxtal ki in ats'a'.
40013010	Tám, utey in exóbalilchik ani uchan: ¿Jale' ti a t'ilbayalchik k'al i t'iplabkáw?
40013011	A Jesús tok'tsin ani in ucha'chik: Kom tatá'chik it pidhach ka exla' an tsinkadh káwchik abal in ts'álejlábil ti k'ay'lál; po jajá'chik yab pidhach.
40013012	Kom jita' in kwa'al, ne'ets ka pidhan, ani ne'ets ki in ko'oy más; po jita' yab in kwa'al, ma ne'ets ka tixk'anchat jawa' a xi in kwa'al.
40013013	Jaxtám u tawnálchik k'al i t'iplabkáw, kom walkidh ani yab tsu'ux ani xutsnidh ani yab ots'ox, ma ni yab in exbayal.
40013014	Ti jajá'chik putunal in tsu'bidh káwintal a Isaías, a xi in uluw: K'al a xutsun ne'ets ki it ots'oxinchik, ani yab ne'ets ka exbay; Ani k'al a tsu'uxtal ne'ets ki it tsu'uxin ani yab ne'ets ka ejtidh tsu'uw;
40013015	Kom axé' xi bichow wits'iymének in ichích, Ani k'al in xutsun pama'tal ots'ox, Ani mut'udh in tsu'uxtal Abal yab ka tsu'uxin, ani in xutsun ka ots'oxin, Ani ki in exbay k'al in ichích, ani ka wenk'on, Ani Naná' ku jeldha'chik. (Isa 6:9-10)
40013016	Po yán ti pidhóblidh a tsu'uxtal, kom tsu'ux, ani a xutsun kom ots'ox.
40013017	Kom an chubaxtaláb tu uchál, abal yán i tsu'bidh káwlómejchik ani i bolidh inikchik in lej lé'na' ki in tsu'uw jawa' a xi a tsu'talchik, ani yab in tsu'uw; ani ki in ats'a' jawa' a xi tatá'chik a ats'ál ani yab in ats'a'chik.
40013018	Jaxtám, tatá'chik, ka ats'anchij in t'iplab káwintal an óm.
40013019	Tam jún ki in ats'a' in káwintal an ts'álejláb, ani yab ki in exbay; che'el an at'ax ani in tixk'ál a xi k'alej t'ayadh ti in ichích; axé' já'its a xi t'ayan ti walte' bél.
40013020	Po a xi ijkan bá' an t'ujublom, axé' já'its a xi in ats'ál an káwintaláb ani wi'pachk'ij in bats'uwal k'al i kulbéjintaláb;
40013021	po yab ibidh, po jún i wé'k'ij, kom tam ka chích an ni'ax yajchiktaláb o an ájaxtaláb k'al ti in ebál an káwintaláb, wi'pachk'ij t'idhk'wanal.
40013022	Ani a xi ijkan bá' an k'ídhlom, já'its a xi in ats'ál an káwintaláb; po in t'e'pintal axé' xi k'ij k'wajíltaláb ani in k'ambixtal an tumínladhtaláb in ni'kál an káwintaláb, ani yab walnal.
40013023	Po a xi ijkan ti alwa' tsabál, já'its a xi in ats'ál ani in exbayal an káwintaláb ani walnal; ani in bínál talchik ma bó' inik, ani talchik óx' inik, ani talchik jún inik lajuj.
40013024	Júnakej t'iplabkáw in t'ilchijchik, in uluw: An ts'álejláb a xi ti k'ay'lál já'its ejtíl jún i inik a xi in t'ayál i alwa' iyaláb ti in tsabálil;
40013025	po biyat an inikchik wayalak, chích in tomólnáxil ani in t'aya' i sisania ts'ojól ti bá' an trigo alejláb ani k'alej.
40013026	Tam ti an t'ayabláb kalej ani walin, tám, tejwa'méj jayej an sisania ts'ojól.
40013027	Ani chích in abatnanélilchik an dhabal atáj ani in uchá: "Amuj, ¿yabxe' a t'aya' i alwa' iyaláb ti a tsabálil? ¿Jale' tam ti in kwa'al i sisania ts'ojól?"
40013028	Jajá' in ucha'chik: "Jún i tomólnax in t'ajámal axé'." Ani an abatnanélchik in ucha': "¿A lé' abal ku k'alej ani ki la'uw?"
40013029	Po jajá' in uluw: "Ibáj, itájak tam a la'uwal an sisania ts'ojól ka mak'wchidh lá'un jayej an trigo,
40013030	ka jila' ka mak'wchidh puweychik ma ti k'ojláts; ani ti in k'ijil an k'ojláts ne'ets ku ucha' an k'ojolchik: -Ka tamkuy ok'ox an sisania ts'ojól ani ka wik'a' ti boye' abal ka chikan, po ka tamkuy an trigo tu wilté'il."
40013031	Júnakej i t'iplabkáw in t'ilchijchik, in ucha': An ts'álejláb a xi ti k'ay'lál já'its ejtíl jún iyaláb mostaza, a xi jún i inik in uma', ani in t'aya' ti in tsabálil,
40013032	a xi k'al an chubaxtaláb já'its an iyaláb a xi lej t'ijax ti patal an iyaláb; po tam puwenekits, já'its a xi lej puwel ti patal an k'apnél ts'ojól ani wenk'onal ti akante' ani che'el an ts'itsinchik a xi ti k'ay'lál ani in t'ajál in páwk' ti in k'we'él.
40013033	Júnakej t'iplabkáw in ucha'chik: An ts'álejláb a xi ti k'ay'lál já'its ejtíl i levadura, a xi jún i uxum in uma', ani in tsinka' ti al óx i lejab i harina, ma ti in putát jilméj.
40013034	Patal axé' a Jesús in ucha' an mulkunél k'al i t'iplabkáw ani max yab k'al i t'iplabkáw yab in tawnálakchik,
40013035	abal ka putun jawa' a xi in uluw an tsu'bidh kawlómej; tam ti in uluw: K'al i t'iplabkáw ne'ets ku japiy u wi', Ne'ets ku ólna' a xi k'wajat tsinat ma ti in tujtal an tsabál. (Sal 78:2)
40013036	Tam ti in tak'iyámalits an mulkunél, a Jesús chích ti atáj, ani uténchat k'al in exóbalilchik ani uchan: Tu ku tajk'anchij an t'iplabkáw ti in ebál an sisania ts'ojól ti ts'ulél.
40013037	Jajá' tok'tsin ani in ucha'chik: A xi óm k'al an alwa' iyaláb, já'its in Tsakámil an Inik,
40013038	ani an ts'ulél já'its an tsabál xe'tsintaláb; ani an alwa' iyaláb pél in tsakámilchik an ts'álejláb, ani an sisania ts'ojól pél in tsakámilchik an at'ax.
40013039	An tomólnax a xi in t'aya', pél an Tenekláb; an k'ojláts, pél in ta'pantal an k'ij, ani an k'ojol pél an ángelchik.
40013040	Jaxtám, jant'ini' an sisania ts'ojól mulkuwáb ani chikáb ti k'amal, antsaná' jayej in putuntal axé' xi k'ij xe'tsintaláb.
40013041	In Tsakámil an Inik ne'ets ki in aba' in ángelilchik, ani ne'ets ki in tamkuy ti in ts'álejlábil patal a xi t'idhk'wandhom ani a xi in t'ajál i jek'omtaláb,
40013042	ani ne'ets ka jolowatchik ti jól k'amal; taná' ne'ets ka wa'tsin an uk'il ani an wech'ech'él kamablek.
40013043	Tám, a xi bolidhchik ne'ets ka tajk'an jant'ini' a k'icháj ti in ts'álejlábil in Pay'lóm. Jita' ots'ox in ots'oxtal ki in ats'a'.
40013044	Junílek'ij, an ts'álejláb a xi ti k'ay'lál já'its ejtíl jún i tsinkadh tesoro ti jún i tsabál, a xi tam jún i inik ki in ela', in tsinkál junílek'ij, ani k'al i kulbéltaláb k'alej ani in nujuw patal a xi in kwa'al, ani in ts'a'iy nixé' xi tsabál.
40013045	Aniyek'ij, an ts'álejláb a xi ti k'ay'lál já'its ejtíl jún i wenk'ol nujul belal a xi in aliyal i alwa' perlachik;
40013046	a xi tam ti in ela' jún i perla a xi in kwa'al in lej jalbíl, k'alej ani in nujuw patal jawa' in kwa'alak, ani in ts'a'iy.
40013047	Aniyek'ij, an ts'álejláb a xi ti k'ay'lál já'its ejtíl jún i dhachuxtaláb, a xi bet'enáb ti pulik lejem, ani in dhachuwal patal i to'ol;
40013048	ani tam ka t'uchich, in utuwal walte' ja' ani ketlel ani in jolowalchik ti t'oknal a xi alwa', ani a xi yab alwa' in wak'lál eléb.
40013049	Antsaná' ne'ets ti in ta'pantal axé' xi k'ij xe'tsintaláb; ne'ets ka kalej an ángelchik, ani ne'ets ki in kaldha' a xi yab alwa' ti bá' an bolidhchik,
40013050	ani ne'ets ki in jolowchik ti jól k'amal; taná' ne'ets ka wa'tsin i yajajál uk'il ani an wech'ech'él kamablek.
40013051	A Jesús in ucha'chik: ¿A exbayitschik patal axé'? Jajá'chik tok'tsin: Aníts, Ajátik.
40013052	Ani Jajá' in ucha'chik: Jaxtámits, patal i bajudh exóbchix a xi exoblámadh abal k'al an ts'álejláb a xi ti k'ay'lál, já'its ejtíl jún i dhabal atáj, a xi in kaldhál ti in dhayach tesorojil jawa' ít ani jawa' biyál.
40013053	Xó', tam ti a Jesús in kidhbay patal axé' xi t'iplabkáw, tixk'an taná'.
40013054	Ani tam ti ulits ti in tsabálil, exóbchixak ti in sinagogajil an Judíochik, ani jajá'chik in lej jik'pálak ani in ulal: ¿Axé' xi inik ju'táj ti in kaldhál axé' xi tsalpadhtaláb ani axé' xi labidh t'ajnél?
40013055	¿Yabxe' axé' já'its in tsakámil an dhakúmte'? ¿Yabxe' in mím in bij María, ani in ebchalchik já'its a Jacobo, a José, a Simón ani a Judas?
40013056	¿Yabxe' k'wajat k'al wawá' patal in uxum ebchalchik? ¿Ju'táj, tam, ti in kaldhál patal axé'?
40013057	Ani xamk'unalakchik ti in ebál Jajá'. Po a Jesús in ucha'chik: Ma ni jún i tsu'bidh káwlómej yab lét'edh k'ak'náb ti in tsabálil ma ni ti in k'imá'.
40013058	Ani taná' yab in t'aja' yán i labidh t'ajnél, k'al ti in ebál in yab belomtalchik.
40014001	Ti nixé' xi k'ij a Herodes, an tsé'chíláb ts'álej in ats'a' in t'ilabnadh bij a Jesús.
40014002	Ani in ucha' in abatnanélilchik: Axé' pél a Juan pujax; ts'akinek ti bá' an tsemláj, jaxtám ti jajá' t'ajnal i labidh t'ajnél.
40014003	Kom a Herodes in abámalak ka yak'wan a Juan, ani in wik'ámal, ani in baliy ti wik'axte' ti in ebál a Herodías in tomkíl in ebchal Felipe;
40014004	kom uchábak k'al a Juan: Yab walkadh ka k'álna'.
40014005	Ani a Herodes in lé'ak ki in tsemdha', po in ts'ejnálak an bichow, kom ko'oyábak a Juan ti tsu'bidh kawlómej.
40014006	Po tam ti in bajuw in ajíb a Herodes, in chidhánil a Herodías bixmáts ti in tamétchik ani in kulbétna' a Herodes.
40014007	Tám, in ok'xidh ucha' k'al i lujatkáw abal ne'etsak ki in pidha' jawámakits jajá' ki in konoy.
40014008	Ani an chidhan ok'ox exóbchin k'al in mím, in uluw: Ti ki in pidha' tejé' ba' jún i lák in ók' a Juan pujax.
40014009	Tám, an ts'álej yajchik t'e'pin; po k'al ti in ebál an lujatkáw ani a xi k'wajatak jedhat koyómadh, in aba' abal ka pidhan;
40014010	ani in aba' abal ka muts'inchat in ók' a Juan ti wik'axte'.
40014011	Ani chi'dhanchat in ók' ba' jún i lák ani pidhan an chidhan, ani jajá' in pidha' in mím.
40014012	Tam, chích in exóbalilchik a Juan, ani in ne'dhanchij in iniktal ki in joliy, ani k'alejchik ki in ólchij a Jesús.
40014013	Tam ti a Jesús in ats'a', nixk'in taná', in eyendha' jún i tan, ma ti jún i joltom tsabál, kwetémk'ij, ani tam ti ats'an k'al an mulkunélchik, áynáj k'al in akan ma ti bichowchik.
40014014	Ani tam ti pa'iy, a Jesús in tsu'uw jún i yetsej mulkunél ani in yajnanchijchik ani in jeldha' a xi ya'ulak.
40014015	Ani tam ti waklej, uténchat k'al in exóbalilchik ani uchan: Axé' pél i joltom tsabál ani an k'ij wat'elits; ka aba' an mulkunél abal ka k'alej ti kwenchalchik, ani ki in ts'a'iy janéy ki in k'apuj.
40014016	Po a Jesús in ucha'chik: Yab yejentál ka k'alejchik; tatá'chik ka pijchiy.
40014017	Ani jajá'chik in ucha': Tejé' i kwa'al expidh bó' i bok'ól ani tsáb i to'ol.
40014018	A Jesús in uluw: Ti ki in chi'dhanchij tejé'.
40014019	Ani in aba' an mulkunél ka koyóts ti yaxts'ojól ani in uma' an bó'lom bok'ól ani an tsablom to'ol, ani in dhaya' in wal ti k'ay'lál, in labliy, ani in peja' an bok'ól ani in pidha' in exóbalilchik, ani an exóbalchik abal an mulkunél.
40014020	Ani patal k'apúts ani ajwéj. Ani in tamkuychik an jilk'omach, ani in t'uchiy lajuj tsáb i t'oknal.
40014021	Ani a xi k'apútschik pélak walám bó' xi' i inik, ani píl an uxum ani an tsakamchik.
40014022	Tám, wi'pachk'ij a Jesús in t'ajchij in exóbalilchik abal ka k'adhiy ti tan, ani ka ok'xin jumpok'e' lejem, biyat Jajá' in tak'iyalej an mulkunél.
40014023	Ani tam ti in tak'iyámalits an mulkunél, k'adhiy ti ts'én abal ka pílméj ti ól; ani tam ti dhamk'un k'wajatak taná' kwetém.
40014024	Ani an tan k'wajatak ts'ejel pulik lejem, lank'í' ti ja' kom tamuwábak k'al an ik'.
40014025	Po ti in tsé'chíl an akal beletnom, a Jesús k'alej ti jajá'chik belbél eblim an pulik lejem.
40014026	Ani tam ti an exóbalchik, in tsu'uw belbél bá' an pulik lejem, jik'tson, ani in uluwchik: ¡Pél i labax! Ani dhájanchik k'al i jik'éltaláb.
40014027	Po wi'pachk'ij a Jesús in tawna'chik, in uluw: ¡Ki it kanatbéj! Já'its in Naná'; yab ki it jik'eychik.
40014028	Tám, tok'tsin a Pedro ani in uluw: Ajátik, max já'its it Tatá', ka aba' abal ki in k'alej ti k'al Tatá' eblim an ja'.
40014029	A Jesús in uluw: Ki it chích. Tám, a Pedro pa'iy ti tan, ani beláts eblim ja' abal ka k'alej ti k'al a Jesús.
40014030	Po tam ti in tsu'uw an tsapik ik', jik'ey ani tujey ka lupk'in, tám, dhájan, in uluw: ¡Ajátik, ti ki in k'ániy!
40014031	Ani a Jesús wi'pachk'ij in lujkuw in k'ubak, in teyna', ani in ucha': ¡Ay tatá' tsipti' ti it belom! ¿Jale' ti it jalk'ú' tsalpaxin?
40014032	Ani tam ti k'adhiychik ti tan, an ik' koyóts.
40014033	Tám, a xi k'wajatakchik ti tan utey ki in k'ak'na', in ulal: K'al an chubaxtaláb Tatá' já'its in Tsakámil a Dios.
40014034	Ani tam ti wat'eychik jumpok'e', chích ti tsabál Genesaret.
40014035	Tam ti an inikchik ti nixé' xi tsabál in exla', in aba' ka ólnáj ti in putát ti nixé' xi tonidh tsabál ani chi'dhanchat patal a xi k'wajatak ya'ul;
40014036	ani paka'bédhábak abal ka takchin expidh in tolídh in toltómil; ani patal a xi k'al ti takan, jeleychik.
40015001	Tám, ulénchat a Jesús k'al i bajudh exóbchixchik ani k'al i Fariseochik a xi ti Jerusalén, ani in uluw:
40015002	¿Jale' a exóbalilchik in jek'om jilál in ujnám t'ajbíl an yejtselábchik? Kom yab in t'akál in k'ubakchik tam k'apul bok'ól.
40015003	A Jesús tok'tsin ani in ucha'chik: ¿Jale' tatá'chik teyej ti a jek'om jilál in abatnadh káwintal a Dios k'al a ujnám t'ajbíl?
40015004	Kom a Dios in aba', ani in uluw: Ka lét'edh k'ak'na' a pay'lóm ani a mím; ani jita' ki in at'ax ucha' in pay'lóm o in mím ka t'ajat tsemets. (Exo 20:12; Deu 5:16; Exo 21:17)
40015005	Po tatá'chik a ulal: "Jita' ki in ucha' in pay'lóm o in mím: -Pél u ts'akchixtal jawámakits tam tolmixtaláb a xi a bats'wal ti k'al naná'.
40015006	Ani tám, yabáts in lét'edh k'ak'nál in pay'lóm o in mím." Antsaná' a t'ajámal in abatnadh káwintal a Dios ti yab jant'oj in jalbíl, ti in ebál a ujnám t'ajbíl.
40015007	¡Nits'binélomchik! A Isaías alwa' tsu'bidh káwin ti a ebál tatá'chik, tam ti in uluw:
40015008	Axé' xi bichówlom ti in uténchal expidh k'al in káwintal, Ani ti in lét'edh k'ak'nál k'al in wi'; Po in ichích k'wajat ów ti k'al Naná'.
40015009	Po ti in jolát k'ak'nál; Alk'idh exóbchix k'al in exóbchixtal a xi pél in abatnaxtal i inikchik. (Isa 29:13)
40015010	Ani in kaniy an mulkunél ani in ucha'chik: Ka ats'a' ani ka exbay.
40015011	Yab at'ax odhiyáb an atikláb k'al jawa' otsel ti in wi'; po jawa' a xi kalel ti in wi', já'its axé' a xi in at'ax odhiyal an inik.
40015012	Tám, uténchat k'al in exóbalilchik ani uchan: ¿A exlál abal an Fariseochik in yajna' tam ti in ats'a' axé' xi káw?
40015013	Po a Jesús tok'tsin, in uluw: Patal an t'ayabláb a xi u Pay'lóm ti k'ay'lál yab in t'ayámal, ne'ets ka la'uwat.
40015014	Ka jila'its; pél i jok'tsejchik, chúmlix k'al i jok'tsejchik. Max jún i jok'tsej ki in t'aja' ti chúmlix k'al júnakej i jok'tsej, tsablom ne'ets ka ijkan ti pok'jól.
40015015	Tám, tok'tsin a Pedro, ani in uluw: Tu ku tajk'anchij axé' xi t'iplabkáw.
40015016	A Jesús in uluw: ¿Tatá'chik teyej yab a exbayal?
40015017	¿Yabxe' a exbayalchik abal patal a xi otsel ti a wi' k'alel ti a chukul ani wak'láb ti jól?
40015018	Po a xi kalel ti a wi', ti a ichích ti kalel; ani axé' in at'ax odhiyal an atikláb.
40015019	Kom ti a ichích kalel an yab alwa' tsalap, an tsemdhomtaláb, an tsáblixtaláb k'al a tomkíl, an alk'idh ko'óxtaláb, an kwé'taláb, an janam tejwa' tso'óblixtaláb, an at'ax káwílaxtaláb.
40015020	Axé'chik já'its a xi in at'ax odhiyal an atikláb; po ka k'apúts yab t'akadh in k'ubak, yab in at'ax odhiyal an atikláb.
40015021	Tám, a Jesús kalej taná', ani k'alej ti tsabál Tiro ani Sidón.
40015022	Ani jé'itsk'ij, jún i uxum Canaaníb a xi kalej ti nixé' xi tsabál, dhájayat, in uluw: Ajátik, Tsakámil a David, ti ki in yajnanchij; u chidhánil ta'ich otsadh k'al jún i demonio.
40015023	Po a Jesús yab in tok'tsiy k'al ma ni jún i káw. Ani in exóbalilchik utey ani in lej konchij, in uluw: Ka kedhmey ka k'alej, kom tiwa' kúxlab it'ix in wi'.
40015024	Po a Jesús tok'tsin ani in uluw: Naná' yab k'al já'its ti in abadh, po ti k'al an k'ibelom ovejachik ti in k'imá' a Israel.
40015025	Tám, an uxum chích ani pak'ludh k'ak'naxin ti in tamét, ani in uluw: Ajátik, ti ki in tolmiy.
40015026	A Jesús tok'tsin ani in uluw: Yab in tomnál ka umchij in k'apnélil an tsakamlábchik ani ka jolchij an tsakam pik'o'chik.
40015027	An uxum in uluw: Chubax, Ajátik; po an tsakam pik'o'chik jayej in k'apal an jilk'omach a xi ijkanal ti in mexajil in amuj.
40015028	Tám, a Jesús tok'tsin, in ucha': Tatá' uxum, púlik a belomtal, ka t'ajan ti tatá' jant'ini' ti a lé'; ani in chidhánil jeley ti nixé' xi oraj.
40015029	Ani a Jesús wat'ey taná', chích ti walte' pulik lejem Galilea; ani k'adhiy bá' an ts'én, ani buxkan taná'.
40015030	Ani ulénchat k'al yántolom i pulik mulkunélchik a xi in chi'dhálak i tsámbej k'al in akan, i jok'tsej, i mó', i odhnej, ani yán i ya'ulom ani jolowatchik ti in akan a Jesús, ani in jeldha'.
40015031	Tám, an mulkunél in jik'pálakchik, tam ti in tsu'uw an mó'chik ka káwin, ani an odhnejchik ka jeley, ani an tsámbejchik k'al in akan ka beláts, ani an jok'tsejchik ka tsu'uxin; ani jajá'chik in witsidh puwenchij in Diosil a Israel.
40015032	A Jesús in kaniy in exóbalilchik ani in ucha': U yajnanchal an mulkunél, kom ma óx a k'icháj k'wajinek k'al naná', ani yab in kwa'alchik jant'oj ki in k'apuj, ani yab u lé' ku aba' k'al i jayil, itájak ka waxun ti bél.
40015033	Ani k'al in exóbalilchik uchan: ¿Ju'táj wawá' ti kwa'al yán i bok'ól abal ki ajwédha' jún i pulik mulkunél ti axé' xi joltom tsabál?
40015034	Ani a Jesús in ucha': ¿Jáy i bok'ól a kwa'alchik? Ani jajá'chik tok'tsin: Búk, ani wé' i tsakam to'ol.
40015035	Tám, in aba' an mulkunél abal ka koyóts ti tsabál.
40015036	Ani in uma' an búklom bok'ól ani an to'olchik, in bína' i k'ak'námaltaláb, in peja' ani in pidha' in exóbalilchik, ani an exóbalchik an mulkunél.
40015037	Ani patal k'apúts ani ajwéj; ani in tamkuy an mú'mach, in t'uchiychik búk i t'oknal.
40015038	Ani a xi k'apúts pélak tsé' xi' i inik, ani píl an uxumchik ani an tsakamchik.
40015039	Tám, in tak'iy an mulkunél, k'adhiy ti tan ani k'alej ti Magdala tsabál.
40016001	Tám, chích i Fariseochik ani i Saduceochik abal ki in tilibna', ani konchinal ki in tejwa'médha' jún i labidh tsu'bixtaláb ti k'ay'lál.
40016002	Po a Jesús tok'tsin, in ucha'chik: Tam aklel, a ulalchik: "Alwa' an k'ij, kom an k'ay'lál ulbidh."
40016003	Ani tam chudhél: "Xowé' tsapik áb kom an k'ay'lál k'wajat tsakniníl ani mapul." ¡Nits'bixnélomchik! A exlanchal in wal an k'ay'lál; po yab a ejtowal ka tsalpadh ejtiy in tsu'bixtal an k'ij.
40016004	Axé' xi at'ax xits' k'wajílom ani tsáblix k'al in tomkíl in aliyal i labidh tsu'bixtaláb, ani i labidh tsu'bixtaláb yab ne'ets ka pidhan, po in labidh tsu'bixtal a Jonás tsu'bidh kawlómej. Tam, in joltiychik ani k'alejitsk'ij.
40016005	Ani tam ti ulits jumpok'e', in exóbalilchik in uk'chiyámalak ki in chi'dha' an bok'ól.
40016006	Ani a Jesús in ucha'chik: Xó' ka tsu'uw, kwentaj k'al in levadurajil an Fariseo ani an Saduceo.
40016007	Ani jajá'chik tsalpaxin ti in ál, in ulal: Já'its kom yab i chi'dha' i bok'ól.
40016008	Po tam ti a Jesús in exbay in uluw: Tatá'chik tsipti' ti it belom, ¿jale' ti it tsalpaxchik ti a ál kom yab a kwa'al i bok'ól?
40016009	¿Yabxe' a exbayal ma ni a t'ilál an bó' xi' i inikchik k'al bó' i bok'ól, ani jáy i t'oknal a tamkuychik?
40016010	¿Ma ni an tsé' xi' k'al búk i bok'ól, ani jáy i t'oknal a tamkuychik?
40016011	¿Jale' tám ti yab a exbayal abal yab tu uchálchik ti in ebál i bok'ól abal kwentaj k'al in levadurajil an Fariseo ani an Saduceo?
40016012	Tám, in exbaychik jawa' a xi in uluw abal yab ki in kwentana' in levadurajil an bok'ól, po k'al in exóbchixtal an Fariseo ani an Saduceo.
40016013	Tam ti a Jesús ulits ti Cesarea Filipo tsabál, in konówiy in exóbalilchik, in uluw: ¿Jita' in ulal an inikchik abal já'its in Tsakámil an Inik?
40016014	Jajá'chik in uluw: Talchik in ulal pélkwa' a Juan pujax, ani talchik, pélkwa' a Elías; ani pílchik, pélkwa' a Jeremías o jún i tsu'bidh kawlómej.
40016015	A Jesús in ucha': Po tatá'chik, ¿jita' a ulal já'its Naná'?
40016016	Tok'tsin a Simón Pedro, in uluw: Tatá' já'its a Cristo, in Tsakámil an ejat Dios.
40016017	Tám, a Jesús tok'tsin ani in ucha': Yán ti it pidhóblidh Simón kwitól Jonás; kom yab i anam t'u'lek ma ni i xits' ti japidh ts'o'obliyámal, po u Pay'lóm a xi k'wajat ti k'ay'lál.
40016018	Ani Naná' neyej tu uchál, tatá' já'its it Pedro, ani ti bá' a axé' xi yetsej t'ujub ne'ets ku kuba' u iglesiajil; ani yab ne'ets ka átan k'al in wi'lébil an Tamtsemláj.
40016019	Ani tatá' ne'ets tu pidha' in japixtal an ts'álejláb a xi ti k'ay'lál ani jawa' a xi ka wik'a' ti tsabál, ne'ets ka wik'an ti k'ay'lál; ani a xi ka walka' ti tsabál ne'ets ka walkan ti k'ay'lál.
40016020	Tám, in punúbchijchik abal yab jita' ki in ólchij abal Jajá' já'itsak a Jesús an Cristo.
40016021	Ti nixé' xi k'ij a Jesús in tujchij ki in ólchij in exóbalil abal yejentálak ka k'alej ti Jerusalén ani ki in yajchíkna' yán jant'oj ti k'al an yejtselábchik ani ti k'al an ok'lek pale'chik ani ti k'al an bajudh exóbchixchik ani ka tsemdháj, ani ka ts'akiy ti in óxchíl a k'icháj.
40016022	Tám, a Pedro in pélandha' ani in tujchij ki in wi'idh tawna', in ucha': Ka lét'endha' ti a bá', Ajátik, ma ni jayk'i' yab ka wat'a' axé'.
40016023	Po a Jesús wilk'in, in ucha' a Pedro: Tatá' Satanás, ki it tixk'an tu tamét; ti in t'idhk'wandhál; kom yab a tsalápnál a xi a Dios, po expidh a xi in k'ál an inikchik.
40016024	Tám, a Jesús in ucha' in exóbalilchik: Max jún jita' in lé' ka chích ti ki in ts'at'énchij, ki in k'e'átna' ti in bá', ani ki in pena' in pelk'odhte'il, ani ti ki in ts'at'énchij.
40016025	Kom jita' in lé' ki in k'ániy in ejatal, ne'ets ki in k'iba'; po jita' ki in k'iba' in ejatal k'al Naná' tu ebál ne'ets ki in ela'.
40016026	Kom ¿janéy in tabatnál jún i inik max ki in putat k'álna' an tsabál ani ki in k'iba' in ejatal? ¿O janéy jún i inik in ejtowal ki in bína' abal ki in ts'a'iy in ejatal?
40016027	Kom in Tsakámil an Inik ne'ets ka chích k'al in witsidh puwenchixtal in Pay'lóm k'al an ángelchik, ani tám, ne'ets ki in pidha' patal in jalbíl jant'ini' in t'ojlábilchik.
40016028	An chubaxtaláb tu uchál, tejé' k'wajat junchik a xi yab ne'ets ki in leka' an tsemláj ma ki in tsu'uw in Tsakámil an Inik ka chích ti in ts'álejlábil.
40017001	Xó, tam ti wat'ey akak a k'icháj, a Jesús in kaniy a Pedro, a Jacobo, ani in ebchal Juan, in pílmédha' ani in ne'dha'chik ti bá' jún i t'ek'at bolchal,
40017002	ani timk'on in iniktal ti in tamétchik; ani in wal tajk'an ejtíl a k'icháj, ani in k'wa'chímal dhakni'béj ejtíl i tajaxtaláb.
40017003	Ani xó' ka tsu'uw, taná' tejwa'méj a Moisés ani a Elías, t'ilomchik k'al a Jesús.
40017004	Tám, tok'tsin a Pedro ani in ucha' a Jesús: Ajátik, alwa' abal u k'wajat tejé'; max a lé', i ejtowal ki t'aja' óx i dhibk'odh k'wajtaláb; jún abal Tatá', jún abal a Moisés, ani jún abal a Elías.
40017005	Ani biyat k'wajatejak ti káw, jé'itsk'ij, jún i tajax tokow k'al ti tsalámliyatchik, ani jé'its'k'ij, jún i káwintaláb ti tokow, a xi in uluw: Axé' já'its u k'ánidhowál Tsakámil, a xi k'al tu kwa'al u kulbéjintal; ka ats'a'chik Jajá'.
40017006	Tam ti an exóbalchik in ats'a' axé', pak'lun ma ti in wal, ani lej jik'eychik.
40017007	Tám, a Jesús utey ani takanchik, ani in uluw: Ki it ts'akiy ani yab ki it jik'élchik.
40017008	Ani in dhaya'chik in wal, ani yab jita' in tsu'uw, expidh a Jesús.
40017009	Ani tam ti pa'íl ti bolchal, a Jesús in punúbchijchik in ulal: Yab jita' ka ólchij jawa' a xi a tsu'uwchik, ma ka ts'akiy ba' an tsemélom in Tsakámil an Inik.
40017010	Tám, k'al in exóbalilchik konówiyábak, in ulal: ¿Jale' tám, ti in ulalchik an bajudh exóbchix abal a Elías yejentál ka chích ok'ox?
40017011	Tok'tsin a Jesús ani in ucha'chik: K'al an chubaxtaláb a Elías ne'ets ka chích ok'ox, ani ne'ets ki in ítmédha' patal.
40017012	Po Naná' tu uchál abal a Elías che'nekits, ani yab exláj, ani t'ajchin patal jawa' in lé'na'chik; antsaná' jayej in Tsakámil an Inik ne'ets ki in yajchikiychik.
40017013	Tám, an exóbalchik in exbay abal in t'ilálak a Juan pujax.
40017014	Ani tam ti ulitschik ti bá' an mulkunél, uténchat k'al jún i inik a xi tudhlun ti in tamét, ani in uluw:
40017015	Ajátik, ka yajnanchij u tsakámil; kom olmanal ti in adhím ani in lej yajchiknál, kom yántomíl ijkáb ti k'amal ani yántomíl ti ja'.
40017016	Ani u chi'dha' ti k'al a exóbalilchik, po yab in ejtow ki in jeldha'.
40017017	Tám, a Jesús tok'tsin, in uluw: ¡Ay, k'al axé' xi yab belom xits' k'wajílom, ani odhelom! ¿Ma jayk'i' ne'ets ki in k'wajiy k'al tatá'chik? ¿Ma jayk'i' ne'ets tu kuxunchij? ¡Tejé' ti ki in chi'dhanchij!
40017018	Ani a Jesús in wi'idh tawna' an demonio, ani kalej ti in bá' an kwitól ani jeley ti nixé' xi k'ij.
40017019	Tám, an exóbalchik in uténchij a Jesús pílk'ij, ani in uluwchik: ¿Jale' ti wawá' yab i ejtow ki kaldha'?
40017020	A Jesús in ucha'chik: Pél kom yab it belomchik; kom an chubaxtaláb tu uchál, max a kwa'alak a belomtal ejtíl in puwel in iyalábil an mostaza ts'ojól, ne'ets ka ucha'chik axé' xi ts'én: "Ki it tixk'an tejé' abal tiwa'," ani ne'ets ka tixk'an, ani yab jant'oj ne'ets ka k'ibátna'.
40017021	Po axé' xi kwenél yab ne'ets ka kalej, po expidh k'al i ólontaláb ani k'al i pabiltaláb.
40017022	Ani tam ti k'wajatak ti Galilea, a Jesús in ucha'chik: In Tsakámil an Inik ne'ets ka tsinat bínáj ti in k'ubak an inikchik.
40017023	Ani ne'ets ka tsemdháj; po ti in óxchíl a k'icháj ne'ets ka ts'akiy. Ani jajá'chik in lej t'e'pidh yajnálak.
40017024	Xó', tam ti ulitschik ti Capernaum, an báts'ulchik k'al an tsáb dracma tumín in uténchij a Pedro ani in uluw: ¿A Exóbchixal yab ne'ets ki in jalbiy an tsáb dracma tumín?
40017025	Jajá' in uluw: Aníts. Ani tam ti ulenekits ti atáj, a Jesús ok'xin ki in uluw: ¿Jant'odha' a tsu'tal Simón? ¿An ts'álejchik ti tsabál, jita' a xi in konchal an uchbidh tumín o an impuesto? ¿Ti in tsakámilchik o ti an ówelábchik?
40017026	A Pedro in ucha': Ti k'al an ówelábchik. A Jesús in ucha': Tám, an tsakamlábchik yab in jalbiyal.
40017027	Po abal yab ki xamk'undha'; ki it k'alej ti pulik lejem, ka bet'éna' an k'ut'baxtaláb ani an k'a'ál to'ol a xi ka kaldha', ka japchij in wi' ani ne'ets ka ela' jún i estatero tumín, ka uma' ani ka pidha'chik abal Naná' ani abal tatá'.
40018001	Ti nixé' xi k'ij an exóbalchik in uténchij a Jesús, in uluw: ¿Jita' já'its a xi más púlik in éy ti ts'álejláb a xi ti k'ay'lál?
40018002	A Jesús in kaniy jún i tsakam, ani in k'wajba' ts'ejel jajá'chik,
40018003	ani in uluw: An chubaxtaláb tu uchálchik, max yab ki it wenk'on ani ka t'aja' ejtíl it tsakamchik, yab ne'ets ki it otsits ti ts'álejláb a xi ti k'ay'lál.
40018004	Jaxtám, jitákits ki in tsa'ka' ti in bá' ejtíl axé' xi tsakam, já'its axé' a xi más púlik in éy ti ts'álejláb a xi ti k'ay'lál.
40018005	Ani jita' ki in bats'uw jún i tsakam ejtíl axé' ti Naná' u bij, ti in bats'uwal Naná'.
40018006	Po jita' ki in t'ajchij ka t'idhk'wan jún axé' xi t'ijaxchik a xi ti in belál, alwa'ak t'ajat ka palchin jún in t'ujúbil i tse'emtaláb ti in núk', ani ka bet'enáj ti in lupúdh an pulik lejem.
40018007	¡Ay k'al an t'idhk'wandhom ti k'wajchidh tsabál! Kom yejentál ka chích an t'idhk'wandhom, po ¡ay abal nixé' xi inik a xi t'idhk'wandhom!
40018008	Max a k'ubak o a akan in t'ajál ki it walbin, t'ajat ka muts'iy ani ka bet'éna' ti tatá'; más alwa' ki it otsits motso' o yab it aknidh ti al an ejataláb, ani yab ki it k'alej k'al tsáb a k'ubak o tsáb a akan, ti al an ets'ey k'amal yajchiktaláb.
40018009	Ani max a tsu'uxtal in t'ajál ki it walbin, ka t'ajat kaldha' ani ka bet'éna' ti tatá', más alwa' abal ki it otsits ti ejataláb k'al jún a tsu'uxtal, kej tsáb a tsu'uxtal ani ki it bet'enáj ti k'amal yajchiktaláb.
40018010	Ka t'aja' ti kwentaj abal yab ka alál met'a' jún axé' xi t'ijaxchik; kom tu uchál, in ángelilchik ti k'ay'lál ets'ey in tsu'chal in wal u Pay'lóm a xi k'wajat ti k'ay'lál.
40018011	Kom in Tsakámil an Inik che'nek ki in k'ániy a xi k'ibenek.
40018012	¿Jant'odha' a tsu'talchik? Max jún i inik in kwa'al jún bó' inik i oveja ko'nél, ani jún ka k'ibej, ¿walám yab ne'ets ki in jila' a xi tsé' inik lajuj beléw ani ne'ets ka k'alej ki in aliy ti ts'énchik ma ki in ela' a xi k'ibenek?
40018013	Ani xó', max ki in ela', an chubaxtaláb tu uchál, abal jajá' más kulbél k'al nixé' xi jún, kej k'al a xi tsé' inik lajuj beléw a xi yab k'ibej.
40018014	Antsaná', yab in awiltal u pay'lóm a xi k'wajat ti k'ay'lál ka tala'béj ma ni jún axé' xi t'ijaxchik.
40018015	Ani max a ebchal ka walbin ti k'al tatá', ki it k'alej, ani ka ólchij in k'iblontal tsábk'ij ti a éb; max ti ats'a', tám, a átadh ts'akbámal a ebchal.
40018016	Po max yab ti ats'a', tám, ka ne'dha' jún o tsáb k'al tatá' abal: K'al in wi' a xi tsáb o óx i tsu'bidh tejwa'médhom patal an káw ka k'alej kubladh. (Deu 19:15)
40018017	Ani max jajá' yab ki in lé'na' ki in ats'a', ka ólchij an iglesia; ani max yab ki in lé'na' ki in ats'a' an iglesia, tám, ka jila' ejtíl jún i yab Judío ani i báts'ul impuesto.
40018018	An chubaxtaláb tu uchálchik; patal a xi a wik'ál ti tsabál ne'ets ka wik'an ti k'ay'lál ani patal a xi a walkandhál ti tsabál ne'ets ka walkandháj ti k'ay'lál.
40018019	Junílek'ij tu uchál, max tsáb ti tatá'chik ki it junkun ti tsabál, abal ka konoy jawámakits, ne'ets ki it t'ajchin k'al u Pay'lóm a xi k'wajat ti k'ay'lál.
40018020	Kom ju'táj k'wajat tsáb o óx tamkudh k'al Naná' u bij, taná' in k'wajat ts'ejel k'al jajá'chik.
40018021	Tam, utey a Pedro, ani in ucha': Ajátik, ¿jáyíl walám ku pawklanchij u ebchal a xi walbinal tu tomól naná'? ¿Ma búk?
40018022	A Jesús in ucha': Yab tu uchál ma búk, po ma in búkíl an óx inik lajuj búk.
40018023	Jaxtám, an ts'álejláb a xi ti k'ay'lál já'its ejtíl jún i ts'álej, a xi in lé'na' ki in t'aja' i ts'ejkantaláb k'al in abatnanélilchik.
40018024	Ani tam, ti exomakits ki in t'aja' an ts'ejkantaláb, chi'dhanchat jún a xi tók'lidhak k'al lajuj xi' i talento tumín.
40018025	Po axé', kom yab in ejtow ki in jalbiy, an amuláb in aba' abal ka nujuwat, k'al in tomkíl ani k'al in tsakámilchik ani k'al patal a xi in kwa'alak, abal ka jalbinchat an tók'láb.
40018026	Tám, nixé' xi abatnanél pak'ludh ani in k'ak'nál, in ulal: "Amuj, ti ki in ko'onchij i aychixtaláb ani ne'ets tu jalbinchij patal."
40018027	Ani nixé' xi abatnanél yajnanchat k'al in amuj, ani walkáj ani pakwlanchat in tók'.
40018028	Po nixé' xi abatnanél tam ti kalej, in ela' jún in at abatnanél a xi k'al ti ne'dhanchábak jún bó' inik i denario tumín, ani in teyna' ani in dhut'uwalak, in ulal: "Ti ki in jalbinchij an tók'láb."
40018029	Tám, in at abatnanél pak'wlan ti in akan, paka'bédhábak, in ulal: "Ti ki in aychij, ani ne'ets tu jalbinchij patal;"
40018030	ani jajá' yab in lé'na', po k'alej ani in jolow ti wik'axte', ma ki in jalbiy in tók'.
40018031	Xó', in at abatnanélchik tam ti in tsu'uw jawa' a xi wat'elak, in t'e'pidh yajna'chik, ani chích ani in ólchij in amuj patal jawa' a xi wat'enek.
40018032	Tám, in amuj tam ti in kaniyámalits, in ucha': "Pojkax abatnanél, patal nixé' a tók' tu pakwlanchij kom ti in paka'bédha'.
40018033	¿Yabxe' in tomnálak teyej ka yajnanchij a at abatnanél, jant'ini' naná' tu yajnanchij?"
40018034	Tám, in amuj lej tsakunek, in bína' k'al an odhnax, ma ki in tala' jalbiy in tók'.
40018035	Antsaná' jayej u Pay'lóm ti k'ay'lál ne'ets ti t'ajchijchik, max yab ka pakwla' k'al patal a ichích in k'ibts'ontal a ebchal.
40019001	Xó', tam ti in kidhbay a Jesús axé' xi káwintaláb, in jila' Galilea ani k'alej ti in walte'líl an Judea, jumpok'e' Jordán.
40019002	Ani ts'at'énchat k'al yántolom i mulkunél, ani taná' in jeldha'chik.
40019003	Tám, ulénchat k'al an Fariseochik abal ka tilibnáj, in ulal: ¿Walkadhxe' an inik ki in kedhmey in tomkíl k'al jawámakits?
40019004	A Jesús tok'tsin ani in uluw: ¿Yabxe' a ajiyámalchik abal a xi k'al ti t'ajan ti in tujtal: Inik ani uxum in t'aja'? (Gen 1:27; 5:2)
40019005	Ani in uluw: K'al axé' ti in ebál, an inik ne'ets ki in jila' in pay'lóm ani in mím, ani ne'ets ka junkun k'al in tomkíl, ani axé' xi tsablom ne'ets ka wenk'on ti jún ti in éb. (Gen 2:24)
40019006	Tám, yabáts tsáb ti in éb, po jún ti in éb. Jaxtám, jawa' a xi a Dios in junkuwámal, an inik yab ki in lewáxiy.
40019007	Jajá'chik in ucha': ¿Jale' tám ti a Moisés in aba': Ka pidha' i dhuchlab divorcio ani ka kedhmey? (Deu 24:1)
40019008	A Jesús in ucha'chik: K'al a t'ujbadh ichíxchik a Moisés in walka' ka kedhmey a tomkíl; po ti in tujtal yabák antsaná'.
40019009	Ani Naná' tu uchál, jitákits ki in kedhmey in tomkíl, expidh max tsinat ko'óxin k'al k'e'at, ani ki in tomikna' júnakej, in tsábliyits in tomkíl, ani jita' ki in tomikna' a xi jilámej, in tsábliyits in tomkíl.
40019010	Uchan k'al in exóbalilchik: Max antsaná' in éy an inik k'al in tomkíl, alwa'ak t'ajat yab ka tomkin.
40019011	A Jesús in ucha'chik: Yab patal in bats'uwal axé' xi káw, expidh a xi pidhnal.
40019012	Kom wa'ats i eunuco a xi pél in wa'tsintal ma ti in ebóm in mím, ani wa'ats i eunuco a xi t'ajnének ti eunuco k'al an inik, ani wa'ats i eunuco a xi in kwetém lé'námal ti eunuco k'al ti in ebál an ts'álejláb a xi ti k'ay'lál. A xi ki in ejtow ki in bats'uw axé', ki in bats'uw.
40019013	Tám, chi'dhanchat i tsakamchik abal a Jesús ki in mo'ka' in k'ubak ti jajá'chik ani ka ólon; ani an exóbalchik in wi'idh tawna'chik.
40019014	Po a Jesús in ucha': Ka jila' an tsakamchik ka utey ti k'al Naná' ani yab ka oybiy, kom ejtíl jajá'chik já'its in k'ál an ts'álejláb ti k'ay'lál.
40019015	Ani tam ti in mo'kanchámalits in k'ubak, kalej taná'.
40019016	Xó' ka tsu'uw, ulits jún ani in uluw: Alwa' Exóbchix, ¿janéy tam alwa'taláb ku t'aja', abal ku ko'oy an ets'ey ejataláb?
40019017	A Jesús in ucha': ¿Jale' ti in bijiyal ti in alwa'? Yab wa'ats jita' alwa' expidh jún, já'its a Dios; po max a lé' ki it otsits ti ejataláb, ka putuw an abatnadhkáw.
40019018	Jajá' in ucha': ¿Jawa'? A Jesús in uluw: Yab ki it tsemdhomáts, Yab ka tsábliy a tomkíl, Yab ki it kwé'láts, Yab ki it janam tejwa' tso'óblixin,
40019019	Ka lét'edh k'ak'na' a pay'lóm ani a mím, ani: Ka k'ánidha' a at k'wajíl ejtíl tam tatá'. (Exo 20:12-16; Lev 19:18; Deu 5:16-20)
40019020	An kwitól inik in ucha: Patal axé' u putuwámal ma tu kwitóltal; ¿janéy más u yajinchalej?
40019021	A Jesús in ucha: Max a lé' ti it lej putudh, ki it k'alej ani ka nujuw jawa' a xi a kwa'al, ani ka pidha' an ts'ejwantálchik, ani ne'ets ka ko'oy i dhayadh tesoro ti k'ay'lál, ani ki it chích ti ki in ts'at'énchij.
40019022	Po an kwitól inik tam ti in ats'a' axé' xi káw, k'alej yajchik t'e'pidh, kom dhabalak k'al yán i k'áláb.
40019023	Tám, a Jesús in ucha' in exóbalilchik: An chubaxtaláb tu uchál, abal lej k'ibat abal jún i ts'alat inik ka otsits ti ts'álejláb ti k'ay'lál.
40019024	Junílek'ij tu uchálchik: Yab k'ibat abal jún i camello ko'nél ki in wat'ánchij in jólil jún i t'idhab; po wat'k'adh k'ibat abal jún i ts'alat inik ka otsits ti in ts'álejlábil a Dios.
40019025	Xó' tam ti an exóbalchik in ats'a' axé', lej in jik'pa', in uluw: ¿Jita' tám ne'ets ki in ejtow ka k'ánin?
40019026	Po a Jesús in met'a' ani in ucha'chik: Abal an inik axé' yab eltidh, po k'al a Dios patal eltidh.
40019027	Tám, tok'tsin a Pedro ani in ucha': Xó' ka tsu'uw, wawá' i joltiyámal patal ani tu ts'at'ok'námal. ¿Janéy tám ne'ets ki ko'oy?
40019028	A Jesús in ucha'chik: An chubaxtaláb tu uchál, abal tatá'chik a xi ti in ts'at'ok'námal, tam ka ítméj an ejataláb, tam ka koyóts in Tsakámil an Inik ti in ts'alat koytal ti in witsidh puwenchixtal, tatá'chik teyej ne'ets ki it koyóts bá' lajuj tsáb i ts'alat koytaláb, abal ka weladh pílmédha' an lajuj tsáb kwenchal Israel.
40019029	Ani patal a xi in jilámal i atájchik, o in inik ebchalchik o in uxum ebchalchik, o in pay'lóm o in mím, o in tomkíl o in tsakámilchik, o in tsabálil k'al ti in ebál u bij, jajá' ne'ets ki in bats'unchij ma jún bó' inik in yáném patal, ani ne'ets ki in bats'uw an ets'ey ejataláb.
40019030	Po yán a xi pél i ok'ox ne'ets ti taltaláb, ani a xi taltaláb ne'ets ti ok'ox.
40020001	Kom an ts'álejláb a xi ti k'ay'lál já'its ejtíl jún i inik, dhabal atáj, a xi kalej dhajuwk'ij abal ki in kaniy i t'ojnal ti in t'udhup t'aywál.
40020002	Ani tam ti ts'ejkadh káwin k'al an t'ojnalchik abal ti a k'icháj ne'ets ki in áta' jún i denario tumín, in aba'chik ti in t'aywál.
40020003	Ani kalej utat ti in óxchíl in ajumtal a k'icháj ani in tsu'uw más a xi k'wajatk'ijchik ti ts'ejel bichow.
40020004	Ani in ucha'chik: "Ki it k'alejchik teyej tu t'aywál, ani ne'ets tu pidha' jawa' in tomnál." Ani k'alejchik.
40020005	Junílek'ij kalej utat ti akak oraj, ani ti belew, ani jayétsej in t'aja'.
40020006	Ani walám ti lajuj jún oraj, in ela' más a xi k'wajat yab t'ojnal, ani in ucha'chik: "¿Jale' ti it k'wajatk'ijchik tejé' ti in putát a k'icháj ani yab it t'ojnal?"
40020007	Jajá'chik in ucha': "Kom yab jita' tu t'ojondhál." Jajá' in ucha'chik: "Ki it k'alejchik teyej ti t'aywaláb, ani ne'ets ka bats'uw jawa' in tomnál."
40020008	Ani tam ti aklejits, an amuj k'al an t'aywaláb in ucha' an kwentalom: "Ka kaniy an t'ojnalchik, ani ka jalbinchij in t'ojlábil, ka ts'ikiy ti taltaláb ma a xi ok'oxchik."
40020009	Ani tám, utey a xi k'alej ti lajuj jún oraj, k'alek'ij in bats'uw jún i denario tumín.
40020010	Ani tam ti utey a xi ok'xinchik, in tsalpay abal ne'etsak ki in bats'uw más yán, po expidh in bats'uwchik jayej jún i denario.
40020011	Tam ti in bats'uwchik, in kúx t'ilabna' an dhabal atáj,
40020012	in uluw: "Axé' xi talbélchik t'ojon expidh jún i oraj, ani a jumbiyámal ejtíl wawá', a xi i kuxuyámal an alchiktaláb ani an k'ak'al."
40020013	Po in tok'tsiychik ani in ucha' jún a xi jajá'chik: "Ja'úb, yab tu odhnál, ¿yabxe' i ts'ejkadh uluw jún i denario?
40020014	Ka bats'uw a xi pél a k'ál, ani ki it k'alejits; po naná' u lé' ku pidha' axé' xi talbél jant'ini' tatá'.
40020015	¿Yabxe' walkadh ku t'aja' jawa' naná' u lé' k'al a xi u kwa'al? ¿O walám it ektsej met'ax, kom naná' in alwa' inik?"
40020016	Antsaná' a xi ok'oxchik ne'ets ti taltaláb, ani a xi taltalábchik ne'ets ti ok'ox; kom yántolom a xi kanidh po wé'kats a xi takudh.
40020017	Ani biyat a Jesús ne'ets k'adhíl ti Jerusalén, in pélandha' ti bél an lajuj tsáb exóbalchik ani in ucha':
40020018	Xó' ka tsu'uw, u k'wajat tu k'adhíl ti Jerusalén; ani in Tsakámil an Inik ne'ets ka tsinat bínáj ti k'al an ok'lek pale'chik ani ti k'al an bajudh exóbchixchik, ani ne'ets ka weladh jolbiyat ti tsemdhaxtaláb;
40020019	ani ne'ets ka binaxnáj ti k'al an yab Judíochik abal ka k'ijidhnáj, ka wipiyat ani ka k'et'an; po ti in óxchíl a k'icháj ne'ets ka ts'akiy.
40020020	Tám, utey in mím in tsakámilchik a Zebedeo, junkudh k'al in kwitólilchik, pak'ludh k'ak'nax ani in konchalak jant'oj.
40020021	A Jesús in ucha': ¿Janéy a lé'? Jajá' in uluw: Ka uluw abal axé' tsablom u kwitólil ka ketlej ti a ts'álejlábil jún ti a winab ani jún ti a k'watab.
40020022	Po a Jesús tok'tsin ani in uluw: Yab a exlálchik janéy a xi k'wajat a konoyal; ¿ne'ets ka ejtow ka uts'a' ti tima' a xi Naná' ne'ets ku uts'a', ani k'al an pujantaláb ju'táj ti Naná' in pujanal? Jajá'chik in ucha': I ejtowal.
40020023	A Jesús in ucha'chik: K'al an chubaxtaláb u timá'il ne'etschik ka uts'umna', ani k'al u pujantal ju'táj ti Naná' in pujanal, ne'ets ki it pujan, po abal ki it ketlej tu winab o tu k'watab, yab Naná' u bínál, po nixé'chik jita' ko'oncháb t'ojojodh k'al u Pay'lóm.
40020024	Tam ti a xi lajuj in ats'a' axé', tsakuychik ti in tomól an tsablom ebchaláb.
40020025	Tám, a Jesús in kaniychik, ani in ucha': A exlál abal an ok'óxlomchik ti bá' an yab Judíochik in t'ajál ti ok'lek bichow, ani an pakdha' éyal in t'ajál ti abátix ti jajá'chik.
40020026	Po ti al tatá'chik yab antsaná', po jita' ki in lé'na' ki in t'aja' ti púlik, ki in t'aja' ti abatnanél.
40020027	Ani jita' ki in lé'na' ki in t'aja' ti ok'ox ti al tatá'chik ki in t'aja' ti a abatnanélil,
40020028	jant'ini' in Tsakámil an Inik che'nek, yab abal ki in aychij ka t'ojchiyat, po pél abal ka t'ojchixin ani abal ki in bína' in ejatal, abal ka ts'a'idh walkan yántolom.
40020029	Ani tam ti kalej ti Jericó, ayoknáj k'al jún i pulik mulkunél.
40020030	Ani xó' ka tsu'uw, tsáb i jok'tsej inik a xi ketélchik walbél, tam ti in ats'a' abal a Jesús wat'elak, dhájanchik, in uluw: ¡Ajátik, Tsakámil a David, tu ku yajnanchij weyej!
40020031	Ani k'al an mulkunél wi'idh ucháb abal ka ts'ibk'an; po jajá'chik janidh dhájnalak más, in ulal: ¡Ajátik, Tsakámil a David, tu ku yajnanchij weyej!
40020032	A Jesús kublemáts, in kaniychik ani in ucha': ¿Janéy a lé'chik tu t'ajchij?
40020033	In uluwchik: Ajátik, i lé' abal ka japk'in i tsu'uxtal.
40020034	Tám, a Jesús in yajnanchijchik, ani in takchij in tsu'uxtal ani wi'pachk'ij in tsu'uxtal tsu'uxin, ani jajá'chik in ts'at'ok'na'.
40021001	Ani tam ti ulitschik utat Jerusalén, k'alej ti kwenchal Betfagé, ti bolchal olivolom, tám, a Jesús in aba' tsáb in exóbalil,
40021002	in ucha'chik: Ki it k'alej ti kwenchal a xi a tamtém, ani wi'pachk'ij ne'ets ka ela' wik'at jún i íx ch'uri' k'al in t'ám, ka wila' ani ti ki in chi'dhanchij.
40021003	Ani max júnjita' ti ucha' jant'oj, ka ucha': "An Ajátik in yajinchal;" ani ne'ets wi'pachk'ij ki in aba'.
40021004	Patal axé' wat'ey abal ka putun jawa' a xi in ulúmal an tsu'bidh kawlómej, tam ti in uluw:
40021005	Ka ucha'chik in chidhánil a Sion; Xó' ka tsu'uw, a Ts'álejil ta'tál ti tatá', K'al i tsa'ataláb punat ti jún i ch'uri', Ani i t'amlab ch'uri', in tsakámil jún i eyendhanél ko'nél. (Isa 62:11; Zac 9:9)
40021006	Tám, an exóbalchik k'alej ani in t'aja' jant'ini' a Jesús in aba',
40021007	ani in chi'dha' an íx ch'uri' ani an t'amlab, ani in tatlabiy k'al in toltómilchik, ani a Jesús ketlej eblim.
40021008	Ani an yetsej pulik mulkunél in nuk'uw in toltómil ti bél ani junchik in t'ak'iy in k'we'elchik i akante' ani in witsiyal an bél.
40021009	Ani an mulkunél a xi ne'ets ok'ox, ani a xi kuxlab dhájnalakchik, in ulal: ¡Hosanna in Tsakámil a David! ¡Láblidh a xi tál ti in bij an Ajátik! ¡Hosanna tiwa' ti k'ay'lál! (Sal 118:25-26)
40021010	Ani tam ti a Jesús otsits ti Jerusalén, ti in putát an bichow t'elts'omáts, in uluwchik: ¿Jita'xe' já'its axé'?
40021011	Ani an mulkunél in uluw: Axé' já'its a Jesús, an tsu'bidh káwlómej ti Nazaret, Galilea.
40021012	Ani a Jesús otsits ti in tiyópanil a Dios, ani in kedhmey patal a xi nujul ani a xi ts'a'um ti tiyópan, ani in lewk'achikinchij in mexajilchik an jálum tumín, ani in laktémilchik an nujul kuku'.
40021013	Ani in ucha'chik: K'wajat dhuchadh: U k'imá' ne'ets ka bijiyat ti atáj ólontaláb, (Isa 56:7) po tatá'chik a wenk'owámal ti in k'wajtal i kwé'chik.
40021014	Ani taná' ti tiyópan chích an jok'tsejchik ani an tsámbej k'al in akanchik ani in jeldha'.
40021015	Po an ok'lek pale'chik ani an bajudh exóbchixchik, tam ti in tsu'uw an labidh t'ajnél a xi in t'ajál, ani an tsakamchik dhájnal ti tiyópan, ani in ulalchik: ¡Hosanna in Tsakámil a David! t'ajat yab in kulbétna'chik.
40021016	Ani uchan a Jesús: ¿A ats'ál jawa' axé'chik in ulal? Ani a Jesús in ucha'chik: Aníts. ¿Yab jayk'i' a ajiyámalchik: Ti in wi' an tsakamchik ani a xi chuchulej A putundha' an puwenchixtaláb? (Sal 8:2)
40021017	Ani in joltiychik, ani kalej ti nixé' xi bichow, k'alej Betania, ani taná' ti koyóts.
40021018	Xó', tam ti chudhey a Jesús wichiy ti bichow ani k'a'iy.
40021019	Ani in tsu'uw ti bél jún i higo akante', k'alej ki in met'a' ani yab in elchij jant'oj, expidh i xeklek, ani tám, in ucha': Ma ni jayk'i' yabáts ki it walin. Ani wi'pachk'ij wayey an higo akante'.
40021020	Ani an exóbalchik tam ti in tsu'uw, in jik'padh uluw: ¿Jale' ti in adhím wayey an higo akante'?
40021021	A Jesús tok'tsin ani in ucha'chik: An chubaxtaláb tu uchál, max a kwa'alak i belomtaláb ani yabák jalk'ú' a belomtal, yab expidh ne'ets ka ejtow ka t'ajchij axé' an higo akante', po max ka ucha' axé' xi ts'én: "Ki it tixk'an ani ka bet'éna' ti a bá' ti pulik lejem;" ne'ets ka t'ajan.
40021022	Ani patal jawa' ka konoychik ti a ólontal, ka bela', ani ne'ets ka bats'uw.
40021023	Xó', tam ti ulenekits a Jesús ti tiyópan, ani k'wajatak ti exóbchix, uténchat, k'al an ok'ox pale'chik ani k'al an yejtselábchik ti k'al an bichówlom, in uluwchik: ¿K'al janéy tam éyaltaláb ti a t'ajál axé', ani jita' ti pidhámal axé' xi éyaltaláb?
40021024	A Jesús tok'tsin ani in ucha'chik: Ne'ets neyej tu konówiychik; ani max ti in tok'tsinchij, ne'ets neyej tu ólchij k'al janéy tam éyaltaláb tu t'ajál patal axé'chik.
40021025	¿Ju'táj ti chích in pujaxtal a Juan? ¿Ti k'ay'lál o ti k'al i inikchik? Tám, tamat konowíxinchik ani in ulal: Max ki uluw: "Ti k'ay'lál," Jajá' ne'ets ki in uluw: "¿Jale' tám, ti yab a bela'chik?"
40021026	Ani max ki uluw: "Ti k'al i inikchik," wawá' i ts'ejnál an bichow, kom patal in kwa'al a Juan jant'ini' jún i tsu'bidh kawlómej.
40021027	Tam, in tok'tsiychik a Jesús, ani in uluw: Yab i exlál. Ani a Jesús in ucha'chik jayej: Ma ni Naná' yab ne'ets tu ólchij k'al janéy tam éyaltaláb u t'ajál patal axé'chik.
40021028	Po, ¿janéy a tsalpayalchik? Jún i inik in kwa'alak tsáb i kwitól; ani k'alej ti k'al an ok'oxláb ani in ucha': "Kwitól, xowé' ki it k'alej ti it t'ojnal tu t'udhup t'aywál."
40021029	Jajá' tok'tsin, in uluw: "Yab u lé';" po talbél in joltiy nixé' xi tsalap, ani k'alej.
40021030	Ani k'alej ti k'al an tsabchíláb, ani jayétsek'ij in ucha'. Jajá' tok'tsin in uluw: "Aníts amuj, ne'ets ki in k'alej." Po yab k'alej.
40021031	¿Jita' axé' xi tsablom in t'ajchij in awiltal in pay'lóm? In uluwchik: A xi ok'ox. A Jesús in ucha'chik: An chubaxtaláb tu uchál, abal an báts'ul impuestochik ani an talchíkbejchik ne'ets ok'ox ti tatá'chik ti in ts'álejlábil a Dios.
40021032	Kom a Juan chích ti tatá'chik k'al in bélil i bolidhtaláb, ani yab a bela'chik; po an báts'ul impuestochik ani an talchíkbejchik in bela'; ani tatá'chik tam ti a tsu'uw yab a joltiychik a biyál xe'tsintal talbél abal ka bela'.
40021033	Ka ats'a'chik júnakej i t'iplabkáw: Wa'tsin jún i dhabal atáj a xi in t'aja' jún i t'udhup alejláb, ani in mapudh t'i'bay ani in to'bay jún i k'atsumtaláb, ani in kuba' jún i tsak'. Tám, in jilchij ka t'ojonchat k'al i t'ojnalchik, ani jajá' k'alej ówél.
40021034	Ani tam ti utelits in k'ijil an walíláb in aba' in abatnanélilchik ti k'al an t'ojnal abal ki in bats'uw an walíláb.
40021035	Po an t'ojnalchik in teyna' in abatnanélilchik, jún in kwadha', ani júnakej in tsemdha' ani júnakej in ábay k'al i t'ujub.
40021036	Junílek'ij in aba' k'e'at i abatnanélchik, más kej ti k'a'ál; ani in t'ajchijchik jayétsej.
40021037	Ti in taltal in aba' in tsakámil, in uluw: "Ne'ets ti in k'ak'nanchijchik u tsakámil."
40021038	Po an t'ojnalchik tam ti in tsu'uw an tsakamláb, tamat ucháxin: "Axé' já'its an báts'ul k'áláb, wanaj ki tsemdha', ani an k'áláb ne'ets ki k'álnanchij."
40021039	Tám, jajá'chik in yak'wa', ani in wak'la' eléb t'udhup alejláb ani in tsemdha'.
40021040	Tam ka chích an dhabal k'al an alejláb, ¿janéy walám, ne'ets ki in t'ajchij nixé' xi t'ojnalchik?
40021041	Jajá'chik in ucha': Ne'ets ka chích ki in tala'bédha' k'al yab i yajnanchixtaláb a xi yab tekedhchik, ani ne'ets ki in pidha' k'e'at i t'ojnal in t'aywál, a xi ne'ets ki in jalbiy an walíláb ti in k'ijil.
40021042	A Jesús in ucha'chik: ¿Ma ni jayk'i' yab a ajiyámalchik ti al an Dhuchlab: An t'ujub a xi an kúbal atáj in pojkámal, axé' wenk'onének ti in ts'upk'intal in ók'. Axé' pél in t'ajbíl an Ajátik, ani ti tsu'uxtal pél i jik'paxtaláb? (Sal 118:22-23)
40021043	Jaxtám tu uchálchik, in ts'álejlábil a Dios ne'ets ka tixk'áj ti tatá'chik ani ne'ets ka pidhan an kwenél k'wajílom a xi ne'ets ki in bína' an walíláb.
40021044	Ani jitákits ka ijkan ti bá' axé' xi t'ujub, ne'ets ka pok'lan; po jitákits ka tsa'kuyat ne'ets ka mu'lan.
40021045	Tam ti in ats'a' an ok'ox pale'chik ani an Fariseochik in t'iplab káwintal, in exbay abal t'ilnal lej jajá'chik.
40021046	Po tam ti in aliychik jant'odha' ki in yak'wa', in ts'ejna' an mulkunél, kom ko'oyábak ti tsu'bidh kawlómej.
40022001	A Jesús tok'tsin ani in tawna'chik junílek'ij k'al i t'iplabkáwchik, ani in uluw:
40022002	An ts'álejláb a xi ti k'ay'lál já'its ejtíl jún i ts'álej, a xi in t'aja' jún i ajib tomkintaláb abal in inik tsakámil.
40022003	Ani in aba' in abatnanélilchik abal ki in kaniy a xi kanidhchik ti k'al an tomkinéltaláb, po yab in lé'na'chik ka chích.
40022004	Junílek'ij in aba' píl i abatnanélchik, in uluw: "Ka ucha' a xi kanidh: -Xó' ka tsu'uw, an k'apnél k'wajat t'ojojodh, an toro ani u t'u'udha' ko'nélilchik k'wajat tsemdhach, patal k'wajat t'ojojodh. Ki it chích ti k'al an ajib tomkinéltaláb."
40022005	Po jajá'chik yab in t'aja' ti kwentaj, ani k'alejchik, jún ti in ts'ulélil, ani júnakej ti wenk'ol nujul.
40022006	Ani pílchik, in yak'wa' an abatnanélchik, in odhna' ani in tsemdha'.
40022007	Ani tam ti in ats'a' an ts'álej, lej tsakuy, ani in aba' an ejército abal ka tala'bédháj nixé' xi tsemdhomchik ani in chikchij in bichówil.
40022008	Tám, in ucha' in abatnanélilchik: "An ajib tomkinéltaláb k'wajatak t'ojojodh, po a xi kanidh yab in tomna' ka chích.
40022009	Jaxtám xó', ki it k'alejchik ti in kaleltal an pulik bél ani ka kaniy jáyits ka ela' ti ajib tomkinéltaláb."
40022010	Ani nixé' xi abatnanélchik kalej ti pulik bél, ani in tamkuy patal jáyits in ela', patal a xi alwa' ani a xi yab alwa'; ani an ajib tomkinéltaláb t'uchich k'al a xi kanidhchik.
40022011	Xó', tam ti otsits an ts'álej abal ki in met'a' a xi kanidhchik, taná' in tsu'uw jún i inik a xi yabák k'wa'chimadh k'al i k'wa'chim ajib tomkinéltaláb.
40022012	Ani in ucha': "Ja'úb, ¿jant'odha' ti it otsits ani yab it ts'ejkadh k'wa'chimadh abal jún i ajib tomkinéltaláb?" Po jajá' yab in japiy in wi'.
40022013	Tam, an ts'álej in ucha' an abatnanélchik: "Ka yak'wa' ani ka wik'a' ti in akan ani ti in k'ubak, ani ka bet'éna' ti eléb yik'wáx, taná' ju'táj ti wa'ats an uk'il ani an wech'ech'él kamablek."
40022014	Kom yán a xi kanidh, ani wé' a xi takudh.
40022015	Tám, k'alej an Fariseochik, ani tak'bidh t'ilomáts abal jant'odha' ki in ts'alk'uw k'al in káwintal.
40022016	Ani in aba' in exóbalilchik junax k'al an Herodianochik, in uluw: Exóbchix, i exlál abal a kwa'al an chubaxtaláb, ani k'al i chubaxtaláb it exóbchix k'al in bélil a Dios, ani yab it jik'jól ma ni k'al jita', kom yab pók'ódh a tsu'tal an inikchik.
40022017	Jaxtám xó', tu ku ucha', ¿janéy a tsalpayal? ¿Walkadh walám ki pidha' an impuesto tumín a Cesar o ibáj?
40022018	Po a Jesús in exbay in pojkaxtalchik, ani in ucha': ¿Jale' ti in tilibnál tatá'chik nits'binélom?
40022019	Ti ki in ólchij an impuesto tumín. Ani chi'dhanchat jún i denario tumín.
40022020	Tam a Jesús in ucha'chik: ¿Jita' in k'ál axé' xi walekláb, ani an ts'o'omadh bijláb?
40022021	Jajá'chik in uluw: Pél a Cesar. A Jesús in uluw: Tám, ka pidha' a Cesar jawa' in k'ál a Cesar, ani a Dios jawa' in k'ál a Dios.
40022022	Tam ti in ats'a'chik axé', in jik'pa', in joltiy ani k'alejchik.
40022023	Ti nixé' a k'icháj ulénchat k'al an Saduceochik, a xi in ulal abal yab wa'ats i ts'akíltaláb ti tsemélom, ani in konówiy,
40022024	in ulal: Exóbchix, a Moisés in uluw: Max jún i inik ka tsemets ani yab in jilál i tsakam, in inik ebchal ki in tomiknachij in k'imádhil ani ki in dhayk'anchij i yanél tsakam in inik ebchal. (Deu 25:5)
40022025	Xó', k'wajílak k'al wawá' búk i ebchalábchik, ani a xi k'a'ál tomkin ani tsemets, ani yab in ko'oy i tsakam, ani in jilchij in k'imádhil in ebchal.
40022026	Aniyek'ij an tsabchíláb in wat'a', ani an óxchiláb, ma ti búk.
40022027	Ti taltaláb an uxum tsemets jayej.
40022028	Tám xó', k'al axé' xi búk, ¿jita' ne'ets ki in ko'oy ti in tomkíl ti ts'akíltaláb? Kom k'al ti in yánél ti ko'oyat.
40022029	A Jesús tok'tsin ani in ucha'chik: It k'iblodh, yab a ejtiyal an Dhuchlab ma ni in ejtodhtal a Dios.
40022030	Kom ti ts'akíltaláb, ma ni jita' yab tomkinal ma ni jita' yab ne'ets ka bínáj abal ka tomkin, po ne'ets ka k'wajiychik ejtíl in ángelilchik a Dios ti k'ay'lál.
40022031	Po ti in ebál in ts'akíltal an tsemélom, ¿yabxe' a ajiyámalchik jawa' a Dios ti uchámal, tam ti in uluw:
40022032	Naná' pél ti in Diosil a Abraham, pél ti in Diosil a Isaac ani pél ti in Diosil a Jacob? (Exo 3:6, 15) A Dios, yab in Diosil i tsemélom po a xi ejat.
40022033	Tam ti an mulkunél in ats'a', in jik'pa' in exóbchixtal.
40022034	Tam ti an Fariseochik in ats'a' abal a Jesús in ts'ibk'ámal an Saduceochik, júntamkuláts;
40022035	ani jún ti jajá'chik, a xi wit'om k'al an Éylidhkáw, in konówiy abal ki in tilibna', in uluw:
40022036	Exóbchix, ¿jawa'xe' já'its an lej pulik abatnadhkáw ti an Éylidhkáw?
40022037	A Jesús in ucha': Ka k'ánidha' a Ajátik Diosil k'al patal a ichích, ani k'al patal a alma ichích, ani k'al patal a tsalápil. (Deu 6:5)
40022038	Já'its axé' an ok'ox ani an pulik abatnadhkáw.
40022039	Ani in tsabchíl, jayétsek'ij: Ka k'ánidha' a at k'wajíl jant'ini' tatá' ti a bá'. (Lev 19:18)
40022040	Ti bá' axé' xi tsáb i abatnadhkáw k'wajat ts'at'at patal an Éylidhkáw ani an Tsu'bidh káwintaláb.
40022041	Biyat an Fariseochik k'wajatak tamkudh, a Jesús in konówiy,
40022042	in uluw: ¿Janéy a tsalpayalchik abal a Cristo? ¿Jita' walám in tsakámil? Jajá'chik in uluw: Pél a David.
40022043	A Jesús in ucha'chik: ¿Jale' tám ti a David ti al an Espíritu in bijiy Ajátik? In uluw:
40022044	An Ajátik in ucha' u Ajátik: "Ki it koyóts tu winab, Ma tu mo'kanchij a tomólnáxil ti a t'ek'tsíl a akan." (Sal 110:1)
40022045	Tám, max a David in bijiy Ajátik, ¿jant'odha' ti tám pél in tsakámil?
40022046	Ani yab jita' in ejtow ki in tok'tsiy ma ni k'al jún i káw, ani ma ti nixé' a k'icháj in ts'ejna'chik ki in konomchikiy.
40023001	Tám, a Jesús in tawna' an mulkunél, ani in exóbalilchik,
40023002	in uluw: An Fariseochik ani an bajudh exóbchixchik in koynanchal in koytal a Moisés.
40023003	Jaxtám, patal jawa' a xi ti ucha' ka t'aja', nixé' ka putuw ani ka t'aja'; po yab ka t'aja' jant'ini' in t'ajbíl, kom in ulal ani yab in t'ajál.
40023004	Kom wik'ax k'al i alchik kitáláb ani k'ibat ka ne'dha', ani in punchal ti in punuk' an inikchik, po jajá'chik ma ni k'al in ch'uchub yab in lé' ki in ejédha'.
40023005	Po in t'ajál patal an t'ajnél abal ka tsu'tat k'al an inikchik; in puwedhál in dhuchadh filacteriajil, ani in badhníl in k'wa'chímal ma abubúl.
40023006	Ani in kulbétnálchik ki in eyendha' an ok'ox koytaláb ti tsa'xaltaláb, ani an ok'ox laktemchik ti sinagogachik;
40023007	ani an tsapnédhomtaláb ti ts'ejel bichow, ani k'al an inikchik ka bijiyat, Rabí, Rabí.
40023008	Po tatá'chik, yab ka lé'na' ki it bijiyat Rabí; kom junkats a Exóbchixal, já'its a Cristo; ani patal tatá'chik pél it ebchaláb.
40023009	Ani yab jita' ka bijiy ti a pay'lóm ti tsabál, kom junkats a Pay'lóm, já'its a xi k'wajat ti k'ay'lál.
40023010	Ma ni yab ki it bijiyat ti it exóbchix; kom junkats a Exóbchixal, já'its a Cristo.
40023011	Jita' a xi lej púlik in éy ti al tatá'chik ki in t'aja' ti a abatnanélil;
40023012	ani jitákits ki in k'adhatna' ti in bá', ne'ets ka tsa'káj; ani jitákits ki in tsa'ka' ti in bá', ne'ets ka puwedhanchat in éy.
40023013	Po ¡ay tatá', nits'bixnélom bajudh exóbchixchik ani Fariseochik! Kom a mapuyal an ts'álejláb a xi ti k'ay'lál ti in tamét an inikchik; kom ma ni tatá'chik it otsel, ani a xi ne'ets otsel, yab a jilál ka otsits.
40023014	¡Ay tatá', nits'bixnélom bajudh exóbchixchik ani Fariseochik! Kom a pa'udh k'apchal in k'imá' an tsemchidh uxumchik ani abal ka tonik'na' a t'ajál i nakat ólontaláb, jaxtám, ne'ets ka bats'uw an wat'k'adh jolbidh yajchiktaláb.
40023015	¡Ay tatá', nits'bixnélom bajudh exóbchixchik ani Fariseochik! Kom it belal ti pulik lejem ani ti tsabál abal ka aliy jún i ít ts'at'k'ol, ani tam a wenk'owámalits, a t'ajálchik ti in tsakámil an k'amal yajchiktaláb tsáb punk'udh kej tatá'chik.
40023016	¡Ay tatá'chik, chúmlix jok'tsej a xi a ulalchik: "Jita' ka lujat káwin k'al in bij an tiyópan, yabáyej junt'oj; po jita' ka lujat káwin k'al an oro a xi ti tiyópan, u tók'linal."
40023017	¡Tatá'chik it maku' ani it jok'tsej! ¿Kom jawa' más púlik in éy, an oro o an tiyópan a xi in santo pílmédhál an oro?
40023018	Ani a ulalchik jayej: "Jita' ka lujat káwin ti k'al an altar yabáyej jant'oj, po jita' ka lujat káwin ti k'al an ts'akchixtaláb a xi k'wajat eblim, u tók'linal."
40023019	¡Tatá'chik ti it maku' ani it jok'tsej! Kom ¿jawa' más púlik in éy, an ts'akchixtaláb o an altar a xi in santo t'okál an ts'akchixtaláb?
40023020	Tám, jita' ka lujat káwin ti k'al an altar, u lujat káw ti k'al Jajá', ani ti k'al patal a xi k'wajat eblim.
40023021	Ani jita' ka lujat káwin ti k'al an tiyópan, u lujat káw ti k'al Jajá', ani k'al jita' ti k'wajnáb.
40023022	Ani jita' ka lujat káwin ti k'al an k'ay'lál, u lujat káw ti k'al in ts'alat koytal a Dios ani Jajá' a xi koyol taná'.
40023023	¡Ay tatá', nits'bixnélom bajudh exóbchixchik ani Fariseochik! Kom a bínál jún in lajuchíl an menta, ani an eneldo ani an comino ilál, ani a jilámal a xi más in jalbíl an Éylidhkáw, an bolidhtaláb, an yajnanchixtaláb ani an belomtaláb. Axé' ok'ox yejentál ka t'aja', ani yab ka jila' ka t'aja' a xi a t'ajálits.
40023024	¡Chúmlix jok'tsejchik, a dhikál an tsi'tsim, ani a k'ut'wal an camello!
40023025	¡Ay tatá', nits'bixnélom bajudh exóbchixchik ani Fariseochik! Kom a t'akchal in kúx an tima' ani an lák, po ti in ál k'wajat t'uchat k'al i kwé'taláb ani k'al yab i tekedhtaláb.
40023026	¡Jok'tsej Fariseo! Ka t'akchij ok'ox in ál an tima' ani an lák, abal a xi eléb ka t'okatméj jayej.
40023027	¡Ay tatá', nits'bixnélom bajudh exóbchixchik ani Fariseochik! Kom a juntalnál ejtíl i dhakni'bédhach jolimtaláb, a xi eléb tejwa' ejtíl tam alabél, po ti in ál k'wajat t'uchat k'al in beklék i tsemélom ani k'al patal i at'axtaláb.
40023028	Antsaná'chik teyej a éy, eléb an atiklábchik ti tsu'tal ejtíl it bolidh, po ti a ál it k'wajat t'uchat k'al i nits'bixnélomtaláb ani k'al i jek'omtaláb.
40023029	¡Ay tatá'chik, nits'bixnélom bajudh exóbchixchik ani Fariseochik! Kom a kubadh ts'ejkanchal in jolimtal an tsu'bidh káwlómejchik ani a witsidh ts'ejkanchal in t'ujub jolimtal an bolidhchik.
40023030	Ani a ulalchik: "Max wawá' u k'wajinekak ti a k'icháj ti k'wajiy i pay'lómchik, yabák u tolmixnének k'al jajá'chik abal ka wak'lanchat in xits'ál an tsu'bidh káwlómejchik."
40023031	Jaxtám, it tsu'bidh tejwa'médhom ti a kwetémtalchik abal pél it tsakamláb k'al a xi tsemdhomáts k'al an tsu'bidh káwlómejchik.
40023032	Tatá'chik teyej a t'uchiyal in lejbaxtal a pay'lómchik.
40023033	¡At'ax tsanlom, xits' iyalábil i at'ax tsan! ¿Jant'odha' ti ne'ets ka jek'a' in weladh yajchikixtal an k'amal yajchiktaláb?
40023034	Jaxtám, xó' ka tsu'uw, Naná' tu abchal i tsu'bidh káwlómejchik, i tsalpadh inikchik, ani i bajudh exóbchixchik, ani junchik ne'ets ka tsemdha', ani junchik ne'ets ka k'et'a', ani junchik ne'ets ka wapay ti a sinagogajilchik ani ne'ets ka ájay ti jún bichow ma júnakej i bichow;
40023035	abal ki it t'e'tsinchik k'al patal an xits' a xi wak'lanenek ti tsabál, ma ti a bolidh Abel in xits'ál ani ma a Zacarías in xits'ál, in tsakámil a Berekías, a xi a tsemdha'chik ti in ts'ejelíl an tiyópan ani an altar.
40023036	An chubaxtaláb tu uchálchik abal patal axé' ne'ets ka chích ti bá' a axé' xi xits' k'wajílom.
40023037	¡Jerusalén, Jerusalén, a xi a tsemdhál an tsu'bidh káwlómejchik, ani a ábayal k'al i t'ujub a xi it abchinal! ¡Jáyíl Naná' u lé'na' tu mulkunchij a tsakámil, jant'ini' an k'ochk'ol in mulkuwal in tsilínal ti alam in okób, ani tatá'chik yab a lé'na'!
40023038	Xó' ka tsu'uw, a k'imá' jilk'onal joltidh,
40023039	kom tu uchálchik, ma ti xowé' yabáts ne'ets ti in tsu'uw, ma ka uluw: Láblidh a xi tál ti in bij an Ajátik. (Sal 118:26)
40024001	Tam ti kalej a Jesús ani ówméj ti tiyópan, uténchat k'al in exóbalilchik abal ka ólchin an Tiyópan a xi inkidh k'al yán i kubadh atáj.
40024002	Ani a Jesús in ucha'chik: ¿A tsu'tal patal axé'? An chubaxtaláb tu uchál, abal yab ne'ets ka jilk'on an t'ujub t'í'póx k'al in at t'ujub a xi yab ne'ets ka jolkan.
40024003	Xó, tam ti koyóts ti bolchal olivolom, an exóbalchik utey kwetémk'ij ani in uluw: Tu ku ólchij, ¿jayk'i' ti ne'ets ka wat'ey axé'? ¿Janéy tam tsu'bixtaláb ne'ets ka wat'ey ti a wichéltal? ¿Ani in ta'pantal an k'ij?
40024004	Tok'tsin a Jesús, in ucha'chik: Ka t'aja' ti kwentaj abal yab jita' ti k'ambiy.
40024005	Kom yántolom ne'ets ka chích ti Naná' u bij, ani ne'ets ki in uluw: "Naná' já'its in Cristo," ani yántolom ne'ets ki in k'ambiy.
40024006	Ani ne'ets ka ats'a'chik wa'ats i pextaláb ani i ólnadh t'ilab abal i pextaláb. Ka t'aja' ti kwentaj abal yab ki it jik'eychik; kom yejentál patal axé' ka wat'ey, po yabáyej pél i ta'pantaláb.
40024007	Kom ne'ets ka ts'akiy jún i kwenél k'wajílom ki in tomólna' júnakej kwenél k'wajílom, ani jún i ts'álejláb ki in tomólna' júnakej ts'álejláb; ne'ets ka wa'tsin i jayil, ani i ts'ilk'ox yaw'láts, ani ne'ets ka t'eleláts an tsabál ma ju'támk'ij.
40024008	Patal axé' pél in tujtal an yajchiktaláb.
40024009	Tám, ne'ets ki it binaxnájchik ti ni'adh yajchiktaláb, ani ne'ets ki it tsemdhájchik, ani ne'ets ki it at'adh k'wiyan k'al patal an kwenél k'wajílom ti in ebál u bij.
40024010	Tám, yántolom ne'ets ka t'idhk'wan ani ne'ets ti tsinat bínáx jún k'al a xi júnakej, ani jún k'al a xi jún ne'ets ti at'adh k'wíyáx.
40024011	Ani ne'ets ka ts'akiy yántolom i janam tsu'bidh kawlómej, ani yántolom ne'ets ki in k'iblondha';
40024012	ani kom an jek'omtaláb ne'ets ka yáney, antsaná' yántolom in k'ánidhomtal ne'ets ka tsamk'an.
40024013	Po a xi ki in kuxuy ma ti ta'pantaláb, axé' já'its a xi ne'ets ka k'ánin.
40024014	Ani axé' in Ítkáwintal an ts'álejláb ne'ets ka ólnáj ti in putát an tsabál, abal k'al in tejwa' tso'óblixtal ti in yánél an kwenél k'wajílomchik, ani tám, ne'ets ka chích an ta'pantaláb.
40024015	Jaxtám, tam ka tsu'uw an At'adh Tala'bédhomtaláb k'wajat ti santo k'wajtaláb, a xi in uluw an tsu'bidh káwlómej Daniel (a xi ajum ki in exbay),
40024016	tám, a xi k'wajatchik ti Judea, ka adhláts ti ts'énlom.
40024017	Ani a xi k'wajat ti in ók' in k'imá', yab ka pa'iy abal ki in uma' jant'oj ti in altájil;
40024018	ani a xi k'wajat ti ts'ulél, yab ka wichiy ti in kúx abal ki in uma' in k'wa'chímal.
40024019	Po ¡yajchik abal a xi yab kwetémchik, ani jita' chuchúdhom ti nixé' xi k'ij!
40024020	Ki it ólonchik, abal tam ki it adhláts yabák in k'ijil i tsamáy ma ni i k'ak'nadh k'icháj,
40024021	kom tám, ne'ets ka wa'tsin jún i pulik ni'adh yajchiktaláb, a xi yab jayk'i' wa'tsinének ma ti in tujtal an tsabál ma ti xowé', ani yab jayk'i' más ne'ets ka wat'ey.
40024022	Ani max nixé' a k'icháj yabák ka wé'médháj, ma ni jita' yab ne'ets ki in jek'a'; po k'al ti in ebál a xi takudhchik, nixé' xi a k'ichájchik ne'ets ka wé'médháj.
40024023	Tám, max jún jita' ti ucha': "Xó' ka tsu'uw, tejé' k'wajat a Cristo;" o: "Niwa' k'wajat." Yab ka bela'.
40024024	Kom ne'ets ka dhayk'an yántolom i janam cristochik ani i janam tsu'bidh káwlómejchik, ani ne'ets ki in t'aja' i pulik labidh tsu'bixtaláb ani i jik'paxtaláb abal ki in k'iblondha' max elat, ma a xi takudh.
40024025	Xó' ka tsu'uw, Naná' tu ok'xidh ólchámal.
40024026	Jaxtám, max ki it uchan: "Xó' ka tsu'uw, an Ajátik k'wajat ti joltom tsabál," yab ki it kalej; o ki it uchan: "Xó' ka tsu'uw, ti altáj," yab ka bela'chik.
40024027	Kom jant'ini' jún i léy'ts'om kalel ti akan k'ij ani tajk'anal ma ti otskanal k'icháj, antsaná' jayej in wichéltal in Tsakámil an Inik.
40024028	Kom ju'táj ti k'wajat an tsemélom, taná' ne'ets ka mulkun an t'iw.
40024029	Ani wi'pachk'ij ti nixé' a k'ichájchik, talbél an ni'ax yajchiktaláb, a k'icháj ne'ets ka yik'wtsin ani a íts' yab ne'ets ka tajk'an, ani a ót ne'ets ka jolan ma ti k'ay'lál, ani an ejtodhtaláb a xi ti k'ay'lál ne'ets ka ejeláts.
40024030	Tám, ne'ets ka tejwa'méj in labidh tsu'bixtal in Tsakámil an Inik ti k'ay'lál; ani tám, patal an kwenchalábchik ti tsabál ne'ets ti yajchik yajajál, ani ne'ets ki in tsu'uw in Tsakámil an Inik wichél ti tokow ti k'ay'lál k'al i ejtodhtaláb ani k'al i witsidh puwenchixtaláb.
40024031	Ani ne'ets ki in aba' in ángelilchik k'al in tsapik janídh i trompeta, ani ne'ets ki in mulkuw a xi in takuyámal ma ti in tsé' juchtal an ik', ti jumpok'e' ma jumpok'e' an k'ay'lál.
40024032	Xó', ka exbay in t'iplábil an higo akante'. Tam in k'we'él dhálambél ani pudhnal, ka exla' abal an k'ak'al k'ij k'wajat utat.
40024033	Antsaná' tatá'chik teyej, tam ka tsu'uw patal axé'chik, ka tso'óbna' abal k'wajat utatits, já'its ti wi'leb.
40024034	An chubaxtaláb tu uchál, abal axé' i xits' k'wajílom yab ne'ets ki in jalúnchij, ma ka wat'ey patal axé'.
40024035	An k'ay'lál ani an tsabál ne'ets ka wat'ey, po u káwintal yab ne'ets ka wat'ey.
40024036	Po abal nixé' a k'icháj ani an oraj, yab jita' in exlál ma ni an ángelchik ti k'ay'lál, expidh u Pay'lóm.
40024037	Po ejtíl ti in k'ichájil a Noé, antsaná' jayej ne'ets ti in wichéltal in Tsakámil an Inik.
40024038	Kom jant'ini' ti a k'icháj ok'xidh an uk'eltaláb, k'wajatakchik ti k'apul ani ti uts'al, ti tomkinal ani bínáb abal ka tomkin, ma ti a k'icháj tam ti a Noé otsits ti arca tan,
40024039	ani yab in exbaychik ma ti chích an uk'eltaláb, ani ne'dháj patal; antsaná' jayej ne'ets ti in wichéltal in Tsakámil an Inik.
40024040	Tám, tsáb ne'ets ka k'wajiy ti ts'ulél; jún ne'ets ka ne'dháj ani jún ne'ets ka jilan.
40024041	Tsáb i uxum ne'ets ka k'wajiy ti tse'el ti jún i tse'emtaláb, jún ne'ets ka ne'dháj ani jún ne'ets ka jilan.
40024042	Jaxtám, ki it beletnomátschik kom yab a exlál janéy tam oraj a Ajátik ne'ets ka wichiy.
40024043	Po ka exla' axé', max an dhabal atáj in exlálak janéy tam oraj ka chích an otsax kwé', k'wajinekak ti beletnom, ani yabák in walkámal in k'imá' ka otsanchat.
40024044	Jaxtámits, tatá'chik teyej ki it k'wajiy t'ojojodh; kom in Tsakámil an Inik ne'ets ka wichiy ti an oraj a xi yab a tsalpóm.
40024045	¿Tám, jita' já'its an putudh ani tsalpadh abatnanél, a xi k'al in amuj punuwáb ti kwentalom ti bá' in k'imá' abal ki in t'aja' ti pijchix tam ki in bajuw in k'ijil?
40024046	Yán ti pidhóblidh nixé' xi abatnanél, a xi tam in amuj ka wichiy, ka elan k'wajat in t'ajál antsaná'.
40024047	An chubaxtaláb tu uchál, abal ne'ets ka punuwat ti bá' patal in k'álábil.
40024048	Po max nixé' xi yab tekedh abatnanél ki in uluw ti in ichích: "U amuj owelej abal ka wichiy,"
40024049	ani ki in tujchij ki in kwadha' in at abatnanélchik, ani ti k'apts'uts'úl ani ti uts'pipíl k'al an uts'álchik,
40024050	in amuj nixé' xi abatnanél ne'ets ka wichiy, ti a k'icháj tam yab in aychal, ani ti an oraj tam yab in exlál,
40024051	ani ne'ets ka muts'iyat ts'ejel, ani ne'ets ka punuwat ti in k'wajtal an nits'binélomchik; taná' ju'táj ti wa'ats an uk'il ani an wech'ech'él kamablek.
40025001	Tám, an ts'álejláb a xi ti k'ay'lál já'its ejtíl lajuj i ít t'okat chidhan a xi in uma'chik in tajablábil, ani kalej ki in tamuw an inik tomkinél.
40025002	A xi bó' pélak i tsalpadh, ani bó' pélak i maku'.
40025003	A xi maku'chik in ne'dha' in tajablábil, po yab in ne'dha' i aceite k'al jajá'chik;
40025004	po a xi tsalpadhchik in uma' i aceite ti in balixtal k'al in tajablábil.
40025005	Biyat an tomkinél inik owelej, ti in yánél onk'aláts ani wayits.
40025006	Po ti ts'ejel akal ats'atméj jún i dhajal: "¡Xó' ka tsu'uw, an tomkinél inik ta'tál, ki it kalejchik ka bats'uw!"
40025007	Tám, patal nixé' xi ít t'okat chidhan ts'akiy ani in ts'ejka'chik in tajablábil.
40025008	Ani a xi maku'chik in ucha' a xi tsalpadhchik: "Tu ku pidha' weyej a aceitejil, kom i tajablábil k'wajat ti teptsinal."
40025009	Po a xi tsalpadhchik tok'tsin, in uluw: "Abal yab ka taley a xi wawá' ani tatá'chik; ki it k'alej ju'táj ti nujuwáb, ani ka ts'a'iy abal tatá'chik."
40025010	Ani biyat jajá'chik ne'ets ti ts'a'um, chích an tomkinél inik; ani a xi k'wajatak ts'ejkadh otsitschik k'al jajá' ti ajib tomkinéltaláb ani an wi'leb mapuyat.
40025011	Talbél ulits jayej a xi píl an ít t'okat chidhanchik, in ulal: "Ajátik, Ajátik, tu ku japchij."
40025012	Po jajá' tok'tsin, in uluw: "An chubaxtaláb tu uchál, naná' yab tu exlálchik."
40025013	Jaxtám, ki it beletnomáts, kom yab a exlál a k'icháj ma ni an oraj tam ka wichiy in Tsakámil an Inik.
40025014	Kom an ts'álejláb a xi ti k'ay'lál já'its ejtíl jún i inik a xi ne'ets ti ówél tsabál, ani in kaniy in abatnanélilchik ani in jilchij in k'álábil.
40025015	Jún in pidha' bó' i talento tumín, ani júnakej tsáb, ani júnakej jún; k'alek'ij jant'ini' in kwetém ejtodhtal; ani tám, k'alej ówél.
40025016	A xi in bats'uw bó' i talento, k'alej ani in wenk'odh t'ojondha' ani in átanchij píl, bó' i talento tumín.
40025017	Aniyek'ij a xi in bats'uw tsáb i talento tumín, in átanchij jayej tsáb.
40025018	Po a xi in bats'uw jún, k'alej ani in tsaja' an tsabál ani in tsinkanchij in tumínal in amuj.
40025019	Talbél, tam ti wat'ey yán a k'icháj, wichiy in amuj nixé' xi abatnaneláb, ani ketlej ti ts'ejkanal k'al jajá'chik.
40025020	Ani a xi in bats'uw bó' i talento, in chi'dha' píl bó' i talento tumín, ani in uluw: "Amuj, bó' i talento ti in jilchij, xó' ka tsu'uw, u átanchámal píl bó' i talento tumín."
40025021	K'al in amuj uchan: "Alwa' t'ajadh; tatá' it alwa' ani putudh abatnanél; a t'aja' ti it putudh k'al a xi wé', ne'ets tu punchij púlik a éy, ki it otsits ti in kulbéjintal a amuj."
40025022	Ani ulits jayej a xi in bats'uw tsáb i talento, in uluw: "Amuj, tsáb i talento ti in jilchij, xó' ka tsu'uw, u átanchámal tsáb i talento."
40025023	K'al in amuj uchan: "Alwa' t'ajadh; tatá' alwa' ani putudh abatnanél; a t'aja' ti it putudh k'al a xi wé', ne'ets tu punchij púlik a éy, ki it otsits ti in kulbéjintal a amuj."
40025024	Tam, a xi in bats'uw jún i talento, chích ani in uluw: "Amuj, u exlál abal tatá' pél it inik junkáw a eyendhál, it k'ojol ju'táj ti yab it ómámadh, ani a tamkuyal ju'táj ti yab a buk'uwámal;
40025025	jaxtám naná' in jik'élak, ani in k'alej, tu tsinkanchij a talento tumínal ti tsabál; xó' ka tsu'uw, tejé' k'wajat a xi tatá' a k'ál."
40025026	In amuj tok'tsin ani in ucha': "¡Tatá' abatnanél yab it alwa' ani óbej; a exla' abal naná' in k'ojol ju'táj ti yab in ómámadh ani in tamkux ju'táj ti yab u buk'uwámal!
40025027	Jaxtám, a pidhámalak u tumínal an wenk'ol k'al an tumínchik, abal tam ki in wichiy u bats'unchámalak in ok'chik a xi naná' u k'ál.
40025028	Jaxtám xó', ka tixk'anchij an talento, ani ka pidha' a xi in kwa'al lajuj i talento.
40025029	Kom patal a xi in kwa'al, ne'ets ka pidhan, ani ne'ets ki in yánedha'; po a xi yab in kwa'al, ma jawa' a xi in kwa'al ne'ets ka tixk'anchat.
40025030	Ani an abatnanél a xi yab jant'oj ka eyendha', ka wak'la' ti eléb yik'wáx; taná' ne'ets ka k'wajiy an uk'il ani an wech'ech'él kamablek."
40025031	Xó' tam ka wichiy in Tsakámil an Inik k'al in witsidh puwenchixtal, ani patal an santo ángelchik k'al Jajá', tám, ne'ets ka ketlej ti in witsidh puwenchidh ts'alat koytal,
40025032	ani ne'ets ka tamkunchat ti in tamét Jajá', ti in yánél an kwenél k'wajílomchik, ani ne'ets ki in pílmédha' jún ti k'al a xi jún, jant'ini' jún i ko'bitsix in pílmédhál an ovejachik ti bá' an chivo ko'nélchik.
40025033	Ani ne'ets ki in k'wajba' an ovejachik ti in winab, ani an chivochik ti in k'watab.
40025034	Tam, an Ts'álej ne'ets ki in ucha' a xi k'wajat ti in winab: "Ki it chích, tatá'chik a xi lablidh k'al u Pay'lóm, ka bats'uw an ts'ejkadh ts'álejláb abal tatá'chik ma ti in tujtal an tsabál.
40025035	Kom tam ti in k'a'ílak, ti in pidha'chik ti in k'apul, tam ti in chikélak, ti in pidha'chik i ja', tam ti pélak in óweláb, ti in bats'uwchik,
40025036	tam ti in k'ot'idh, tatá'chik ti in k'wa'chimay; tam ti in ya'ulak, tatá'chik ti in tsa'biy; tam ti wik'axte', tatá'chik ti in tsa'biy."
40025037	Tám, an bolidh inikchik ne'ets ki in tok'tsiy, ani ne'ets ki in uluw: "Ajátik, ¿jayk'i' tu tsu'uw k'al i jayil ani tu pijchiy? ¿O k'al i chikénib, ani tu pidha' i ja'?
40025038	¿Ani jayk'i' tu tsu'uw ti it óweláb ani tu bats'uw; o it k'ot'idh ani tu k'wa'chimay?
40025039	¿O jayk'i' tu tsu'uw it ya'ul o ti wik'axte', ani u chích tu tsa'bix?"
40025040	Ani an Ts'álej ne'ets ka tok'tsin, ani ne'ets ki in ucha': "An chubaxtaláb tu uchál, kom a t'ajchij axé' u tsipíl ebchalchik, naná' ti in t'ajchij."
40025041	Tam, ne'ets jayej ki in ucha' a xi ti in k'watab: "Ki it tixk'an ti k'al Naná', tatá'chik at'ax káwlidh, abal ti an ets'ey k'amal a xi t'ojojodh abal an Tenekláb ani in ángelilchik;
40025042	kom tam ti in k'a'iy, tatá'chik yab ti in pijchiy, in chikey ani tatá'chik yab ti in pidha' i ja',
40025043	pélak in óweláb, ani tatá'chik yab ti in bats'uw; tam ti in k'ot'idh ani tatá'chik yab ti in k'wa'chimay, tam ti in ya'ulak, ani ti wik'axte', ani tatá'chik yab ti in tsa'biy."
40025044	Tám, jajá'chik ne'ets jayej ka tok'tsin, ani ne'ets ki in uluw: "Ajátik, ¿jayk'i' tu tsu'uw k'al i jayil, o k'al i chikénib, o ti it óweláb, o it k'ot'idh, o it ya'ul, o ti wik'axte' ani yab u t'ojchichláts abal k'al tatá'?"
40025045	Tám, ne'ets ki in tok'tsiychik, ani ne'ets ki in uluw: "An chubaxtaláb tu uchál, kom yab a t'ajchij ti k'al jún axé' xi tsipílchik, ma ni naná' yab ti in t'ajchij."
40025046	Ani axé'chik ne'ets ka k'alej ti an ets'ey yajchiktaláb, ani an bolidhchik ti ets'ey ejataláb.
40026001	Xó', tam ti a Jesús in kidhbay patal axé' xi káw, in ucha' in exóbalilchik:
40026002	A exlál abal in k'ibchal tsáb a k'icháj abal an ajib Pascua, ani in Tsakámil an Inik ne'ets ka tsinat binaxnáj abal ka k'et'an.
40026003	Tám, an ok'ox pale'chik, ani an bajudh exóbchixchik, ani an yejtselábchik ti an bichówlom tamkun ti in mapudh elébil an ok'lek pale' a xi in bij Caifás;
40026004	ani junkudh t'ilmátschik abal ki in yak'wa' a Jesús k'al i k'ambixtaláb ani ki in tsemdha'.
40026005	Po, in uluwchik: Yab ti lej ajib, abal yab ka dhayk'an i xamk'untaláb ti al an bichówlom.
40026006	Xó', tam ti k'wajatak a Jesús ti Betania, ti in k'imá' a lepralidh Simón.
40026007	Ulénchat k'al jún i uxum, a xi in chi'dhál jún i alabastro balixtaláb k'al i niwiwíl k'uwixtaláb, a xi lej jalbidh; ani in jololonchij ti in ók', biyat Jajá' jedhat ketél ti mexa.
40026008	Po tam ti an exóbalchik in tsu'uw axé', tsakuy, ani in uluwchik: ¿Jale' ti a wak'lachikal axé'?
40026009	Kom axé' xi k'uwixtaláb i ejtowámalak ki nujuw ti in jalbíl, ani i pidhámalak an ts'ejwantálchik.
40026010	Po a Jesús tam ti in exbay, in ucha'chik: ¿Jale' ti a it'ixbédhál an uxum? Kom ti in t'ajchámal jún i alwa' t'ajnél.
40026011	Kom an ts'ejwantálchik ets'ey ne'ets ka ko'oy k'al tatá'chik, po Naná' yab ets'ey ne'ets ti in ko'oy.
40026012	Kom axé' xi uxum in jolow axé' xi niwiwíltaláb tu iniktal, abal k'al u jolimtal ti in t'aja'.
40026013	An chubaxtaláb tu uchál, ma ju'támakits axé' xi Ítkáw ka ólnáj ti in putát an tsabál, ne'ets jayej ka t'ilan jawa' a xi a axé' in t'aja' abal ka t'iloxnanchat in bij.
40026014	Tám, jún, a xi ajidhak ti lajuj tsáb, a xi in bij Judas Iscariote, k'alej ti k'al an ok'ox pale'chik,
40026015	ani in uluw: ¿Janéy a lé' ti in pidha', ani ne'ets ku bína' ti tatá'chik? Ani jajá'chik in ts'ejka' an káw k'al jún inik lajuj i plata tumín.
40026016	Ani ma ti tám, in aliy jún i jolát abal ki in tsinat bína'.
40026017	Xó', ti in k'a'ál k'ichájil an ajib k'al an bok'ól a xi yab levaduralidh, an exóbalchik chích ti k'al a Jesús, ani in ucha': ¿Ju'táj ti a lé' ku k'alej ki t'ojojoy abal ki it k'apúts k'al an Pascua?
40026018	Ani a Jesús in uluw: Ki it k'alejchik ti bichow ani ka ucha' jún i inik: "An Exóbchix in ulal: -U k'ichájil k'wajat utat, ti a k'imá' ne'ets ku puwenchij an Pascua k'al u exóbalilchik."
40026019	Ani an exóbalchik in t'aja' jant'ini' a Jesús in aba', ani in t'ojojoychik an Pascua.
40026020	Xó', tam ti aklej, jedhat koyóts junax k'al a xi lajuj tsáb.
40026021	Biyat k'wajatak ti k'apulchik, a Jesús in uluw: An chubaxtaláb tu uchál abal jún ti tatá'chik ne'ets ti in bínaxna'.
40026022	Ani jajá'chik lej yajchik t'e'pin, ani in tujuw ti junchik ki in ucha': ¿Já'its naná', Ajátik?
40026023	A Jesús tok'tsin, ani in uluw: A xi in tsabayal in k'ubak junkudh k'al Naná' ti talab, nixé' ne'ets ti in tsinat bínaxna'.
40026024	K'al an chubaxtaláb in Tsakámil an Inik ne'ets ki in wat'a', jant'ini' k'wajat dhuchadh; po ¡ay abal nixé' xi inik jita' k'al ti ne'ets ka binaxnáj in Tsakámil an Inik, in tomnálak abal nixé' xi inik yabák t'ajat wa'tsinének!
40026025	Tám, tok'tsin a Judas, a xi ne'etsak ti tsinat bínom, in uluw: Rabí, ¿já'its in naná'? A Jesús in ucha': Tatá' a uluwits.
40026026	Xó', biyat k'apulchik, a Jesús in uma' an bok'ól, in labliy, in mu'uw, ani in pidha' in exóbalilchik, ani in uluw: Ka bats'uw ani ka k'apuj. Axé' já'its u iniktal.
40026027	In uma' jayej an uts'umtaláb, ani tam ti in bínámalits i k'ak'námaltaláb, in pidha'chik, ani in ucha': Ka uts'a'chik axé' ti a yanél.
40026028	Kom axé' pél u xits'ál abal k'al an ít junkudhkáw, a xi wak'lanal abal yántolom ka pakwlan in walab;
40026029	po tu uchálchik, ma ti axé' xi k'ij yabáts ne'ets ku uts'unchij in walíl an t'udhup ma ti nixé' a k'icháj tam ti ne'ets ku uts'a' ít k'al tatá'chik, ti in ts'álejlábil u Pay'lóm.
40026030	Xó', tam ti k'ak'nadh ajatinénekits, kalejchik ti bolchal Olivolom.
40026031	Tám, a Jesús in ucha'chik: Axé' xi akal ne'ets ki it xamk'un ti a yánél k'al Naná' tu ebál; kom k'wajat dhuchadh: Ne'ets ku ts'ojbédha' an kó'bitsix, Ani an ovejachik ne'ets ka buk'lan. (Zac 13:7)
40026032	Po talbél, tam ki in ts'akiy ne'ets ki in ok'xin ti k'al tatá'chik ti Galilea.
40026033	Tám, tok'tsin a Pedro ani in ucha': Ma anákej ti in yánél ka xamk'un k'al Tatá' ti a ebál, po naná', ma ni jayk'i' yab ne'ets ki in xamk'un.
40026034	Ani a Jesús in ucha': Chubax tu uchál, abal axé' xi akal, ma yabáyej ajatinének an koxol, tatá' ne'ets ti in k'e'átna' ma óxíl.
40026035	A Pedro in ucha': Max yejentál ki in tsemets k'al Tatá', yab jayk'i' ne'ets tu k'e'átna'. Ani ti in yánél an exóbalchik in uluw jayétsej.
40026036	Tám, a Jesús ulits k'al jajá'chik ti jún i tsabál in bij Getsemaní, ani in ucha' an exóbalchik: Koyolchik tejé', biyat Naná' in ne'ets niwa' ti in ól.
40026037	Ani in kaniy a Pedro, ani tsablom in tsakámil a Zebedeo, ani tujey ti lej yajchik t'e'pinal ani ti yajchik jik'él.
40026038	Tám, in ucha'chik: U alma ichích k'wajat lej yajchik t'e'pidh, ma utat ti tsemláj; ki it jilk'onchik tejé' ani ki it beletnomáts k'al Naná'.
40026039	Ani ówméj jún i wé', pak'lun k'al in wal ani ólon in uluw: Pay'lóm, max elat, ka wat'ey axé' xi uts'umtaláb' ti Naná'; po yab ka kalej jant'ini' naná' u lé', po jant'ini' Tatá'.
40026040	Ani chích ti k'al in exóbalilchik, in ela' wayámadh, ani in ucha' a Pedro: ¿Jale' ti yab a ejtowámalchik ki it beletnomáts k'al naná' jún i oraj?
40026041	Ki it beletnomátschik ani ki it ólon abal yab ki it otsits ti al an tilibnaxtaláb; k'al an chubaxtaláb an espíritu k'wajat ik'ax, po an anam t'u'lek paluw.
40026042	Ani k'alej junílek'ij ti in tsabchíl, ólon ani in uluw: Tatá' pél tu Pay'lóm, max yab elat abal axé' xi tima' ka wat'ey ti k'al naná' abal yab ku uts'a', ka t'ajan a awiltal;
40026043	wichiy junílek'ij ani in ela'chik wayámadh, kom mut'unalak in wal k'al an ts'ebát.
40026044	Ani in joltiychik, k'alej junílek'ij ani ólon ti in óxchíl, k'al jayétsej an káwintaláb.
40026045	Tam, chích ti k'al in exóbalilchik, in ucha': ¡Wayalits ani koyolitschik! Xó' ka tsu'uw, an oraj ulitsits, ani in Tsakámil an Inik ne'ets ka binaxnáj ti in k'ubak an waláblom.
40026046	Ki it ts'akiy, wanaj; xó' ka tsu'uw, k'wajat ti utel a xi ti in binaxnál.
40026047	Ani biyat k'wajatejak ti káw, jé'itsk'ij, a Judas tál, jún a xi lajuj tsáb, ani k'al jajá' jún i pulik mulkunél k'al i nakat kutsílchik, ani k'al i te', a xi abadhak k'al an ok'ox pale'chik, ani k'al an yejtselábchik ti an bichow.
40026048	Ani an tsinat bínom in pidhámalakchik jún i tsu'bixtaláb, in uluw: Jita' a xi ku ts'uts'bay, já'its Jajá'; ani ka yak'wa'.
40026049	Ani dhubatk'ij in uténchij a Jesús ani in ucha': ¡Nének Rabí! Ani in ts'uts'bay.
40026050	A Jesús in ucha': Ja'úb, ¿jale' ti it tál? Tám, jajá'chik utey ani in lujkuw in k'ubak an in yak'wa' a Jesús.
40026051	Ani jé'itsk'ij, jún a xi k'wajatak k'al a Jesús, in lujkuw in k'ubak, in jixa' in nakat kutsílal, ani in ts'ojbédha' jún in abatnanélil an ok'lek pale', in muts'inchij in xutsun.
40026052	Tám, a Jesús in ucha': Ka wichba' a nakat kutsílal ti in balíb, kom patal a xi in teynál i kutsíl, k'al i kutsíl ne'ets ka tsemets.
40026053	¿Awxe' a tsalpayal, abal yab u ejtowal ku konchij u Pay'lóm, ani Jajá' ne'ets ti in pidha' ma wat'k'adh lajuj tsáb i legión i ángelchik?
40026054	¿Po jant'odha' tám ti ne'ets ka putun an Dhuchlab, abal yejentál antsaná' ka t'ajan?
40026055	Ti nixé' xi k'ij a Jesús in ucha' an mulkunélchik: ¿K'al i nakat kutsíl ani k'al i te' it kalenekchik abal ti in yak'wa' ejtíl max pél in kwé'? Patal k'icháj in ketlej k'al tatá'chik ti tiyópan ti in exóbchix, ¿ani yab ti in yak'wa'?
40026056	Po patal axé' wat'el abal ka putun in Dhuchlábil an tsu'bidh káwlómejchik. Tám, ti in yánél an exóbalchik adhláts ani joltiyat.
40026057	Ani jajá'chik, tam ti in yak'wámalits a Jesús in ne'dha' k'al an ok'lek pale' Caifás, ju'táj ti an bajudh exóbchixchik ani an yejtselábchik k'wajatak tamkudh,
40026058	po a Pedro in ayokna' ówk'ij ma ti in mapudh elébil an ok'lek pale', otsits ani koyóts k'al an odhnax beletnomchik, abal ki in tsu'uw in putuntal.
40026059	Xó' an ok'ox pale'chik ani an yejtselábchik ani an kwenél tak'bix éyal in aliyalak jún i janam tejwa' ts'o'oblixtaláb ti in tomól a Jesús abal ka bínáj ti tsemdhaxtaláb.
40026060	Ani yab in elálak, ma anákej yán i janam tso'óblix ulelak; po ti in taltal chích tsáb i janam tso'óblix.
40026061	In uluwchik: Axé' xi inik in uluw: "U wit'ál ku pakluw in tiyópanil a Dios, ani ti in óxchíl a k'icháj ku kuba' junílek'ij."
40026062	Tám, kubiy an ok'lek pale' ani in ucha' a Jesús: ¿Yab jant'oj a tok'tsiyal, k'al jawa' axé'chik tu tso'óbliyal ti a tomól tatá'?
40026063	Po a Jesús k'wajiy pikladh. Ani an ok'lek pale' tok'tsin ani in ucha': ¡Tu kwi'bayal k'al an ejat Dios abal tu ku ucha' max tatá' já'its it Cristo, in Tsakámil a Dios!
40026064	A Jesús in ucha': Tatá' a uluwits; ani tu uchál jayej abal ma xowé' ne'ets ka tsu'uwchik in Tsakámil an Inik koyómadh ti in winab ejtodhtal a Dios ani pa'íl bá' an tokow ti k'ay'lál. (Sal 110:1; Dan 7:13)
40026065	Tam, an ok'lek pale' in mits'a' in k'wa'chímal, ani in uluw: ¡At'ax káwlixnének! ¿Awxe' i yajinchalej i tejwa' tso'óblix? Xó' ka tsu'uw, a ats'a'chik in at'ax káwílaxtal.
40026066	¿Janéy a tsalpayalchik? Jajá'chik tok'tsin ani in uluw: Jolbidh abal ti tsemláj.
40026067	Tám, in tujchijchik ki in tubkanchij in wal, ani ki in kwadha' muludh in k'ubak, ani xaludh in ch'apayal,
40026068	ani in ulalchik: Tatá' Cristo, tu ku tsu'bidh ucha', jita' ti kwadhámal.
40026069	Xó' a Pedro k'wajatak alál ti mapudh eléb, ani utey jún i abatnanél chidhan ani in uluw: Tatá' teyej it k'wajatak k'al a Jesús Galileojíb.
40026070	Po jajá' in k'e'átna' ti in tamét ti in yánél ani in uluw: Yab u exlál janéy a xi a ulal.
40026071	Ani tam ti kalej ti wi'leb, tsu'tat k'al júnakej i uxum ani in ucha' a xi k'wajatchik taná': Axé' jayej k'wajatak k'al a Jesús Nazaretíb.
40026072	Po junílek'ij in k'e'átna' k'al i lujat káw: Naná' yab u exlál nixé' xi inik.
40026073	Ani lejwé'k'ij junílek'ij, k'al a xi k'wajatak taná', uchan a Pedro: K'al an chubaxtaláb pél teyej a yanétal; kom a káwintal ti tejwa'médhál.
40026074	Tám, jajá' in tujchij ti lujat káw ani ti at'ax káwlix: ¡Yab u exlál nixé' xi inik! Ani wi'pachk'ij ajatin an koxol.
40026075	Ani a Pedro in t'ilpa' in káwintal a Jesús, a xi uchan: Ma yabáyej ajatinének an koxol, tatá' ne'ets ti in k'e'átna ma óxíl. Ani tam ti kalej eléb, ts'a'ik uk'in.
40027001	Tam ti chudhey, patal an ok'ox pale'chik, ani an yejtselábchik ti an bichówlom, junkudh t'ilmátschik ti in tomól a Jesús, abal ki in tsemdha'.
40027002	Ani tam, in wik'a', in ne'dha', ani in bína' ti k'al an ok'lek, a Poncio Pilato.
40027003	Tám, a Judas, a xi k'al ti binaxnámej, in tsu'uw abal weladh jolbiyámej, in alk'idh yajna'yej, ani k'alej in wichbál an jún inik lajuj an plata tumín, ti k'al an ok'ox pale'chik, ani an yejtselábchik,
40027004	in ulal: Naná' in walbinének, u bínaxna' i xits' a xi yab jolbidh. Po Jajá'chik in uluw: ¿Janéy wawá' i kwentaj? Tatá'its ka tsu'uw.
40027005	Ani in bet'éna' an plata tumín ti tiyópan, kalpaláts ani k'alej in palál in núk'.
40027006	Ani an ok'ox pale'chik in pena' an plata tumín, in uluw: Yab u walkadh ki jolow ti in dhayach tesorojil an tiyópan kom pél in jalbíl i xits';
40027007	ani tam ti junkudh t'ilmámadhitschik, in ts'a'iy k'al nixé' xi tumín in tsabálil an dhakúm anam abal ti in jolimtal an ówelábchik.
40027008	Jaxtám, nixé' xi tsabál in bij ma ti a axé' a k'icháj, Xits' tsabál.
40027009	Tám, putun jawa' k'wajatak uluw ti in éy an tsu'bidh káwlómej Jeremías: Ani jajá'chik in pena' an jún inik lajuj plata tumín, in jalbixtal a xi punchin Jajá' in jalbíl, jant'ini' an Israelíb in punchij in jalbíl.
40027010	Ani in bína'chik abal k'al in tsabálil an dhakúm anam, jant'ini' ti in áyliy an Ajátik. (Jer 32:6-9; Zac 11:12-13)
40027011	Ani a Jesús kubiy ti in tamét an ok'lek; ani an ok'lek in uluw: ¿Já'its Tatá' in Ts'álejil an Judíochik? Ani a Jesús in ucha': Tatá' a ulal.
40027012	Ani k'al an ok'ox pale'chik ani k'al an yejtselábchik k'wajatak ti jolbidh káwliyáb; ani a Jesús yab jant'oj in tok'tsiy.
40027013	Tám, uchan k'al a Pilato: ¿Yab a ats'ál jáy i tejwa' jolbidh káwílax a kwa'al ti a tomól Tatá'?
40027014	Ani a Jesús yab in tok'tsinchij ma ni jún i káw, antsaná' ma an ok'lek in lej jik'pa'.
40027015	Xó', ti in k'ichájil an ajib, an ok'lek in ujundhamalak an bichow ki in walkanchij jún i wik'nél, jita' a xi jajá'chik ki in lé'na'.
40027016	Ani in kwa'alakchik jún i lej exladh wik'nél bijidh ti a Barrabás.
40027017	Jaxtám, tam ti k'wajatak mulkudh, a Pilato in ucha': ¿Jita', a lé'chik tu walkanchij? ¿A Barrabás o a Jesús a xi bijiyáb ti a Cristo?
40027018	Kom in exlálak abal k'al i pa'ixnomtaláb ti in binámal.
40027019	Biyat, k'wajatak, ti tribuno koytaláb, in tomkíl in aba' abal ka uchan: Yab jant'oj ka ko'oy ka tsu'uw k'al nixé' xi bolidh inik, kom yán i wachib u yajchiknámal k'al Jajá' ti in ebál.
40027020	Po an ok'ox pale'chik ani an yejtselábchik in pajámiy an mulkunél abal ki in konoy a Barrabás ani a Jesús ka tala'bédháj.
40027021	An ok'lek tok'tsin ani in ucha'chik: ¿Jita' axé' tsáb a lé'chik tu walkanchij? Jajá'chik in uluw: ¡A Barrabás!
40027022	A Pilato in ucha'chik: ¿Janéy, tam, ku t'aja' k'al a Jesús, a xi bijidh ti Cristo? Ti in yánél in uluw: ¡Ka k'et'a' ti pelk'odhte'!
40027023	An ok'lek in uluw: ¿Jale'? ¿Janéy a xi yab tekedh in t'ajámal? Po jajá'chik lej dhájnalak, in ulal: ¡Ka k'et'a' ti pelk'odhte'!
40027024	A Pilato kom in tsu'uw abal yab jant'oj in átál, po k'wajatak ti lej xamk'unal, tám, in uma' i ja', ani in t'aka' in k'ubak ti in tamét an mulkunél, ani in uluw: ¡Naná' yab in jolbinal k'al in xits'ál axé' xi bolidh inik; tatá'chik ka tsu'uw!
40027025	Tám, tok'tsin ti in yánél an bichow, in uluw: ¡In xits'ál tu ku jolbiy wawá' ani i tsakámilchik!
40027026	Tám, in walkanchij a Barrabás, ani tam ti in wipiyámalits a Jesús, in bína' abal ka k'et'an ti pelk'odhte'.
40027027	Tám, in soldadojil an ok'lek in ne'dha'chik a Jesús ti Pretorio cuartél ani taná' tomtsiyat k'al ti in yánél an kwenél soldado.
40027028	Ani jajá'chik in k'ot'iy ani in wátiy k'al jún i tsakmak'i' k'wa'chim.
40027029	Ani in dhipchijchik jún i k'ídh petobláb ani in punchij ti in ók', ani jún i pákáb ti in winab k'ubak; ani tudhlunalakchik ti in tamét, in k'ijidhnálak, in ulal: ¡Nének, Tatá', in Ts'álejil an Judíochik!
40027030	Ani in tubkayalak, ani in umchalak an pákáb ani in kwadhchal in ok'.
40027031	Tam ti exban ki in k'ijídhna', in tixk'anchij an wátláb, ani in kay'chij in toltómil, ani tam in ne'dha' abal ki in k'et'a' ti pelk'odhte'.
40027032	Ani tam ti kalelits, in ela'chik jún i Cirenejíb inik a xi in bij Simón; axé' kitáyat k'al an pelk'odhte'.
40027033	Ani tam ti ulitschik ti tsabál a xi bijiyáb ti Gólgota (axé' in lé' ki in uluw, beklek ok' tsabál),
40027034	pidhan ki in uts'a' i jiliy bók xalchidh k'al i ts'a'iktaláb, po tam ti in leka', yab in lé'na' ki in uts'a'.
40027035	Tam ti in k'et'ámalits, in buk'tsíxnanchij in k'wa'chímal, jant'ini' ti ijkanal an label eyextaláb, abal ka putun jawa' a xi in uluw an tsu'bidh kawlómej: Ti in buk'tsíxnanchij u k'wa'chímal, Ani k'al u toltómil in kaldha'chik in labeltal. (Sal 22:18)
40027036	Ani taná' ketlejchik ki in beletna'.
40027037	Ani punchat ebál in ók' in dhuchadh jolbíl: AXÉ' JÁ'ITS A JESÚS, IN TS'ÁLEJIL AN JUDÍOCHIK.
40027038	Tám, k'et'an k'al a Jesús tsáb i kwé', jún ti in winab, ani jún ti in k'watab.
40027039	Ani a xi wat'elakchik in at'ax káwliyal, in wiwál in ók',
40027040	ani in ulal: Tatá' a xi a pakluwal an tiyópan ani ti óx a k'icháj a kubál; ka k'ániy ti a bá', max pél it Tsakamláb k'al a Dios, ki it pa'iy ti pelk'odhte'.
40027041	Aniyek'ij jayej an ok'ox pale'chik, k'al an bajudh exóbchixchik ani k'al an yejtselábchik in k'ijidhnálak ani in ulal:
40027042	In k'ániy píl jita'k'ij, po yab in ejtowal ki in k'ániy ti in kwetém bá'. Max pél in Ts'álejil an bichow Israel, ka pa'iy ti pelk'odhte', ani ne'ets ki belka' Jajá'.
40027043	In dhakátna' a Dios, xó', ka jek'ondháj max in lé', kom in uluw: "Naná' pél ti in Tsakámil a Dios."
40027044	Aniyek'ij an kwé'chik a xi k'et'adh k'al Jajá' in tidhetál káwliyal.
40027045	Ani ti akak ani ma ti beléw oraj wa'tsin jún i yik'wáx ti in putát an tsabál.
40027046	Ani walám ti beléw oraj, a Jesús dhájan k'al jún i janidh dhajal ani in uluw: Elí, Elí, ¿lama sabaktani? (axé' in lé' ki in uluw: Tatá' Diosil, Tatá' Diosil, ¿jale' ti in joltiyámal?). (Sal 22:1)
40027047	Ani junchik a xi k'wajatak taná', tam ti in ats'a', in uluwchik: Axé' k'wajat ti in kaniyal a Elías.
40027048	Ani wi'pachk'ij adhláts jún, ani in uma' jún i dhokow eyendhanél ani in tsabtsamay ti jiliy bók, ani in punuw ti in chúm jún i te' ani in pidha' ki in uts'a'.
40027049	Po a xi k'e'atchik in ulal: Ka jila', wanaj ki tsu'uw max ka chích a Elías abal ka k'ániyat.
40027050	Po a Jesús, dhájan júnílek'ij k'al jún i tsapik dhajal, ani tám, in walka' in espíritu.
40027051	Ani xó' ka tsu'uw, in dhibók' toltómil an santo k'wajtaláb mits'k'an ti tsáb pejach, ma ebál ani ma alál, ani an tsabál ejeláts ani an t'ujublom pok'lachikin;
40027052	ani i jolimtalábchik japk'in, ani yán in iniktal i santo belkax, a xi wayámadhak, ts'akiy;
40027053	ani kalejchik ti jolimtaláb, talbél ti in ts'akíltal a Jesús, chích ti santo bichow ani tejwa'méj ti k'al yántolom.
40027054	Ani an centurión abatnom, ani patal a xi k'wajatak k'al jajá', ti beletnom k'al a Jesús, tam ti in tsu'uw ejeláts an tsabál, ani patal a xi wat'ey, lej wat'adh ti jik'ey, ani in uluwchik: Chubax, axé' xi inik pélak in Tsakámil a Dios.
40027055	K'wajatak taná' yántolom i uxum ti ów met'ax, a xi in ts'at'ok'námal a Jesús ti Galilea abal ka t'ojchichláts abal Jajá',
40027056	ti bá' jajá'chik k'wajatak a María Magdalena, a María in mím a Jacobo ani a José ani in mím in tsakámilchik a Zebedeo.
40027057	Xó', tam ti aklej, chích jún i ts'alat inik, in bij José, ti Arimatea bichow, a xi pélak jayej in exóbalil a Jesús.
40027058	Axé', k'alej ti k'al a Pilato ani in konchij in iniktal a Jesús. Tám, a Pilato in aba' abal ka pidhan.
40027059	Tám, a José k'alej in umchal in iniktal, in t'uliy k'al jún i t'okat lino wátláb,
40027060	ani in mo'ka' ti in ít jolimtal a xi in lo'owámalak ti t'ujublom; ani in tolindha' jún i pulik t'ujub ti in wi' an jolimtaláb, ani in joltiy.
40027061	Ani k'wajatak taná' a María Magdalena, ani a xi júnakej a María, ketetedh ti in tamét an jolimtaláb.
40027062	Xó', ti in aykíl a k'icháj, já'its, talbél an k'icháj t'ojojontaláb, mulkun an ok'ox pale'chik, ani an Fariseochik ti in tamét a Pilato.
40027063	Ani in uluwchik: Ok'lek, i t'ilpa' abal tam ti ejat nixé' xi k'ambix, in uluw: "Talbél, ti in óxchíl a k'icháj, ne'ets ki in ts'akiy."
40027064	Jaxtám xó', ka aba' abal ka lej beletnáj an jolimtaláb ma ti in óxchíl a k'icháj, abal yabák in exóbalilchik ka chích akal ani ki in kwé'ey, ani ki in ucha' an bichówlom: “Ts'akiy ti tsemláj;" antsaná' an taltaláb k'ambixtaláb ne'ets ka k'alej k'alchidh kej a xi ok'ox.
40027065	Ani a Pilato in ucha'chik: Taná' a kwa'al jún i beletnom; ki it k'alej, ani ka lej beletna' jant'ini' ti a exlál.
40027066	Tám, k'alejchik ani in mapuy an jolimtaláb; ani in ts'o'omay an t'ujub ani in punuw an beletnom.
40028001	Tam ti wat'ey an k'ak'nadh k'icháj, tam ti chudhélits abal ti in k'a'ál k'ichájil an semana, a María Magdalena k'al a xi júnakej a María chích ki in met'a' an jolimtaláb.
40028002	Ani xó' ka tsu'uw, wa'tsin jún i pulik ejel tsabál, kom jún in ángelil an Ajátik pa'iy ti k'ay'lál, ani tam ti ulenekits, in pélandha' an t'ujub ti in wi'lébil ani in koyna'.
40028003	Ani in wal ejtílak jún i tumlix léy, ani in k'wa'chímal lej dhakniníl ejtíl i kwiním tsám;
40028004	ani an beletnomchik k'al in jik'ma'tal ti k'al jajá', t'eleláts, ani jilk'on ejtíl tam tsemnek.
40028005	Po an ángel, tok'tsin, in ucha' an uxumchik: Tatá'chik yab ki it jik'ey; kom u exlál abal a aliyal a Jesús a xi k'et'an.
40028006	Yab k'wajat tejé', kom ts'akiyits, jant'ini' ti in uluw. Ki it chích, ka met'a' an jól ju'táj ti mo'káj an Ajátik.
40028007	Xó', ki it k'alej dhubatk'ij, ka ucha' in exóbalilchik abal ts'akiyits ti tsemláj. Xó' ka tsu'uw, Jajá' ne'ets ok'ox ti k'al tatá'chik ti Galilea; taná' ne'ets ka tsu'uw. Xó' ka tsu'uw, naná' tu uchámal.
40028008	Ani an uxumchik, kalpachikin ti jolimtaláb k'al i jík'ib ani k'al i pulik kulbéltaláb, adhláts ki in ne'dhanchij in exóbalilchik an Ítkáw.
40028009	Ani biyat, ne'ets ki in ólchij an exóbalchik, xó' ka tsu'uw, kalénchat k'al a Jesús, ani in uluw: Tajk'anének. Ani in uténchijchik, in muluk'nanchij in akan ani in pak'ludh k'ak'na'.
40028010	Tám, a Jesús in ucha': Yab ki it jik'eychik. Ki it k'alej, ka ólchij u ebchalchik abal ka k'alej ti Galilea, ani taná' ne'ets ti in tsu'uw.
40028011	Ani biyat ne'ets an uxumchik, xó' ka tsu'uw, junchik a xi beletnomak k'alej ti bichow, ani in ólchij an ok'ox pale'chik patal a xi wat'enek.
40028012	Ani tam ti tamkunénekits k'al an yejtselábchik ani in junkuw in káwintal, in pidha' lej yán i tumín an soldadochik,
40028013	in ucha': Ka uluwchik: "In exóbalilchik chích akal, ani in kwé'ey, biyat u k'wajat wayámadh."
40028014	Ani max axé' ki in bajuw ki in ats'a' an ok'lek, wawá' ne'ets ki pajámiy ani ne'ets tu k'ániychik.
40028015	Ani jajá'chik in bats'uw an tumín ani in t'aja' jant'ini' ti exóbchin, ani axé' xi t'ilab buk'ey ti ba' an Judíochik ma ti axé' a k'icháj.
40028016	Po an lajuj jún exóbal k'alej ti Galilea tsabál, ti bolchal, ju'táj ti a Jesús ti in aba'chik.
40028017	Ani tam ti in tsu'uwchik, in pak'ludh k'ak'na'; po xaludh yabák in lej belál.
40028018	A Jesús chích ani in tawna'chik, ani in ucha': Patal an éyaltaláb in pidhach ti k'ay'lál ani ti tsabál.
40028019	Jaxtámits, ki it k'alejchik ani ka exóbindha' patal an kwenél k'wajílom, ka pujaychik ti in bij an Pay'lóm, an Tsakamláb ani an Espíritu Santo;
40028020	ka exóbchijchik ki in putuw patal, jawa' a xi Naná' u abámal; ani xó' ka tsu'uw, Naná' in k'wajat k'al tatá'chik patal a k'icháj, ma ti in ta'pantal an k'ij. Amén.
41001001	In tujtal in Ítkáwintal a Jesucristo, in Tsakámil a Dios.
41001002	Jant'ini' k'wajat dhuchadh k'al an tsu'bidh káwlómejchik: Xó' ka tsu'uw, naná' u abál u ólchixal ok'xidh ti a tamét, A xi ne'ets ti t'ojojonchij a bélil. (Mal 3:1)
41001003	An janidh káw ti al an joltom tsabál: "Ka t'ojojonchijchik in bélil an Ajátik, Ka bolidhmédhanchij in bélil." (Isa 40:3)
41001004	Pujaxak a Juan ti joltom tsabál, ani in ólnálak an pujantaláb abal ka joltiy a biyál xe'tsintal abal ka pakwlan an walabtaláb.
41001005	Ani ti in yánél an k'wajílom ti Judea tsabál ani ti Jerusalén kalel ti jajá' ani pujnalak ti pulik itse' Jordán, in lujudh ólnál in walab.
41001006	Ani a Juan in k'wa'chímal pélak in jujúl i camello, ani in wik'nálak jún i ót'; ani in k'apnélil pélak i ts'ili' ani i alte' tsi'ím.
41001007	Ani ólnomkáwak, in ulal: Talbél ti naná', ta'tál júnakej a xi más tsáplidh kej naná', a xi ma yab in tomnál naná' ki in kutlej ku wilchij in wik'áb in pajab.
41001008	Naná' chubax tu pujayámalchik ba' i ja', po Jajá' ne'ets ti pujay k'al an Espíritu Santo.
41001009	Ani wat'ey ti nixé' a k'ichájchik, a Jesús kalej ti Nazaret Galilea tsabál, ani k'alej abal ka pujayat k'al a Juan ti pulik itse' Jordán.
41001010	Ani tam ti kalel ti ja', in tsu'uw japk'in an k'ay'lál ani an Espíritu ejtíl jún i kuku' pa'ílak ti Jajá'.
41001011	Ani chích jún i káwintaláb ti k'ay'lál ani in uluw: Tatá' pél tu k'ánidhowál Tsakámil; k'al Tatá' u kwa'al u kulbéltal.
41001012	Ani wi'pachk'ij ne'dhánáj k'al an Espíritu ti joltom tsabál.
41001013	Ani k'wajiy taná' ti joltom tsabál, tsáb inik a k'icháj ani tomól tilibnáj k'al a Satanás; ani k'wajiy k'al i alte' ko'nélchik; ani an ángelchik chích ti t'ojchichíl abal Jajá'.
41001014	Xó', tam ti a Juan jolowat ti wik'axte', a Jesús chích ti Galilea tsabál in ólnál in Ítkáwintal in ts'álejlábil a Dios.
41001015	In ulal: An k'ij kidhbanits ani in ts'álejlábil a Dios k'wajat utat; ka joltiychik a biyál xe'tsintal ani ka bela' an Ítkáw.
41001016	Ani tam ti wat'ey ti walte' pulik lejem ti Galilea, in tsu'uw a Simón ani in ebchal Andrés in bet'enál an dhachuxtaláb ti pulik lejem, kom pélakchik i dháchul to'ol.
41001017	Ani in ucha'chik: Ti ki in ts'at'énchij, ani ne'ets tu wenk'ow ti it dháchul inikchik.
41001018	Ani wi'pachk'ij in jilóna'chik in dhachuxtal ani in ts'at'énchij.
41001019	Lej wé'k'ij ti belámadh in tsu'uw a Jacobo in kwitólil a Zebedeo, ani in ebchal a Juan a xi k'wajatak jayej ti tan in chukuyalchik in dhachuxtal.
41001020	Ani wi'pachk'ij in kaniy; ani in jila'chik in pay'lóm Zebedeo ti tan k'al an t'ojnalchik, k'alej in ts'at'énchal.
41001021	Ani k'alejchik ti Capernaum; ani tam k'ak'nadh k'icháj otsel ti sinagoga ti exóbchix.
41001022	Ani jajá'chik in jik'pálak in exóbchixtal kom a exóbchixak ejtíl jún a xi in kwa'al i éyaláb ani yab ejtíl an bajudh exóbchixchik.
41001023	Ani k'wajatak ti sinagoga jún i inik k'al jún i at'ax espíritu; a xi dhájan,
41001024	in uluw: ¿Janéy a kwa'al k'al wawá', tatá' Jesús Nazaretíb? ¿It che'nek abal tu ku tala'bédha'? U exlál jita' Tatá', in Santo Tsakámil a Dios.
41001025	Tám, a Jesús in wi'idh tawna' ani in ucha': ¡Ki it kwék'ij ani ki it kalej ti jajá'!
41001026	Ani an at'ax espíritu in t'elendha', ani dhájan k'al jún i tsapik dhajal, kalpan ti in bá'.
41001027	Ani patal in jik'pa', ani ma tamat konowíxin, in ulal: ¿Janéy já'its axé'? ¿Janéy tam ít exóbintaláb já'its axé'? Kom k'al i éyaltaláb in abál an at'ax espíritu ani ats'nalitsk'ij?
41001028	Ani wi'pachk'ij in bij ats'atméj ju'támk'ij ti in tonídh ti Galilea tsabál.
41001029	Ani tam ti kalejchik ti sinagoga, chích ti in k'imá' a Simón ani a Andrés, k'al a Jacobo ani a Juan.
41001030	Ani in uxum iyám a Simón, kwatsatak k'al i k'ak'éltaláb ani wi'pachk'ij ólchin abal ya'ul.
41001031	Tám, utey ani in teynanchij in k'ubak ani in ts'akba', ani wi'pachk'ij tixk'an an k'ak'éltaláb; ani tám, t'ojchichláts abal jajá'chik.
41001032	Ani tam ti waklej ani ti yajk'units, utunchat patal a xi ya'ul ani a xi otsadh k'al i demoniochik.
41001033	Ani ti in yánél an bichow k'wajiy mulkudh ti wi'leb.
41001034	Ani in jeldha' yántolom a xi k'wajatak ya'ul k'al yán i yaw'láts ani in kaldha' yántolom i demonio; ani yab in jilál ka káwin an demoniochik kom exlábak.
41001035	Ani ti chudhey a Jesús ts'akiy ma yik'waxej, kalej ani k'alej bá' jún i joltom tsabál, ani taná' ólak.
41001036	Ani a Simón ani a xi k'wajat k'al jajá' k'alej in aliyal.
41001037	Ani tam ti in ela' in ucha': Patal ti aliyal.
41001038	Ani a Jesús in ucha'chik: Wanaj ti in áytal an kwenchalchik abal ki in ólnomkáwin jayej taná', kom k'al axé' já'its ti in che'nek.
41001039	Ani in ólna' an káw ti in sinagogajilchik ti in putát Galilea, ani in kaldhálak i demoniochik.
41001040	Ani chích ti Jajá' jún i lepralidh ya'ul ani tudhludh in k'walál, paka'bédháb, ani in ulal: Max a lé'ak, a ejtowal ti ki in t'okedha'.
41001041	Ani a Jesús in yajnanchij, in lujkuw in k'ubak, in taka', ani in ucha': U lé', ki it t'okejits.
41001042	Ani expidh káwin, an lepra yaw'láts tixk'áláts, ani jilk'on t'okat.
41001043	Tám, in lej punúbchij an káw, ani tám, in aba'its,
41001044	ani in ucha': Ka met'a', yab jita' ka ólchij, po ki it k'alej ti it met'enal k'al an pale', ani ka bína' an ts'akchixtaláb abal k'al an t'okedhomtaláb a xi in ulúmal a Moisés abal ka tejwa' tso'óbliychik.
41001045	Po tam ti kalej, in tujuw ki in t'ilabna', ani ki in ólnaxna' an t'ajnél, ani a Jesús ma ni yabáts in ejtowalak ka tejwa' otsits ti al an bichow, jaxtám k'wajíl eléb bá' i joltom tsabál; ani jajá'chik che'el taná' a xi tál ma ju'támk'ij.
41002001	Xó', a Jesús otsits junílek'ij ti Capernaum, ani ats'atméj abal k'wajatak al jún i atáj.
41002002	Ani wi'pachk'ij yántolom tamkun, ma ni yabákits lejel ti wi'leb, ani in ólnálak an káw.
41002003	Tám, chi'dhanchat jún i tsámbej ya'ul a xi kitkímtejak k'al tsé'.
41002004	Ani kom yab in ejtowchik ka ulits ma ju'táj ti k'wajat Jajá' kom k'its'k'omadhak, tám, in jakchij in ok'ól an atáj ju'táj ti k'wajatak; ani in t'aja' jún i jól, ani in pa'ba' an waytaláb ju'táj ti kwatsat an tsámbej ya'ul.
41002005	Tam ti a Jesús in tsu'uw in belomtalchik, in ucha' an tsámbej ya'ul: Tsakamláb, a walab pakwladhits.
41002006	Po k'wajatak junchik i bajudh exóbchix taná' a xi tsalpopólchik ti in ichích:
41002007	¿Jale' ti axé' xi inik in ulal i at'ax káw? ¿Jita' in ejtowal ki in pakwla' i walabtaláb max expidh a Dios?
41002008	Ani wi'pachk'ij, a Jesús in exla' ti in espíritu abal antsaná' tsalpaxchik ti in ichích, tám, in ucha': ¿Jale' ti a tsalápnálchik antsaná' ti a ichích?
41002009	¿Jawa' a xi más yab k'ibat, ku ucha' an tsámbej: "A walab pakwladhits," o ku uluw: "Ki it ts'akiy ani ka dhaya' a waytal, ani ki it beláts"?
41002010	Po abal ka exla'chik abal in Tsakámil an Inik in kwa'al i éyaltaláb ti tsabál abal ki in pakwla' i walabtaláb (tám, in ucha' an tsámbej),
41002011	¡tatá' tu uchál, ki it ts'akiy, ka dhaya' a waytal ani winijíts ti a k'imá'!
41002012	Ani wi'pachk'ij ts'akiy, in dhaya' in waytal ani kalej ti in tamét patal; ani ti in yánél wat'adh ti jik'tson ani in witsidh puwenchij a Dios, in ulalchik: Ma ni jayk'i' yab i tsu'úmal ejtíl axé'.
41002013	Ani a Jesús k'alej junílek'ij walte' pulik lejem; ani ti in yánél an mulkunél chích ti Jajá', ani in exóbchalakchik.
41002014	Ani biyat wat'el, in tsu'uw a Leví, in kwitólil a Alfeo, ketél ju'táj ti bats'uwáb an impuesto, ani in ucha': Ti ki in ts'at'énchij. Ani kublemáts ani in ts'at'énchij.
41002015	Ani axé' wat'ey; tam ti a Jesús jedhat koyóts ti mexaj ti in k'imá' a Leví, koyóts jayej yántolom i báts'ul impuesto, ani i waláblomchik junax k'al a Jesús ani in exóbalilchik; kom ts'at'k'ómtejak k'al yántolom.
41002016	Ani tam ti tsu'tat k'al an bajudh exóbchixchik ani k'al an Fariseochik, abal junax k'apul k'al an báts'ul impuesto ani k'al an waláblomchik, in ucha' in exóbalilchik: ¿Janéy in éy axé', Jajá' junax k'apul ani uts'al k'al an báts'ul impuestochik, ani k'al an waláblomchik?
41002017	Xó', tam ti a Jesús ti in ats'a' in ucha'chik: An lubach inikchik yab in yajinchal i ilálix, expidh a xi ya'ulchik. Naná' yab in che'nek ku kaniy i bolidh inikchik po i waláblomchik abal ki in joltiy in biyál xe'tsintal.
41002018	Xó', in exóbalilchik a Juan ani an Fariseochik lej pabilak. Tám, chíxchik ti k'al Jajá' ani uchan: ¿Jale' in exóbalilchik a Juan ani an Fariseochik lej pabil ani a exóbalilchik yab pabil?
41002019	Ani a Jesús in ucha'chik: ¿Walám elat ka pabiláts in ja'úbchik an tomkinélom biyat k'wajat an tomkinél inik k'al jajá'chik? Biyat k'wajatej an tomkinél inik k'al jajá'chik, yab elat ka pabiláts.
41002020	Po a k'icháj ne'ets ka ulits, tam ti an tomkinél inik ne'ets ka tixk'áj, tám, nixé' a k'icháj ne'ets ka pabilátschik.
41002021	Ma ni jita' jayej in k'wa'chiyal k'al i ít toltom jún i biyál toltom; kom max aníts, an ít in kinál a xi biyálits ani mits'k'antal k'alchidh.
41002022	Ani yab jita' jayej in jolowal i ít bók al i biyál balixtaláb, kom max aníts, an ít bók in mits'ál an biyál balixtaláb, ani an bók u wak'lanal, ani an balixtaláb u odhel. Po tám, an ít bók ti al an ít balixtaláb in tomnál ka jolowat.
41002023	Xó', a Jesús wat'elak ba' jún i t'ayabláb jún i k'ak'nadh k'icháj, ani in exóbalilchik biyat belal in tujuw ki in pita' an t'uchuw.
41002024	Tám, an Fariseochik in ucha': Xó' ka tsu'uw, ¿jale' ti in t'ajál a exóbalilchik jawa' a xi yab walkadh tam k'ak'nadh k'icháj?
41002025	Tám, a Jesús in ucha'chik: ¿Ma ni jayk'i' yab a ajiyámalchik janéy in t'aja' a David tam ti in ko'oy i yajinchixtaláb, ani k'a'ílak ani a xi k'wajatakchik k'al jajá';
41002026	jant'odha' ti otsits ti in k'imá' a Dios tam ti pélak i ok'lek pale' a Abiatar, ani in k'apuj an t'iplab bok'ól, a xi yabák walkadh ka k'apuj po expidh an pale'chik, ani ma in pidha' a xi k'wajat k'al jajá'?
41002027	Ani in ucha'chik: An k'ak'nadh k'icháj t'ajan k'al ti in ebál an inik, yab an inik k'al ti in ebál an k'ak'nadh k'icháj;
41002028	jaxtám, in Tsakámil an Inik pél i Ajátik jayej ti an k'ak'nadh k'icháj.
41003001	Xó', a Jesús otsits junílek'ij ti sinagoga, ani k'wajatak taná' jún i inik a xi in kwa'alak jún in k'ubak wayenek.
41003002	Ani ejchikábak max tam k'ak'nadh k'icháj ka jeldhaxin, abal ka ejtowat ka jólbiyat;
41003003	tám, in ucha' an inik a xi in kwa'al in k'ubak wayenek: Ki it kubiy ts'ejel.
41003004	Ani in ucha'chik: ¿Walkadhxe' tam k'ak'nadh k'icháj ka t'aja' a xi alwa' o a xi yab alwa', ka k'ániy an ejataláb o ki it tsemdhomats? Po jajá'chik k'wajiy pikladh.
41003005	Tám, a Jesús in met'a'chik ti in yánél k'al i tsakúltaláb, ani yajchik t'e'pidh kom t'ujbadh in ichíxchik; tám, in ucha' an inik: Ka lujkuw a k'ubak. Ani in lujkuw in k'ubak ani jeley jant'ini' a xi júnakej.
41003006	Tám, an Fariseochik kalej, ani in junkuw an káw k'al an Herodiano kwenél abal ki in tsemdha'.
41003007	Tám, a Jesús k'al in exóbalilchik ówméj ma ti pulik lejem, ani áynáj k'al jún i pulik mulkunél a xi tál ti Galilea, ani ti Judea,
41003008	ti Jerusalén, ti Iduméa, ani a xi ma tiwa' jek'at Jordán, ani ti in tonídh Tiro ani Sidón, kom ats'nal an pulik t'ajnél a xi in t'ajálak, chích ti tsa'biyáb.
41003009	Ani in ucha' in exóbalil abal ka ko'onchat jún i tan ets'ey t'ojojodh ti aychix abal yab ka k'its'k'omiyat k'al an mulkunél.
41003010	Kom lej yán a xi in jeldhámal, patal a xi k'wajat ya'ul ma u kwajlá' abal ki in taka'.
41003011	Ani an at'ax espírituchik tam ki in tsu'uw u pak'lunal ti in tamét ani u dhájnalchik ani in ulal: Tatá' já'its, pél ti Tsakámil a Dios.
41003012	Po a Jesús in lej punúbchal abal yab ka t'ilabnáj jita' já'its Jajá'.
41003013	Ani talbél k'adhiy ti bolchal ani in kaniy a xi Jajá' in lé'na', ani uteychik ti Jajá'.
41003014	Ani in takuy lajuj tsáb abal ka k'wajiy k'al Jajá' ani abal ki in aba' ti ólnomkáw,
41003015	ani in uchbiychik k'al i éyaltaláb abal ki in tixk'a' i yaw'láts, ani ki in wak'la' i demoniochik.
41003016	A Simón, in punk'udh bijiy ti Pedro,
41003017	ani a Jacobo kwitól Zebedeo, ani a Juan in ebchal a Jacobo, axé'chik in punk'udh bijiy ti Boanerges (a xi in lé' ki in uluw, in tsakámil a Muxi');
41003018	ani a Andrés, a Felipe, a Bartolomé, a Mateo, a Tomás, a Jacobo kwitól Alfeo, a Tadeo, ani a Simón an ijchím Cananísta,
41003019	ani a Judas Iscariote, a xi jayej in t'aja' ti tsinat bínom. Ani tám, wichiychik ti atáj.
41003020	Ani junílek'ij mudhénchat ani ma yabáts in ejtowalak ti k'apulchik.
41003021	Ani tam ti ats'an k'al in yanétal, k'alejchik abal ki in yak'wa', kom in uluwchik: Jajá' xe'ets uk'pidh.
41003022	Ani an bajudh exóbchixchik a xi che'nek ti Jerusalén in uluw: Jajá' otsámtej k'al a Beelzebú, ani k'al an ok'ox demonio in wak'lál an demoniochik.
41003023	A Jesús in kaniychik ani in ucha' k'al i t'iplabkáw: ¿Jant'odha' a Satanás in ejtowal ki in wak'la' a Satanás?
41003024	Max jún i ts'álejláb ka tomól lewáxin ti in ál, nixé' xi ts'álejláb yab in ejtowal ka k'wajiy kubat ets'ey.
41003025	Ani max an k'wajílom al jún i atáj ka tomól lewáxin nixé' xi atáj yab in ejtowal ka k'wajiy kubat ets'ey.
41003026	Ani max a Satanás ka ts'akiy ki in tomólna' in kwetém bá' ani ka lewáxin, yab in ejtowal ka k'wajiy ets'ey kubat, po in bajuwits in ta'pantal.
41003027	Yab jita' in ejtowal ka otsits ti in k'imá' an tsapik inik abal ki in wejlalanchij in eyextal, max ok'ox yab ki in wik'a' an tsapik inik; ani tám, tik'elej ne'ets ki in ejtow ki in wejlalanchij in k'imá'.
41003028	An chubaxtaláb tu uchálchik, patal an walabtaláb ne'ets ka pakwlanchat in tsakámilchik an inik ani jawámakits tam at'ax káwílaxtaláb;
41003029	po jita' ki in tomól at'ax káwliy an Espíritu Santo, ma ni jayk'i' yab ne'ets ka pakwlanchat, po k'wajat jolbidh ti an ets'ey weladh yajchiktaláb.
41003030	Kom in uluwchik: Jajá' in kwa'al i at'ax espíritu.
41003031	Xó', taná', ulits in ebchalchik ani in mím, kubiychik eléb, ani in aba' ka kaniyat.
41003032	Tám, k'al an mulkunél a xi ketetedh ti in tonídh, uchan: Xó' ka tsu'uw, a mím ani a ebchalchik k'wajat eléb ani ti aliyal.
41003033	Ani a Jesús tok'tsin ani in ucha'chik: ¿Jita'xe' já'its u mím ani u ebchalchik?
41003034	Tám, in met'a' a xi ketetedh ani tomtsímtej, ani in uluw: Xó' ka tsu'uw, axé' já'its u mím ani u ebchalchik.
41003035	Kom a xi in t'ajchal in awiltal a Dios, já'its u ebchal, u uxum ebchal, ani u mím.
41004001	Xó', junílek'ij a Jesús in tujchij ti exóbchix ti walte' pulik lejem; ani tamkun jún i pulik mulkunél, kej ma k'adhiy ti ketlel ti al jún i tan ti pulik lejem, ani ti in yánél an mulkunél ti tsabál in tamtém an pulik lejem.
41004002	Ani in exóbchalakchik yán jant'ókits k'al i t'iplabkáw ani in ucha'chik k'al in exóbchixtal:
41004003	¡Ka ats'a'chik! Xó' ka tsu'uw, jún i óm k'alej ti óm.
41004004	Ani wat'ey, biyat óm, junchik ijkan ti bél, ani chích an ts'itsinchik a xi ti k'ay'lál ani in k'apuj.
41004005	Talchik ijkan bá' i t'ujublom, ju'táj ti yabák lej anámlidh, ani wi'pachk'ij kalej kom eblimak an tsabál.
41004006	Po tam ti kalej a k'icháj, dhijon, ani kom yabák ibidh, wayey.
41004007	Talchik ijkan bá' i k'ídhlom, ani an k'ídh puwey ani in ni'ka', ani yab in bína' in walíl.
41004008	Ani talchik ijkan bá' i alwa' tsabál, ani walin, kom kalej ani puwey ani talchik in bína' jún inik lajuj, ani talchik óx inik, ani júnakej ma bó' inik.
41004009	Tám, in ucha': Jita' ots'ox in ots'oxtal ki in ats'a'.
41004010	Ani tam ti jilk'on kwetém, konówiyat k'al a xi ti tomtsímtej junkudh k'al a xi lajuj tsáb ti in ebál an t'iplabkáw.
41004011	A Jesús in ucha'chik: Tatá'chik it pidhach ka exla' in tsinkadh káwintal in ts'álejlábil a Dios; po a xi k'wajat eléb, patal axé' k'al i t'iplabkáw;
41004012	abal: Tsu'uxchik in tsu'tal po yab in ejtiyal, Ani ots'oxchik, in ats'ál ani yab in exbayal; Abal yab ka wenk'on Ani ka pakwlanchat in walab. (Isa 6:9-10)
41004013	Ani in ucha'chik: ¿Yab a exbayalchik axé' xi t'iplabkáw? ¿Jant'odha' tám ti ne'ets ka exbay patal an t'iplabkáw?
41004014	An óm já'its a xi in buk'uwal an káwintaláb.
41004015	Ani axé' já'its a xi ti bá' an bél ju'táj ti ijkan an káwintaláb; po tam ti in ats'a'chik, wi'pachk'ij che'el a Satanás ani in tixk'ál an káw a xi ijkan ti in ichích.
41004016	Ani axé' já'its a xi ijkan bá' an t'ujublom, tam ki in ats'a' an káwintaláb, wi'pachk'ij in bats'uwalchik k'al i kulbéjintaláb;
41004017	po yab ibidh, jaxtám yab in kuxuyal owat; kom tam ka chích an ni'ax yajchiktaláb o an ájaxtaláb k'al ti in ebál an káwintaláb, wi'pachk'ij u t'idhk'wanalchik.
41004018	Ani axé' já'its a xi ijkan bá' an k'ídhlom, já'its a xi in ats'ál an káwintaláb;
41004019	po in t'e'pintal axé' xi k'ij ani in k'ambixtal an tumínladhtaláb ani an padhay lé'nomtaláb k'al jawámakits otsel ani in ni'kál an káwintaláb ani tám, yab u walnal.
41004020	Ani axé', já'its a xi ijkan bá' i alwa' tsabál, já'its a xi in ats'ál an káwintaláb, an in bats'uwal ani walnal, junchik, jún inik lajuj, ani talchik óx inik ani pílchik ma bó' inik.
41004021	Ani in ucha'chik: ¿Walám u chi'dháb jún i tajbaxtaláb abal ka punuwat ti in alam jún i t'aknáb o ti alam i tséy? ¿Walám yab punuwáb ti in akníl an tajabláb?
41004022	Kom yab wa'ats jant'oj tsink'odh a xi yab ne'ets ka tejwa'méj, ani yab jant'oj tsinkadh a xi yab ka kalej bá' an tajaxtaláb.
41004023	Max jita' ots'ox in ots'oxtal ki in ats'a'.
41004024	Ani in ucha'chik: Ka t'aja' ti kwentaj jawa' a xi a ats'ál; kom jant'ini' an lejab it lejbaxin, ne'ets ka wichiy ki it lejbayat, ani tatá'chik a xi a ats'ál ma ne'ets ki it punk'unchat.
41004025	Kom a xi in kwa'al ne'ets ka pidhan, ani a xi yab in kwa'al ma ne'ets ka tixk'anchat a xi in kwa'al.
41004026	Aniyek'ij in uluw: Já'its antsaná' in ts'álejlábil a Dios, ejtíl jún i inik tam in buk'uwal i iyaláb bá' an tsabál,
41004027	ani wayal ani ts'akíl tam akal ani k'icháj, ani an iyaláb u kalel ani u puwel, ani jajá' yab in ts'o'óbnál jant'odha'.
41004028	Kom an tsabál in bínál in walíl, ok'ox an xeklek, talbél an t'uchuw, ani tám, an walíláb t'uchat ti t'uchuw.
41004029	Ani tam an walíláb ka wejey, tám, wi'pachk'ij baliyáb an kutsmadh matsét kom in bajuwal an k'ojláts.
41004030	Ani in uluw jáyej: ¿K'al janéy ku jumbáxiy in ts'álejlábil a Dios? ¿O k'al jawa' tam t'iplabkáw ki jumbáxiy?
41004031	Já'its ejtíl in ixidh walíl an mostaza ts'ojól, tam ka t'ayan ti tsabál, já'its an iyaláb a xi más tsipti' ti k'al patal a xi wa'ats ti tsabál;
41004032	po tam t'ayadhits, puwel ani in jek'ál patal an k'apnél ts'ojól ani in bínál pakdha' in k'we'él, ani an ts'itsinchik a xi ti k'ay'lál in k'wajnál ti al in tsalámil.
41004033	Ani k'al yántolom i t'iplabkáw ejtíl a axé', in ólchálchik an káw, jant'ini' in ejtowalchik ki in ats'a'.
41004034	Ani yab jayk'i' in t'ilbay max yab k'al i t'iplabkáw, po tam kwetém, in ólchal patal in exóbalilchik.
41004035	Xó', ti nixé' a k'icháj tam ti aklej, a Jesús in ucha'chik: Wanaj ku wat'ey jumpok'e'.
41004036	Tam ti in tak'iyits an mulkunél, tám, ódháj a Jesús ti tan jant'ini' ti k'wajatak. Ani wa'atsak jayej taná' junchik i t'ijax tan.
41004037	Ani dhayk'an jún i tsapik ik'ladh áb, ani in lank'iyalak an ja' ani an tan ma u t'uchelakits.
41004038	Ani a Jesús k'wajatak ti in kúx an tan wayámadh bá' jún i lachik'láb. Tám, bakiyat ani uchan: ¡Exóbchix! ¿Yabxe' a t'ajál ti kwentaj abal u k'wajat tu tsemel?
41004039	Ani ts'akiy ani in wi'idh tawna' an ik' ani in ucha' an pulik lejem: ¡Ki it kwék'ij, ani ki it ts'ibk'an! Ani an ik' koyóts ani wa'tsin jún i pulik ts'aklantaláb.
41004040	Ani in ucha'chik: ¿Jale' ti it lej jik'élchik? ¿Jale' ti yab a kwa'alchik i belomtaláb?
41004041	Tám, lej jik'eychik ani ma tamat ucháxin: ¿Jita' já'its a axé', a xi ik'ax ats'ancháb in káwintal k'al an ik' ani k'al an pulik lejem?
41005001	Tám, ulitschik jumpok'e' an pulik lejem, ti tsabál Gadara.
41005002	Ani tam ti pa'iy ti tan, wi'pachk'ij chích ti tamuwáb k'al jún i inik, a xi k'wajílak ti jolimtaláb ani in kwa'al i at'ax espíritu,
41005003	k'wajílak al i jolimtaláb, ani yab jita' in ejtowalak ki in wik'a' ma ni k'al i punchidh pat'ál ts'ájchik.
41005004	Kom yáníl ti wik'ámej k'al i k'at'bidh pat'ál ani k'al i punchidh pat'ál ts'ájchik, po an punchidh pat'ál ts'ájchik in t'apchikal, ani an k'at'bidh pat'ál in mu'chikal; ani ma ni jita' yab in wit'álak ki in maxubédha'.
41005005	Ani ets'ey, tam akal ani k'icháj xe'etsak bá' i ts'én ani bá' i jolimtaláb, ti dhájnal ani ti ts'ojbél k'al i t'ujub.
41005006	Po tam ti in tsu'uw a Jesús ma ówej, chích ádhil ani pak'lun ki in k'ak'na'.
41005007	Ani janidh dhájan, in uluw: ¿Janéy a kwa'al k'al naná', tatá' Jesús, in Tsakámil an Wat'k'adh T'ek'at Dios? Naná' tu kwi'bayal k'al a Dios abal yab ti ki in aykidh yajchikiy.
41005008	Kom in uchálak: At'ax espíritu, ki it kalej ti in bá' a axé' xi inik,
41005009	ani talbél in konówiy: ¿Jant'odha' a bij? Tám, tok'tsin: Naná' u bij Legión, kom yán ti éb.
41005010	Ani paka'bédhábak abal yab ka abanchik ti píl i tsabál.
41005011	Xó', taná' utat ti bolchal, k'wajatak ti pijchiyáb jún i yetsej kwenél i olomlom.
41005012	Ani k'al ti in yánél an demoniochik u paka'bédhábak in ulal: Tu ku aba' ti olomlom abal ku otsits ti ál jajá'chik.
41005013	Ani wi'pachk'ij a Jesús in walka'. Ani an at'ax espírituchik kalej, ani otsits ti in ál an olomlom (a xi ma tsáb xi' in yanél); ani an yetsej kwenél i olom adhláts ba'kamíx bá' jún i kotob ti pulik lejem, ani taná' tala' dhik'panchik.
41005014	Ani an pijchix olomlom adhlátschik ani in ólna' ti bichow ani ti ts'ulélchik. Ani tám, kalejchik ki in tsu'uw janéy a xi wat'enek.
41005015	Tám, ulénchat a Jesús, ani in tsu'uwchik a xi otsadhak k'al an demonio ani in kwa'alak an Legión, ketél, k'wa'chimadh, ani tsalpadhits, ani jik'eychik.
41005016	Ani a xi in tsu'uwchik in ólna', jant'odha' ti wat'ey k'al a xi otsadhak k'al an demonio ani ti in ebál an olomchik.
41005017	Ani in tujuwchik ki in paka'bédha' a Jesús abal ka kalejits ti in tsabálil.
41005018	Ani tam ti k'adhiy ti tan, jajá' a xi otsadhak k'al an demonio in paka'bédhálak a Jesús abal ka walkan ka k'wajiy k'al Jajá'.
41005019	Po a Jesús yab in walka', expidh in ucha': Ki it ayin ti k'al a yanétal ani ka t'ilchij jáy i púlik t'ajnél an Ajátik ti t'ajchámal ani jant'odha' ti yajnanchámal.
41005020	Ani jajá' k'alej ani in tujuw ki in ólna' ti Decápolis jáy i pulik t'ajnél t'ajchin k'al a Jesús, ani patal in jik'pálak.
41005021	Ani tam ti a Jesús dhemat wat'ey jumpok'e' ba' jún i tan, junílek'ij jún i pulik mulkunél tamkuláts ani Jajá' k'wajiy taná' walte' pulik lejem.
41005022	Ani ulits jún i ok'lómej k'an an sinagoga, in bij Jairo, ani tam ti in tsu'uw a Jesús, pak'lun ti in akan,
41005023	ani in paka'bédhálak, in ulal: U tsakam chidhánil k'wajat lej k'alchidh; ki it chích ani ka mo'ka' a k'ubak ti jajá' abal ka jeley ani ka ejátlin.
41005024	Ani a Jesús k'alej k'al jajá', ani k'al yántolom ti ts'at'énchat ani k'its'k'omiyábak.
41005025	Po jún i uxum a xi xits'nalak k'al in ya'úts, ma lajuj tsábits i tamub ti ya'ul,
41005026	ani in lej yajchiknámalak k'al yán i ilálix, ani in pakuwámal patal jawa' a xi in kwa'alak, ani yab tolmiyámej, expidh k'wajatak ti k'alchinal.
41005027	Tam ti in ats'a' abal t'ilabnáb a Jesús, ts'at'ey jayej kuxlab ti bá' an mulkunél ani in takchij in k'wa'chímal.
41005028	Kom in ulalak: Max expidh ku takchij in k'wa'chímal, ne'ets ki in jeley.
41005029	Ani wi'pachk'ij in elel xits'ál dhikej, ani in ats'a' ti in iniktal abal jeley ti k'al nixé' xi odhnaxtaláb.
41005030	Ani wi'pachk'ij a Jesús in exla' abal in ejtodhtal kalenek ti Jajá'. Tám, wilk'in ti k'al an mulkunél, in uluw: ¿Jita' ti in takchij u k'wa'chímal?
41005031	Uchan k'al in exóbalilchik: A tsu'tal abal an mulkunél ti k'its'k'omiyal ani a ulal: "¿Jita' ti in takámal?"
41005032	Tám, in met'a' ti in tonídh abal ki in tsu'uw a xi in t'ajámal axé'.
41005033	Tám, an uxum, jik'él ani t'elelél, kom in exlál janéy wat'enek ti in bá', utey ani pak'lun ti in tamét ani in ólchij patal an chubaxtaláb.
41005034	Ani a Jesús in ucha': Tsakamláb, a belomtal ti jeldhámal; ki it k'alejits k'al i koyataláb; ani ki it jelkin k'al a ya'úts.
41005035	Xó', biyat k'wajatejak ti káw, chíxchik a xi k'wajíl ti in k'imá' an ók'lom sinagoga ani uchan: A tsakámil tsemtsits. ¿Jale' ti a it'ixbedhálej an Exóbchix?
41005036	Po wi'pachk'ij, tam ti a Jesús in ats'a' janéy a xi uluwáb, in ucha' an ók'lom sinagoga: Yab ki it jik'ey; expidh ka bela'.
41005037	Ani yab in jila' k'al jita' píl ka ts'at'énchat, expidh a Pedro, a Jacobo ani a Juan, in ebchal a Jacobo.
41005038	Ani ulits ti in k'imá' an ók'lom sinagoga, ani in tsu'uw an xamk'untaláb; a xi uk'nalchik ani a xi lej yajajálak.
41005039	Ani tam ti otsits in ucha'chik: ¿Jale' ti a t'ajál axé' xi xamk'untaláb ani it uk'nalchik? An tsakam chidhan yab tsemnek, po wayámadhk'ij.
41005040	Ani jajá'chik in teladh te'chikiy. Tám, in tala' kaldha', expidh in júnanchij in pay'lóm, ani in mím an tsakam, ani a xi k'wajatak k'al Jajá'; tám, otsits ju'táj ti k'wajat an tsakam.
41005041	Ani in teynanchij in k'ubak an tsakam chidhan ani in ucha': ¡Talita kumi! (axé' in lé' ki in uluw max wiladhak, Tsakam chidhan, tatá' tu uchál, ki it ts'akiy).
41005042	Ani wi'pachk'ij an tsakam chidhan ts'akiy ani beláts kom in kwa'alakits lajuj tsáb in tamúb. Ani wat'adh ti jik'tsonchik.
41005043	Ani a Jesús in lej punúbchijchik abal yab jita' ki in tso'óbliy, ani tám, in aba' abal ka pijchiyat an tsakam.
41006001	Xó', a Jesús kalej ti taná' ani chích ti in tsabálil, ani ts'at'énchat k'al in exóbalilchik.
41006002	Ani tam ti in bajuw an k'ak'nadh k'icháj, in tujuw ti exóbchix ti sinagoga ani yán jita' k'al ti ats'ábak, lej jik'tsonal, ani in ulalchik: ¿Ju'táj axé' xi inik ti in kaldhál axé'chik? Ani ¿janéy tam tsalpadhtaláb a xi pidhnének, ani axé' xi labidh t'ajnél a xi in t'ajál k'al in k'ubak?
41006003	¿Yabxe' já'its axé' an dhakúmte', in kwitólil a María, ani in ebchal a Jacobo, ani a José, ani a Judas, ani a Simón? ¿Yabxe' k'wajat jayej in uxum ebchalchik k'al wawá'? Ani xamk'unalchik ti in ebál Jajá'.
41006004	Po a Jesús in ucha'chik: In tsu'bidh káwlómejil a Dios k'ak'náb k'al pílchik, po yab k'ak'náb ti in tsabálil, ma ni k'al in yanétal, ma ni ti in k'imá'.
41006005	Ani taná' yab in ejtow ki in t'aja' ma ni jún i labidh t'ajnél, expidh in mo'ka' in k'ubak k'al tsáb, u óx i ya'ul, ani in jeldha'.
41006006	Ani a Jesús in jik'pa' kom yab belomchik. Ani k'alej ti in tonídh an kwenchalchik ti exóbchix.
41006007	Tám, in kaniy a xi lajuj tsáb, ani in tujuw ki in aba' ti tsábchik, ani in pidha'chik i éyaltaláb ti bá' i at'ax espírituchik.
41006008	Ani in aba'chik abal yab ki in ne'dha' ma ni jant'oj ti bél, ma ni ót' talekaj, ma ni in ts'iníl, ma ni i tumín ti in wík', expidh in kwayab;
41006009	po ka pajabin k'al i dhipadh pajabláb, ani yab t'i'odh in jodhat kotón.
41006010	Ani in ucha'chik: Ju'támakits tam atáj ki it otsits, ki it koyóts ma ki in bajuw ki it kalej taná'.
41006011	Ani jita' yab ti bats'uw, o yab ti ats'a', tám, ki it kalej taná', ka tiniy an pojodh a xi ts'at'enek ti a akan abal ka tejwa' tso'óbliychik. An chubaxtaláb tu uchálchik, abal tam ki in bajuw an weladh pílmédhomtaláb, ma wichat in yajaltal abal a Sodoma ani a Gomorra kej abal nixé' xi bichow.
41006012	Ani k'alejchik in ólnál abal an inikchik ki in joltiy in biyál xe'tsintal.
41006013	Ani in kaldhálchik yántolom i demonio, ani in majuyal yán i ya'ul k'al i aceite, ani jelélakchik.
41006014	Xó', an ts'álej Herodes in ats'a' t'ilabnáb, kom in bij a Jesús lej buk'elak; tám, in uluw: A Juan pujax ts'akinek ti tsemélom, jaxtám, t'ojnal i labidhtaláb ti jajá'.
41006015	Po pílchik in ulal: Pél a Elías. Ani junchik: Pél jún i tsu'bidh kawlómej, o ejtíl jún i tsu'bidh kawlómej.
41006016	Tam ti a Herodes in ats'a', in uluw: ¡Axé' pél a Juan a xi u muts'inchij in ók'; jajá' ts'akinek ti tsemélom!
41006017	Kom jajá', a Herodes in aba' ka yak'wan a Juan ani ka baliyat ti wik'axte', ti in ebál a Herodías, in tomkíl in ebchal Felipe, kom a Herodes in tomiknámalak.
41006018	Kom a Juan in uchálak a Herodes: Yab walkadh ka ko'onchij in tomkíl a ebchal.
41006019	Jaxtám, a Herodías in kwátsiyalak ani in lé'ak ki in tsemdha', po yabák in ejtowal;
41006020	kom a Herodes in ts'ejnálak a Juan, kom in exlál abal pélak jún i santo ani bolidh inik ani in belkómk'ij. Ani tam ki in ats'a', in t'ajál yán jant'ókits, ani in ots'ówiyal k'al i kanataláb.
41006021	Po in bajuw jún i pejadh k'icháj, ti in ajíb a Herodes, in bína' jún i tsa'xaltaláb abal an éylidh inikchik, ani an ók'lom beletnomchik, ani an ok'ox éyalchik ti Galilea.
41006022	Ani in chidhánil a Herodías otsits ani bixmáts, ani in kulbédha' a Herodes ani a xi k'wajat ketetedhchik k'al jajá', tám, an ts'álej in ucha' an chidhan: Ti ki in konchij jawámakits tatá' a lé', ani ne'ets tu pidha'.
41006023	Ani in lej lujat ucha': Jawámakits ti ki in konchij, ne'ets tu pidha', ma ts'ejel u ts'álejlábil.
41006024	Tám, kalej ani in ucha' in mím: ¿Janéy ku konoy? Ani jajá' tok'tsin: In ók' a Juan pujax.
41006025	Ani dhubatk'ij wichiy ani otsits ti k'al an ts'álej, ani in konoy: U lé' ti ki in pidha' xowé' bá' jún i lák, in ók' a Juan pujax.
41006026	Tám, an ts'álej wat'adh yajchik t'e'pin, po ti in ebál an lujatkáw, aniyek'ij ti in ebál a xi ketetedh k'al jajá', yab in lé'na' ki in padha'.
41006027	Ani wi'pachk'ij an ts'álej in aba' jún i tsemdhom abal ka chi'dhanchat in ók'. Ani jajá' k'alej ti wik'axte' ani in muts'inchij in ók' a Juan,
41006028	ani in chi'dha' bá' jún i lák, ani in pidha' an chidhan; ani an chidhan in pidha' in mím.
41006029	Tam ti in ats'a' in exóbalilchik a Juan, chích ki in penchij in iniktal, ani k'alej in jilál ti jolimtaláb.
41006030	Tám, an apóstolchik tamkun k'al a Jesús ani in ólchij patal, jawa' a xi in t'ajámalchik, ani jawa' a xi in exóbchixnámal.
41006031	Ani a Jesús in ucha'chik: Tatá'chik ki it chích, ani ki it pílméj ti jún i joltom tsabál, ani ki it koyóts jún i wé' (kom yántolom a xi k'alel ani ulel, ani ma yabákits jolat abal ka k'apúts).
41006032	Ani k'alej jajá'chik kwetémk'ij al jún i tan ti jún i joltom tsabál.
41006033	Po k'al yántolom ti tsu'tat ti k'alej ani exláj, ani nukejchik ka k'alej k'al in akan ti patal an bichowchik; ani ulitschik ok'ox ani mulkun ti k'al Jajá'.
41006034	Tam ti kalej a Jesús ani in tsu'uw an pulik mulkunél, in yajnanchijchik, kom xe'etsakchik ejtíl i oveja ko'nélchik a xi yab kó'bitsidh; ani in tujchij ki in exóbchij yán jant'oj.
41006035	Tam ti waklej uténchat k'al in exóbalil ani uchan: Axé' pél i joltom tsabál, ani wákalits;
41006036	ka aba'chik ka k'alej ti in tonídh an kwenchalchik abal ki in ts'a'iy i k'apnél, kom yab in kwa'alchik janéy ki in k'apuj.
41006037	Tok'tsin a Jesús in ucha'chik: Tatá'chik ka pijchiy. Ani jajá'chik tok'tsin: ¿Wawá' ku k'alej ani ki ts'a'iy i k'apnél k'al 200 i denario tumín ani ki pijchiy?
41006038	A Jesús in ucha'chik: ¿Jáy i bok'ól a kwa'alchik? Ki it k'alej ani ka tsu'uw. Tam ti in exla'chik, in uluw: Bó', ani tsáb i to'ol.
41006039	Tám, in aba'chik abal ka koydháj patal ti kwenél ti kwenél ti yaxu' ts'ojól.
41006040	Tám, koyóts ti 100 kwenélchik ani ti 50 kwenélchik.
41006041	Ani tam in uma' an bó'lom bok'ól ani an tsablom to'ol, tám, in met'a' walk'i' ti k'ay'lál, in labliy, ani in mu'uw an bok'ól, ani in pidha' in exóbalilchik abal ki in mo'ka' ti in tamétchik; ani an tsablom to'ol in buk'tsíxna' abal ti in yanél.
41006042	Ani patal k'apúts ani ajwéj.
41006043	Ani in tamkuychik an jilk'omach ani in t'uchiy lajuj tsáb i t'oknal k'al an pejechik bok'ól ani an to'ol.
41006044	Ani a xi k'apútschik k'al an bok'ól pélak walám bó' xi' i inikchik.
41006045	Tám, wi'pachk'ij in t'aja' abal in exóbalilchik ka k'adhiy ti tan abal ka ok'xin ka k'alej jumpok'e' ti Betsaida kwenchal, biyat Jajá' in tak'iyalej an mulkunél.
41006046	Xó' tam ti in tak'iyámilitschik, k'alej ti bolchal ti ól.
41006047	Ani tam ti aklej, an tan k'wajatak ts'ejel pulik lejem ani Jajá' kwetém ti tsabál.
41006048	Ani in tsu'uw ti xalumchik k'al i tsekeltaláb kom k'al an ik' tu tomólnábak; ani tam ti in bajuw in tsé'chíl beletnom akal, chích ki in bajuwchik, belbél bá' an pulik lejem, ani in lé'ak ki in jalúnchijchik.
41006049	Xó', tam ti in tsu'uwchik abal Jajá' belal bá' an pulik lejem, in tsalpaychik abal pélak i labax, ani dhájanchik;
41006050	kom k'al patal ti tsu'táb ani jik'eychik. Po wi'pachk'ij in tawna'chik ani in ucha': ¡Ki it kanatbéjchik! ¡Já'its in Naná'; yab ki it jik'eychik!
41006051	Ani k'adhiy ti tan ti k'al jajá'chik, ani an ik' koyóts. Ani jajá'chik lej jik'tson ti in bá' ani jik'padh tsalpaxin.
41006052	Kom yabák in exbayámalchik an labidhtaláb k'al an bok'ól, kom in ichíxchik k'wajatak t'ujbadh.
41006053	Ani tam ti wat'eychik jumpok'e', ulits ti Genesaret tsabál, ani taná' in kuba' an tan.
41006054	Ani tam ti pa'iychik ti tan, wi'pachk'ij exláj;
41006055	ani ti in tonídh nixé' xi tsabál t'ilabnáj, ani tujey ka chi'dháj ti waytaláb a xi ya'ulchik ma ju'táj ti ats'nal Jajá' k'wajat.
41006056	Ani ju'támakits ka otsits, ti kwenchalchik, o ti bichowchik, o ti ts'ulél, taná' in mo'kál an ya'ulchik ti ts'ejel bichow ani in paka'bédhál abal ki in walka' ka wé' takchin in k'wa'chímal. Ani patal a xi in taka', u jelkin.
41007001	Tám, uténchat k'al an Fariseochik ani k'al junchik i bajudh exóbchix, a xi tálak ti Jerusalén;
41007002	ani axé'chik, tam ti in tsu'uw junchik in exóbalil k'apul bok'ól yab t'okenek, já'its tam yab t'akadh in k'ubak, in ch'uchbidh jolbiychik.
41007003	Kom an Fariseochik ani patal an Judío in belkanchal in ujnám t'ajbíl an yejtselábchik, max yab alwa' t'akadh in k'ubak yab k'apul.
41007004	Ani tam k'alel ti ts'ejel bichow ani ka ayin, yab k'apulchik max yab u t'okel ok'ox; ani yán jant'ókits in bats'uwámal abal ki in t'aja'; ejtíl, ki in t'aka' i uts'umtaláb, i lejbaxtaláb, i pat'ál eyextaláb ani i waytalábchik.
41007005	Tám, konówiyat a Jesús k'al an Fariseochik ani k'al an bajudh exóbchixchik: ¿Jale' a exóbalilchik yab in belkál in ujnám t'ajbíl an yejtselábchik? Kom k'apul bok'ól k'al in k'ubak yab t'akadh.
41007006	Tám, in tok'tsiychik ani in ucha': In alwa' uluw an tsu'bidh káwlómej Isaías abal tatá'chik nits'binélom, jant'ini' k'wajat dhuchadh: Axé' xi bichow ti in lét'edh k'ak'nál k'al in wi', Po in ichích ów k'wajat ti Naná'.
41007007	Kom ti in alk'idh jolát k'ak'nál, Exóbchixchik k'al in exóbchixtal ani in abatnadh káwintal i inikchik. (Isa 29:13)
41007008	Kom a joltiyámal in abatnadh káwintal a Dios, ani a kwa'al in ujnám t'ajbíl i inikchik; ejtíl, ka tsabay an lejabchik ani i uts'umtalábchik ani yán jant'oj ejtíl axé' a t'ajálchik.
41007009	Ani in ucha'chik: ¡A alwa' jek'omnanchal in abatnadh káwintal a Dios abal ka ko'komay a ujnám t'ajbíl!
41007010	Kom a Moisés in uluw: Ka lét'edh k'ak'na' a pay'lóm ani a mím; ani jita' ki in at'ax káwliy in pay'lóm o in mím ka t'ajat tsemets. (Exo 20:12; Deu 5:16)
41007011	Po tatá'chik a ulal: "Max jún i inik ki in ucha' in pay'lóm o in mím: -Jawámakits tam alwa'taláb naná' tu t'ajchij pél i Korbán" (axé' in lé' ki in uluw, u ts'ejwalixtal abal a Dios),
41007012	tám, yabáts a jilál ki in t'aja' más abal k'al in pay'lóm o abal k'al in mím,
41007013	a t'ajchal in káwintal a Dios ti yab jant'oj in jalbíl ti in ebál a ujnám t'ajbíl a xi a bínálchik. Ani yán jant'ókits ejtíl axé' a t'ajálchik.
41007014	Ani in kaniy ti in yánél an mulkunél ani in ucha'chik: Ti ki in ats'a' k'alek'ij tatá'chik ani ka exbay.
41007015	Yab wa'ats jant'oj eléb a xi tam ka otsits ti in ál an inik in ejtowal ki in at'ax odhiy, po a xi kalel ti in ál an inik axé' já'its a xi in at'ax odhiyal.
41007016	Jita' ots'ox in ots'oxtal ki in ats'a'.
41007017	Ani tam ti ówméj ti k'al an mulkunél ani otsits ti atáj; konoyat k'al in exóbalilchik ti in ebál an t'iplabkáw.
41007018	A Jesús in ucha'chik: ¿Tatá'chik teyej it k'wajat yab a exbayal? ¿Yab a ejtiyalchik abal patal a xi eléb, max ka otsits ti in ál an inik, yab in ejtowal ki in at'ax odhiy;
41007019	kom yab otsel ti in ichích, po ti in chukul, ani ulel ti jól? Axé' in uluw, abal patal an k'apnél t'okat.
41007020	Ani in uluw: Jawa' kalel ti in ál an inik, já'its axé' a xi in at'ax odhiyal an inik.
41007021	Kom ti in ál in ichích an inik ti kalel; an at'ax tsalap, an tsáblixtaláb k'al a tomkíl, an alk'idh ko'óxtaláb, an tsemdhomtaláb,
41007022	an kwé'taláb, an jik'lomtaláb, an pojkaxtaláb, an k'ambixtaláb, an k'ibéltaláb k'al a tidhéj, an telaxtaláb, an at'ax káwílaxtaláb, an k'adhataláb, an maku'taláb.
41007023	Patal axé' xi pojkaxtaláb ti a ál ti kalel ani in at'ax odhiyal an inik.
41007024	Xó', a Jesús kubiy taná', ani k'alej ti Tiro ani Sidón tsabál. Ani otsits bá' jún i atáj, ani yab in lé'ak jita' ki in exla', po yab in ejtow ka tsink'on.
41007025	Kom ats'an k'al jún i uxum, a xi in tsakam chidhánil otsámtejak k'al jún i at'ax espíritu, ani wi'pachk'ij chích ani pak'lun ti in akan a Jesús.
41007026	An uxum pélak i Griego, ani Sirofenicia in wa'tsintal, ani in lej konchalak abal ka kaldhanchat an demonio ti in ál in chidhánil.
41007027	Po a Jesús in ucha': Ka jila' an tsakamlábchik ok'ox ka ajwéj, kom yab in tomnál ka umchij in k'apnélil an tsakamlábchik ani ka pidha' an tsakam pik'o'.
41007028	Ani an uxum tok'tsin ani in ucha': Aníts, Ajátik; po ma anákej an tsakam pik'o'chik ti alam mexaj in k'apal an jilk'omach a xi in ijkál an tsakamlábchik.
41007029	Tám, a Jesús in ucha': K'al axé' xi káw, ki it k'alejits, an demonio kalejits ti in ál a chidhánil.
41007030	Ani tam ti an uxum ulits ti in k'imá', in ela' abal an demonio kalenek, ani in chidhánil kwatsat ti in waytal.
41007031	Ani junílek'ij, a Jesús in jila' Tiro ani Sidón, in jek'ónchij an pulik lejem Galilea ma ti in ts'ejeltal ti tsabál Decápolis.
41007032	Ani taná' chi'dhanchat jún i tsinej ani weke' káw, ani paka'bédháj abal ki in mo'kanchij in k'ubak ti jajá'.
41007033	Tám, in pélandha' ti k'al an mulkunél, ani in ts'olchij in xutsun k'al in ch'uchub, ani in tuba' in ijil, in takchij in lek'áb.
41007034	Ani in dhaya' in wal ti k'ay'lál, ani lupudh dhúchumáts, ani in ucha': ¡Efata! (axé' in lé' ki in uluw, Ki it japk'in).
41007035	Ani wi'pachk'ij japk'in in xutsun ani in wik'axtal in lek'áb walkan, ani káwin ti in boltal.
41007036	Tám, a Jesús in punúbchijchik abal yab jita' ki in ólchij; po abal más in punúbchalchik, jajá'chik más in buk'udh t'ilabnál.
41007037	Ani in lej wat'k'adh jik'pálchik, in ulal: Patal in t'ajámal alwa'; in t'ajál ka ots'oxin an tsinej ani an mó' in káwindhál.
41008001	Xó', ti nixé' a k'ichájchik k'wajatak tamkudh jún i pulik i mulkunél, ani yabák in kwa'alchik jant'oj ki in k'apuj, tám, a Jesús in kaniy in exóbalilchik ani in ucha':
41008002	U yajnanchal an mulkunél, kom ma óx a k'icháj ti k'wajat k'al naná', ani yab in kwa'al jant'oj ki in k'apuj;
41008003	ani max ku aba'chik ka ayin k'al i jayil, ne'ets ka waxun ti bél; kom junchik ów ti che'nek.
41008004	Tám, tok'tsin in exóbalilchik: ¿Po jant'odha' jún ne'ets ki in ejtow ki in ajwédha' k'al i k'apnél a axé'chik tejé' ti joltom tsabál?
41008005	Ani in konoy: ¿Jáy i bok'ól a kwa'alchik? Jajá'chik in uluw: Búk.
41008006	Tám, in aba' an mulkunél ka koyóts tsabál. Ani in uma' an búklom bok'ól, ani in bína' i k'ak'námaltaláb, ani in mu'uw, ani in pidha' in exóbalilchik abal ki in buk'uw; ani tám, in ts'aka'chik ti in tamét an mulkunél.
41008007	Ani in kwa'alakchik jayej jún i wé' i tsakam to'ol; ani tam ti in labliyámalits, in uluw ka ts'akláj jayej ti in tamétchik.
41008008	Ani k'apúts ani ajwéchik; ani in tamkuychik an jilk'omach, ma búk i t'oknal.
41008009	Ani a xi k'apútschik pélak walám ma tsé' xi'; ani a Jesús in aba'chik ka ayin.
41008010	Xó', wi'pachk'ij k'adhiy bá' jún i tan k'al in exóbalilchik, ani k'alej ti Dalmanuta tsabál.
41008011	Tám, chích an Fariseochik ani in tujuw ki in konówiy, in aliyal jún i labidh tsu'bixtaláb ti k'ay'lál, abal ki in tilibna'.
41008012	Ani a Jesús dhúchumáts lupudh ti in espíritu, ani in uluw: ¿Jale' ti in aliyal i labidh tsu'bixtaláb axé' xi xits' k'wajílom? An chubaxtaláb tu uchálchik, axé' xi xits' k'wajílom yab ne'ets ka pidhan i labidh tsu'bixtaláb.
41008013	Ani in joltiychik, ani junílek'ij otsits ti tan, ani k'alej jumpok'e'.
41008014	Xó', an exóbalchik in uk'chiy ki in chi'dha' in ts'iníl, ani yab jant'oj más in kwa'alakchik ti tan, expidh jún i bok'ól.
41008015	Ani a Jesús in punúbchalchik, in ulal: Ka met'a', ka t'aja' an kwentaj k'al in levadurajil an Fariseo, ani in levadurajil a Herodes.
41008016	Ani jajá'chik tamat tok'tsíxak in ulal: Já'its kom yab i kwa'al i bok'ól.
41008017	Ani tam ti a Jesús in exla', in ucha'chik: ¿Jale' ti it tamat tok'tsíxchik, kom yab a kwa'al i bok'ól? ¿Yab a ejtiyal ma ni a exbayal? ¿A kwa'alejchik t'ujbadh a ichích?
41008018	¿It walkidh ani yab it tsu'ux? ¿It xutsnidh ani yab it ots'ox? ¿Ani yab a t'ilpál?
41008019	Tam tu mu'uw bó' i bok'ól ti bó' xi' i atikláb, ¿jáy i t'oknal a dhaya' t'uchat k'al i mu'mach? Jajá'chik in ucha': Lajuj tsáb.
41008020	Ani tam ti tsé' xi' i atikláb k'al búk i bok'ól, ¿jáy i t'oknal a dhaya'chik t'uchat k'al an mu'mach? In uluwchik: Búk.
41008021	Ani in ucha'chik: ¿Jale' tám, ti yabáyej a exbayal?
41008022	Talbél ulits ti Betsaida; ani taná', chi'dhanchat jún i jok'tsej, ani paka'bédhábak abal ki in taka'.
41008023	Tám, in teyna' ti in k'ubak ani in lotokna' an jok'tsej ti eléb an kwenchal, ani tám, in tubkanchij tsablom in tsu'uxtal, in mo'kanchij eblim in k'ubak, ani in konoy janéy in tsu'tal.
41008024	Ani jajá' in lama' in wal ani in uluw: U tsu'tal an inikchik belal ejtíl i akante'chik.
41008025	Talbél, junílek'ij in mo'kanchij in k'ubak ti in tsu'uxtal, ani in t'aja' ka tsu'uxin, ani ts'ejkan ani tsu'uxin ów ani patal tajax.
41008026	Tám, in aba' ka ayin, in ucha': Yab ki it otsits ti kwenchal ma ni yab jita' ka ólchij ti al an kwenchal.
41008027	Xó', a Jesús k'al in exóbalilchik k'alej ti kwenchalábchik ti Cesarea a xi ajidh ti Filipo tsabál. Ani ti bél in konoy in exóbalilchik ani in ucha': ¿Janéy in ulal an inikchik jita' já'its Naná'?
41008028	Tok'tsinchik: Pélkwa' a Juan pujax, ani talchik a Elías; ani talchik pélkwa' jún i tsu'bidh kawlómej.
41008029	Ani a Jesús in ucha': Po tatá'chik, ¿Jita' a ulal já'its in Naná'? Tám, tok'tsin a Pedro ani in ucha': Tatá' já'its a Cristo.
41008030	Tám, in punúbchijchik abal yab jita' ki in tso'óbliy jita' já'its Jajá'.
41008031	Ani in tujchij ki in exóbchijchik abal in Tsakámil an Inik yejentálak ki in yajchíkna' yán jant'ókits, ani ka pojkáj ti k'al an yejtselábchik, an ok'ox pale'chik, ani an bajudh exóbchixchik, ani ka tsemdháj, ani ti in óxchíl a k'icháj ka ts'akiy junílek'ij.
41008032	Ani in lej tajax ólnál axé' xi káw. Tám, a Pedro in pélandha' ani in tujchij ki in wi'idh tawna'.
41008033	Po a Jesús wilk'in ani in met'a' in exóbalilchik, ani in wi'idh tawna' a Pedro ani in ucha': ¡Tatá' Satanás, ki it tixk'an tu tamét! Kom yab a tsalápnál jawa' a xi in k'ál a Dios, po jawa' a xi in k'ál an inikchik.
41008034	Tám, in kaniy ka utey an mulkunél k'al in exóbalilchik, in ucha': Jita' in lé' ka chích ti in ts'at'énchij, ki in k'e'átna' ti in bá', ani ki in pena' in pelk'odhte'il, ani ti ki in ts'at'énchij.
41008035	Kom jita' ki in lé'na' ki in k'ániy in ejatal, ne'ets ki in k'iba'; po jita' ki in k'iba' in ejatal k'al Naná' tu ebál ani k'al an Ítkáw, ne'ets ki in k'ániy.
41008036	Kom ¿janéy in tabatnál jún i inik max ki in putát k'álna' an tsabál ani ki in k'iba' in ejatal?
41008037	O ¿janéy in ejtowal an inik ki in bína' abal ki in ts'a'iy in ejatal?
41008038	Kom jitámakits a xi ti in tidhena' Naná' ani u káwintal ti axé' xi xits' k'wajílom, ani tsáblix k'al in tomkíl ani waláblom; in Tsakámil an Inik ne'ets jayej ki in tidhena' jajá', tam ka chích al in witsidh puwenchixtal in Pay'lóm, ani k'al an santo ángelchik.
41009001	Tám, a Jesús in ucha'chik: Chubax tu uchál, wa'ats junchik a xi kubat tejé', a xi yab ne'ets ki in leka' i tsemláj ma ki in tsu'uw in ts'álejlábil a Dios ka chích k'al i ejtodhtaláb.
41009002	Tam ti wat'ey akak a k'icháj, a Jesús in kaniy a Pedro, a Jacobo, ani a Juan, ani in ne'dha' píl kwetémk'ijchik ti jún i t'ek'at ts'én, ani taná' in iniktal timk'on ti in tamétchik.
41009003	Ani in k'wa'chímal tajk'an, lej wat'adh ti dhakni' ejtíl i kwiním tsám kej ma ni jún i pák'ul ti tsabál in ejtowal ki in dhakni'béjdha';
41009004	ani tejwa'méj ti jajá'chik a Elías ani a Moisés, ani axé'chik in t'ilbay a Jesús.
41009005	Tám, a Pedro tok'tsin ani in ucha' a Jesús: Rabí, alwa' abal tejé' u k'wajat; wanaj ki t'aja' óx i padhel; jún abal Tatá', jún abal a Moisés, ani jún abal a Elías.
41009006	Kom yab in exlálak janéy a xi in ulal, kom k'wajatakchik lej jik'enek.
41009007	Ani tám, ni'kan jún i tokow, paxk'iyatchik, ani ats'atméj jún i káw ti bá' an tokow a xi in uluw: Axé' já'its u k'ánidhowál Tsakámil. Ka ats'a'chik Jajá'.
41009008	Ani dhubatk'ij, tam ti in met'a'chik ti in tonídh, yab in tsu'uw jita' más, expidh a Jesús k'al jajá'chik.
41009009	Tam ti pa'íl ti ts'én, in punúbchijchik abal yab jita' ki in ólchij janéy in tsu'uwchik, ma ka ts'akiy ti tsemélom in Tsakámil an Inik.
41009010	Ani jajá'chik in dhayk'a' jún i káw, ani tamat konowíx abal janéy in le' ki in uluw, ka ts'akiy ti tsemélom.
41009011	Ani jajá'chik in konówiy, in ucha': ¿Jale' ti in ulal an bajudh exóbchixchik abal a Elías yejentál ka chích ok'ox?
41009012	Tám, tok'tsin ani in ucha'chik: Chubax a Elías ne'ets ka chích ok'ox, ani ne'ets ki in wichbadh ts'ejka' patal; ani jant'ini' k'wajat dhuchadh ti in ebál in Tsakámil an Inik abal ki in lej yajchíkna' ani ka t'ajan ti yab jant'oj in jalbíl.
41009013	Po Naná' tu uchálchik abal a Elías che'nekits, ani t'ajchin jawa' in lé'na'chik, jant'ini' k'wajat dhuchadh ti in ebál jajá'.
41009014	Ani tam ti a Jesús ulits ti k'al in exóbalilchik, in tsu'uw abal tomtsímtejak k'al jún i pulik mulkunél, ani k'al an bajudh exóbchixchik k'wajatak ti konówiyáb.
41009015	Ani wi'pachk'ij, ti in yánél an mulkunél tam ti in tsu'uw in lej jik'pa', ani adhlátschik abal ki in tsapnédha'.
41009016	Tám, a Jesús in konoy an bajudh exóbchixchik: ¿Janéy a xi a tamat tok'tsíxnálchik?
41009017	Ani tok'tsin jún ti al an mulkunél ani in uluw: Exóbchix, tu chi'dhanchal u kwitólil a xi in kwa'al jún i mó' espíritu.
41009018	Ani ju'támakits ka yak'wan, u kwajlanal, pudhél in wi', ani kat'kakál in kamab, ani k'wajat ti wayédháb; ani u ucha' a exóbalilchik abal ki in kaldha', po yab in ejtow.
41009019	A Jesús tok'tsin, ani in ucha'chik: ¡Ay, k'al an yab belom xits' k'wajílom! ¿Ma jayk'i' ne'ets ki in k'wajiy k'al tatá'chik? ¿Ma jayk'i' ne'ets tu kuxunchij? ¡Ti ki in chi'dhanchij!
41009020	Ani jajá'chik in chi'dhanchij. Ani tam ti an espíritu in tsu'uw, wi'pachk'ij in tsapik t'elendha'; in ijka' ani in t'ulindha' tsabál ani pudhél in wi'.
41009021	Tám, a Jesús in konoy an pay'lómláb: ¿Ma jayk'i' ti in kwa'al axé' xi yaw'láts? Jajá' tok'tsin: Ma ti in tsakamtal;
41009022	ani yáníl in ijkámal bá' i k'amal, ani bá' i ja' abal ki in tsemdha'; po max Tatá' a ejtowalak ka t'aja' jant'oj, tu ku yajnanchij, ani tu ku tolmiy.
41009023	A Jesús in ucha': Max a tatá' ejtowalak ka bela', a xi belom patal eltidh.
41009024	Ani wi'pachk'ij in pay'lóm an kwitól dhájan k'al in ja'líl in wal ani in uluw: ¡Ajátik, u belál; ti ki in tolminchij u yab belomtal!
41009025	Tam ti a Jesús in tsu'uw tál ti ádhil an mulkunél; in wi'idh tawna' an at'ax espíritu, ani in ucha': Tatá' tsinej ani mó' espíritu, Naná' tu abál, ki it kalej ti in bá' jajá', ani yabáts jayk'i' ka otsánchij.
41009026	Tám, an at'ax espíritu dhájan ani in tsapik t'elendha', kalej ti in ál jajá', ani jilk'on ejtíl tam tsemnek, ani ma yán jita' in uluw: K'wajat tsemnek.
41009027	Po a Jesús in teynanchij in k'ubak, in kina', ani ts'akiy.
41009028	Ani tam ti a Jesús otsits ti al an atáj k'al in exóbalil, konoyat kwetémk'ij: ¿Jale' ti wawá' yab i ejtow ki kaldha'?
41009029	Tám, in ucha'chik: Axé' xi kwenél yab kalel ma ni k'al jant'oj, po expidh k'al i ólontaláb ani k'al i pabiltaláb.
41009030	Tám, a Jesús kalej taná', ani wat'ey ti Galilea tsabál, ani yab in lé'ak ma ni jita' ki in exla'.
41009031	Kom in exóbchalak in exóbalilchik in ulal: In Tsakámil an Inik k'wajat ti tsinat bínáb ti in k'ubak an inikchik, ani ne'ets ka in tsemdháj; po talbél ti tsemnek ne'ets ka ts'akiy ti in óxchíl a k'icháj.
41009032	Po jajá'chik yab in exbay axé' xi káw ani in ts'ejnálak ki in konówiy.
41009033	Ani ulits ti Capernaum; ani tam ti k'wajatits ti atáj in konówiychik: ¿Janéy a xi a tamat tok'tsíxnálakchik ti bél?
41009034	Po jajá'chik k'wajiy pikikidh; kom ti bél tamat tok'tsíxinchik abal jita'kwa' a xi más púlik in éy.
41009035	Tám, a Jesús ketlej ani in kaniy a xi lajuj tsáb, ani in ucha'chik: Max jún jita' in lé' ti ok'ox, ne'ets ti taltaláb ti k'al patal, ani ne'ets ti abatnanél ti k'al patal.
41009036	Ani in kaniy jún i tsakam, ani in k'wajba' ti ts'ejel jajá'chik, ani in kitína', ani in ucha'chik:
41009037	Jita' ki in bats'uw jún i tsakam ejtíl a axé' ti naná' u bij, Naná' ti in bats'uwal; ani jita' ti in bats'uwal, yab expidh Naná' ti in bats'uwal, po jayej a xi ti in abámal.
41009038	Tám, a Juan in tok'tsiy ani in ucha': Exóbchix, i tsu'uw jún in kaldhál i demoniochik ti Tatá' a bij, a xi yab tu ts'at'énchal ani i t'apchij, kom yab tu ts'at'ok'nál.
41009039	Po a Jesús in ucha': Yab ka t'apchij, kom yab wa'ats jita' a xi ti ki in eyendhanchij u bij ki in t'aja' i labidh t'ajnél ani ki in ejtow talbél ti in at'ax t'ilabna'.
41009040	Kom jita' a xi yab tu tomólnál, k'wajat k'al wawá'.
41009041	Ani jita' ti pidha' jún i tima' i ja' ti Naná' u bij, kom it k'wajat k'al a Cristo, an chubaxtaláb tu uchál, yab ne'ets ki in k'iba' in jalbixtal.
41009042	Ani jita' ki in t'idhk'wandha' jún axé' xi t'ijaxchik a xi ti in belál, alwa'ak t'ajat ka palchin jún in t'ujúbil i tse'emtaláb ti in núk', ani ka bet'enáj ti pulik lejem.
41009043	Max a k'ubak in t'ajál ki it walbin, ka muts'iy; más alwa' ki it otsits motso' ti al an ejataláb, ani yab ki it k'alej ti al an k'amal yajchiktaláb k'al tsáb a k'ubak, ti nixé' xi k'amal a xi yab jayk'i' teptsinal,
41009044	ju'táj: In dhumál yab tsemel, Ani an k'amal yab jayk'i' teptsinal. (Isa 66:24)
41009045	Ani max a akan in t'ajál ki it walbin, ka muts'iy; más alwa' ki it otsits motso' ti al an ejataláb, ani yab ki it k'alej ti al an k'amal yajchiktaláb k'al tsáb a akan, ti nixé' xi k'amal a xi yab jayk'i' teptsinal,
41009046	ju'táj: In dhumál yab tsemel, Ani an k'amal yab jayk'i' teptsinal. (Isa 66:24)
41009047	Ani max a tsu'uxtal in t'ajál ki it walbin, ka kaldha'; más alwa' ki it otsits k'al jún a tsu'uxtal ti in ts'álejlábil a Dios, ani yab ki it k'alej ti al an k'amal yajchiktaláb k'al tsablom a tsu'uxtal,
41009048	ju'táj: In dhumál yab tsemel, Ani an k'amal yab jayk'i' teptsinal. (Isa 66:24)
41009049	Kom patal ne'ets ka ts'apniyat k'al i k'amal, ani patal i tsemdhanél ne'ets ka ts'apniyat k'al i at'em.
41009050	An at'em alwa', po max an at'em ki in k'iba' in ts'apúw, ¿jant'odha' tám, ti ne'ets ka ts'apniychik? Ka ko'oy i at'em ti bá' tatá'chik; ani ka ko'oy i koyataláb jún k'al a xi júnakej.
41010001	Xó' kubiy taná', chích ti tsabál Judea, ani in bélna' jumpok'e' an pulik itse' Jordán; ani tomtsiyat junílek'ij k'al an bichówlom, ani junílek'ij in exóbchalak jant'ini' ti in ujnám.
41010002	Ani chích an Fariseochik ki in konówiy abal ki in tilibna': ¿Walkadhxe' abal an inik ki in kedhmey in tomkíl?
41010003	A Jesús tok'tsin, in ucha'chik: ¿Janéy a Moisés ti aba' ka t'aja'?
41010004	In uluwchik: A Moisés in walka' an inik abal ki in pidha' i dhuchlab divorcio ani ki in kedhmey. (Deu 24:1, 3)
41010005	A Jesús tok'tsin in ucha'chik: K'al a t'ujbadh ichíxchik in dhucha' axé' xi abatnadhkáw.
41010006	Po ti in tujtal an ts'ejkadh tsabál: A Dios in t'aja' an inik ani an uxum. (Gen 1:27; 5:2)
41010007	K'al axé' ti in ebál, an inik ne'ets ki in jila' in pay'lóm ani in mím ani ka junkun k'al in tomkíl.
41010008	Ani axé' xi tsablom ne'ets ka wenk'on ti jún ti in éb; (Gen 2:24) ani jaxtám yabáts más tsáb, po jún ti in éb.
41010009	Jaxtám, jawa' a xi a Dios in junkuxiyámal, an inik yab ki in lewáxiy.
41010010	Ani ti atáj, in exóbalilchik wichiy ki in konoy k'al jayétsej axé' xi káw.
41010011	Ani Jajá' in ucha'chik: Jita' ki in kedhmey in tomkíl ani ki in tomikna' k'e'at, walbinal ti tsáblix k'al in tomkíl;
41010012	ani max an uxum ki in kedhmey in tomkíl, ani ki in tomikna' k'e'at, in tsábliyal in tomkíl.
41010013	Xó', utunchábak a Jesús i tsakamchik, abal ki in taka'; po in exóbalilchik in wi'idh tawna' jita' a xi in chi'dhál.
41010014	Po tam, ti a Jesús in tsu'uw, t'ajat yab in kulbétna', ani in ucha'chik: Ka jila' an tsakamchik ka chích ti k'al Naná', ani yab ka k'ánchij, kom a xi ejtíl jajá'chik ne'ets ki in k'álna' in ts'álejlábil a Dios.
41010015	An chubaxtaláb tu uchál, jita' yab ki in bats'uw in ts'álejlábil a Dios ejtíl jún i tsakam, yab ne'ets ka otsits taja'.
41010016	Ani in kitína'chik, in mo'kanchal in k'ubak, ani in labliyal.
41010017	Xó', tam ti kalej abal ka k'alejits ti bél, chích jún ti ádhil, ani tudhlun ti in tamét ani in konoy: Alwa' Exóbchix, ¿janéy ku t'aja', abal ku bats'uw an ets'ey ejataláb?
41010018	Tám, a Jesús in ucha': ¿Jale' ti in bijiyal ti in alwa'? Yab jita' alwa', expidh jún, já'its a Dios.
41010019	A exlál an abatnadhkáw: Yab ka tsábliy a tomkíl, Yab ki it tsemdhomáts, Yab ki it kwé'láts, Yab ki it janam tejwa' tso'óblixin, Yab ki it janam kwé'láts, Ka lét'edh k'ak'na' a pay'lóm ani a mím. (Exo 20:12-16; Deu 5:16-20)
41010020	Jajá' tok'tsin ani in uluw: Exóbchix, patal axé' u putuwámal, ma tu kwitóltal.
41010021	Tám, a Jesús in met'a' k'al i k'ánidhomtaláb ani in ucha': Expidh jún in k'ibál; ki it k'alej ani ka nujuw patal jawa' a kwa'al, ani ka pidha' an ts'ejwantálchik; ani ne'ets ka ko'oy i dhayach tesoro ti k'ay'lál, ani ki it chích, ti ki in ts'at'énchij dhaykódh k'al a pelk'odhte'il.
41010022	Po jajá' in yajna' axé' xi káw, ani k'alej yajchik t'e'pidh, kom dhabalak k'al yán i k'áláb.
41010023	Tám, a Jesús tonidh met'a'xin, ani in ucha' in exóbalilchik: ¡Lej wat'adh k'ibat abal a xi in kwa'alchik i ts'alataláb, ka otsits ti in ts'álejlábil a Dios!
41010024	In exóbalilchik in jik'pa' axé' xi káw; po a Jesús tok'tsin junílek'ij ani in uluw: Tsakamchik, ¡lej k'ibat abal jajá'chik a xi in dhakatnál an ts'alataláb, ka otsits ti in ts'álejlábil a Dios!
41010025	Yab k'ibat abal jún i camello ko'nél ki in wat'enchij in jólil jún i t'idhab; po wat'adh k'ibat abal jún i ts'alat inik ka otsits ti in ts'álejlábil a Dios.
41010026	Tám, in exóbalilchik más jik'tson ani tamat ucháxin: ¿Jita' tám, ne'ets ki in ejtow ka k'ánin?
41010027	Tám, a Jesús in met'a'chik ani in uluw: Jawa' abal an inik yab eltidh, abal a Dios eltidh, kom k'al a Dios patal eltidh.
41010028	Tám, a Pedro in tujuw ki in ucha' a Jesús: Xó', ka tsu'uw, wawá' patal i jilámal abal tu ts'at'énchij.
41010029	A Jesús tok'tsin ani in uluw: An chubaxtaláb tu uchálchik, ma ni jita' a xi in jilámal in k'imá', o in ebchalchik, o in uxum ebchal, o in pay'lóm, o in mím, o in tomkíl, o in tsakámil, o in tsabálil, k'al Naná' tu ebál ani k'al an Ítkáw,
41010030	jajá' ne'ets ki in bats'uw ok'chidh ma bó' inik, xowé' ti axé' xi k'ij, i atájchik, i ebchalábchik, i uxum ebchalábchik, i mímlábchik, i tsakamchik ani i tsabálchik, k'al i ájaxtaláb; ani an k'ij a xi ta'tál an ets'ey ejataláb.
41010031	Po yán a xi pél i ok'ox ne'ets ti taltaláb ani a xi taltaláb ne'ets ti ok'ox.
41010032	Xó' ne'etsakchik ti bél, k'adhíl ti Jerusalén, ani a Jesús ok'ox ne'ets; ani k'wajatak jik'padhchik, ani in áykómak k'al i jík'ib. Jaxtám, junílek'ij in kaniy a xi lajuj tsáb ani in tujchij ki in ucha' janéy Jajá' ne'ets ki in wat'a'.
41010033	In uluw: Xó', ka tsu'uw, u k'wajat tu k'adhíl ti Jerusalén; ani in Tsakámil an Inik ne'ets ka binaxnáj ti in k'ubak an ok'ox pale'chik, ani ti k'al an bajudh exóbchixchik; ani ne'ets ka weladh jolbiyat ti tsemdhaxtaláb, ani ne'ets ka bínáj ti in k'ubak an yab Judíochik.
41010034	Ani jajá'chik ne'ets ki in teladh k'ijídhna', ne'ets ki in wapay, ne'ets ki in tubkay ani ne'ets ki in tsemdha'; po ti in óxchíl a k'icháj ne'ets ka ts'akiy.
41010035	Xó' in kwitólilchik a Zebedeo, já'its a Jacobo k'al a Juan, uteychik ti k'al a Jesús ani in uluw: Exóbchix, wawá' i lé'ak tu ku t'ajchij jawa' a xi ki konoy.
41010036	Jajá' in ucha'chik: ¿Janéy a lé'chik tu t'ajchij?
41010037	Jajá'chik in uluw: Tu ku walka' ku koyóts ti a witsidh puwenchixtal, jún, ti a winab, ani a xi jún, ti a k'watab.
41010038	Tám, a Jesús in ucha'chik: Yab a exlál janéy a xi a konoyalchik. ¿A ejtowalxe' ka uts'a' ti uts'umtaláb ju'táj ti Naná' u uts'ál, o ki it pujan k'al an pujantaláb ju'táj ti Naná' in pujanal?
41010039	In uluwchik: I ejtowal. Tám, a Jesús in ucha'chik: Chubax abal an uts'umtaláb a xi u uts'umnál, ne'ets ka uts'a'; ani an pujantaláb ju'táj ti in pujanal ne'ets ki it pujanchik teyej,
41010040	po, abal ki it koyóts tu winab ani tu k'watab, yab in uchbidh Naná' ku bína', po abal jajá'chik jita' k'wajat t'ojojodh.
41010041	Ani tam ti in ats'a'chik a xi lajuj, in tujuwchik ka tsakuy k'al a Jacobo ani k'al a Juan.
41010042	Po a Jesús in kaniychik ani in ucha': A exlálchik a xi exladh ti éyal ti al an yab Judíochik in t'ajál ti ok'lek ti jajá'chik, ani in pakdha' éyalil, in t'ajál ti abátix ti jajá'chik.
41010043	Po ti al tatá'chik, yab antsaná', kom jita' ki in lé'na' ki in t'aja' ti púlik ti ba' tatá'chik, ki in t'aja' ti a abatnanélil;
41010044	ani jitákits ti ba' tatá'chik ki in lé'na' ti ok'óxlom, ki in t'aja' ti abatnaneláb abal ti in yánél.
41010045	Kom in Tsakámil an Inik che'nek, yab abal ki in aychij ka t'ojchiyat, po pél abal ka t'ojchixin ani abal ki in bína' in ejatal, abal ka ts'a'idh walkan yántolom.
41010046	Xó', ulitschik ti bichow Jericó. Ani tam ti kalelits ti Jericó k'al in exóbalilchik, ani k'al jún i yetsej mulkunél; a jok'tsej Bartimeo, kwitól Timeo, ketélak ti bél ti konkól k'al i ts'ejwalixtaláb.
41010047	Ani tam ti in ats'a' abal pélak a Jesús Nazaretíb, in tujchij ti dhájnal ani ki in uluw: ¡Jesús, in Tsakámil a David, ti ki in yajnanchij neyej!
41010048	Ani k'al yán ti wi'idh ucháb abal ka ts'ibk'anits, po jajá' más dhájnalak: ¡Tsakámil a David, ti ki in yajnanchij neyej!
41010049	Tám, a Jesús kublemáts, ani in aba' ka kaniyat. Ani in kaniychik an jok'tsej, in ucha': ¡Ki it dhakatbéj ani ki it kubiy! ¡An Ajátik ti kaniyal!
41010050	Tám, in bet'éna' in wát, kubiy ani chích ti k'al a Jesús.
41010051	Tám, tok'tsin a Jesús ani in ucha': ¿Janéy a lé' tu t'ajchij? An jok'tsej in uluw: Rabí, ku ejtow ki in tsu'uxin.
41010052	Ani a Jesús in ucha': Ki it k'alej, a belomtal ti jeldha'its. Ani wi'pachk'ij tsu'uxin, ani in ts'at'ok'na' a Jesús ti bél.
41011001	Xó', tam ti utelitschik ti Jerusalén, já'its ti Betfagé ani Betania, jek'at ti bolchal Olivolom, taná' a Jesús in aba' tsáb in exóbalil,
41011002	in ucha': Ki it k'alejchik ti kwenchal a xi a tamtém, ani wi'pachk'ij tam ki it otsits, ne'ets ka ela' wik'at jún i tsakam ch'uri', a xi ma ni jita' yabáyej in púnámal. Ka wila' ani ka chi'dha'.
41011003	Ani max jún jita' ti ucha': "¿Jale' ti a t'ajálchik axé'?" ka uluw abal an Ajátik in yajinchal; ani wi'pachk'ij ne'ets ki in wichba' tejé'.
41011004	Ani k'alejchik ani in ela' an tsakam ch'uri' wik'at eléb ti wi'leb ju'táj ti k'we'nal an bél ani in wila'.
41011005	Ani junchik a xi taná' k'wajatak kubuchik, in uluw: ¿Jale' ti a wilál an tsakam ch'uri'?
41011006	Jajá'chik tok'tsin jant'ini' ti a Jesús in abámal, ani jajá'chik in jila'its ka k'alej.
41011007	Ani jajá'chik in chi'dha' an tsakam ch'uri' ti k'al a Jesús, ani in tatlabiy k'al in k'wa'chímal, ani a Jesús in púna'.
41011008	Ani yántolom in nuk'uwalak in k'wa'chímal ti bél, ani talchik in t'ak'iyal i k'we'lab ani in baladh witsiyal ti bél.
41011009	Ani dhájnalakchik a xi ne'ets ok'ox, ani a xi talbél in ulal: ¡Hosanna! ¡Láblidh a xi tál ti in bij an Ajátik!
41011010	¡Láblidh in ts'álejlábil i pay'lóm David A xi ta'tál ti in bij an Ajátik! ¡Hosanna ti wat'k'adh walk'i'! (Sal 118:25-26)
41011011	Ani a Jesús otsits ti Jerusalén, ti tiyópan. Ani tam ti in met'ámalits ti in tonídh patal, ani kom aklelits k'alej k'al a xi lajuj tsáb ti Betania.
41011012	Xó' ti chudhey, tam ti kalejchik ti Betania, a Jesús k'a'iy.
41011013	Tám, in tsu'uw ów jún i higo akante', lej xekedh, ani k'alej in met'ál max in elchalak in walíl; tam ti ulits, yab jant'oj in ela', expidh i xeklek, kom yabáyejak in k'ijil i higo.
41011014	Tám, a Jesús in ucha' an higo akante': Ma ni jayk'i' yabáts jita' ti k'apchij a walíl. Ani in exóbalilchik in ats'a'.
41011015	Ani ulitschik ti Jerusalén; ani a Jesús otsits ti tiyópan; ani in tujchij ki in kedhmey a xi nujul ani a xi ts'a'umak ti tiyópan. Ani in lewk'achikinchij in mexajilchik an jálum tumín, ani in laktémilchik a xi nujul kuku'.
41011016	Ani yab in walkálak ma ni jita' ki in ne'dha' i eyextaláb ti bá' an tiyópan.
41011017	Ani in exóbchal ani in uchálchik: ¿Yabxe' k'wajat dhuchadh abal: U k'imá' ne'ets ka bijiyat ti k'al patal an kwenél k'wajílom ti atáj ólontaláb? (Isa 56:7) Po tatá'chik a wenk'owámal ti in k'wajtal i kwé'chik.
41011018	Tám, an bajudh exóbchix ani an ok'ox pale'chik in ats'a', ani in aliyalak jant'odha' ki in tala'bédha'; po in ts'ejnálak, kom ti in yánél an bichówlom k'wajatak jik'padh k'al in exóbchixtal.
41011019	Tam ti yajk'un, a Jesús kalej ti nixé' xi bichow.
41011020	Ani tam ti chudhey, wat'eychik junílek'ij ani in tsu'uw an higo akante' wayenek ma ti in ibíl.
41011021	Tám, a Pedro in t'ilpa', ani in ucha': Rabí, xó' ka tsu'uw, an akante' higo a xi a ijchidh káwliy wayey.
41011022	Tám, a Jesús tok'tsin ani in ucha'chik: Ka ko'oy i belomtaláb ti k'al a Dios.
41011023	Kom an chubaxtaláb tu uchálchik, jita' ki in ucha' axé' xi ts'én: "Ki it tixk'an ani ka bet'éna' ti a bá' ti pulik lejem," ani yabák jalk'ú' tsalpax ti in ichích, po ki in lej bela' ti in ichích abal ne'ets ka t'ajan jawa' a xi in ulal, jawa' a xi ki in uluw ne'ets ka t'ajchin.
41011024	Jaxtám, tu uchálchik, patal a xi ka konoy tam it ól, ka bela' abal ne'ets ka bats'uw, ani ne'ets ka chích.
41011025	Ani tam it k'wajat ti it ól, ka pakwla', max a kwa'al jún i tomólnadh káw k'al jún jita', abal antsaná' a Pay'lóm a xi ti k'ay'lál ti pakwlanchij teyej a k'ibts'ontal.
41011026	Kom max tatá'chik yab ka pakwla', tám, ma ni a Pay'lóm a xi ti k'ay'lál, yab ne'ets ti pakwlanchij a k'ibts'ontal.
41011027	Xó', tam ti wichiychik junílek'ij ti Jerusalén; ani a Jesús xe'etsak ti tiyópan; uténchat k'al an ok'ox pale'chik, ani k'al an bajudh exóbchixchik ani k'al an yejtselábchik,
41011028	ani jajá'chik in ucha': ¿K'al janéy tam éyaltaláb ti a t'ajál axé'chik? ¿O jita' ti pidhámal axé' xi éyaltaláb abal ka t'aja' axé'chik?
41011029	Tám, a Jesús tok'tsin ani in ucha'chik: Naná' neyej ne'ets tu t'ajchijchik jún i konówixtaláb, ani ti ki in tok'tsiy, ani ne'ets tu ólchij k'al janéy tam éyaltaláb tu t'ajál axé'chik.
41011030	In pujaxintal a Juan, ¿tálak ti k'ay'lál o ti k'al an inikchik? Ti ki in tok'tsiy.
41011031	Tám, tamat tok'tsíxin ti ba' jajá'chik, in ulal: Max ki uluw: "Tál ti k'ay'lál," Jajá' ne'ets ki in uluw: "¿Jale' tám, ti yab a bela'chik?"
41011032	Ani max ki uluw: "Pél in k'ál i inikchik..." Po in ts'ejnálakchik an bichówlom, kom k'al patal ko'oyábak a Juan abal pélak i tsu'bidh kawlómej.
41011033	Tám, tok'tsinchik ani in ucha' a Jesús: Yab i exlál. Ani a Jesús tok'tsin, in ucha'chik: Ma ni naná' yab ne'ets tu ólchij k'al janéy tam éyaltaláb u t'ajál axé'chik.
41012001	Xó', a Jesús in tujuw ki in t'ilbaychik k'al i t'iplabkáw: Jún i inik in t'aja' jún i t'ayabláb t'udhup, ani in mapuy ti in tonídh ani in to'bay jún i k'atsumtaláb, ani in kuba' jún i tsak'. Tám, in jilchij i t'ojnalchik abal ki in beletna', ani jajá' k'alej ówél.
41012002	Ani ti in k'ijil an putsláts in abchij jún i abatnanél nixé' xi t'ojnalchik abal ki in bats'uw in walíl an t'udhup.
41012003	Po jajá'chik in yak'wa', ani in kwadha', ani in aba' badhbál in k'ubak.
41012004	Ani wichiy ki in abchij júnakej abatnanél; ani a axé' in ábay k'al i t'ujub, ani in ts'ojbédhanchij in ók', ani in aba' jayej k'al i tidhetáltaláb.
41012005	Ani wichiy ki in aba' júnakej; ani a axé' in tsemdha', ani yán pílchik, talchik in kwadha', ani talchik in tsemdha'.
41012006	Tám, ti in taltal, kom in kwa'alakej jún i tsakam, a xi in k'ánidhál, in abchijchik jayej, in uluw: "Ne'ets ti ki in k'ak'nanchijchik u tsakámil."
41012007	Po nixé' xi t'ojnalchik in uluw ti bá' jajá'chik: "Axé' já'its an báts'ul k'áláb, ki it chíxchik, wanaj ki tsemdha', ani an jilchidh k'áláb ne'ets ki k'álna'."
41012008	Ani jajá'chik in teyna', ani in tsemdha', ani in bet'éna' eléb an t'udhup t'ayabláb.
41012009	Tám, ¿janéy walám ne'ets ki in t'aja' an dhabal t'udhup? Ne'ets ka chích, ani ne'ets ki in tala'bédha' an t'ojnalchik, ani ne'ets ki in pidha' k'e'at an t'ayabláb t'udhup.
41012010	¿Ma ni yab a ajiyámalchik axé' xi Dhuchlab: An t'ujub a xi an kúbal atáj in pojkámal, Axé' wenk'onének ti in ts'upk'intal in ók'.
41012011	Axé' pél in t'ajbíl an Ajátik, Ani pél i jik'paxtaláb ti wawá' i tsu'uxtal? (Sal 118:22-23)
41012012	Ani in aliychik jant'odha' ki in yak'wa', po in ts'ejna' an mulkunél, kom in exla' abal an t'iplabkáw a xi in t'ila' pélak abal ti in tomól jajá'chik; tám, k'alejchik ani joltiyat.
41012013	Tám, abchin junchik a xi pélak i Fariseochik ani i herodianochik abal ka ts'alk'uyat k'al in káwintal.
41012014	Ani tam ti ulitschik in ucha': Exóbchix, i exlál abal Tatá' it chubax, ani yab it jik'jól ma ni k'al jita'; kom yab a kwentananchal in éy an inik, po it exóbchix k'al in bélil a Dios k'al i chubaxtaláb. ¿Walám walkadh ki pidha' an uchbidh tumín a Cesar o ibáj? ¿Ki bína' o yab ki bína'?
41012015	Po a Jesús in exla' in nits'binélomtalchik, ani in ucha': ¿Jale' ti in tilibnálchik? Ti ki in chi'dhanchij jún i denario tumín abal ku tsu'uw.
41012016	Ani jajá'chik in chi'dha'. Tám, a Jesús in ucha'chik: ¿Jita' já'its axé' in wal ani an dhuchadh bijláb? Ani jajá'chik in ucha': Pél a Cesar.
41012017	Tám, a Jesús tok'tsin ani in ucha'chik: Ka pidha' a Cesar jawa' in k'ál a Cesar, ani a Dios jawa' in k'ál a Dios. Ani jajá'chik in jik'pa'.
41012018	Talbél axé', an Saduceochik chích ti Jajá', a xi in ulal abal yabkwa' wa'ats i ts'akíltaláb ti tsemláj, ani in konówiy, in uluw:
41012019	Exóbchix, a Moisés tu dhuchadh jilchij: Max jún jita' ka tsemets in ebchal, ani ka jilk'on in tomkíl k'al yab i tsakam; tám, an inik ebchaláb ki in k'álnanchij in tomkíl, ani ki in dhayk'anchij i tsakamláb in ebchal. (Deu 25:5-10)
41012020	Xó', wa'atsak búk i ebchaláb. A xi ok'ox, tomkin k'al jún i chidhan ani tsemets, ani yab in jila' i tsakam.
41012021	Ani an tsabchíláb in tomikna', ani tsemets, ani yab jayej in jila' i tsakam; aniyek'ij an óxchiláb.
41012022	Ani antsaná' patal an búklom, ani yab jita' in jila' i tsakam; ani ti in taltal tsemets jayej an uxum.
41012023	Xó', ti ts'akíltaláb, tam ka ts'akiychik, ¿k'al jita' jajá'chik an uxum ne'ets ti tomikláb, kom k'al búklom ti ko'oyat ti k'imádh?
41012024	Tám, a Jesús in tok'tsiy ani in ucha'chik: ¿Awxe' yab já'its ti it k'iblodhchik, kom yab a ejtiyal an Dhuchlab ma ni in ejtodhtal a Dios?
41012025	Kom tam ka ts'akiychik ti bá' an tsemélom, yabáts jita' ne'ets ka tomkin, ani yabáts jita' ne'ets ka bínáj abal ka tomkin; kom ne'etschik ki in juntálna' ejtíl an ángelchik a xi k'wajat ti k'ay'lál.
41012026	Ani xó', abal an tsemélom ts'akílchik; ¿yabxe' a ajiyámal in Dhuchlábil a Moisés, jant'odha' a Dios káwin ti al an k'ídhlom ani in uluw: Naná' já'its ti in Diosil a Abraham, ani in Diosil a Isaac, ani in Diosil a Jacob? (Exo 3:6, 15)
41012027	Jajá' yab in Diosil i tsemélom, po in Diosil a xi ejat. Jaxtám it lej k'iblodhchik.
41012028	Xó', utey jún i bajudh exóbchix a xi in ats'a' an tamat tok'tsíxtaláb ani in exla' abal in alwa' tok'tsiyámalchik; ani in konówiy: ¿Jawa' já'its an ok'ox abatnadhkáw ti k'al patal?
41012029	A Jesús in tok'tsiy: An ok'ox abatnadhkáw abal patal já'its: Ka ats'a', Israel; an Ajátik i Diosil, junkats ti Ajátik.
41012030	Ani ka k'ánidha' an Ajátik a Diosil k'al patal a ichích, ani k'al patal a alma ichích, ani k'al patal a tsalápil, ani k'al patal a tsápík. (Deu 6:4-5) Axé' já'its an ok'ox abatnadhkáw.
41012031	Ani in tsabchíl, jayétsek'ij: Ka k'ánidha' a at k'wajíl jant'ini' tatá' ti a bá'. (Lev 19:18) Yab wa'ats júnakej i más pulik abatnadhkáw kej axé'chik.
41012032	Ani an bajudh exóbchix in ucha': Exóbchix, alwa' ani chubax jawa' a xi a uluw, kom: Wa'ats junkats a Dios, ani yab wa'ats jita' píl, expidh Jajá'. (Deu 4:35; 6:4)
41012033	Ani ka k'ánidha' k'al patal i ichích, ani k'al patal i ejtidhtal, ani k'al patal i alma ichích, ani k'al patal i tsápík, ani ka k'ánidha' i at k'wajíl jant'ini' ti a bá', já'its a xi más in jalbíl kej patal an chikadh ts'akchixtaláb ani i tsemdhanéltaláb. (Lev 19:18; Deu 6:5)
41012034	Tam ti a Jesús in tsu'uw abal in tok'tsiyámal k'al i tsalpadhtaláb, in ucha': Yab it k'wajat ów ti in ts'álejlábil a Dios. Ani talbél, in ts'ejna'chik ki in konówiy.
41012035	Xó', a Jesús in áynanchij ti exóbchix ti al an tiyópan, in ulal: ¿Jale' ti in ulal an bajudh exóbchixchik abal a Cristo pél in Tsakámil a David?
41012036	Kom ma jajá' a David káwin ti in éy an Espíritu Santo: An Ajátik in ucha' u Ajátik: "Ki it koyóts tu winab, Ma ku k'wajba' a tomólnáxilchik ti in t'ek'tsíl a akan." (Sal 110:1)
41012037	¿Jant'odha' tám ti a David in bíjiyal ti Ajátik, ani pél in tsakámil? Ani k'al an pulik mulkunél ots'ówiyábak k'al patal in kulbéltal.
41012038	Ani a Jesús in ucha'chik ti in exóbchixtal: Ka t'aja' an kwentaj k'al an bajudh exóbchixchik, a xi in kulbétnál ka xe'tsin k'al i jodhat k'wa'chim ani ka k'ak'nadh tsapnédháj ti ts'ejel bichow,
41012039	ani an ok'ox laktemchik ti sinagoga, ani an k'ak'nadh koytaláb ti al an ajib k'apútstaláb;
41012040	a xi in pa'udh k'apchal in k'imá' an tsemchidh uxumchik ani abal ki in tonik'na', in t'ajál i nakat ólontaláb. Axé'chik ne'ets ki in bats'uw i más weladh yajchiktaláb.
41012041	Xó, a Jesús ketlej ti in tamét in pok'te' tesorojil an tiyópan, ani in ejchikal jant'odha' an bichówlom in jolowal an tumín ti al an pok'te'; ani yán i ts'alat inik in jolowalak yán.
41012042	Ani chích jún i ts'ejwantál tsemchidh uxum, ani in jolow tsáb i lepta tumín, axé' já'its jún i kwadrante.
41012043	Tám, in kaniy in exóbalilchik ani in ucha': An chubaxtaláb tu uchál, abal axé' xi ts'ejwantál tsemchidh uxum, in jolow más yán kej patal a xi in jolowámal ti al an pok'te'.
41012044	Kom patal axé'chik ti k'al in yán ts'alatal in jolowámal; po axé', k'al in ts'ejwantáltal in jolow patal jawa' in kwa'alak abal ki in wat'a' a k'icháj.
41013001	Xó', tam ti a Jesús kalej ti tiyópan, uchan k'al jún in exóbalil: Exóbchix, ka met'a' an yetsej t'ujublomchik ani an yetsej kubadh atájchik.
41013002	A Jesús tok'tsin ani in ucha': ¿A tsu'tal axé' xi kubadh atájchik? Yab ne'ets ka jilk'on ma ni jún i t'i'podh t'ujub kom ti in yánél ne'ets ka jolkan.
41013003	Ani biyat ketél ti bolchal Olivolom jek'at an tiyópan; a Pedro, a Jacobo, a Juan ani a Andrés in konówiy lej kwetémk'ij:
41013004	Tu ku ólchij, ¿jayk'i' ti ne'ets ka wat'ey axé'? ¿Ani janéy tam tsu'bixtaláb ne'ets ka wat'ey tam patal axé' ka kidhban?
41013005	Ani a Jesús in tok'tsiychik ani in tujuw ki in uluw: Ka t'aja' ti kwentaj abal yab jita' ti k'ambiy;
41013006	kom yántolom ne'ets ka chích ti Naná' u bij ani ne'ets ki in uluwchik: "Naná' já'its in Ajátik," ani ne'ets ki in k'ambiy yántolom.
41013007	Ani tam ka ats'a'chik i pextaláb o i t'ilab abal wa'ats i pextaláb, yab ki it jik'ey; kom yejentál axé' ka wat'ey, po yabáyej pél i taléltaláb.
41013008	Kom ne'ets ka ts'akiy, jún i kwenél k'wajílom ki in tomólna' júnakej i kwenél k'wajílom; jún i ts'álejláb ki in tomólna' júnakej i ts'álejláb; ani ne'ets ka t'eleláts an tsabál ma ju'támk'ij, ani ne'ets ka dhayk'an i jayil, ani i xamk'untaláb. Axé' já'its in tujtal an yajchiktaláb.
41013009	Po tatá'chik ka t'aja' ti kwentaj ti a bá', kom ne'ets ki it bínáj ti k'al i mulkudh tak'bix éyalchik; ani ti sinagogachik ne'ets ki it wapayat; ani ne'ets ki it utuwat ti in tamét i ok'lekchik ani i ts'álejchik k'al Naná' tu ebál, abal ka tejwa' tso'óbliychik.
41013010	Ani yejentál ka ólnáj ok'ox an Ítkáw ti in yánél an kwenél k'wajílomchik.
41013011	Po tam ki it ne'dháj, abal ki it binaxnáj, yab ki it t'e'pin jant'odha' ti ne'ets ki it tok'tsin ma ni ki it k'ejab tsalpaxin. Po jawa' ki it pidhan nixé' xi oraj, já'its ka uluw, kom yab tatá'chik a xi káw, po pél an Espíritu Santo.
41013012	An ebchaláb ne'ets ki in bína' in ebchal abal ti tsemláj, ani an pay'lómláb in tsakámil. Ani an tsakamlábchik ne'ets ka ts'akiy ki in tomólna' in pay'lómchik, ani ne'ets ki in tsemdha'.
41013013	Ani ti a yánél ne'ets ti it k'wiynélchik ti in ebál u bij; po a xi ki in kuxuy ma ti in taltal, axé' ne'ets ka k'ániyat.
41013014	Po tam ka tsu'uw an At'adh Tala'bédhomtaláb a xi in uluw an tsu'bidh káwlómej Daniel k'wajat ju'táj ti yab in tomnál (a xi ajum ki in exbay), tám, jita' k'wajat ti Judea tsabál, ka adhláts ti ts'énchik;
41013015	ani a xi k'wajat ti in ók' an atáj, yab ka pa'iy abal ka otsits ti in k'imá', ma ni abal ki in uma' jant'oj ti in k'imá';
41013016	ani jita' k'wajat ti ts'ulél, yab ka wichiy abal ki in uma' in wát.
41013017	Po ¡yajchik abal a xi yab kwetémchik, ani jita' chuchúdhom ti nixé' xi k'ij!
41013018	Tám, ki it ólonchik, abal tam ki it adhláts yabák pél in k'ij i tsamáy.
41013019	Kom nixé' xi k'ij pél i ni'ax yajchiktaláb a xi yab jayk'i' wat'enek, ma ni tam ti a Dios in tujuw an ts'ejkadh tsabál ma ni ti xowé', ma ni yab ne'ets ka wa'tsin júnakej.
41013020	Max an Ajátik yabák in wé'médhámal nixé' xi k'ij, ma ni jita' yab ne'ets ka k'ánin, po ti in ebál a xi takudhchik, a xi Jajá' in takuy, in wé'médha' nixé' xi k'ij.
41013021	Ani tám, max jún jita' ti ucha': "Xó' ka tsu'uw, tejé' k'wajat a Cristo," o: "Xó' ka tsu'uw, niwa' k'wajat," yab ka bela'.
41013022	Kom yántolom i janam cristochik ani i janam tsu'bidh káwlómejchik ne'ets ka ts'akiy, ani ne'ets ki in t'aja' i labidh tsu'bixtaláb ani i jik'paxtaláb abal ki in k'iblondha' max elat, ma a xi takudhchik.
41013023	Po tatá'chik, ka t'aja' ti kwentaj, kom tu k'ejab ólchámal patal.
41013024	Po ti nixé' a k'ichájchik, talbél an ni'ax yajchiktaláb, a k'icháj ne'ets ka yik'wtsin ani a íts' yab ne'ets ka tajk'an,
41013025	ani a ótchik a xi ti k'ay'lál ne'ets ka jolan, ani an tsapik ejtodhtaláb ti k'ay'lál ne'ets ka ejeláts.
41013026	Ani tám, ne'ets ki in tsu'uwchik in Tsakámil an Inik tál ti tokow k'al i pulik ejtodhtaláb ani i witsidh puwenchixtaláb. (Dan 7:13)
41013027	Ani tám, ne'ets ki in aba' in ángelilchik, ani ne'ets ki in mulkuw a xi in takuyámal ti in tsé'lom in juchtal an ik', ma ti in taltal in walte'líl an tsabál ani ma ti in taltal in walte'líl an k'ay'lál.
41013028	Xó', ka exbay in t'iplab káwintal an higo akante'. Tam in k'we'él dhálambél ani pudhnal, ka exla' abal an k'ak'al k'ij, k'wajat utat;
41013029	antsaná' jayej tatá'chik, tam ka tsu'uw patal axé' k'wajat ti wat'el, ka tso'óbna' abal k'wajat utat, ma ti wi'leb.
41013030	An chubaxtaláb tu uchál, abal axé' xi xits' k'wajílom yab ne'ets ka wat'ey, ma ka putun patal.
41013031	An k'ay'lál ani an tsabál ne'ets ka wat'ey; po u káwintal yab ne'ets ka wat'ey.
41013032	Po abal nixé' a k'icháj ani an oraj, yab jita' in exlál ma ni an ángelchik ti k'ay'lál, ma ni an Tsakamláb, expidh an Pay'lóm.
41013033	Ka t'aja' ti kwentaj, ki it beletnomáts, ani ki it ólon, kom yab a exlálchik jayk'i' já'its an k'ij.
41013034	Já'its ejtíl jún i inik a xi k'alej ówél, ani in jila' in k'imá', ani in uchbiy in abatnanélil, ani ti junchik in t'ojlábil, ani in aba' an kó'bits wi'leb ka beletnomáts.
41013035	Jaxtám, ki it beletnomáts, kom yab a exlálchik jayk'i' ti ne'ets ka wichiy an dhabal atáj, max tam aklel, o ts'ejel akal, o tam dhájnal an koxol, o dhajuwk'ij;
41013036	kom max ka ulkaláts ti in adhím, yab ti ela' wayámadhchik.
41013037	Ani jawa' a xi tatá'chik tu uchál, u uchál ti in yánél, ¡ki it beletnomáts!
41014001	Xó', in k'ibálak tsáb a k'icháj abal an ajib Pascua ani an bok'ól a xi yab levaduralidh; ani an ok'ox pale'chik ani an bajudh exóbchixchik in aliyalak jún i k'ambixtaláb jant'odha' ki in yak'wa' a Jesús ani ki in tsemdha'.
41014002	Po in ulalakchik: Yab ti ajib, abal yab ka xamk'uláts an bichówlom.
41014003	Xó' tam ti a Jesús k'wajatak ti Betania, ti in k'imá' a lepralidh Simón; tam ti jedhkan ti mexaj, chích jún i uxum k'al jún i alabastro balixtaláb k'al i niwiwíl nardo k'uwixtaláb, a xi tekedh jalbidh; tám, in pok'óna' an alabastro balixtaláb ani in jololonchij ti in ók'.
41014004	Ani wa'tsin jita' a xi tsakuy ti in ál, ani in uluwchik: ¿Jale' ti a wak'lachikal axé' xi niwiwíltaláb?
41014005	Kom i ejtowámalak ki nujuw ma wat'k'adh 300 i denario tumín, ani pidhámejak an ts'ejwantálchik. Ani in kúx t'ilabnálakchik an uxum.
41014006	Po a Jesús in uluw: Ka jila', ¿jale'chik ti a takchikal? Pél i alwa' t'ajnél a xi ti in t'ajchámal;
41014007	kom an ts'ejwantálchik ets'ey ne'ets ka ko'oy k'al tatá'chik; ani tam ka lé'na', a ejtowal ka t'ajchij a xi alwa'; po Naná', yab ets'ey ne'ets ti in ko'oychik.
41014008	Axé' xi uxum in t'aja' jawa' a xi in ejtowámal; ti in ok'xidh k'uwchámal u iniktal abal k'al an jolimtaláb.
41014009	An chubaxtaláb tu uchálchik, ma ju'támakits ka ólnáj an Ítkáw ti in putát an tsabál, ne'ets jayej ka t'ilan jawa' a xi a axé' in t'ajámal, abal ka t'iloxnanchat in bij.
41014010	Tám, a Judas Iscariote, jún a xi lajuj tsáb, k'alej ti k'al an ok'ox pale'chik abal ki in ok'xidh bínaxna' a Jesús;
41014011	ani tam ti in ats'a'chik, lej kulbéj, ani ok'xidh uchan abal ne'ets ka pidhan i tumín. Ani a Judas in aliy jant'odha' ki in ejtow ki in bínaxna'.
41014012	Xó', ti in k'a'ál k'ichájil an Ajib, an bok'ól a xi yab levaduralidh, tam ti tsemdháb an Pascua ko'nél; in exóbalilchik in konoy: ¿Ju'táj ti a lé' ku k'alej ki t'ojojoy abal ka k'apuj an Pascua?
41014013	Tám, in aba' tsáb in exóbalil, ani in ucha': Ki it k'alejchik ti bichow ani ne'ets ka tamuw jún i inik a xi in ne'dhál jún i mul i ja'; nixé' ka ts'at'énchij.
41014014	Ani ju'táj ka otsits, ka ucha' an dhabal atáj: "An Exóbchix in ulal: -¿Ju'táj ti k'wajat an altáj ju'táj ti ne'ets ku k'apuj an Pascua k'al u exóbalilchik?"
41014015	Ani jajá' ne'ets ti ólchij jún i t'ek'at pulik altáj a xi ts'ejkadh ani t'ojojodh. Taná' ka t'ojojoychik abal wawá'.
41014016	Tám, in exóbalilchik k'alej ani otsitschik ti bichow, ani in ela' jant'ini' ti uchan; ani in t'ojojoychik an Pascua.
41014017	Tam ti aklej, chích a Jesús k'al a xi lajuj tsáb.
41014018	Xó', tam ti koyómadhits ani k'wajatak ti k'apulchik, a Jesús in uluw: An chubaxtaláb tu uchál, abal jún ti tatá'chik, a xi k'apul k'al Naná', ne'ets ti in bínaxna'.
41014019	Tám, in tujuw ti yajchik t'e'pinalchik ani k'alek'ij in ucha': ¿Walám já'its naná'? Ani júnakej: ¿Walám já'its naná'?
41014020	A Jesús tok'tsin ani in ucha'chik: Pél jún a xi lajuj tsáb, a xi in tsabayal junkudh k'al Naná' an bok'ól ti talab.
41014021	K'al an chubaxtaláb, in Tsakámil an Inik ne'ets ki in wat'a' jant'ini' k'wajat dhuchadh ti Jajá'; po ¡áy abal nixé' xi inik jita' k'al ti ne'ets ka binaxnáj in Tsakámil an Inik! In tomnálak abal nixé' xi inik yabák t'ajat wa'tsinének.
41014022	Ani biyat k'apulchik, a Jesús in uma' an bok'ól, in labliy, in mu'uw, ani in pidha'chik, ani in ucha': Ka bats'uw ani ka k'apuj. Axé' já'its u iniktal.
41014023	Ani in uma' jayej an uts'umtaláb, ani tam ti in bínámalits i k'ak'námaltaláb, in pidha'chik, ani ti in yánél in uts'a';
41014024	ani in ucha'chik: Axé' já'its u xits'ál abal an ít junkudhkáw a xi wak'lanal ti in ebál yántolom.
41014025	An chubaxtaláb tu uchálchik, abal yabáts más ne'ets ku uts'a' in walíl an t'udhup ma ti nixé' a k'icháj tam ku uts'a' ít, ti in ts'álejlábil a Dios.
41014026	Ani tam ti k'ak'nadh ajatinénekits, k'alejchik ti bolchal Olivolom.
41014027	Tám, a Jesús in ucha'chik: Axé' xi akal ti a yánél ne'ets ki it xamk'un k'al Naná' tu ebál; kom k'wajat dhuchadh: Ne'ets ku ts'ojbédha' an kó'bitsix, ani an ovejachik ne'ets ka buk'lan. (Zac 13:7)
41014028	Po talbél ki in ts'akiy, ne'ets ki in ok'xidh k'alej ti k'al tatá'chik ti Galilea tsabál.
41014029	Tám, a Pedro in ucha': Ma anákej ti in yánél ka xamk'un, po naná', ibáj.
41014030	Ani a Jesús in ucha': Chubax tu uchál, axé' xi akal, ma yabáyej ajatinének an koxol tsábíl, tatá' ne'ets ti in k'e'átna' ma óxíl.
41014031	Po a Pedro k'al i tsápláb in ulal: Max yejentál ki in tsemets k'al Tatá', yab ne'ets tu k'e'átna'. Ani ti in yanél, jayétsej in ulal.
41014032	Tám, ulitschik ti jún i tsabál in bij Getsemaní, ani in ucha' in exóbalilchik: Koyolchik tejé', biyat Naná' in ne'ets ti in ól.
41014033	Ani in kaniy a Pedro, a Jacobo ani a Juan; tám, a Jesús tujey ti lej jik'tsonal ani ti yajchik t'e'pinal.
41014034	Tám, in ucha'chik: U alma ichích k'wajat lej yajchik t'e'pidh, ma utat ti tsemláj; ki it jilk'onchik tejé' ani ki it beletnomáts.
41014035	Ani Jajá' ówméj jún i wé', ani taná' pak'lun ti tsabál ani ólon abal max elatak nixé' xi oraj ki in wat'enchij.
41014036	Ani in uluw: ¡Abba, Pay'lóm! Abal Tatá' patal eltidh. Ti ki in pélandhanchij axé' xi uts'umtaláb, po yab ka t'ajan a xi Naná' u lé'nomtal, po a xi Tatá'.
41014037	Tam ti wichiy, ani in ela'chik wayámadh, ani in ucha' a Pedro: Simón, ¿it wayal? ¿Yab a ejtowámal ki it beletnomáts jún i oraj?
41014038	Ki it beletnomáts ani ki it ólon abal yab ki it otsitschik ti al an tilibnaxtaláb. An espíritu chubax k'wajat ik'ax, po an anam t'u'lek paluw.
41014039	Ani junílek'ij k'alej ti ól, ani in uluw jayétsej an káw.
41014040	Tam ti wichiy, in ela'chik junílek'ij wayámadh, kom lej mut'unalak in wal k'al an ts'ebát, ani yab in exlálak jant'odha' ki in tok'tsiy.
41014041	Ani wichiy ti in óxchíl, ani in ucha'chik: Wayalits ani koyolitschik. Lejatits, an oraj in bajuwits; xó', ka tsu'uw, in Tsakámil an Inik ne'ets ka binaxnáj ti in k'ubak i waláblomchik.
41014042	Ki it ts'akiy, wanaj, xó' ka tsu'uw; an tsinat bínom k'wajat ti utel.
41014043	Ani wi'pachk'ij, biyat k'wajatejak ti káw, chích a Judas, jún a xi lajuj tsáb, ani k'al jajá' jún i pulik mulkunél k'al i nakat kutsíl, ani i te'chik, a xi abadh k'al an ok'ox pale'chik, an bajudh exóbchixchik, ani an yejtselábchik.
41014044	Ani an tsinat bínom in pidhámalakchik jún i t'iplab, in uluw: Jita' a xi ku ts'uts'bay, já'its Jajá'. Ka yak'wa' ani ka ne'dha' alwa' wik'at.
41014045	Ani tam ti a Judas ulits, wi'pachk'ij in uténchij, ani in ucha': Rabí, Rabí. Ani in ts'uts'bay.
41014046	Ani jajá'chik in lujkuw in k'ubak an in yak'wa' a Jesús.
41014047	Po jún i exóbal a xi k'wajatak taná', in jixa' an nakat kutsíl, ani in ts'ojbédha' jún in abatnanélil an ok'lek pale', ani in muts'inchij in xutsun.
41014048	Tám, tok'tsin a Jesús ani in ucha'chik: ¿It kalenekchik ti in yak'wa' ejtíl jún i kwé', k'al i nakat kutsíl ani k'al i te'?
41014049	In k'wajiy chudhél, chudhél ti in exóbchix ti tiyópan k'al tatá'chik, ani yab ti in yak'wa'; po antsaná' ti yejentál abal ka putun an Dhuchlab.
41014050	Tám, ti in yánél an exóbalchik adhláts ani joltiyat.
41014051	Po ayoknáj k'al jún i kwitól inik, molk'odh k'al jún i lino wátláb kom k'ot'idhak, ani yak'wan k'al an kwitól inikchik,
41014052	ani jajá' in jila' an lino wátláb ani adhláts k'ot'idh.
41014053	Tám, ne'dháj a Jesús ti k'al an ok'lek pale', ani tamkun patal an ok'ox pale'chik, an yejtselábchik, ani an bajudh exóbchixchik.
41014054	Ani a Pedro in ayokna' a Jesús ówk'ij ma altáj ti in mapudh elébil an ok'lek pale'. Ani koyóts k'al an beletnom abatnanélchik abal ka k'idhimbéj ti k'amal.
41014055	Ani an ok'ox pale'chik ani patal an tak'bix éyalchik in aliyalak jún i tejwa' tso'óblixtaláb ti in tomól a Jesús abal ka tsemdháj, ani yabák in elál.
41014056	Kom yántolom in bínálak i janam tso'óblixtaláb ti in tomól a Jesús, po in tejwa' tso'óblixtal yabák junkuxinal.
41014057	Tám, ts'akiy junchik ki in bína' i janam tejwa' tso'óblixtaláb ti in tomól Jajá', in uluw:
41014058	Wawá' i ats'a' abal Jajá' in uluw: "Naná' ne'ets ku pakluw axé' xi tiyópan a xi t'ajadh k'al in k'ubak i inik, ani k'al óx a k'icháj, ne'ets ku kuba' júnakej, a xi yab t'ajadh k'al in k'ubak i inik."
41014059	Po ma ni antsaná' yab junkúxin in tejwa' tso'óblixtalchik.
41014060	Tám, an ok'lek pale' kubiy ts'ejel, ani in konówiy a Jesús, in uluw: ¿Yab jant'oj a tok'tsiyal, k'al jawa' axé'chik tu tso'óbliyal ti a tomól tatá'?
41014061	Po Jajá' k'wajiy pikikidh ani yab in tok'tsiy jant'oj. Tám, an ok'lek pale' wichiy ki in konówiy, ani in uluw: ¿Já'its tatá' it Cristo, in Tsakámil an Láblidh?
41014062	A Jesús in uluw: Já'its in Naná'; ani ne'ets ka tsu'uwchik: Ketél in Tsakámil an Inik ti in winab ejtodhtal a Dios ani pa'íl ti bá' an tokow ti k'ay'lál. (Sal 110:1; Dan 7:13)
41014063	Tám, an ok'lek pale' in mits'a' in k'wa'chímal, in uluw: ¿Janéy tam tejwa' tso'óblixtaláb i yajinchalej?
41014064	A ats'a'chik an at'ax káw. ¿Janéychik a tsalpayal? Ani ti in yánél in weladh jolbiy abal in tomnál ka t'ajat tsemets.
41014065	Tám, talchik in tujuw ki in tubkay, ani ki in paxk'inchij in wal, ani ki in kwadha' muludh in k'ubak, ani ki in ucha': ¡Ki it tsu'bidh káwin! Ani an abatnadh beletnomchik in ch'apayalak.
41014066	Tam, a Pedro k'wajatak alál ti mapudh eléb, ani chích jún i chidhan, in abatnanélil an ok'lek pale'.
41014067	Ani tam ti in tsu'uw a Pedro k'wajat ti dhilal, in met'a', ani in ucha': Tatá' teyej it k'wajatak k'al a Jesús Nazaretíb.
41014068	Po jajá' in k'e'átna', in uluw: Yab u exlál, ma ni yab u exbayal janéy a xi a ulal. Tám, kalej ti wi'leb, ani ajatin an koxol.
41014069	Tám, an abatnanél chidhan in tsu'uw junílek'ij, ani in tujchij ki in ucha' a xi k'wajatchik taná': Axé' pél jún in yanétal.
41014070	Po junílek'ij in k'e'átna. Ani lejwé'k'ij talbél, a xi k'wajatakchik taná', uchan a Pedro: Chubax tatá' pél a yanétal; kom pél it Galileojíb, ani a káwintal in juntalnál.
41014071	Tám, a Pedro in tujchij ti at'ax káw ani ti lujat káw: Naná' yab u exlál axé' xi inik a xi a t'ilálchik.
41014072	Ani an koxol ajatin in tsabchíl. Tám, a Pedro in t'ilpa' jawa' a xi uchan k'al a Jesús: Ma yabáyej ajatinének an koxol tsábíl, tatá' ne'ets ti in k'e'átna' ma óxíl. Ani tam ti in t'ilpa', uk'nalak.
41015001	Xó', tam ti chudhey, wi'pachk'ij an ok'ox pale'chik in ko'oy jún i junkudh tsalap k'al an yejtselábchik, k'al an bajudh exóbchixchik, ani k'al ti in yánél an tak'bix éyal, ani in ne'dha' a Jesús wik'at abal ki in bína' ti k'al a Pilato.
41015002	Ani a Pilato in konówiy: ¿Já'its Tatá' in Ts'álejil an Judíochik? A Jesús tok'tsin, in uluw: Tatá' a ulal.
41015003	Ani an ok'ox pale'chik in jolbidh káwliyalak k'al yán jant'ókits. Po a Jesús yab in tok'tsiy jant'oj.
41015004	Ani a Pilato wichiy ki in konówiy, in ulal: ¿Yab a tok'tsiyal jant'oj? Xó' ka tsu'uw, jáy i jolbidh káw an tejwa' tso'óblixchik in ulal ti a tomól Tatá'.
41015005	Po a Jesús ma ni antsaná' yab tok'tsin; kej a Pilato ma in jik'pálak.
41015006	Xó', ti in k'ichájil an ajib in walkanchalak jún i wik'nél, jita' jajá'chik ki in konoy.
41015007	Ani wa'atsak jún i wik'nél in bij Barrabás, k'al in at pojkax otsánchix, ani tsemdhomámadhak ti jún i pejéx otsánchixtaláb.
41015008	Ani an mulkunél dhájan ani in tujuw ki in konoy abal ka t'ajchin jant'ini' ets'ey.
41015009	Tám, a Pilato in tok'tsiychik ani in uluw: ¿A lé'chik tu walkanchij in Ts'álejil an Judíochik?
41015010	Kom in exlálak abal k'al i pa'ixnomtaláb an ok'ox pale'chik ti in binámal.
41015011	Po an ok'ox pale'chik in xamk'uw an mulkunél abal ka walkanchat a Barrabás.
41015012	Tám, a Pilato tok'tsin junílek'ij ani in ucha'chik: ¿Tám, janéy a lé'chik ku t'aja' k'al a xi a bijiyal in Ts'álejil an Judío?
41015013	Ani dhájanchik junílek'ij: ¡Ka k'et'a' ti pelk'odhte'!
41015014	Tám, a Pilato in ucha'chik: ¿Jale', janéy tam pojkaxtaláb in t'ajámal? Ani jajá'chik dhájnalak más: ¡Ka k'et'a' ti pelk'odhte'!
41015015	Tám, a Pilato, kom in lé'ak ki in kulbédha' an mulkunél, in walkanchij a Barrabás, ani talbél ti in dhet'k'edh wapayámal a Jesús, in bína' abal ka k'et'an ti pelk'odhte'.
41015016	Tám, an soldadochik in ne'dha' ti an mapudh eléb, já'its an Pretorio kwartél, ani taná' tamkuyat ti in yánél an soldadochik.
41015017	Ani in kay'chij jún i tsuluw k'wa'chim ani in petbinchij in ók' k'al jún i dhipadh k'ídh.
41015018	Ani tam in tujchijchik ki in tsapnédha' in ulal: Nének, Tatá' in Ts'álejil an Judío.
41015019	Ani jajá'chik in kwadhchalak in ók' k'al jún i te', ani in tubkayal, ani tudhlunal ki in k'ak'na'.
41015020	Tam, ti putun ki in k'ijídhna', in tixk'anchij an tsuluw toltom, ani in punchij a xi Jajá' in k'wa'chímal, ani in kaldha' abal ki in k'et'a' ti pelk'odhte'.
41015021	Ani jún i inik, Simón Cirenejíb, in pay'lóm a Alejandro ani a Rufo a xi wat'elak'ij taná', tál ti ts'ulél; in t'ajchijchik k'al i tsápláb abal ki in kitnanchij in pelk'odhte'il.
41015022	Ani a Jesús ne'dháj ti jún i jolát bijidh Gólgota (a xi in lé' ki in uluw, Tam ok').
41015023	Ani pidhan ki in uts'a' i bók xalchidh k'al i mirra, po Jajá' yab in bats'uw.
41015024	Ani tam ti in t'exk'eyits ti pelk'odhte', in buk'tsíxnanchij in k'wa'chímal, jant'ini' ka ijkan an label eyextaláb, abal k'alek'ij ki in tsu'uw janéy ki in bats'uw.
41015025	Ani pélak in óxchíl an oraj tam ti jajá'chik in k'et'a'.
41015026	Ani in dhuchadh jolbíl dhuchadhak eblim: IN TS'ÁLEJIL AN JUDÍOCHIK.
41015027	Ani t'exk'eyat jayej k'al Jajá' tsáb i kwé', jún ti in winab ani jún ti in k'watab.
41015028	Antsaná' putun an Dhuchlab a xi in ulal: Jajá' k'alej ajidh k'al an jek'omchik. (Isa 53:12)
41015029	Ani a xi wat'elakchik in at'ax káwliyal ani in wiwál in ók' in ulal: ¡Ajá! Tatá' a pakluwal an tiyópan ani wichél ka kuba' k'al óx a k'icháj,
41015030	¡ka k'ániy ti a bá' ani ki it pa'iy ti pelk'odhte'!
41015031	Aniyek'ij jayej an ok'ox pale'chik in k'ijidhnálak ani tamat ucháx k'al an bajudh exóbchixchik: In k'ániy jita'k'ij, ani yab in ejtowal ki k'ániy ti in kwetém bá'.
41015032	A Cristo, in Ts'álejil an Israelíb, ka pa'iy ti pelk'odhte' abal ki tsu'uw ani ki bela'. Aniyek'ij k'al a xi k'wajat k'et'adhchik k'al Jajá' u at'ax káwliyáb.
41015033	Ani tam ti in bajuw in akak ajumtal a k'icháj, wa'tsin jún i yik'wáx ti in putát an tsabál ma ti beléw an oraj.
41015034	Ani ti beléw in ajumtal a k'icháj a Jesús dhájan k'al jún i janidh dhajal, in uluw: Eloi, Eloi, ¿lama sabaktani? (axé' in lé' ki in uluw: Tatá' Diosil, Tatá' Diosil, ¿jale' ti in joltiyámal?). (Sal 22:1)
41015035	Ani junchik a xi kubat taná', tam ti in ats'a' in uluw: Xó' ka tsu'uw, k'wajat in kaniyal a Elías.
41015036	Ani adhláts jún, ani in tsabtsamay jún i dhokow eyendhanél ti jiliy bók, ani in punuw ti in chúm an te' ani in uts'áy, in ulal: Ka jila', wanaj ki tsu'uw max a Elías ka chích ki in pa'ba'.
41015037	Tám, a Jesús in jolow jún i janidh dhajal, ani talts'un in ixak'.
41015038	Ani tám, in dhibók' toltómil an santo k'wajtaláb mits'k'an ti tsáb pejach, ma ebál ani ma alál.
41015039	Tám, ti an centurión abatnom, a xi kubat in tamtém, ani in tsu'uw abal tam ti dhájan talts'un in ixak', in uluw: Chubax, axé' xi inik pélak in Tsakámil a Dios.
41015040	Wa'atsak jayej junchik i uxum ti ów met'ax, já'its a María Magdalena, a Salomé ani a María in mím a José ani a Jacobo a xi talbél
41015041	(axé'chik, tam ti k'wajatak a Jesús ti Galilea, u ts'at'ok'nábak ani t'ojchichláts k'al in yajinchixtal), ani wa'atsak más i uxumchik a xi k'adhiy k'al Jajá' ti Jerusalén.
41015042	Xó' tam ti aklej, ani kom pélak an k'ij t'ojojontaláb, axé' já'its, jún a k'icháj ok'xidh an k'ak'nadh k'icháj,
41015043	chích a José Arimateajíb a xi pélak jún in yánél ani k'ak'nadh tak'bix, ani in aychalak jayej in ts'álejlábil a Dios, chích ani yab jik'ey, ani otsits ti k'al a Pilato ani in konchij in iniktal a Jesús.
41015044	A Pilato in jik'pa' abal max tsemnekits, ani in kaniy jún i centurión abatnom ani in konoy max wíjits ti tsemnek.
41015045	Ani tam ti ts'o'óbliyat k'al an abatnom centurión, in walka' ki in ne'dha' a José in iniktal a Jesús.
41015046	Ani in ts'a'iy i lino toltom, ani k'alej in pa'bál, ani in t'uliy k'al an lino toltom ani in mo'ka' ti jolimtaláb a xi lo'odh ti t'ujublom, ani in tolindha' jún i t'ujub ti in wi' an jolimtaláb.
41015047	Ani a María Magdalena, ani a María in mím a José k'wajatakchik in ejchikal ju'táj ti mo'káb.
41016001	Xó', tam ti wat'ey an k'ij koyoltaláb, a María Magdalena ani a María in mím a Jacobo, ani a Salomé in ts'a'iychik i niwiwíl ilál abal ka k'alej ki in k'uwchij in iniktal a Jesús.
41016002	Ani lej dhajuwk'ij, ti in k'a'ál k'ichájil an semana, tam kalel a k'icháj, k'alejchik ti jolimtaláb.
41016003	Ani ucháxakchik: ¿Jita' ne'ets tu pélandhanchij an t'ujub ti in wi'lébil an jolimtaláb?
41016004	Ani tam ti in met'a'chik, in tsu'uw abal an t'ujub t'ulk'idh, kom lej púlikak.
41016005	Ani otsitschik ti jolimtaláb, in tsu'uw jún i kwitól inik ketél ti in winab an altáj, ani k'wa'chimadhak k'al jún i dhakni' jodhat kotónláb ani jik'tsonchik.
41016006	Po jajá' in uluw: Yab ki it jik'tsonchik. ¿A aliyal a Jesús Nazaretíb, a xi k'et'an ti pelk'odhte'? Yab k'wajat tejé', ts'akiyits. Ka met'a' an jolát ju'táj ti mo'káj.
41016007	Xó', ki it k'alej, ka ucha' in exóbalilchik ani a Pedro abal Jajá' ok'xidh ne'ets ti k'al tatá'chik ti Galilea; taná' ne'ets ka tsu'uwchik, jant'ini' ti ucha'.
41016008	Ani tám, kalejchik ti in adhím ti jolimtaláb ani adhláts, kom k'wajatakchik lej jik'tsodh ani ma t'elelél; ani yab jita' in ólchijchik, kom jik'élak.
41016009	Xó', tam ti ts'akiy a Jesús, lej dhajuwk'ij ti in k'a'ál k'ichájil an semana, tejwa'méj ok'ox ti k'al a María Magdalena a xi in kaldhanchámalak búk i demonio.
41016010	Axé' xi uxum k'alej ani in ólchij a xi k'wajiychik k'al Jajá', ani yajajál ani uk'nalakchik.
41016011	Ani jajá'chik tam ti in ats'a' abal Jajá' k'wajat ejat ani tsu'úmej k'al an uxum; yab in bela'chik.
41016012	Talbél, junílek'ij tejwa'méj k'e'atk'ij ti k'al tsáb a xi ne'etsakchik ti alte' bél.
41016013	Jajá'chik k'alej ani in ólchij a xi jilk'onének; ani yab in bela'chik jayej.
41016014	Ani ti in taltal, a Jesús tejwa'méj ti k'al a xi lajuj jún tam ti jedhat koyómadh ti mexaj, ani in wi'idh tawna'chik kom yab in belámal ani in t'ujbadh ichíxchik, kom yabák in belchámal in káwintal a xi k'al ti tsu'úmej abal Jajá' ts'akinek.
41016015	Ani in ucha'chik: Ki it k'alej ti in putát an tsabál ani ka ólna' an Ítkáw ti k'al patal an ts'ejkanélábchik.
41016016	Jita' ki in bela' ani ka pujan, ne'ets ka k'ánin; po jita' yab ki in bela' ne'ets ka k'alej weladh jolbidh.
41016017	Ani axé' xi labidh tsu'bixtalábchik ne'ets ki in áyna' a xi in belálchik; k'al Naná' u bij ne'ets ki in kaldha' i demoniochik, ne'ets ki in ejtow ki in káwna' i ít píl káwintalábchik;
41016018	ne'ets ki in teyna' i tsanchik, ani max ki in uts'a' i it'idh uts'nél, yab ne'ets ka ya'undháj; ne'ets ki in mo'ka' in k'ubak ti ba' an ya'ul ani ne'ets ka jeleychik.
41016019	Ani tam ti an Ajátik exban ki in t'ilbaychik, k'alej bats'udh ti k'ay'lál, ani koyóts ti in winab a Dios.
41016020	Ani jajá'chik kalej ani in ólnomáts ma ju'támk'ij, ani an Ajátik t'ojnal k'al jajá'chik ani in tsapik kubál an káw k'al an labidh tsu'bixtaláb a xi k'al ti áykómtejak. Amén.
42001001	Kom lej yántolom in exámal ki in punuw ti in áy an t'ilab a xi ti bá' wawá' k'alenek lej chubax,
42001002	já'its, jant'ini' tu wat'banchat k'al a xi ma ti in tujtal in tsu'uwchik k'al in tsu'uxtal, ani t'ojonchik k'al an káwintaláb;
42001003	u tsalpay neyej abal alwa', talbél tu alwa' ok'xidh ejtiyámal patal ma ti in tujtal, tu dhuchunchij ti in áy, abal tatá' lej k'ak'nadh Teófilo,
42001004	abal ka alwa' exla' an chubaxtaláb a xi k'al já'its it k'alenek exóbindhach.
42001005	Wat'ey, ti an k'ij, tam ti a Herodes pélak i ts'álej ti Judea; jún i pale', in bij Zacarías, in mudhe' yanél a Abías; ani in tomkíl Elisabet pélak i tsakamláb k'al a Aarón.
42001006	Ani jajá'chik tsablom pélak i bolidh ti in tamét a Dios, ani in putuwal patal an abatnadhkáw ani in uchbidh káwintal an Ajátik, k'al ma ni jún i punk'udh jolbintaláb.
42001007	Ani yab in kwa'alakchik i tsakam, kom a Elisabet nút'bejak, ani jajá'chik tsablom payenekits k'al in tamúb.
42001008	Xó', axé' wat'ey, a Zacarías biyat t'ojnalak ti an pale'taláb ti in tamét a Dios, ti in áylábil in at mudhe' yanél.
42001009	Jant'ini' in ujnámtal an pale'taláb, ijkan an labeltaláb abal jajá' ki in ts'akchidh chika' i ikbaxtaláb ti in k'ak'nadh altájil an Ajátik.
42001010	Ani ti in yánél an mulkudh bichow k'wajatak eléb ti ól ti in k'ijil an ts'akchidh ikbaxtaláb.
42001011	Ani in ángelil an Ajátik tejwa'méj ti k'al jajá', kubat ti in winab an altar ikbaxtaláb.
42001012	Ani jik'tson a Zacarías tam ti in tsu'uw, ani otsan k'al jún i jík'ib.
42001013	Po k'al an ángel uchan: Zacarías, yab ki it jik'ey, kom a ólontal ats'adhits ani a tomkíl Elisabet ne'ets ki in ko'oy jún i tsakam abal tatá', ani ka bijiy Juan.
42001014	Ani ne'ets ka ko'oy i kulbéltaláb ani i k'ijidhbéltaláb, ani yántolom ne'ets ka kulbéj k'al in wa'tsintal,
42001015	kom jajá' ne'ets ti púlik ti in tamét an Ajátik, ani yab ne'ets ki in uts'a' i bók ma ni i tsapik uts'nél, ani k'al an Espíritu Santo ne'ets ka k'wajiy t'uchat ma ti in ebóm in mím.
42001016	Ani jajá' ne'ets ki in wenk'ow yán i tsakamláb Israel ti k'al an Ajátik, in Diosil jajá'chik.
42001017	Ani ne'ets ka k'alej ok'ox ti k'al Jajá', k'al in espíritujil ani k'al in ejtodhtal a Elías, abal ki in wilk'iy in ichíxchik an pay'lómláb ti k'al an tsakamlábchik, ani an jek'omchik ti in tsalpadhtal an bolidhchik; abal ki in t'ojojonchij an Ajátik jún i bichówlom ts'ejkakadh.
42001018	Tám, a Zacarías in konoy an ángel: ¿Jant'odha' ti ne'ets ku exla' axé'? Kom naná' in yejtselits, ani u tomkíl payenekits in tamúb.
42001019	An ángel tok'tsin, ani in ucha': Naná' já'its in Gabriel, a xi kubat ti in tamét a Dios; ani in aban abal tu tawna', ani tu ólchij axé' xi Ítkáw.
42001020	Ani xó' ka tsu'uw, ne'ets ki it mó'béj ani yab ne'ets ka ejtow ki it káwin, ma ti a k'icháj tam ka t'ajan patal axé'chik, kom yab ti in belchij u káwintal, a xi ne'ets ka putun ti in lej k'ijil.
42001021	Ani an bichówlom k'wajatak ti aychix k'al a Zacarías, ani in jik'pálakchik jale' ti owel ti al an k'ak'nadh altáj.
42001022	Po tam ti kalej, yab in ejtowalak ki in t'ilbaychik, ani in exbaychik abal in tsu'úmal jún i labidh tsu'bixtaláb ti al an k'ak'nadh altáj, kom t'ilom t'ipodhk'ij, ani k'wajiy mó'.
42001023	Ani antsaná' wat'ey, tam ti putun a k'ichájchik in k'ak'nadh t'ojlábil, k'alej ti in k'imá'.
42001024	Xó', tam ti wat'ey nixé' xi k'ij, in tomkíl Elisabet yab kwetémbéj, ani tsink'on ma bó' a íts', in ulal:
42001025	Antsaná' an Ajátik in t'aja' k'al naná', ti a k'icháj tam ti in met'a' abal ti in tixk'anchij u tidhetáltal ti ba' an atiklábchik.
42001026	Xó' ti in akakchíl a íts', an ángel Gabriel, k'al a Dios aban ti bichow Nazaret ajidh ti Galilea,
42001027	ti k'al jún i ít t'okat chidhan tomik k'álnadhits k'al jún i inik in bij José, ani jajá' pélak in altáj yanétal a David; ani in bij an ít t'okat chidhan já'its a María.
42001028	Ani an ángel otsits ju'táj ti jajá' k'wajatak, ani in uluw: Nének, tatá' it lablidh ts'ejwalidh, an Ajátik k'wajat k'al tatá'; it lablidh ti ba' patal an uxumchik.
42001029	Po tam ti in tsu'uw, jik'tson k'al in káwintal, ani in tsalpay, abal janéy tam tsapnédhomtaláb já'itsak axé'.
42001030	Tám, k'al an ángel uchan: María, yab ki it jik'ey, kom ti in tamét a Dios a elámal i lablidh ts'ejwalixtaláb.
42001031	Ani xó' ka tsu'uw, ne'ets ka inkin ti al a ebóm ani ne'ets ka ko'oy jún i t'ele' kwitól, ani ne'ets ka bijiy ti a Jesús.
42001032	Jajá' ne'ets ti lej púlik, ani ne'ets ka bijiyat, in Tsakámil a xi Wat'k'adh Walk'i'; ani an Ajátik Dios ne'ets ki in pidha' in ts'alat koytal in pay'lóm David;
42001033	ani ne'ets ti ts'álej ti in k'imá' a Jacob abal ets'ey, ani in ts'álejlábil yab ne'ets ki in ko'oy in ta'pantal.
42001034	Tám, a María in ucha' an ángel: ¿Jant'odha' ti ne'ets ka t'ájan axé'? Kom naná' yab u exlámal i inik.
42001035	Tok'tsin an ángel ani in ucha': An Espíritu Santo ne'ets ka chích ti álna', ani in ejtodhtal a xi Wat'k'adh Walk'i', ne'ets ti tsalámiy; jaxtám jayej, an Santo tsakam a xi ne'ets ka wa'tsin, ne'ets ka bijiyat in Tsakámil a Dios.
42001036	Xó' ka tsu'uw, a yanétal Elisabet, jajá' jayej k'wajat yab kwetém k'al i tsakam ti in uxkwe'tal, ani axé' pélits in akakchíl a íts' abal jajá', a xi bijiyábak ti nút'bej.
42001037	Kom abal k'al a Dios patal eltidh.
42001038	Tám, a María in uluw: Xó' ka tsu'uw, an uxum abatnanélil an Ajátik, ka t'ajan k'al naná' jant'ini' a káwintal. Ani an ángel kalej ju'táj ti k'wajatak jajá'.
42001039	Ani a María ts'akiy ti nixé' a k'icháj, ani k'alej nukat ti ts'énlom, ti jún i bichow ti Judá;
42001040	ani otsits ti in k'imá' a Zacarías, ani in tsapnédha' a Elisabet.
42001041	Ani wat'ey, tam ti a Elisabet in ats'a' in tsapnédhaxtal a María, an t'ele' t'ikts'on ti in ebóm; ani a Elisabet k'alej t'uchidh k'al an Espíritu Santo;
42001042	ani káwin k'al i janidh káwintaláb, ani in uluw: Lablidh tatá' ti ba' an uxumchik, ani lablidh an walíláb ti al a ebóm.
42001043	¿Jale'xe', abal in mím u Ajátik ka chích ti k'al naná'?
42001044	Kom, xó' ka tsu'uw, tam in janídh a tsapnédhomtal u ats's' tu ots'oxtal, an t'ele' t'ikts'on k'al i kulbéltaláb tu ebóm.
42001045	Yán ti pidhóblidh an uxum a xi in bela', kom ne'ets ka putun a xi k'alej uludh k'al an Ajátik.
42001046	Tám, a María in uluw: U alma ichích in pulik puwénchal an Ajátik,
42001047	Ani u espíritu kulbéj ti k'al a Dios u K'ánixal,
42001048	Kom in met'ámal in tsa'at éy in abatnanélil; Kom xó' ka tsu'uw; ma ti a axé' a k'icháj ne'ets ki in bijiyat ti, Yán ti it pidhóblidh, ti k'al patal an xits' k'wajílomchik.
42001049	Kom an winat Ejtodh ti in t'ajchámal i pulik t'ajnél. Ani santo Jajá' in bij.
42001050	Ani in yajnanchixtal abal a xi k'al ti ts'ejnáb, Já'its abal jún i xits' k'wajílom ma júnakej i xits' k'wajílom.
42001051	In tejwa'médhámal i tsápláb k'al in okób; In buk'uw an k'adhatchik ti in tsalápil in ichíxchik.
42001052	In tixk'ámal i winat éyal ti in ts'alat koytalchik, Ani in dhayk'ámal an tsa'atchik.
42001053	An jayilomchik in t'uchiy k'al i alwa'taláb, Ani an ts'alat tumínladhchik in aba' naptal.
42001054	In tolmiyámal a Israel, in abatwálejil, Kom in t'ilámal in yajnanchixtal,
42001055	Jant'ini' ti in t'ilbay i pay'lómchik, Já'its a Abraham, ani in tsakámil abal ets'ey.
42001056	Ani a María k'wajiy k'al a Elisabet walám óx a íts', ani talbél wichiy ti in k'imá'.
42001057	Xó', tam ti a Elisabet putun in k'ijil abal ki in wa'tsindha', in ko'oy jún i t'ele' kwitól.
42001058	Ani in ats'a' an utat k'wajílomchik ani an yanélábchik abal k'al an Ajátik tejwa'médhanchámej i pulik yajnanchixtaláb, lej kulbéjchik k'al jajá'.
42001059	Ani xó' wat'ey, ti in waxikchíl a k'icháj, k'alejchik abal ki in t'okat kotoy an t'ele'; ani in bijiyalakchik jant'ini' in bij in pay'lóm, a Zacarías;
42001060	po in mím tok'tsin ani in uluw: ¡Ibáj! Ne'ets ki in bijna' Juan.
42001061	Ani uchan: Yab wa'ats jita' ti a yanétal a xi in bijna' antsaná'.
42001062	Tám, konoyat in pay'lóm k'al i t'ipodhkáw, abal jant'odha' ti in lé' ki in bijiy.
42001063	Ani in konoy an oktsa' dhuchumtaláb, ani in dhucha': In bij já'its a Juan. Ani ti in yánél in jik'pa'.
42001064	Ani wi'pachk'ij in wi' japk'in, ani in lek'áb walkan, ani káwin, ani in puwenchij a Dios.
42001065	Ani jún i jik'éltaláb chích ti patal a xi k'wajílchik taná' ti in tonídh, ani patal axé' xi t'ilab ats'atbéj ti patal an ts'énchik ti Judea.
42001066	Ani patal a xi in ats'ál, in dhayálakchik ti in ichích, in ulal: ¿Janéy walám tam t'ele' já'its axé'? Ani in k'ubak an Ajátik k'wajatak k'al jajá'.
42001067	Ani a Zacarías in pay'lóm, k'alej t'uchidh k'al an Espíritu Santo, ani tsu'bidh káwin, ani in uluw:
42001068	Lablidh an Ajátik in Diosil a Israel, Kom in tsa'biyámal ani in ts'a'idh wichbámal in bichówil.
42001069	Ani tu ts'akbanchij jún i its'am k'ánixtaláb, Ti in k'imá' a David in abatwálejil,
42001070	Jant'ini' ti in uluw k'al in wi' in santo tsu'bidh káwlómejilchik, A xi k'wajiychik ma ti in tujtal an k'ij,
42001071	Abal tu ku k'ániy ti k'al a xi tu tomólnál Ani ti in k'ubak patal a xi tu at'ál;
42001072	Abal ki in tejwa'médhanchij i yajnanchixtaláb i pay'lómchik Ani ki in t'ila' in santo Junkudh Káwintal.
42001073	An lujatkáw a xi in lujat ucha' a Abraham i pay'lóm; Abal ne'etsak tu pidha',
42001074	Abal, jek'ondhach ti k'al i tomólnáxilchik, K'al yabáts i jík'ib ki t'ojonchij,
42001075	K'al i santo xe'tsintaláb ani k'al i bolidhtaláb ti in tamét Jajá' ti patal a k'icháj ti ejat xe'tsintal.
42001076	Ani tatá' tsakam kwitól, in tsu'bidh káwlómejil a xi Wat'k'adh Walk'i' ne'ets ka bijna'; Kom ne'ets ki it k'alej ok'xidh ti in tamét an Ajátik, abal ka t'ojojonchij in bélil.
42001077	Abal ka exlandha' k'al an k'ánixtaláb in bichówil, Ti in éy an pakwlanchixtaláb k'al in walabchik.
42001078	K'al ma ti in al in yajnanchixtal i Diosil, K'al a xi tu tsa'biy ma ti walk'i' an chudhéltaláb.
42001079	Abal ki in pidha' i tajaxtaláb a xi k'wajíl ti al an yik'wáx ani ti al in tsalámil i tsemláj, Abal tu chúmlinchij i xakábil ti al i koyat bél.
42001080	Ani an kwitól puwey, ani tsapikméj ti in espíritu, ani k'wajiy ti joltom tsabálchik ma ti a k'icháj tam ti tejwa'méj ti Israel.
42002001	Xó' wat'ey, ti nixé' a k'ichájchik, kalej jún i éylidh abatnaxtaláb ti k'al a Augusto Cesar, abal ti in yánél an tsabál ka k'alej dhuchadh exladh.
42002002	Axé' xi k'a'ál dhuchadh exladhtaláb t'ajan tam ti a Kirinio pélak i ok'lek ti Siria.
42002003	Ani patal k'alelak abal ka dhuchadh exlan ti k'alek'ij ti in bichówil.
42002004	Ani a José kalej jayej ma ti in bichówil Nazaret, ajidh Galilea abal ka k'adhiy ti in bichówil a David a xi in bij Belén, ajidh ti Judea kom jajá' in k'imá' ani in yanétal pélak a David.
42002005	Abal ka dhuchadh exláj k'al a María in tomkíl, a xi yabáyej in exlámal, ani k'wajatak yab kwetém.
42002006	Ani wat'ey, tam ti k'wajatakchik taná', in bajuw an k'ij abal ka kó'on.
42002007	Ani in wa'tsindha' in k'a'ál tsakámil, ani in dhu'bay k'al i dha'ich k'wa'chim, ani in mo'ka' ti bá' in k'apumtal i ko'nél, kom yab wa'atsak i jolát abal jajá'chik ti atáj koytaláb.
42002008	Ani wa'atsakchik i kó'bitsix ti nixé' xi tsabál, a xi k'wajílak ti tómlom, in belkóm in oveja ko'nélilchik k'al i akal.
42002009	Ani xó' ka tsu'uw, jún in ángelil an Ajátik tejwa'méj ti jajá'chik, ani in witsidh puwenchixtal tajk'adh tomtsiyat, ani lej jik'eychik.
42002010	Po k'al an ángel uchan: Yab ki it jik'eychik, kom xó' ka tsu'uw, tu pidhál jún i Ítkáw a xi pél i lej kulbéltaláb, abal ti in yánél an bichówlom,
42002011	kom xowé' wa'tsinits abal tatá'chik, ti in bichówil a David, an K'ánix, a xi já'its a Cristo an Ajátik.
42002012	Ani axé' já'its an tejwa'médhomtaláb abal tatá'chik, ne'ets ka ela' an t'ele' malidh k'al i dha'ichláb, ani kwatsat ti in k'apumtal i ko'nél.
42002013	Ani ti in adhím tejwa'méj junkudh k'al an ángel jún kwenél i ejército ti k'ay'lál a xi in puwenchal a Dios, ani in ulalchik:
42002014	Witsidh puwenchidh a Dios ti wat'k'adh walk'i', Ani i koyataláb ti tsabál, alwa' awiltaláb abal an inikchik.
42002015	Ani xó', wat'ey, tam ti an ángelchik k'alenekits ti k'ay'lál, an kó'bitschik tamat ucháxinchik: Wanaj xó', ti Belén, ani ki tsu'uw axé' a xi wat'enek, a xi an Ajátik tu ólchámal.
42002016	Ani k'alejchik dhubatk'ij, ani in ela' a María, a José ani an t'ele' kwatsat ti al in k'apumtal i ko'nél.
42002017	Tam ti an kó'bitschik in tsu'uw, in ólna' jawa' a xi uchan ti in ebál an tsakam.
42002018	Ani patal a xi in ats'a'chik, in jik'pa' jawa' a xi an kó'bitschik in ulal.
42002019	Po a María in dhayál patal axé', ani in lupudh tsalpayal ti in ichích.
42002020	Ani an kó'bitsixchik wichiy, in witsidh puwenchal ani in pulik t'ilabnál a Dios ti k'al patal a xi in ats'ámal ani in tsu'úmal, jant'ini' ti ólchinénekchik.
42002021	Xó', tam ti wat'enekits waxik a k'icháj abal ki in t'okat kotoy an tsakam, in punchijchik in bij Jesús, já'its a xi k'al ti punchin k'al an ángel ok'xidh ka inkin ti ebóm.
42002022	Ani tam ti putun an k'ij abal ka t'okej a María, jant'ini' ti in Éylidh Káwintal a Moisés, jajá'chik in chi'dha' ti Jerusalén abal ki in utuw ti k'al an Ajátik,
42002023	jant'ini' k'wajat dhuchadh ti in Éylidh Káwintal an Ajátik: Patal i t'ele' kwitól a xi ki in japiy an ebóm ne'ets ka bijiyat ti santo pílmédhach abal an Ajátik, (Exo 13:2; 34:19; Num 18:15)
42002024	ani abal ki in bína' jún i tsemdhanél ts'akchixtaláb jant'ini' ti uludh ti in Éylidh Káwintal an Ajátik: Tsáb i bók' o tsáb i dhálam kuku'. (Lev 12:2, 6-8)
42002025	Ani xó' ka tsu'uw, taná' ti Jerusalén, k'wajatak jún i inik in bij Simeón, ani axé' xi inik pélak i bolidh ani k'ak'nax belkax, ani in aychalak in kanatbédhaxtal a Israel, ani an Espíritu Santo k'wajatak ti jajá'.
42002026	Ani jajá' japidh tejwa'médhanchámejak k'al an Espíritu Santo abal yabák ne'ets ki in tsu'uw i tsemláj ma ki in ok'xidh tsu'uw in Cristojil an Ajátik.
42002027	Ani ejédháj k'al an Espíritu Santo abal ka k'alej ti tiyópan, ani tam ti chi'dháj ti tiyópan an t'ele' Jesús k'al in pay'lómchik, abal ki in t'ajchij jant'ini' in ujnámtal an Éylidhkáw,
42002028	tám, jajá' in kitína' ani in labliy a Dios ani in uluw:
42002029	Xó' t'ek'at éylidh Ajátik, ka tak'iyits a abatwálejil ka k'alej k'al i koyataláb, Jant'ini' a káwintal;
42002030	Kom u wal in tsu'úmal a k'ánixtal,
42002031	A xi a t'ojojoyámal ti in tamét patal an bichówlom;
42002032	An tajaxtaláb abal ka tajk'an ti k'al an yab Judíochik, Ani i witsidh puwenchixtaláb ti k'al a bichówil Israel.
42002033	Ani a José k'al a María in jik'pálak patal a xi uluwáb ti in ebál a Jesús.
42002034	Ani a Simeón in labliychik, ani in ucha' a María in mím: Xó' ka tsu'uw, axé' xi tsakam k'wajat abal in ijkantal ani abal in ts'akíltal yántolom ti Israel, ani ti labidh tsu'bixtaláb a xi ne'ets ka tomólnadh t'ilabnáj;
42002035	ani jún i nakat kutsíl ne'ets ti lo'chij a alma ichích abal ka japidh tejwa'méj in tsalápil i yántolom ichich.
42002036	Ani k'wajatak taná' a Ana, an uxum tsu'bidh kawlómej, in tsakámil a Fanuel, a xi já'its ti kwenchal Aser, lej áchlábakits, ani k'wajinekak k'al in tomkíl búk i tamub talbél ti in ít t'okat chidhantal,
42002037	ani jajá' tsemchidhakits ma tsé' inik k'al tsé' i tamub, ani yabák pílmél ti tiyópan, po in t'ojonchal a Dios k'al i pabiltaláb ani k'al i ólontaláb tam k'icháj ani akal.
42002038	Ani chích ti nixé' xi oraj, in bínál i k'ak'námal ti k'al an Ajátik, ani in t'ila' ti in ebál an tsakam ti patal a xi in aychal an ts'a'idh wichbaxtaláb ti Jerusalén.
42002039	Ani tam ti in kidhbay patal jawa' yejentálak ti in Éylidh Káwintal an Ajátik, wichiychik ti Galilea, ti in bichówil Nazaret.
42002040	Ani an t'ele' puwel ani tsapikmélak ti in espíritu, ani t'uchelak k'al i tsalpadhtaláb, ani in lablidh ts'ejwalixtal a Dios k'wajatak ti jajá'.
42002041	Xó', in pay'lóm ani in mím k'alelak patal an tamub ti Jerusalén ti ajib Pascua.
42002042	Ani tam ti in putuw lajuj tsáb in tamúb, k'adhiychik junílek'ij jant'ini' in ujnámtal an ajib.
42002043	Ani tam ti kidhban in k'ijil an ajib, biyat wichélakchik, an kwitól Jesús jilk'on ti Jerusalén, ani a José ani in mím yabák in exlál,
42002044	ani in tsalpayalakchik abal a Jesús k'wajat ti al an mulkudh belalchik, k'alej jún k'icháj an bél ani in aliyalak ti in yanétalchik ani ti in exlowálchik;
42002045	ani kom yab in ela', wichiychik ki in aliy ti Jerusalén.
42002046	Ani wat'ey, talbél ti in óxchíl a k'icháj, in ela' ti tiyópan, taná' ti ketélak ti ts'ejel an exóbchixchik, in ots'ówiyalak ani in konówiyalakchik.
42002047	Ani patal jita' k'al ti ats'áb, lej jik'panalak k'al in exbaxtal ani k'al in tok'tsixtal.
42002048	Tam ti in tsu'uw, lej jik'tsonchik; ani k'al in mím uchan: Tsakam, ¿jale' tu t'ajchámal axé'? Xó' ka tsu'uw, naná' ani a pay'lóm, u k'wajinek tu aliy k'al i aykidh yajchiktaláb.
42002049	Tám, a Jesús in ucha'chik: ¿Jale' ti in aliyal? ¿Yabxe' a exlálchik abal yejentál Naná' ki in k'wajiy abal ku kwentananchij in k'ál u Pay'lóm?
42002050	Po jajá'chik yab in exbay an káwintaláb a xi k'al a Jesús ti uchan.
42002051	Ani pa'iy k'al jajá'chik, ani k'alej ti Nazaret, ani k'wajiy k'unat ti k'al jajá'chik; po in mím in dhayálak patal axé' xi káwintaláb ti in ichích.
42002052	Ani a Jesús puwelak ti bá' an tsalpadhtaláb, ti in yejéltal ani ti in alwa' tsu'udhtal a Dios ani an inikchik.
42003001	Xó', ti in lajuj bo'chíl an tamub tam ti pélak i ok'nom ts'álejláb a Tiberio Cesar, ani a Poncio Pilato pélak i ok'lek ti Judea, ani a Herodes jún i tsé'chíláb ts'álej ti Galilea, ani in ebchal Felipe i tsé'chíláb ts'álej ti Iturea ani ti Traconite tsabál, ani a Lisanias jún i tsé'chíláb ts'álej ti Abilinia tsabál.
42003002	Ani a Anás ani a Caifás pélak i ok'lek pale'chik. In káwintal an Ajátik chích ti k'al a Juan, in tsakámil a Zacarías, taná' ti joltom tsabál.
42003003	Ani k'alej ti in putát an tsabál ti in áytal an Jordán pulik itse', ólnomkáw k'al an pujantaláb abal ka joltiy a biyál xe'tsintal abal ka pakwlan an walabtaláb.
42003004	Jant'ini' ti k'wajat dhuchadh ti t'ulidh Dhuchlab a xi in k'ál an tsu'bidh káwlómej Isaías; a xi in ulal: An dhájantaláb a xi dhájax ti joltom tsabál: "Ka t'ojojonchijchik in bélil an Ajátik, Ka bolidhmédhanchij in bélil.
42003005	Patal an jo'chal ne'ets ka t'uchiyat, Ani patal an ts'én ani i bolchal ne'ets ka pa'báj, Ani a xi yunk'idh ne'ets ka bolidhmédháj, Ani an jólidh bél ne'ets ka pak'lalan;
42003006	Ani ti in yánél an atikláb ne'ets ki in tsu'uw in k'ánixtal a Dios." (Isa 40:3-5)
42003007	Ani in uchál an mulkunélchik a xi kalel abal ka pujayat k'al jajá': ¡Tatá'chik, in xits' iyalábil i at'ax tsan! ¿Jita' ti jik'padh ólchámal abal ki it adhláts ti k'al an k'ák' tsakúltaláb a xi ne'ets ka chích?
42003008	Jaxtám, ka t'aja' i tomnadh walíláb ejtíl a xi in joltiyámal in biyál xe'tsintal; ani yab ka tujchij ka uluwchik ti a ál: "I kwa'al a Abraham ti pay'lóm;" kom naná' tu uchál abal a Dios in ejtowal ki in ts'akbanchij in tsakámil a Abraham ma ti axé' xi t'ujubchik.
42003009	Aniyek'ij an jatsaj k'wajatits ti in ibíl an akante'chik; jaxtám, patal an akante' a xi yab in bínál i alwa' walíláb u t'ak'iyáb ani u jolowáb ti k'amal.
42003010	Ani an mulkunél in konoyalak, in ulal: ¿Janéy tám ki t'aja'?
42003011	Tok'tsin, ani in ucha'chik: A xi in kwa'al tsáb in jodhat kotón, ki in pidha' a xi yab in kwa'al; ani a xi in kwa'al i k'apnél, jayétsek'ij ki in t'aja'.
42003012	Tám, an báts'ul impuesto chích jayej abal ka pujayat, ani in ucha': Exóbchix, ¿ani wawá' janéy ki t'aja'?
42003013	A Juan in ucha'chik: Yab ka konoy wat'k'adh a xi jawa' it abadh.
42003014	An soldadochik jayej in konoy, in uluw: ¿Ani wawá', janéy ki t'aja'? Ani in ucha'chik: Yab ka jik'édhach kwé'ey ma ni jita', ma ni yab ki it janam jolbixin; ani ki it kulbéj k'al a jalbixtal.
42003015	Ani biyat an bichówlom k'wajatak ti aychix, ani ti in yánél tsalpopól ti in ichích max a Juan já'its a Cristo.
42003016	A Juan tok'tsin, ani in ucha' ti in yanél: K'al an chubaxtaláb naná' tu pujayalchik al i ja', po ta'tál jún a xi más tsáplidh kej naná', a xi naná' yab in tomnál ku wilchij in ts'ájlíl in pajab; Jajá' ne'ets ti pujaychik k'al an Espíritu Santo ani k'al i k'amal.
42003017	In ik'ob bet'nomtal in kwa'al ti in k'ubak, ani ne'ets ki in wejla' in tsa'umtal, ani ne'ets ki in tamkuy an trigo ti in wilté'il; ani ne'ets ki in chika' an konlab ti k'amal a xi yab jayk'i' ne'ets ka teptsin.
42003018	Ani k'al yántolom i pílchik i kanátlidh tak'bixtaláb in ólchalak an Ítkáw an bichówlom.
42003019	Po a Herodes an tsé'chíláb ts'álej, kom wi'idh tawnáj k'al a Juan ti in ebál a Herodías, já'its in tomkíl in ebchal Felipe, ani patal an pojkaxtaláb a xi a Herodes in t'ajámalak,
42003020	ani ti patal axé', in punk'unchiyej, kom in mapuy a Juan ti wik'axte'.
42003021	Xó' wat'ey, tam ti patal an k'wajílomchik pujnalak, a Jesús pujan jayej; ani biyat ól, japchin an k'ay'lál;
42003022	ani an Espíritu Santo pa'iy ti Jajá' ti ejtíl in iniktal i kuku', ani jún i janidh káw chích ti k'ay'lál a xi in ulalak: Tatá' pél tu k'ánidhowál Tsakámil; k'al tatá' u kwa'al u kulbéltal.
42003023	Ani Jajá', a Jesús tam ti in tujuw in t'ojlábil in tamúb pélak jún inik lajuj, jant'ini' ti tsalpanchábak, pélak in tsakámil a José, in tsakámil a Elí,
42003024	in tsakámil a Matat, in tsakámil a Leví, in tsakámil a Melki, in tsakámil a Jana, in tsakámil a José,
42003025	in tsakámil a Matatías, in tsakámil a Amós, in tsakámil a Nahum, in tsakámil a Esli, in tsakámil a Nagai,
42003026	in tsakámil a Maat, in tsakámil a Matatías, in tsakámil a Semei, in tsakámil a José, in tsakámil a Judá,
42003027	in tsakámil a Joana, in tsakámil a Resa, in tsakámil a Zorobabél, in tsakámil a Salatiel, in tsakámil a Neri,
42003028	in tsakámil a Melki, in tsakámil a Adi, in tsakámil a Cosam, in tsakámil a Elmodán, in tsakámil a Er,
42003029	in tsakámil a Josué, in tsakámil a Eliezer, in tsakámil a Jorim, in tsakámil a Matat, in tsakámil a Leví,
42003030	in tsakámil a Simeón, in tsakámil a Judá, in tsakámil a José, in tsakámil a Jonán, in tsakámil a Eliakím,
42003031	in tsakámil a Melea, in tsakámil a Mainán, in tsakámil a Matata, in tsakámil a Natán, in tsakámil a David,
42003032	in tsakámil a Isaí, in tsakámil a Obed, in tsakámil a Booz, in tsakámil a Salmón, in tsakámil a Naasón,
42003033	in tsakámil a Aminadab, in tsakámil a Aram, in tsakámil a Esrom, in tsakámil a Fares, in tsakámil a Judá,
42003034	in tsakámil a Jacob, in tsakámil a Isaac, in tsakámil a Abraham, in tsakámil a Taré, in tsakámil a Nacor,
42003035	in tsakámil a Serug, in tsakámil a Ragau, in tsakámil a Peleg, in tsakámil a Eber, in tsakámil a Sala,
42003036	in tsakámil a Cainán, in tsakámil a Arfaxad, in tsakámil a Sem, in tsakámil a Noé, in tsakámil a Lamek,
42003037	in tsakámil a Matusalén, in tsakámil a Enoc, in tsakámil a Jared, in tsakámil a Mahalaleel, in tsakámil a Cainán,
42003038	in tsakámil a Enós, in tsakámil a Set, in tsakámil a Adán, in tsakámil a Dios.
42004001	Xó', a Jesús t'uchat k'al an Espíritu Santo, in joltiy an Jordán itse' ani ne'dháj k'al an Espíritu ti joltom tsabál,
42004002	ani ma tsáb inik a k'icháj k'wajiy ti tilibnáb k'al an Tenekláb. Ani ti nixé' xi k'ij yab jant'oj in k'apuj, ani tam ti kidhban, k'a'iy.
42004003	Tám, k'al an Tenekláb uchan: Max pél ti Tsakámil a Dios, ka ucha' axé' xi t'ujub abal ka wenk'on ti k'apnél.
42004004	A Jesús tok'tsin ani in ucha': K'wajat dhuchadh: Yab expidh k'al i k'apnél ne'ets ka ejátlin an inik, po k'al patal in káwintal a Dios. (Deu 8:3)
42004005	Tám, an Tenekláb in ne'dha' ti jún i t'ek'at ts'én, ki in tsu'bidh ólchij ti jún adhík patal an ts'álejláb ti tsabál.
42004006	Ani an Tenekláb in ucha': Patal axé' xi éyaltaláb ne'ets tu pidha' tatá' ani in witsidh puwenchixtalchik, kom naná' in pidhach, ani jita' naná' ku lé'na', u pidhál,
42004007	jaxtám, max tatá', ti ki in pak'ludh k'ak'na', patal ne'ets ka k'álna'.
42004008	A Jesús tok'tsin, ani in ucha': Ki it tixk'an tu tamét Satanás, kom k'wajat dhuchadh: Tatá' ne'ets ka k'ak'na' an Ajátik a Diosil, ani expidh Jajá' ka t'ojonchij. (Deu 6:13)
42004009	Tám, ne'dháj ti Jerusalén, ani in punuw ti in t'ek'at ts'upk'intal an tiyópan, ani in ucha': Max Tatá' pél ti Tsakámil a Dios, ka bet'éna' ti a bá' tejé' abal alál;
42004010	kom k'wajat dhuchadh: In ángelilchik ne'ets ki in aba' abal ti beletna',
42004011	ani: Ti in k'ubak ne'ets ti dhaya', Itájak ka t'idhk'wa' a akan k'al i t'ujub. (Sal 91:11-12)
42004012	A Jesús tok'tsin ani in ucha': K'wajat uludh: Yab ka tilibna' an Ajátik a Diosil. (Deu 6:16)
42004013	Ani tam ti an Tenekláb in kidhbay patal an tilibnaxtaláb, nixk'in ti k'al Jajá' ti jún i wé' i k'ij.
42004014	Ani a Jesús wichiy k'al in ejtodhtal an Espíritu ti Galilea, ani k'alej t'iladh in bij ti in putát ani ti in tonídh an tsabál.
42004015	Ani exóbchixak ti in sinagogajilchik, ani witsidh puwenchábak ti k'al patal.
42004016	Ani chích ti Nazaret, ju'táj ti Jajá' yejey, ani jant'ini' ti in ujnám, otsits ti sinagoga ti k'ak'nadh k'icháj, ani kubiy ti ajum.
42004017	Ani pidhan in t'ulidh dhuchlábil an tsu'bidh káwlómej Isaías; ani tam ti in japiyámalits an t'ulidh Dhuchlab in ela' ju'táj ti k'wajatak dhuchadh:
42004018	In Espíritujil an Ajátik k'wajat ti bá' Naná', Kom ti in k'uwiyámal Abal ku ólna' an Ítkáw abal an ts'ejwantálchik, Ti in abámal abal ku jeldha' a xi yajchik t'e'pidh in ichích; Abal ku ólna' in walkantal a xi k'wajat wik'atchik, Ku pidha' in tsu'uxtal an jok'tsejchik; Ani ku walkandha' a xi ni'adh odhnach,
42004019	Abal ka ólnanchat an Ajátik an tamub in alwa' bats'uxtal. (Isa 61:1-2)
42004020	Tám, in t'uliy an Dhuchlab, ani in pidha' an abatnaneláb ani ketlej. Ani k'al patal a xi k'wajat ti sinagoga k'wajatak ti ejchikáb.
42004021	Ani in tujuw ki in ucha'chik: Xó', axé' a k'icháj putunal axé' xi Dhuchlab ti a ots'oxtalchik.
42004022	Ani patal in alwa' t'ilabnál, ani in jik'pál an káw a xi k'al i lablidh ts'ejwalixtaláb kalelak ti in wi'. Ani in uluwchik: ¿Yabxe' axé' já'its in tsakámil a José?
42004023	Jajá' in ucha'chik: K'al an chubaxtaláb ne'ets ti ki in ucha'chik axé' xi t'iplabkáw: "¡Ilálix, ka jeldha' ti a kwetém bá'! Patal an t'ajnél a xi i ats'ámal t'ajnének ti Capernaum, ka t'aja' jayej tejé' ti a tsabálil."
42004024	Ani in uluw junílek'ij: An chubaxtaláb tu uchál, abal ma ni jún i tsu'bidh káwlómej yab bats'udh ti in kwetém tsabálil.
42004025	K'al an chubaxtaláb tu uchálchik, abal ti in k'ichájil a Elías wa'atsak yántolom i tsemchidh uxum ti Israel, tam ti mapun an k'ay'lál óx i tamub k'al akak a íts', ani wa'tsin jún i pulik jayil ti in putát an tsabál.
42004026	Po ma ni k'al jita' jajá'chik, yab aban a Elías, expidh ti k'al jún i tsemchidh uxum ti Sarepta, ti Sidón tsabál.
42004027	Ani wa'atsak yántolom i ya'ul k'al i lepra ti Israel ti in k'ijil a Eliseo an tsu'bidh kawlómej, po yab jita' píl k'alej t'okedhach, expidh a Naamán Siriojíb.
42004028	Ani tam ti in ats'a'chik axé', ti in yánél a xi k'wajat ti sinagoga t'uchich k'al i k'ák' tsakúltaláb,
42004029	ani kubiychik, ani kaldháj ti eléb bichow, ani ne'dháj ma ti kotob ts'én ju'táj ti k'wajatak kubat in bichówilchik abal ka ijkáj.
42004030	Po a Jesús wat'k'an ti ts'ejel jajá'chik, ani k'alejitsk'ij.
42004031	Tám, a Jesús pa'iy ti Capernaum, jún i bichow ti Galilea tsabál, ani tam k'ak'nadh k'icháj in exóbchalakchik.
42004032	Ani jajá'chik in jik'pálak in exóbchixtal, kom in káwintal pélak k'al i éyaltaláb.
42004033	Ani ti sinagoga k'wajatak jún i inik a xi in kwa'al jún i espíritu a xi pélak i at'ax demonio, ani dhájan k'al i janidh káw;
42004034	in ulal: Tu ku jila; ¿janéy a kwa'al k'al wawá', Jesús Nazaretíb? ¿It che'nekits tu ku tala'bédha'? U exlál jita' Tatá', in santo Tsakámil a Dios.
42004035	Po a Jesús in wi'idh tawna', in ucha': ¡Ki it kwék'ij ani ki it kalej ti jajá'! Tám, an demonio in kwajla' taná' ts'ejel, kalej ti jajá' ani yab in ts'ojbédha'.
42004036	Ani ti in yánél lej jik'pan ani tamat t'ilomchik, in ulal: ¿Janéy tam káw já'its axé'? Kom k'al i éyaltaláb ani k'al i ejtodhtaláb in abatnál an at'ax demonio, ani kalelchik.
42004037	Ani in t'iladh bij k'alej ólnadh ma ju'támk'ij ti in tonídh an tsabál.
42004038	Ani a Jesús kubiy ani kalej ti sinagoga, ani otsits ti in k'imá' a Simón. Ani in uxum iyám a Simón in kwa'alak jún i tsapik k'ak'éltaláb, ani jajá'chik in lej konchij abal ki in tsu'uw.
42004039	Ani utey ti k'al an mímláb, ani in wi'idh tawna' an k'ak'éltaláb, ani an k'ak'éltaláb tixk'an, ani wi'pachk'ij ts'akiy, ani t'ojchichláts abal jajá'chik.
42004040	Ani tam ti a k'icháj uk'tsinalits, patal a xi in kwa'al i ya'ul k'al pílchik i yaw'láts, chi'dháb ti Jajá', ani a Jesús in mo'ka' in k'ubak ti patal jajá'chik ani in jeldhál.
42004041	Aniyek'ij an demoniochik kalel ti yántolom, dhájnalchik, ani in ulal: Tatá' já'its it Cristo, in Tsakámil a Dios. Ani a Jesús in wi'idh tawnálchik ani yab in walkál ka káwin, kom exláb abal Jajá' já'itsak a Cristo.
42004042	Ani tam ti chudhey, ówméj ani k'alej ti jún i joltom tsabál; ani an mulkunélchik in aliy, ani chích ju'táj ti k'wajat ani t'ok'bayábak abal yab ka joltiyatchik.
42004043	Po Jajá' in ucha'chik: Yejentál ku ólna' in ts'álejlábil a Dios ti pílchik an bichow, kom ti k'al axé' Naná' in abámej.
42004044	Ani ólnomkáw ti sinagogachik ti Galilea.
42005001	Xó' wat'ey, a Jesús k'wajatak ti lejem Genesaret, ani k'al an bichówlom k'its'k'omyábak abal ki in ats'a'chik in káwintal a Dios.
42005002	Ani in tsu'uw tsáb i tan a xi k'wajat ti in walte'líl an lejem, ani an dháchul to'olchik pa'inekak abal ki in pak'uw in dhachuxtal.
42005003	Ani a Jesús k'adhiy ti jún nixé' xi tán, a xi pélak in k'ál a Simón, ani in konchij abal ki in ówmédha' wé' ti tsabál; ani ketlej, ani taná', ti al an tan in exóbchalak an mulkunél.
42005004	Xó' tam ti putun ti káw, in ucha' a Simón: Ki it k'alej ti an lupudh lejem, ani ka uk'dha' a dhachuxtalchik abal ti it dháchul to'ol.
42005005	Tok'tsin a Simón, in ucha': Ok'óxlom, patal akal u t'ojonének, ani yab i kaldhámal jant'oj, po k'al Tatá' a káwintal ne'ets ku uk'dha' an dhachuxtaláb.
42005006	Ani tam ti in baliyámalits, in mapuy lej wat'adh yán i to'ol ani ma mits'k'anal in dhachuxtal.
42005007	Tám, in t'ajchij i t'iplab in at juntal a xi k'wajat ti píl i tan, abal ka chích ka tolmiyat; ani chíxchik, ani in t'uchiy tsablom an tan, antsaná' ma tokotits ka uk'tsin.
42005008	Tam ti a Simón Pedro in tsu'uw axé', pak'lun ti in k'walál a Jesús, ani in uluw: ¡Ajátik, ki it tixk'an ti k'al naná', kom pél in waláblom inik!
42005009	Kom k'wajatak jik'padh, ani patal a xi k'wajat k'al jajá', ti in ebál an dhachultaláb k'al an to'ol a xi in dhachúmalakchik,
42005010	aniyek'ij a Jacobo ani a Juan, in kwitólilchik a Zebedeo, a xi pélak in at juntal a Simón. Ani a Jesús in ucha' a Simón: Yab ki it jik'ey; ma ti xowé' ne'ets ti it dháchul atikláb.
42005011	Ani tam ti in chi'dha'chik an tan ti tsabál, in jila'chik patal, ani in áyna' a Jesús.
42005012	Ani wat'ey, biyat a Jesús k'wajatak ti jún i bichow, xó' ka tsu'uw, jún i inik molk'odh k'al i lepra yaw'láts, in tsu'uw a Jesús, ani pak'lun, ani in lej konchal, in ulal: Ajátik, max a lé'ak, a ejtowal ti ki in t'okedha'.
42005013	Tám, a Jesús, in lujkuw in k'ubak, in taka' ani in uluw: U lé', ki it t'okejits. Ani wi'pachk'ij an lepra yaw'láts tixk'an.
42005014	Ani a Jesús in punúbchij abal yab jita' ki in ólchij, in ucha': Ki it k'alej ti it tsu'táb k'al an pale' ani ka bína' an ts'akchixtaláb abal k'al a t'okeltal, jant'ini' in aba' a Moisés, abal ka tejwa' tso'óbliychik.
42005015	Po in t'ilabnadh bij buk'elak más; ani tamkunal yántolom abal ki in ats'a'chik ani abal ka jeldhájchik k'al in ya'úts.
42005016	Po a Jesús pílmélak ti i joltom tsabálchik, ani ólak.
42005017	Ani wat'ey jún a k'icháj, biyat k'wajat ti exóbchix, ani k'wajatak taná' ketetedh i Fariseochik ani i bajudh exóbchixchik k'al an Éylidhkáw a xi che'nek ti in yánél an kwenchalábchik ti Galilea ani ti Judea, ani ti Jerusalén; ani in ejtodhtal an Ajátik k'wajatak taná' abal ka jeldhaxin.
42005018	Ani xó' ka tsu'uw, i inikchik in chi'dhál ti jún i waytaláb, jún i tsámbej inik, ani in aliyalakchik abal ki in ódha', ani ki in k'wajba' ti in tamét a Jesús.
42005019	Ani kom yab in ela' jant'odha' ki in ódha' ti in ebál an mulkunél, k'adhiychik ti in ók' an atáj, ani taná' ti in ók'ól in pa'ba'chik an waytaláb, ani in k'wajba' ts'ejel, ti in tamét a Jesús.
42005020	Ani tam ti in tsu'chij in belomtalchik, in uluw: Tatá' inik, a walab pakwladhits.
42005021	Tám, an bajudh exóbchixchik ani an Fariseochik in tujuw ti tsalpopól, in uluwchik: ¿Jita' já'its axé' a xi in káwnál i at'ax káwtaláb? ¿Jita' in ejtowal ki in pakwla' i walabtaláb, max yab expidh a Dios?
42005022	Po tam ti a Jesús in exlanchij in tsalápilchik, tok'tsin ani in ucha'chik: ¿Janéy tam tsalpopóltaláb a xi a kwa'alchik ti a ichích?
42005023	¿Jawa' já'its más yab k'ibat, ka uluw: "A walab pakwladhits," o ka uluw: "Ki it kubiy ani ki it beláts"?
42005024	Po abal ka exla' abal in Tsakámil an Inik in kwa'al i éyaltaláb ti tsabál abal ki in pakwla' i walabtaláb (in ucha' an tsámbej ya'ul), ¡tatá' tu uchál, ki it kubiy, ka pena' a waytal ani ki it ayinits ti a k'imá'!
42005025	Ani wi'pachk'ij kublemáts ti in tamét jajá'chik, in pena' an waytaláb ju'táj ti kwatsatak, ani ayin ti in k'imá', in witsidh puwenchal a Dios.
42005026	Ani ti in yánél wat'adh ti jik'tson, ani in witsidh puwenchal a Dios, ani t'uchat k'al i jík'ib, in ulalchik: Xowé' i tsu'úmal i labidhtaláb.
42005027	Ani talbél axé' kalej ani in tsu'uw jún i báts'ul impuesto, in bij Leví, ketél ju'táj ti bats'uwáb an tumín, ani in ucha': Ti ki in ts'at'énchij.
42005028	Ani jajá' in joltiy patal, kubiy ani in ts'at'énchij.
42005029	Ani a Leví in t'ajchij jún i pulik k'apútstaláb ti in k'imá'; ani wa'atsak jún i yetsej kwenél i báts'ul impuesto ani pílchik a xi ketetedh k'al jajá'chik.
42005030	Ani an bajudh exóbchixchik ani an Fariseochik in kúx t'ilabnál ti in tomól an exóbalchik, in ulal: ¿Jale'chik ti it junkudh k'apul ani it uts'al k'al i báts'ul impuesto ani k'al i waláblomchik?
42005031	Tok'tsin a Jesús in ucha'chik: A xi lubach yab in yajinchal i ilálix, expidh a xi ya'ulchik.
42005032	Naná' yab in che'nek ku kaniy i bolidh inikchik, po an waláblomchik abal ki in joltiy in biyál xe'tsintal.
42005033	Ani jajá'chik in ucha': ¿Jale' in exóbalilchik a Juan pabil yáníl, ani in t'ajál i ólontaláb aniyek'ij a xi in áynál an Fariseochik, po a xi tatá'chik k'apul ani uts'al?
42005034	A Jesús in ucha'chik: ¿Eltidh walám ka pabindha' an ja'úblábchik ti al an tomkinéltaláb, biyat k'wajat an tomkinél inik k'al jajá'chik?
42005035	Po a k'icháj ne'ets ka chích, tam ti an tomkinél inik ne'ets ka tixk'áj ti jajá'chik, tám, ne'ets ka pabilátschik ti nixé' xi k'ij.
42005036	Tám, in ucha'chik jún i t'iplabkáw: Ma ni jita' yab in pach'k'wiyal jún i biyál k'wa'chim k'al a xi ít, kom max aníts a xi ít mits'k'anal, aniyek'ij a xi ít yab mak'wchidh junkunal k'al a xi biyál.
42005037	Ani yab jita' in jolowal i ít bók ti biyál ót' balixtaláb; max aníts, an ít bók ne'ets ki in mits'a' an ót' balixtaláb ani ne'ets ka wak'lan, ani an ót' balixtaláb ne'ets ka taley.
42005038	Po an ít bók yejentál ka jolowat ti ít ót' balixtaláb; ani tsablom ne'ets ki in kuxuy owat.
42005039	Ani yab jita' a xi ki in uts'a' an biyál bók wi'pachk'ij in lé' a xi ít; kom in ulal: "An biyál bók más alwa'."
42006001	Xó' wat'ey ti in tsabchíl an k'ak'nadh k'icháj, talbél a xi k'a'ál, biyat a Jesús in wat'enchal jún i ts'ulél, in exóbalilchik in jixál an t'uchuwchik abal ki in k'apuj, in k'uchiyal k'al in k'ubak.
42006002	Ani talchik i Fariseochik in ucha': ¿Jale' ti a t'ajálchik a xi yab walkadh ka t'aja' ti k'ak'nadh k'icháj?
42006003	A Jesús tok'tsin ani in ucha'chik: ¿Ma ni a axé' yab a ajiyámalchik, janéy a David in t'aja', tam ti k'a'ílak ani a xi k'wajatchik k'al jajá',
42006004	jant'odha' ti otsits ti in k'imá' a Dios, ani in uma' an t'iplab bok'ól, a xi yab walkadh ka k'apuj po expidh an pale'chik, ani in k'apuj ani in pidha' jayej a xi k'wajatak k'al jajá'?
42006005	A Jesús in ucha'chik: In Tsakámil an Inik pél jayej i Ajátik ti k'ak'nadh k'icháj.
42006006	Ani wat'ey ti júnakej k'ak'nadh k'icháj, otsits ti sinagoga ani exóbchíxin. Ani k'wajatak taná' jún i inik a xi in kwa'alak wayenek in winab k'ubak.
42006007	Ani kwatskwímtejak k'al an bajudh exóbchixchik ani k'al an Fariseochik, abal ka tsu'tat max tam k'ak'nadh k'icháj ki in jeldha' abal ki in ejtow ki in ela' jant'odha' ki in jolbidh káwliy.
42006008	Po Jajá' in exlanchalak in tsalápilchik, ani in ucha' an inik a xi wayenek in k'ubak: Ki it kubiy ts'ejel. Ani jajá' ts'akiy ani kubiy.
42006009	Tám, a Jesús in ucha'chik: Ne'ets tu konówiychik k'al jún jant'oj, ¿walkadhxe' tam k'ak'nadh k'icháj ka t'aja' a xi alwa' o a xi yab alwa'? ¿Ka k'ániy an ejataláb o ka tala'bédha'?
42006010	Ani in met'a' ti in yánél a xi k'wajat ti in tonídh, in ucha' an inik: Ka lujkuw a k'ubak. Ani in t'aja' antsaná', ani wichiy ti alwa' in k'ubak jant'ini' a xi júnakej.
42006011	Ani jajá'chik t'uchich k'al i k'ák' tsakúltaláb ani dhéy t'ilmátschik abal janéy ki in ejtow ki in t'ajchij a Jesús.
42006012	Ani wat'ey, nixé' a k'ichájchik, a Jesús k'alej ti ól ti jún i ts'én, ani in áynanchij ki in paka'bédha' a Dios patal an akal.
42006013	Ani tam ti tajk'anits, in kaniy in exóbalilchik, ani in takuy lajuj tsáb, a xi in bijiy jayej ti apóstolchik.
42006014	Já'its a Simón a xi in bijiy jayej ti a Pedro, ani in ebchal a Andrés; a Jacobo, ani a Juan, a Felipe ani a Bartolomé,
42006015	a Mateo, a Tomás, a Jacobo kwitól Alfeo, a Simón a xi bijiyábak ti ijchím lé'nom,
42006016	ani a Judas in yanétal a Jacobo, ani a Judas Iscariote, a xi in t'aja' ti tsinat bínom.
42006017	Ani pa'iy k'al jajá'chik ani kubiy ti jún i pak'chal tsabál ani k'al jún kwenél in exóbalilchik, ani jún i yetsej mulkunél i bichówlom a xi che'nek ki in ats'a' ani ka jeldhájchik k'al in ya'úts; ti in putát Judea ani Jerusalén, ani ti tsabál walte' ja' ti Tiro ani Sidón;
42006018	ani a xi k'wajatak ti odhnáb k'al i at'ax espíritu, u jeldháb.
42006019	Ani ti in yánél an mulkunél in lé'ak ki in taka'; kom ti Jajá' kalelak i labidhtaláb ani in jeldhálak patal.
42006020	Ani in dhaya' in wal ti k'al in exóbalilchik, in uluw: Yán ti it pidhóblidh tatá'chik ti it ts'ejwantál, Kom pél a k'ál in Ts'álejlábil a Dios.
42006021	Yán ti pidhóblidh a xi xowé' k'a'íl, Kom ne'ets ka ajwedhájchik. Yán ti pidhóblidh a xi xowé' uk'nal, Kom ne'ets ti it te'nalchik.
42006022	Yán ti it pidhóblidh, tam an inikchik ti at'a', Ani tam ka ówméj ti k'al tatá'chik, ani ti t'ajchij a tidhéj, Ani ti odhnax káwnanchij a bij, Ti in ebál in Tsakámil an Inik.
42006023	Ki it lej kulbéjchik nixé' a k'icháj ani ki it t'ikon k'al i k'ijidhtaláb, Kom xó' ka tsu'uw, a jalbixtal lej púlik ti k'ay'lál, Kom in pay'lómchik an tsu'bidh káwlómejchik antsaná' in t'ajchij.
42006024	Po ¡ay abal tatá'chik ts'alat atikláb! Kom a bats'uwámalits a kanatbédhaxtal.
42006025	¡Ay abal tatá'chik, a xi xowé' it k'wajat ajwének! Kom ne'ets ki it k'a'iy. ¡Ay abal tatá'chik, a xi xowé' it te'nal! Kom ne'ets ti it yajajál ani ne'ets ti it uk'nalchik.
42006026	¡Ay abal tatá'chik, tam patal an inikchik ti alwa' t'ilabna'! Kom in pay'lómchik antsaná' in t'aja' ti k'al an janam tsu'bidh káwlómejchik.
42006027	Po tatá'chik a xi a ats'ál, tu uchál, ka k'ánidha' a tomólnáxil, ka t'ajchij alwa' a xi ti at'ál;
42006028	ka labliy a xi ti at'ax uchál, ani ki it ólon abal k'al a xi ti jolbidh káwliyal.
42006029	Ani a xi ti kwadhchij jún a ts'a'úb, ka ólchij a xi jumpok'e'; ani a xi ti tixk'anchij a jodhat kotón, yab jayej ka k'ánchij a wát.
42006030	Patal a xi ti konchij, ka pidha'; ani a xi ti umchij a xi tatá' a k'ál, yab ka konchij ti wichbanchij.
42006031	Jant'ini' ti a lé' an inikchik ki in t'aja' k'al tatá'chik, antsaná' ka t'aja' teyej ti k'al jajá'chik.
42006032	Kom max a k'ánidhálchik expidh a xi ti k'ánidhál, ¿janéy tam k'ak'námaltaláb a kwa'alchik? Kom ma an waláblom in k'ánidhál jayej jita' k'al ti k'ánidhábchik.
42006033	Ani max a t'ajchal a xi alwa' jita' ti t'ajchal alwa', ¿janéy tam k'ak'námaltaláb a kwa'alchik? Kom an waláblom in t'ajál jayétsej.
42006034	Ani max a matinchal nixé'chik ti jita' a ayál ti wichbanchij, ¿janéy tam k'ak'námaltaláb a kwa'alchik? Kom an waláblom in matinchal in at waláblom abal ki in bats'uw jayétsej.
42006035	Po tám, ka k'ánidha' a tomólnáxilchik, ka t'aja' alwa', ka matiy, yab ka aychij ki it wichbanchat jant'oj; ani a jalbixtal ne'ets ka ko'oy púlik, ani ne'ets ti it tsakamláb ti k'al a xi Wat'k'adh T'ek'at, kom Jajá' pél i alwa' ti k'al a xi yab in bínál i k'ak'námal ani ti k'al an pojkaxchik.
42006036	Jaxtám ka t'aja' ti it yajnanchixchik, jant'ini' a Pay'lóm pél i yajnanchix jayej.
42006037	Yab ki it weladh pílmédhomáts ani yab ne'ets ki it weladh pílmédháj, yab ki it weladh jolbixin ani yab ne'ets ki it weladh jólbiyat; ka pakwla' ani ne'ets ki it pakwlanchat.
42006038	Ka bína', ani ne'ets ki it pidhan, alwa' lejbadh, ni'adh, tinidh, ani ok'ádh ne'ets ki it pidhan ti a akíl. Kom k'al an lejab a xi tatá' a lejbaxnál, ne'ets ki it wichk'odh lejbayat.
42006039	In ucha' jayej jún i t'iplabkáw: ¿Walám jún i jok'tsej in ejtowal ti chúmlix k'al júnakej jok'tsej? ¿Yabxe' ne'ets ka ijkan tsablom ti al an pok'jól?
42006040	An exóbal yab ebál in éy kej an exóbchix, po patal jita' putat exóbindhach, ne'ets ki in t'aja' ejtíl in exóbchixal.
42006041	¿Ani jale' ti a met'enchal an konlab ti in tsu'uxtal a ebchal, ani yab a tsu'tal an pelok' a xi k'wajat ti a kwetém tsu'uxtal?
42006042	¿O jant'odha' ti ne'ets ka ejtow ka ucha' a ebchal: "Ebchal, ti ki in walka' tu kaldhanchij an amúl ti a tsu'uxtal," ani yab a kwentanál an pelok' a xi k'wajat ti a wal? Tatá' nits'binélom, ka tixk'a' ok'ox an pelok' ti a kwetém tsu'uxtal, ani tám ne'ets ka tajk'an a tsu'uxtal abal ka ejtow ka tixk'anchij an amúl a xi k'wajat ti in tsu'uxtal a ebchal.
42006043	Yab pél i alwa' akante' a xi in bínál i at'ax walíláb, ma ni yab já'its i at'ax akante' a xi in bínál i alwa' walíláb.
42006044	Kom patal an akante' exlantál k'al in kwetém walíl; kom yab tamkuyáb i higo walíláb ti t'oyol k'ídh, ma ni tamkuyáb i t'udhup walíláb ti k'ídhlom.
42006045	An inik a xi alwa', ti in alwa' tesorojil ti in ichích in kaldhál jawa' alwa', ani an pojkax inik, ti in yab alwa' tesorojil ti in ichích in kaldhál jawa' yab alwa', kom k'al ti in t'uchém in ichích in wi'kóm.
42006046	¿Jale' ti in bijiyalchik: "Ajátik, Ajátik;" ani yab a t'ajál jawa' a xi naná' u ulal?
42006047	Patal a xi che'el ti k'al Naná', ani ti in ats'anchal u káwintal, ani in t'ajál, ne'ets tu ólchijchik ejtíl jita' já'its jajá'.
42006048	Já'its ejtíl jún i inik a xi in kubál jún i atáj, ani in lupudh tsaja', ani in k'wajbanchij in akníl ti t'ujub, ani tam ti chích an uk'eltaláb, an pulik itse' chích ki in nixa', po yab in ejtow ki in ema' kom k'wajatak aknidh ti t'ujub.
42006049	Po a xi in ats'a', ani yab in t'aja', já'its ejtíl an inik a xi in kubál in k'imá' ti tsabál, ani yab in aknidh ts'ákliy; ani an pulik itse' chích ti nixáb, ani wi'pachk'ij ijkan, ani nixé' xi atáj k'alej lej púlik in pakluntal.
42007001	Xó' talbél, tam ti in putundha' patal in káwintal a xi in ats'ál an bichówlom, otsits ti Capernaum.
42007002	Ani in abatnanélil jún i centurión abatnom k'wajatak ya'ul, a xi in lej k'ánidhálak, lej elbadh ani utat ka tsemets.
42007003	Tam ti an centurión beletnom in ats'a' abal t'ilnal a Jesús, in abchij an yejtselábchik a xi pél i Judíochik, in lej konchal abal ka chích ani ka jeldhanchat in abatnanélil.
42007004	Xó', tam ti ulitschik ti k'al a Jesús, in lej paka'bédhálak k'al i ik'ax káw, in ulal: In tomnál ka t'ajchij axé',
42007005	kom k'ánidhom k'al i kwenél bichówil, ani tu kubchámal jún i sinagoga.
42007006	Tám, a Jesús k'alej k'al jajá'chik. Ani tam ti k'wajatak utatits ti in k'imá', an centurión abatnom in aba' in ja'úbchik abal ka uchan: Ajátik, yab ka it'ixbédha' ti a bá', kom yab in tomnál ki it otsits tu padhélil;
42007007	jaxtám, u tsalpay ma ni yab in tomnál abal ki in chích ti k'al Tatá'; po expidh ka uluw an káw ani u abatnanélil ne'ets ka jeley.
42007008	Kom naná' pél neyej in inik a xi u kwa'al jita' ti in abatnál, ani u kwa'al i soldadochik al u abatnaxtal; ani tam ku ucha' axé': "Ki it k'alej," u k'alel; ani júnakej: "Ki it chích," ani che'el; ani u abatnanélil: "Ka t'aja' axé'," ani in t'ajál.
42007009	Tam ti a Jesús in ats'a' axé', in lej jik'pa', ani wilk'in ani in ucha' an mulkunél a xi k'al ti ts'at'k'ómtej: Tu uchálchik, kej ma ni ti Israel yab u elámal jún i pulik belomtaláb ejtíl axé'.
42007010	Ani tam ti wichiychik ti atáj a xi abámej, in ela' jelnek an abatnanél a xi k'wajatak ya'ul.
42007011	Ani xó' wat'ey, tam ti chudhey, a Jesús wat'elak ti jún i bichow bijidh Naín, ani yántolom in exóbalil ne'etsak k'al Jajá', ani jún i yetsej mulkunél.
42007012	Ani tam ti utey ti in wi'lébil an bichow; xó' ka tsu'uw, k'wajatak ti kaldháb jún i tsemélom, a xi pélak i junkats tsakamláb k'al in mím, ani pélak i tsemchidh uxum; ani k'al jajá' jún i yetsej mulkunél a xi ti bichow.
42007013	Ani tam ti an Ajátik in tsu'uw an uxum, in yajnanchij ani in ucha': Yabáts ki in uk'nal.
42007014	Ani a Jesús utey ani in taka' an tséy, ani an ne'dhomchik kublemáts. Ani in ucha': Kwitól inik, tatá' tu uchál, ki it ts'akiy.
42007015	Tám, a xi tsemnekak, ts'akpaláts ani in tujuwj ti káw; ani a Jesús in bína' ti k'al in mím.
42007016	Ani jún i jík'ib chích ti patal, ani in witsidh puwenchal a Dios, in ulalchik: Jún i pulik tsu'bidh káwlómej ts'akinek ti bá' wawá'; ani a Dios in tsa'biyámal in bichówil.
42007017	Ani in t'ilabnadh bij buk'ey ti in putát Judea, ani ti in putát in tonídh nixé' xi tsabál.
42007018	Ani a Juan ólchin patal axé' k'al in exóbalilchik; tám, in kaniy tsáb in exóbalil,
42007019	ani in aba' ti k'al a Jesús abal ka konówiyat; in uluw: ¿Já'its Tatá' a xi tálak, o ki aychij júnakej?
42007020	Tam ti ulits an inikchik ti k'al a Jesús, in uluwchik: A Juan pujax tu abámal ti Tatá' abal tu konówiy: "¿Já'its Tatá' a xi tálak o ki aychij júnakej?"
42007021	Ti nixé' xi oraj a Jesús in jeldha' yántolom k'al in ya'úts, ani i yajchik odhnaxtaláb, ani i at'ax espírituchik, ani yántolom i jok'tsej in pidha' in tsu'uxtal.
42007022	Tám, a Jesús tok'tsin, in ucha'chik: Ki it k'alej ani ka ólchij a Juan janéy a tsu'úmal ani a ats'ámalchik, jant'odha' an jok'tsej tsu'ux; a xi tsámbej k'al in akan belal; a xi ya'ul k'al i lepra t'okelchik; a xi tsinej, ots'ox; an tsemélomchik ts'akíl ani an ts'ejwantálchik, ólchinal an Ítkáw,
42007023	ani yán ti pidhóblidh jita' yab t'idhk'wanal k'al Naná' tu ebál.
42007024	Tam ti k'alejits in abát a Juan pujax, a Jesús in tujchij ki in ucha' an mulkunélchik ti in ebál a Juan: ¿Janéy it kalej a tsu'tal ti joltom tsabál? ¿Jún i pákáb tinidh k'al an ik'?
42007025	Po ¿janéy it kalej a tsu'tal? ¿Jún i inik molk'odh k'al i ts'alat k'wa'chim? Xó' ka tsu'uw, a xi in kwa'alchik i jalbidh k'wa'chim, u ts'alat k'wajíl ti in ts'alat k'imá' i ts'álejchik.
42007026	Po ¿janéy it kalej a tsu'talchik? ¿Jún i tsu'bidh kawlómej? ¡Aníts, tu uchálchik ani lej más kej jún i tsu'bidh kawlómej!
42007027	Axé' já'its jajá' ju'táj ti k'wajat dhuchadh: Xó' ka tsu'uw, Naná' u abál u ólchixal ok'xidh ti a wal, a xi ne'ets ti t'ojojonchij a bélil. (Isa 40:3; Mal 3:1; 4:5-6)
42007028	Tu uchál abal a xi wa'tsinénekchik ti ba' i uxum, yab wa'tsinének jún más púlik i tsu'bidh káwlómej kej a Juan pujax; po a xi más tsipti' ti in ts'álejlábil a Dios, já'its a xi más púlik in éy kej jajá'.
42007029	Ani ti in yánél an bichówlom a xi in ats'a' ani an báts'ul impuestochik, in ko'oy ti bolidh a Dios, tam ti pujanchik k'al in pujaxintal a Juan.
42007030	Po an Fariseochik ani an wit'om Éylidhkáw in k'e'átna' in tak'bixtal a Dios ti in tomól jajá'chik, kom yab in lé'na' ka pujayatchik k'al a Juan.
42007031	Ani an Ajátik in uluw: ¿Jant'odha' tu ku jumbáxiy an inikchik ti axé' xi xits' k'wajílom? ¿K'al janéy in juntalnál?
42007032	In juntal ejtíl an kwitólchik a xi ketlel ti ts'ejel bichow, ani kanixchik in ulal: "U tsúlmáts Ani yab it bixmátschik, U yajajál ajtin Ani yab it uk'inchik."
42007033	Kom chích a Juan pujax, a xi yabák k'apul bok'ól ma ni in uts'ál i bók, ani a ulalchik: "Jajá' in kwa'al i demonio."
42007034	Chích in Tsakámil an Inik a xi k'apul ani uts'al, ani a ulalchik: "Xó' ka tsu'uw, jún i inik k'apts'uts'úl ani uts'al bók, in ja'úb i báts'ul impuesto, ani i waláblomchik."
42007035	Po an tsalpadhtaláb tejwa'mél bolidh ti k'al patal in tsakámil.
42007036	Jún i Fariseo in kaniy a Jesús abal ka k'apúts k'al jajá'. Ani k'alej ti in k'imá' an Fariseo, ani jedhat koyóts.
42007037	Xó', jé'itsk'ij jún i uxum a xi tál ti bichow a xi pélak i walbinélom, tam ti in exla' abal a Jesús k'wajatak jedhat koyómadh ti in k'imá' an Fariseo, in chi'dha' jún i balixtaláb alabastro k'al i niwiwíltaláb,
42007038	ani utey ti in kúx, ti in akan, uk'nal, ani in tujchij ki in ats'edhanchij in akan k'al in ja'líl in wal, ani ki in wayédha' k'al in xi'íl, ani in ts'uts'banchal in akan, ani in k'uwinchal k'al an niwiwíltaláb.
42007039	Xó', tam ti an Fariseo a xi k'al ti kaniyámej in tsu'uw, káwin ti in ál, in uluw: Axé', max pélak i tsu'bidh kawlómej, ne'ets ki in exla' jita' já'its ani janéy tam uxum a xi k'al ti taknal, kom pél jún i walbinélom.
42007040	Tám, a Jesús tok'tsin ani in ucha': Simón, u kwa'al jún jant'oj tu ucha'. Jajá' in uluw: Exóbchix, ka uluw.
42007041	Jún i mátil tumín in kwa'alak tsáb i tók'lidh inik; jún tók'lidhak k'al 500 i denario tumín, ani a xi júnakej tsáb inik lajuj.
42007042	Ani kom jajá'chik yabák in kwa'al jant'oj k'al ki in jalbiy, in pakwlanchij tsablom. Tám xó', ti ki in ucha', ¿k'al jita' jajá'chik ne'ets más ka k'ánibéj?
42007043	A Simón tok'tsin ani in uluw: U tsalpayal abal k'al nixé' a xi in pakwlanchij más. A Jesús in ucha': A weladh uluw ti in boltal.
42007044	Ani wilk'in ti k'al an uxum, ani in ucha' a Simón: ¿A tsu'tal axé' xi uxum? In otsits ti a k'imá', ani yab ti in pidha' i ja' abal k'al u akan; po axé' ti in t'akchámal u akan k'al in ja'líl in wal, ani k'al in xi'íl in wayédhámal.
42007045	I ts'uts'baxtaláb yab ti in pidha', po axé' ma ti in otsenek, yab koyómadh ti in ts'uts'banchij u akan.
42007046	U ók' yab ti in k'uwchij k'al i aceite, po axé' ti in k'uwchámal u akan k'al i niwiwíltaláb.
42007047	Jaxtám, tu uchál, in yántolom walab pakwlanchidhits, kom lej k'ánidhaxin. Po jita' pakwlancháb wé', k'ánidhax wé'.
42007048	Ani in ucha' an uxum: A walab pakwladhits.
42007049	Ani a xi k'wajatak jedhat koyómadhchik in tujuw ki in uluw ti in ál jajá'chik: ¿Jita'xe' já'its axé' a xi in pakwlál jayej i walabtaláb?
42007050	Po a Jesús in ucha' an uxum: A belomtal ti k'ániyámal, ki it k'alejits k'al i koyataláb.
42008001	Xó' wat'ey, talbél axé', a Jesús k'alej ti patal an bichow ani an kwenchalchik, in ólnál ani in buk'nál in Ítkáwintal in ts'álejlábil a Dios, ani an lajuj tsáb k'al Jajá'.
42008002	Ani talchik i uxum a xi jeldhámej a xi in kwa'alak i at'ax espíritu ani i yaw'láts; já'its a María bijidh Magdalena, a xi ti jita' k'al kalej búk i demonio,
42008003	a Juana, in tomkíl a Chuza, an beletnom k'al in k'álábil a Herodes, ani a Susanna, ani yántolom más k'e'atchik, a xi t'ojchichílchik k'al in k'álábil a Jesús.
42008004	Ani tamkun jún i pulik mulkunél, a xi che'nekak ti patal an bichow, in tawna'chik k'al i t'iplabkáw:
42008005	An óm kalej in buk'uwal in iyalábil; ani biyat in buk'uwal, jún i wé' ijkan walte' ti bél, ani k'alej chak'wadh ani an ts'itsinchik a xi ti k'ay'lál in k'apuj.
42008006	Talchik ijkan bá' i t'ujublom, ani tam ti kalej wi'pachk'ij wayey, kom yabák in kwa'al i molowtaláb.
42008007	Talchik ijkan bá' i k'ídhlom, ani an k'ídhlom a xi kalej k'al jajá' puweychik ani in ni'ka'.
42008008	Ani jún kwenél, ijkan bá' i alwa' tsabál, ani kalej ani walin ma bó' inik k'alek'ij. Tam ti in ulúmalits axé'chik, janidh káwin: ¡Jita' ots'ox in ots'oxtal ki in ats'a'!
42008009	Ani konówiyat k'al in exóbalilchik, in uluw: ¿Janéy in lé' ki in uluw axé' xi t'iplabkáw?
42008010	A Jesús in uluw: Abal tatá'chik it pidhach ka exla' an tsinkadh káwchik in ts'álejlábil a Dios; po a xi pílchik k'al i t'iplabkáw, kom: Tsu'ux, yab ka tsu'uxin, Ani ots'ox, yab ki in ejtiy. (Isa 6:9)
42008011	Xó', axé' já'its an t'iplabkáw. An iyaláb já'its in káwintal a Dios.
42008012	Nixé'chik a xi ti bél, já'its a xi in ats'álchik; po wi'pachk'ij che'el an Tenekláb, ani in tixk'ál an káw ti in ichích, abal yab ki in bela'chik ani ka k'ánin.
42008013	A xi ti t'ujublom, já'its a xi in ats'álchik, in bats'uwal an káwintaláb k'al i kulbéltaláb, po yab in kwa'al in ibíl; in belálchik biyat jún i wé', po ti in k'ijil an takandhaxtaláb u pílmél.
42008014	A xi ijkan ti k'ídhlom; já'its a xi in ats'ál an káwintaláb, ani tam k'alenekits, u ni'káb k'al an t'e'pintaláb, k'al an ts'alat tumínladhtaláb ani k'al in k'ijidhbéltal axé' xi ejataláb, ani an walíláb yab u wejél.
42008015	Po a xi ijkan ti alwa' tsabál, axé' já'its a xi alwa' in ichích ani bolidh, a xi in ats'ál an káwintaláb, in ko'komiyal, ani in bínál i walíláb k'al i aykidh áynaxtaláb.
42008016	Yab jita' in lek'wdhál jún i tajbaxtaláb ani in paxk'iyal k'al jún i eyextaláb, ma ni in punuwal alam i tséy; po in punuwal ti in akníl an tajabláb, abal jita' otsel altáj ki in tsu'uw tajax.
42008017	Kom yab wa'ats jant'oj tsinat, a xi yab ne'ets ka tejwa'méj, ma ni tsink'odh, a xi yab ka exláj ani ka kalej ti tajáx.
42008018	Jaxtám ka t'aja' ti kwentaj, jant'odha' it ots'ox, kom jita' in kwa'al, ne'ets ka pidhan, ani jita' yab in kwa'al, anákej a xi in tsalpayal in kwa'al ne'ets ka tixk'anchat.
42008019	Tám, chích in mím ani in ebchalchik ti tsa'biyáb, po yabák in ejtowalchik ki in uténchij k'al ti in ebál an mulkunél.
42008020	Ani ólchin k'al talchik taná', in uluw: A mím ani a ebchalchik tiwa' kubat eléb ani in lé'chik ti tsu'uw.
42008021	Tám, tok'tsin ani in ucha'chik: U mím ani u ebchalchik já'its axé'chik a xi in ats'ál in káwintal a Dios ani in t'ajál.
42008022	Xó', wat'ey jún a k'icháj, a Jesús otsits ti jún i tan k'al in exóbalilchik, ani in ucha': Wanaj ku wat'ey jumpok'e' pulik lejem. Ani k'alejchik.
42008023	Po biyat dhemat belalchik, a Jesús wayits. Ani dhayk'an jún i bajchik' ik' ti pulik lejem; ani in t'uchiyal an tan, ani k'wajatak ti k'ak'adhmél.
42008024	Ani uteychik ani bakiyat, in uluw: ¡Ok'óxlom, Ok'óxlom, u k'wajat tu tsemel! Tám, Jajá' ejtsin ani in wi'idh tawna' an ik' ani in lank'intal an ja'; ani jún adhík koyóts, ani wa'tsin jún i ts'aklantaláb.
42008025	A Jesús in ucha': ¿Ju'táj ti k'wajat a belomtalchik? Ani jik'enek ani jik'padh tamat ucháxchik: ¿Jita' já'its axé' tam inik, kej ma in abatnál an ik' ani an ja' ani ats'nalitsk'ij?
42008026	Ani ulitschik ti in tsabálil an Gadarajíbchik, a xi k'wajatak jumpok'e' Galilea.
42008027	Ani tam ti pa'iy ti tsabál, kalénchat k'al jún i inik ti nixé' xi bichow a xi ma biyálits otsadh k'al i demoniochik, ani yabák k'wa'chimadh, ma ni yabák k'wajíl ti atáj po ti al i jolimtaláb.
42008028	Xó', tam ti in tsu'uw a Jesús, dhájan, ani pak'lun ti in tamét, ani in uluw k'al jún i janidh káw: ¿Janéy a kwa'al k'al naná', Tatá' Jesús, in Tsakámil an Wat'k'adh T'ek'at Dios? Tu lej konchal abal yab ti ki in aykidh yajchikiy.
42008029	Kom a Jesús in abálak an at'ax espíritu abal ka kalej ti in ál an inik. Kom yántomíl ko'oyat wik'at k'al i punchichik pat'ál ts'áj ani i k'at'bidh pat'ál, po in t'apchikámal an wik'axtaláb ani k'al an demoniochik ne'dháb ti bá' i joltom tsabál.
42008030	Ani a Jesús in konoy, in ucha': ¿Jant'odha' a bij? Ani jajá' in uluw: Legión. Kom yántolom i demonio otsenek ti jajá'.
42008031	Ani in lej paka'bédhálak abal yab ka abanchik ti joltam jól.
42008032	Xó' wa'atsak taná' jún i yetsej kwenél i olomlom a xi k'wajat ti pijchiyáb ti bolchal; ani in paka'bédha' a Jesús abal ka walkanchik ka otsits ti olomlom. Ani Jajá' in walka'.
42008033	Tám, kalej an demoniochik ti ál an inik, ani otsits ti in ál an olomlom, ani an yetsej kwenél adhláts bák'ámix ti jún i kotob abal ti lejem ani dhik'panchik.
42008034	Tam ti an pijchix olomlom in tsu'uw jawa' wat'enek, adhlátschik abal ki in ólna' ti al an bichow ani ti ts'ulélchik.
42008035	Tám, kalejchik ki in tsu'uw jawa' wat'enek; ani chíxchik ti k'al a Jesús, ani in ela' an inik ju'táj ti kalenek an demoniochik, ketél ti in akan an Jesús, k'wa'chimadh ani putat in tsalápil; ani lej jik'eychik.
42008036	A xi in tsu'uwchik, in ólchij jant'odha' ti jeley a xi otsadhak k'al an demoniochik.
42008037	Tám, ti in yánél an mulkunél ti Gadara tsabál, in lej konchij abal ka k'alejits ti jajá'chik; kom lej k'wajatak jik'enek. Ani a Jesús otsits ti al an tan, ani wichiy.
42008038	Xó' an inik a xi otsámtejak k'al i demoniochik in lej konoyalak abal ka walkan ka k'wajiy k'al Jajá'. Po a Jesús in tak'iy, in ucha':
42008039	Ki it wichiy ti a k'imá', ani ka ólna' jáy i pulik t'ajnél a Dios ti t'ajchámal. Ani k'alej in ólnál ti in putát an bichow jáy i pulik t'ajnél a Jesús in t'ajámal ti jajá'.
42008040	Xó', tam ti a Jesús wichiy, bats'uwat kulbél k'al an bichówlom; kom k'al patal k'wajatak ti aycháb.
42008041	Ani xó' ka tsu'uw, chích jún i inik in bij Jairo, a xi pélak jún i kwentalom k'al an sinagoga, ani pak'lun ti in akan a Jesús ani in paka'bédhál abal ka otsits ti in k'imá';
42008042	kom in kwa'alak jún i junkats chidhan, walám lajuj tsáb in tamúb, a xi k'wajatak ti tsemel. Po biyat a Jesús ne'ets, k'al an mulkunél k'its'k'omyábak.
42008043	Ani jún i uxum, a xi xits'nalak k'al in ya'úts ma lajuj tsáb i tamub, ani in pakuwámal patal abal ki in wat'a' a k'icháj k'al i ilálixchik, ani yabák ejtowámej ka jeldháj ma ni k'al jita',
42008044	jajá' utey ti in kúx ani in takchij in tolídh in k'wa'chímal a Jesús; ani wi'pachk'ij koyóts ti xits'nal.
42008045	Tám, a Jesús in uluw: ¿Jita' ti in takámal? Tam ti patal in ulúmal: Naná' ibáj, a Pedro ani patal a xi k'wajatak k'al jajá' in uluw: Ok'óxlom, an kwenél k'its'at ani ti nixkóm, ani a ulal: "¿Jita' ti in takámal?"
42008046	Ani a Jesús in uluw: Jún jita' ti in takámal, kom u exlál abal kalenek i ejtodhtaláb ti Naná'.
42008047	Ani an uxum, tam ti in tsu'uw abal yabák in ejtowámal ka tsink'on, utey ti t'elelél, ani pak'lun ti in akan a Jesús, ani in ólchij ti in tamét patal an bichówlom jale' ti in taka', ani jant'odha' ti jeley wi'pachk'ij.
42008048	Ani Jajá' in ucha': Tsakamláb, ki it kulbéj, a belomtal ti jeldhámal; ki it k'alej k'al i koyataláb.
42008049	Biyat k'wajatej ti káw, chích jún a xi ti in k'imá' an kwentalom k'al an sinagoga, in ulal: A tsakam chidhánil tsemtsits, yabáts ka it'ixbédha' más an Exóbchix.
42008050	Po tam ti a Jesús in ats'a', in tok'tsiy: Yab ki it jik'ey; expidh ka bela', ani ne'ets ka jeley.
42008051	Tam ti ulits ti atáj, yab in jila' jita' ka otsits, po expidh a Pedro, a Jacobo ani a Juan, ani in pay'lóm ani in mím an tsakam chidhan.
42008052	Ani patal uk'nalak ani yajajálak ti in ebál jajá'. Po a Jesús in uluw: Yab ki it uk'nalchik, kom yab tsemnek, po wayámadhk'ij.
42008053	Ani teladh te'chikábak, kom in exlálchik abal k'wajatak tsemnek.
42008054	Po a Jesús in kaldha' patal, ani in teynanchij in k'ubak, ani in dhájay, in uluw: ¡Tsakam chidhan, ki it ts'akiyits!
42008055	Ani tám, in espíritu wichiy, ani wi'pachk'ij ts'akpaláts. Ani a Jesús in aba' abal ka pidhan ti k'apul.
42008056	Ani an tatajlábchik k'wajatak lej jik'tsodh, po Jajá' in punúbchijchik abal yab jita' ki in ólchij janéy wat'enek.
42009001	Tám, a Jesús, in kaniy in lajuj tsáb exóbalil ka tamkun, ani in pidha'chik i ejtodhtaláb ani i éyaláb ti eblim patal i demoniochik, ani ki in jeldha' i yaw'látschik.
42009002	Ani in aba' abal ki in ólna' in ts'álejlábil a Dios, ani ki in jeldha' an ya'ulchik.
42009003	Ani in ucha'chik: Yab ka ne'dha' jant'oj abal k'al an bél, ma ni a kwayab, ma ni i talekaj, ma ni a ts'iníl, ma ni i tumín, ma ni yab ka ne'dha' tsáb a jodhat kotón.
42009004	Ani ju'támakits tam atáj ki it otsits, taná' ki it jilk'on, ani ti taná' ki it kalejchik.
42009005	Ani ju'táj ti yab ki it bats'uwat, ki it kalej ti nixé' xi bichow, ka tiniy an pojodh ti a akan abal ka tomólnadh tejwa' tso'óbliychik.
42009006	Tám, kalejchik, ani in wa't'énchij patal an kwenchal, in ólnál an Ítkáw ani jeldhom ma ju'támk'ij.
42009007	Xó', a Herodes, jún an tsé'chíláb ts'álej, in ats'a' patal a xi k'wajat ti wat'el, ani k'wajatak lej uk'pidh ti tsalpopól, kom talchik in ulalak, abal a Juan ts'akinek ti tsemélom.
42009008	Ani talchik, a Elías tejwa'méj, ani pílchik, jún i tsu'bidh káwlómej a xi ti biyál ts'akinek.
42009009	Ani a Herodes in ulal: A Juan u muts'inchij in ók'; ¿jita'xe' já'its axé', ti jita' naná' u ats'ál patal axé'? Ani in aliyalak abal ki in tsu'uw.
42009010	Ani tam ti an apóstolchik wichiy, in ólna' patal a xi in t'aja'. Tám, a Jesús in ne'dha'chik, ani ówméj tsinatk'ij ti jún i joltom tsabál, já'its ti bichow in bij Betsaida.
42009011	Po tam ti an mulkunél in ats'a', in ts'at'énchij, ani a Jesús in bats'uwchik, ani in t'ilchij in ts'álejlábil a Dios, ani in jeldha' a xi in yajinchalak ka jelkin.
42009012	Ani tam ti waklejits, uténchat k'al a xi lajuj tsáb, ani uchan: Ka tak'iyits an mulkunél abal ka k'alej ti kwenchalchik, ani ti in tonídh ti ts'ulélchik, abal ki in aliy i koytaláb ani i k'apnél; kom tejé' u k'wajat ti joltom tsabál.
42009013	Po a Jesús in ucha'chik: Tatá'chik ka pijchiy. Ani jajá'chik tok'tsin: Wawá' i kwa'al expidh bó' i bok'ól, ani tsáb i to'ol, o max wawá' ku k'alej, ani ki ts'a'iy i k'apnél abal patal axé' xi bichówlom.
42009014	Kom wa'atsak walám bó' xi' i inik. Tám, in ucha' in exóbalilchik: Ka koydha'chik ti kwenél, tsáb inik lajuj.
42009015	Ani antsaná' in t'aja'chik, in koydha' ti in yanél.
42009016	Ani Jajá' in uma' an bó'lom bok'ól ani an tsablom to'ol, ani in dhaya' in wal ti k'ay'lál, ani in labliy, in peja' ani in pidha' in exóbalilchik abal ki in mo'ka' ti in tamét an mulkunél.
42009017	Ani k'apútschik, ani patal ajwéj; ani in dhaya'chik an jilk'omach, lajuj tsáb i t'oknal i mu'mach.
42009018	Xó', axé' wat'ey, biyat a Jesús k'wajatak ti ól kwetémk'ij, in exóbalilchik k'wajatak k'al Jajá', tám, in konówiychik: ¿Jita' in ulal an mulkunél já'its Naná'?
42009019	Jajá'chik tok'tsin: Junchik in ulal abal pélkwa' a Juan pujax, pílchik, pélkwa' a Elías, ani talchik kej jún i lej biyál tsu'bidh káwlómej ts'akinek.
42009020	A Jesús in ucha': ¿Ani tatá'chik, jita' a ulal já'its Naná'? Tám, a Pedro tok'tsin, in uluw: In Cristojil a Dios.
42009021	Po Jajá' in tsapik punúbchijchik ani in aba' abal yab jita' ki in ólchij,
42009022	in ulal: Yejentál abal in Tsakámil an Inik ki in yajchíkna' yán jant'oj, ani ka pojkáj k'al an yejtselábchik, k'al an ok'ox pale'chik ani k'al an bajudh exóbchixchik, ani ka tsemdháj ani ka ts'akiy ti in óxchíl a k'icháj.
42009023	Ani in uchál ti in yanél: Max jún jita' in lé' ka chích ti in ts'at'énchij; ki in k'e'átna' ti in bá', ani ki in pena' in pelk'odhte'il chudhél, chudhél ani ti ki in ts'at'énchij.
42009024	Kom patal a xi in lé' ki in k'ániy in ejatal, ne'ets ki in k'iba'; ani patal a xi ki in k'iba' in ejatal k'al Naná' tu ebál, ne'ets ki in k'ániy.
42009025	Kom, ¿janéy ti tabat max jún i inik ki in áta' ti in putát an tsabál, ani ka paklun ti in bá' o ka k'ibej?
42009026	Kom jita' ti ki in tidhena' ani u káwintal, jajá' ne'ets ka tidhenáj k'al in Tsakámil an Inik, tam ka wichiy ti in witsidh puwenchixtal ani k'al in Pay'lóm, ani k'al an santo ángelchik.
42009027	Po an chubaxtaláb tu uchálchik, wa'ats talchik a xi k'wajat tejé', a xi yab ne'ets ki in leka' i tsemláj ma ki in tsu'uw in ts'álejlábil a Dios.
42009028	Xó' wat'ey, walám waxik a k'icháj talbél axé' xi káwintaláb, a Jesús in kaniy a Pedro, a Juan ani a Jacobo, ani k'adhiy ti bolchal ti ól.
42009029	Ani biyat ól, in exladh wal jalk'un, ani in k'wa'chímal dhakni'béj ani mak'i'béj.
42009030	Ani jé'itsk'ij, tsáb i inik k'al ti t'ilomiyáb, a xi pélak a Moisés ani a Elías,
42009031	a xi tejwa'méchik k'al i witsidh puwenchixtaláb ani in t'ilál in tak'ixtal a xi dhubat yejentálak ki in putundha' ti Jerusalén.
42009032	Po a Pedro ani a xi k'wajatak k'al jajá' lej wat'k'adh ts'ebatak, ani ejtsilátschik in tsu'uw in witsidh puwenchixtal, ani an tsablom inik a xi kubat k'al a Jesús.
42009033	Ani xó' wat'ey, tam ti k'wajat ti pílmélchik ti Jajá', a Pedro in ucha' a Jesús: Ok'óxlom, alwa' abal u k'wajat tejé'; wanaj ki t'aja' óx i padhel, jún abal Tatá', jún abal a Moisés ani jún abal a Elías. Yabák in exlál janéy a xi in ulal.
42009034	Biyat axé' k'wajat in ulal, chích jún i tokow ani kojtsiyatchik. Ani jajá'chik jik'ey tam ti otsits ti tokow.
42009035	Ani ti tokow kalej jún i káwintaláb a xi in uluw: Axé' já'its u k'ánidhowál Tsakámil, ka ats'a'chik Jajá'.
42009036	Ani tam ti wat'ey an káwintaláb, a Jesús elan kwetém; ani jajá'chik ts'ibk'an, ani ti nixé'chik a k'icháj yab jita' in ólchij jawa' a xi in tsu'úmal.
42009037	Xó', wat'ey ti in aykíl a k'icháj, tam ti pa'iychik ti bolchal, k'al jún i yetsej mulkunél chích ti tamuwáb.
42009038	Ani xó' ka tsu'uw, jún i inik ti al an mulkunél dhájan, in uluw: Exóbchix, tu lej konchal abal ka tsu'uw u kwitólil, kom pél u junkats tsakámil,
42009039	xó' ka tsu'uw, k'al jún i espíritu ti yak'wáb, ani ti in adhím dhájnal, ani in tsapik t'elendhál ani pudhél in wi', in bolindhál ani pama'tal pílmél ti jajá'.
42009040	Ani u lej konchij a exóbalilchik abal ti ki in kaldhanchij, po yab in ejtow.
42009041	A Jesús tok'tsin ani in uluw: ¡Ay an xits' k'wajílom a xi yab belom ani at'ax odhenek! ¿Ma jayk'i' ne'ets ki in k'wajiy k'al tatá'chik, ani tu kuxunchij? Tejé' ka chi'dha' a kwitólil.
42009042	Ani biyat utel an kwitól, k'al an demonio ijkáj ani t'elendháj. Tám, a Jesús in wi'idh tawna' an at'ax espíritu, ani in jeldha' an kwitól ani in wichba' ti k'al in pay'lóm.
42009043	Ani ti in yánél in jik'pál in pulik éytal a Dios. Po biyat jik'padhchik ti k'al patal a xi k'wajat ti in t'ajál, a Jesús in ucha' in exóbalilchik:
42009044	Ka t'aja' ka otsits axé' xi káw ti a ots'oxtalchik, kom in Tsakámil an Inik ne'ets ka tsinat bináj ti in k'ubak an inikchik.
42009045	Po Jajá'chik yab in exbayalak axé' xi káw, kom k'wajatak tsinat ti jajá'chik abal yab ki in exbay. Ani in ts'ejnálak ki in konówiy ti in ebál axé' xi káw.
42009046	Tám, dhayk'an jún i tomólnáx káw ti ba' an exóbalchik, abal jita' já'its a xi más púlik in éy.
42009047	A Jesús, kom in tsu'uw an tsalap a xi in kwa'alchik ti in ichích; tám, in teyna' jún i tsakam, ani in kuba' dhétkwíx k'al Jajá'.
42009048	Ani in ucha'chik: Jitámakits a xi ki in bats'uw jún i tsakam ti Naná' u bij, Naná' ti in bats'uwal; ani jita' ti in bats'uwal, in bats'uwal jita' a xi ti in abámal; kom patal ti ba' tatá'chik a xi in tsipti'médhál in éy, já'its nixé' a xi más púlik in éy.
42009049	Tám, tok'tsin a Juan ani in uluw: Ok'óxlom, i tsu'uw jún a xi in wak'lál i demoniochik ti k'al Tatá' a bij, ani i k'ánchij, kom yab in áynanchij k'al wawá'.
42009050	A Jesús in ucha': Yab ka k'ánchij; kom a xi yab tu tomólnál, k'wajat k'al wawá'.
42009051	Xó' wat'ey, tam ti putun an k'ij abal a Jesús ka k'alej bats'udh walk'i', in kubladh punuw in wal abal ka k'alej ti Jerusalén.
42009052	Ani in ok'xidh aba' i ne'dhomkáw, a xi k'alejchik, ani otsits ti al jún i kwenchal ti Samaria, abal ka t'ojojonchat patal.
42009053	Po yab lé'náj ka bats'uwat, kom in punuwámal in wal abal ka k'alej ti Jerusalén.
42009054	Tám, an exóbalchik, já'its a Jacobo ani a Juan in tsu'uw axé', in ucha': Ajátik, ¿a lé' ki abadh uluw abal ti k'ay'lál ka pa'iy i k'amal, jant'ini' in t'aja' a Elías ani ka t'ajat talanchik?
42009055	Tám, a Jesús wilk'iláts, ani in wi'idh tawna', in ucha'chik: Tatá'chik yab a exlál janéy tam espíritu a éynál;
42009056	kom in Tsakámil an Inik yab che'nek abal ki in tala'bédha' in ejatal an inikchik, po ki in k'ániy. Ani k'alejchik ti júnakej kwenchal.
42009057	Ani biyat ne'ets belalchik, uchan k'al jún ti al an bél: Ajátik, ne'ets tu ts'at'énchij ma ju'támakits ki it k'alej.
42009058	A Jesús in ucha': An ok konélchik in kwa'al in jólil, ani an ts'itsinchik ti k'ay'lál in kwa'al in pák'w; po in Tsakámil an Inik yab in kwa'al ju'táj ki in mo'ka' in ók'.
42009059	Ani in ucha' júnakej: Ti ki in ts'at'énchij. Po jajá' tok'tsin: Ajátik, ti ki in walka' abal ok'ox ki in k'alej ku joliy u pay'lóm.
42009060	A Jesús in ucha': Ka jila' an tsemélomchik ki in joliy in at tsemélom; ani tatá' ki it k'alej, ani ka ólna' in ts'álejlábil a Dios.
42009061	Ani uchan k'al júnakej: Ajátik, ne'ets tu ts'at'énchij, po ok'ox ti in walka' ki in k'alej abal ku tak'iy a xi k'wajatchik tu k'imá'.
42009062	A Jesús in ucha': Jitámakits a xi in teynál k'al in k'ubak an arado, ani ki in met'a' ti in kúx, yab in tomnál ka k'wajiy ti in ts'álejlábil a Dios.
42010001	Xó', talbél axé'chik, an Ajátik in takuy óx inik lajuj, ani in aba' ti tsábchik, ti patal an bichow ani ti jolataláb, ok'xidh ti Jajá', ju'táj ti dhubat ne'etsak ka k'alej.
42010002	Tám, in ucha'chik: K'al an chubaxtaláb an alejláb lej púlik, po an k'ojolchik wé'kats, jaxtám, ka konchij an Ajátik, dhabal alejláb, abal ki in aba' an k'ojolchik ti in alej.
42010003	Ki it k'alejchik; xó' ka tsu'uw, tu abálchik jant'ini' i cordero ti in ts'ejéltal i lobo pik'o'chik.
42010004	Yab ka ne'dha' in balíb i tumín, ma ni in dhayáb a ts'iníl, ma ni a pajab, ma ni jita' yab ka tsapnédha' ti bél.
42010005	Ani ju'támk'ij tam atáj ki it otsitschik, ok'ox ka uluw: "Koyataláb abal axé' xi atáj."
42010006	Max wa'ats taná' jún in tsakámil an koyataláb, a koyatalábil ne'ets ka koyóts ti jajá', po max ibáj, ne'ets ka wichiy k'al tatá'chik.
42010007	Ani ki it koyóts ti nixé' xi atáj, ti it k'apul ani ti it uts'al a xi ki it pidhan, kom an t'ojnal in tomnál ki in bats'uw in átabil. Yab ki it k'alej ti k'imádh ti k'imádh.
42010008	Ani ti jawámakits tam bichow ju'táj ki it otsits ani ki it bats'uwat, ka k'apuj jawa' ki it mo'kanchat ti a tamét,
42010009	ani ka jeldha' an ya'ul a xi wa'ats taná' ani ka ucha'chik: "In ts'álejlábil a Dios utat k'wajat ti tatá'chik."
42010010	Po jawámakits tam bichow ju'táj ki it otsits ani yab ki it bats'uwatchik, ki it kalej ti bél bichow ani ka uluw:
42010011	"Ma in pojódhil a bichówil, a xi ts'at'enek ti akan, i tiniyal ti a tomól tatá'chik; po ka exla' abal in ts'álejlábil a Dios k'wajat utat ti tatá'chik."
42010012	Po tu uchálchik abal an Sodoma bichow ti nixé' xi a K'icháj ma wichat in yajaltal kej abal nixé' xi bichow.
42010013	¡Ay abal tatá' Corazín! ¡Ay abal tatá' Betsaida! Kom max t'ajnénekak i labidh t'ajnéláb ti Tiro ani ti Sidón a xi xó' t'ajnének ti tatá', biyálakits in joltiyámal in biyál xe'tsintal ketél k'al i manadh toltom ani ti joltay'.
42010014	Jaxtám ti weladh takuxtaláb ma wichat an yajal abal a Tiro ani a Sidón bichowchik kej abal tatá'chik.
42010015	Ani tatá' Capernaum, a xi dhayach ma ti k'ay'lál, ne'ets ki it bet'enáj ma ti Tamtsemláj.
42010016	Jita' ti ats'a'chik, Naná' ti in ats'ál; ani jita' ti pojka'chik, naná' ti in pojkál, ani a xi ti in pojkál, in pojkál a xi ti in abámal.
42010017	Tám, wichiychik a xi óx inik lajuj k'al i kulbéltaláb, in ulalchik: ¡Ajátik, ma an demoniochik u k'unat ots'oxin ti wawá' ti in éy Tatá' a bij!
42010018	A Jesús in ucha'chik: U tsu'uw a Satanás, léyts'odh ijkanal ma ti k'ay'lál ejtíl jún i léy.
42010019	Xó' ka tsu'uw, tu pidhálchik i éyaláb ti eblim i tsanlom ani ti eblim i dhiniylom abal ka k'etsa', ani ti patal in ejtodhtal i tomólnax, ani ma ni yab jita' ne'ets ti ts'ojbédha'.
42010020	Po anákej, yab ki it kulbéj, kom an espírituchik k'unat ots'ox ti k'al tatá'chik; po k'al axé' ki it kulbéj, kom a bij k'wajat dhuchadh ti k'ay'lál.
42010021	Ti nixé' xi oraj a Jesús lej kulbéj ti in espíritu, ani in uluw: Tu puwénchal Pay'lóm, Ajátik ti k'ay'lál ani ti tsabál, kom a tsinkanchámal an tsalpadhchik ani an wit'omchik patal axé' ani a japidh tejwa'médhanchámal an t'ele'chik, antsaná' Pay'lóm, kom antsaná' ti a kulbétna' ti a tamét.
42010022	Patal jawámakits u Pay'lóm ti in pidhámal, ani yab jita' in exlál jita' já'its an Tsakamláb, expidh an Pay'lóm, ani jita' já'its an Pay'lóm, expidh an Tsakamláb, ani nixé' a xi an Tsakamláb ki in lé'na' ki in japidh tejwa'médhanchij.
42010023	Ani wilk'in ti k'al in exóbalilchik ju'táj ti tsinat ani in ucha': Yán ti pidhóblidh an walekchik a xi tsu'ux, a xi tatá'chik a tsu'tal,
42010024	kom tu uchál, abal yántolom i tsu'bidh káwlómej ani i ts'álejchik in lé'na' ki in tsu'uw jawa' a xi tatá'chik a tsu'tal, ani yab in tsu'uwchik; ani ki in ats'a' jawa' a xi tatá'chik a ats'ál, ani yab in ats'a'.
42010025	Ani jé'itsk'ij jún i wit'om Éylidhkáw kubiy ani abal ki in takandha' in uluw: Exóbchix, ¿janéy walám ku t'aja' abal ku bats'uw an ets'ey ejataláb?
42010026	Ani a Jesús in ucha': ¿Janéy k'wajat dhuchadh ti Éylidhkáw? ¿Jant'odha' ti a ajiyal?
42010027	Jajá' tok'tsin ani in ucha': Ka k'ánidha' an Ajátik a Diosil k'al patal a ichích, ani k'al patal a alma ichích, ani k'al patal a tsápík, ani k'al patal a tsalápil, ani a at k'wajíl jant'ini' tatá' ti a bá'. (Lev 19:18; Deu 6:5)
42010028	A Jesús in ucha': Alwa' ti it tok'tsinének, axé' ka t'aja', ani ne'ets ki it ejátlin.
42010029	Po jajá', kom in lé'ak ka kalej ti bolidh, in ucha' a Jesús: ¿Jita' já'its u at k'wajíl?
42010030	A Jesús tok'tsin, in uluw: Jún i inik ma ti Jerusalén pa'ílak ti Jericó, ani ijkan ti in k'ubak i kalénchix kwé'chik, a xi k'al ti wejlaliyat ani ts'ojbédháj, tám, k'alejchik, ani jilan ts'ejel tsemnek.
42010031	Ani xó' pa'ílakitsk'ij ti nixé' xi bél jún i pale', ani tam ti in tsu'uw, in tóniy ani k'alej.
42010032	Aniyek'ij jún i Levitajíb, ulits ti nixé' xi jolát, tam ti in tsu'uw, in tóniy ani k'alej.
42010033	Po jún i Samariajíb, a xi ne'etsak ti belal, ulits ju'táj ti k'wajatak, ani tam ti in tsu'uw, in yajnanchij,
42010034	ani in uténchij, in dhu'banchij in ts'ojbéltal, in jolchij i aceite ani i bók; ani in púnba' ti in ko'nélil, in ne'dha' ti bá' jún i atáj koytaláb, ani in beletna'.
42010035	Ani ti chudhey, tam ti ne'etsakits in kaldha' tsáb i denario tumín ani in pidha' an kwentalom k'al an atáj koytaláb, ani in ucha': "Ti ki in beletnanchij, ani patal an pakwláts a xi ka t'aja'yej, naná' ne'ets tu jalbinchij tam ki in wichiy."
42010036	Tám xó', ti a axé' oxlom, ¿jita' a tsalpayal já'its in at k'wajíl nixé' a xi ijkan ti in k'ubak an kalénchix kwé'chik?
42010037	Jajá' in uluw: A xi in t'aja' ti yajnanchix ti k'al jajà'. Tám, a Jesús in ucha': Ki it k'alej, ani tatá' ka t'aja' jayétsej.
42010038	Xó' wat'ey, biyat ne'ets ti bél, otsits ti jún i kwenchal; ani bats'uwat ti in k'imá' jún i uxum in bij Marta,
42010039	ani jajá' in kwa'alak jún in ebchal in bij María, a xi ketlej ti in akan a Jesús, ani in ots'ówiyal in káwintal.
42010040	Po a Marta k'wajatak t'e'pidh k'al yántolom i t'ojchichíltaláb, ani chích ti k'al a Jesús ani in ucha': Ajátik, ¿yab a t'ajál ti kwentaj abal u ebchal ti in jilál ki in t'ojchichláts kwetém? Tám, ka ucha' ti ki in tolmiy.
42010041	A Jesús tok'tsin ani in ucha': Marta, Marta, it k'wajat t'e'pidh ani it xamk'udh k'al yán jant'ókits.
42010042	Po expidh jún já'its yejentál; ani a María in takuyámal an alwa' pejach, a xi yab ne'ets ka tixk'anchat.
42011001	Xó' wat'ey, a Jesús k'wajatak ti ól ti jún i jolát; tam ti putun uchan k'al jún in exóbalil: Ajátik, tu ku exóbchij tu ól, jant'ini' a Juan in exóbchij jayej in exóbalilchik.
42011002	Ani in ucha'chik: Tam ki it ólon, ka uluwchik: "I Pay'lóm a xi k'wajat ti k'ay'lál, Santo t'okátlidh a bij. Ka chích a ts'álejlábil. Ka t'ajan a awiltal ti tsabál, Jant'ini' ti k'ay'lál.
42011003	Tu ku pidha' xowé' i k'apnélil a xi chudhél, chudhél.
42011004	Ani tu ku pakwlanchij i walab, Kom wawá' weyej i pakwlanchal patal a xi tu ne'dhanchal. Ani yab tu ku otsandha' k'al i tilibnaxtaláb, Po tu ku jek'ondha' k'al an at'ax."
42011005	Ani in ucha'chik: ¿Jita' ti tatá'chik a xi in kwa'al jún in ja'úb, ani k'al jajá' ka tsa'biyat ts'ejel akal ani ka uchan: "Ja'úb, ti ki in matinchij óx i bok'ól.
42011006	Kom jún u ja'úb a xi wat'elk'ij ulenek, ani yab u kwa'al jant'oj ku mo'kanchij ti in tamét."
42011007	Ani nixé' xi inik tok'tsin ma ti in altájil, ani in ucha': "Yab ti ki in takchikiy, an wi'leb k'wajat t'exk'edhits, ani u tsakámilchik ani naná' u k'wajatits ti waytal, ani yab ne'ets ku ejtow ki in ts'akiy abal tu pidha'"?
42011008	Naná' tu uchál: Ma anákej yab ts'akíl abal ki in pidha', kom pél in ja'ub, ani xó', kom aykidh konkól ne'ets ka ts'akiy abal ki in pidha' patal jawa' a xi in yajinchal.
42011009	Ani Naná' tu uchálchik: Ka konoy, ani ne'ets ki it pidhan, ka aliy ani ne'ets ka ela', ki it káwin ani ne'ets ki it japchin.
42011010	Kom patal a xi ki in konoy, in bats'uwal, ani a xi in aliyal in elál; ani a xi ka káwin, ne'ets ka japchin.
42011011	Jita' tam pay'lómláb ti tatá'chik max k'al in tsakámil ka konchin i bok'ól, ¿walám ne'ets ki in pidha' jún i t'ujub? O max ka konchin jún i to'ol, ¿awxe' ne'ets ki in pidha' jún i tsan?
42011012	O max ki in konoy jún i dhak'chok', ¿awxe' ne'ets ki in pidha' jún i dhiniy?
42011013	Tám xó', max tatá'chik, yab it alwa', a exlál ka pidha' i alwa' ts'ejwalixtaláb a tsakámilchik; ¿jáy más a Pay'lóm a xi ti k'ay'lál ne'ets ki in pidha' an Espíritu Santo a xi k'al ti ka konchin?
42011014	Xó' a Jesús k'wajatak ti in kaldhál jún i demonio, a xi pélak i mó'; ani wat'ey, tam ti kalej an demonio, an mó' káwin ani an mulkunél in jik'pa'.
42011015	Po junchik ti ba' jajá'chik in uluw: Jajá' in eyendhál a Beelzebú an ok'ox demonio abal ki in wak'la' i demoniochik.
42011016	Ani pílchik, abal ki in tilibna', in konchalak jún i labidh tsu'bixtaláb ti k'ay'lál.
42011017	Po a Jesús, kom in exlanchal in tsalápilchik, in ucha': Patal an ts'álejláb a xi in lewadh tomólnál ti in bá', u paklunal; ani jún i atáj a xi k'wajat lewadh ti in ál, ijkanal.
42011018	Ani max a Satanás k'wajat jayej ti in lewadh tomólnál ti in bá', ¿jant'odha' ti ne'ets ka k'wajlelen in ts'álejlábil? Kom a ulalchik abal Naná' u eyendhál a Beelzebú abal ku kaldha' an demoniochik.
42011019	Xó' max Naná' u eyendhál a Beelzebú abal ku kaldha' an demoniochik, ¿a tsakámilchik jita' in eyendhál abal ki in kaldha'? Jaxtám, jajá'chik ne'ets ti a juez éyalil.
42011020	Po xó, max k'al in ch'uchub a Dios Naná' u wak'lál an demoniochik, tám, k'al an chubaxtaláb in ts'álejlábil a Dios ulenekits ti tatá'chik.
42011021	Tam an tsapik inik ani t'ojojodh k'al in eyextal pextalábil in beletnál in ts'alat k'imá', in k'álábil k'wajat koyat;
42011022	po tam ka chích júnakej más tsapík kej jajá' ani ka átan, tixk'ancháb patal in eyextal pextalábil jawa' a xi in dhakatnálak ani in buk'tsixnál in kwé'bil.
42011023	Jita' yab k'wajat k'al Naná', k'wajat ti in tomólnál; ani jita' yab tamkux k'al Naná', pél i búk'ul.
42011024	Tam an at'ax espíritu ka kalej ti in ál an inik, belal ti bá' i wayelom tsabál, ti álim ju'táj ka koyóts; ani tam yab ki in ela', in ulal: "Xó', ne'ets ki in wichiy tu k'imá' ju'táj ti in kalej."
42011025	Ani tam ka ulits, in elál k'wetodh ani witsidh.
42011026	Tám, k'alej in ik'tal ma búk i at'ax espíritu, más k'alchidh kej jajá'; ani otsel ani k'wajiychik taná', ani in taltal éy nixé' xi inik wat'k'adh k'alchinal kej in k'a'által.
42011027	Xó' wat'ey, biyat a Jesús in ulal axé'chik, jún i uxum ti al an mulkunél, dhájan ani in ucha: Yán ti pidhóblidh an ebóm a xi ti chi'dha', ani an chúchu' a xi a chuchuw.
42011028	Po a Jesús in uluw: Ok'oxek'ij, yán ti pidhóblidhchik a xi in ats'anchal in káwintal a Dios ani in putuwal.
42011029	Ani tam ti an mulkunél k'wajatak ti k'its'k'omnal, a Jesús in tujuw ki in uluw: Axé' xi odhenek xits' k'wajílom, in aliyal i labidh tsu'bixtaláb, ani yab ne'ets ka pidhan i labidh tsu'bixtaláb, expidh in labidh tsu'bixtalábil an tsu'bidh káwlómej Jonás.
42011030	Kom jant'ini' a Jonás k'alej ti labidh tsu'bixtaláb ti k'al an Nínivejíb, antsaná' jayej in Tsakámil an Inik ne'ets ki in t'aja' ti k'al axé' xi xits' k'wajílom.
42011031	An uxum ts'álej ti talolaj, ne'ets ka ts'akiy ti ál an weladh takuxtaláb k'al an inikchik ti axé' xi xits' k'wajílom, ani ne'ets ki in weladh jolbiychik; kom jajá' chích ma ti in taltal an tsabál, abal ki in ats'a' in tsalpadhtal a Salomón, ani xó' ka tsu'uw, tejé' k'wajat jún jita' más púlik in éy kej a Salomón.
42011032	An inikchik ti Nínive ne'ets ka ts'akiy ti ál an weladh takuxtaláb ti k'al axé' xi xits' k'wajílom ani ne'ets ki in weladh jolbiy, kom k'al in ólchixtal a Jonás jajá'chik in joltiy in biyál xe'tsintal; ani xó' ka tsu'uw, tejé' k'wajat jún jita' más púlik in éy kej a Jonás.
42011033	Ma ni jita', tam in lek'wdhál jún i tajbaxtaláb, in punuwal ju'táj ti tsinat, ma ni in paxk'iyal k'al jún i lejab, po in punuwal ti in akníl an tajabláb, abal a xi otselchik ki in tsu'uw an tajaxtaláb.
42011034	In tajbíl a iniktal já'its a tsu'uxtal, jaxtám, tam a tsu'uxtal k'wajat alwa', ti in putát a iniktal k'wajat jayej t'uchat k'al i tajáx; po tam a tsu'uxtal yab alwa', a iniktal k'wajat t'uchat k'al i yik'wáx.
42011035	Jaxtám, ka t'aja' ti kwentaj, abal an tajáx a xi k'wajat k'al tatá', yab pél i yik'wáx.
42011036	Jaxtám, max ti in putát a iniktal k'wajat t'uchat k'al i tajaxtaláb, ani yab in kwa'al ma ni jún pejach i yik'wáx, tam ti a putát it k'wajat tajax, jant'ini' in tajáx jún i tajbaxtaláb tam ti tajbayal.
42011037	Ani tam ti putun ti káw, k'al jún i Fariseo inik lej konchat abal ka k'apúts k'al jajá', ani a Jesús otsits ti in k'imá', ani jedhat koyóts.
42011038	Ani an Fariseo in jik'pa' tam ti in tsu'uw abal yab ok'xidh t'okej abal ka k'apúts.
42011039	Po an Ajátik in ucha': Xó', tatá'chik ti it Fariseo an uts'umtaláb ani an talab eblimk'ij ti a t'okedhál, po ti a ál it k'wajat t'uchat k'al i kwé'taláb ani k'al i pojkaxtaláb.
42011040	Tatá', maku'chik, ¿a xi in t'aja' eblim, yabxe' in t'aja' jayej a xi ti in ál?
42011041	Po anákej xó', a xi a kwa'al ka bína' i ts'ejwalixtaláb, ani tám, tik'elej patal ne'ets ka k'wajiy t'okat.
42011042	Po ¡ay tatá'chik Fariseo! Kom a bínanchal jún in lajuchíl an menta, ani an ruda ilál ani patal an t'aynél ts'ojól ani a jek'om jalúnchal an bolidhtaláb ani in k'ánidhomtal a Dios. Axé' yejentálak ka t'aja', ani yab ka jila' a xi júnakej.
42011043	¡Ay tatá'chik Fariseo! Kom a kulbétnál an ok'ox koytaláb ti sinagoga ani an tsapnédhomtaláb ti ts'ejel bichow.
42011044	¡Ay tatá'chik nits'binélom bajudh exóbchixchik ani Fariseochik! Kom a juntalchik ejtíl i jolimtaláb a xi yab tejwa', ani an inikchik a xi xe'ets eblim yab in exlál.
42011045	Tám, tok'tsin jún i wit'om k'al an Éylidhkáw ani in ucha': Exóbchix, axé' xi káw a xi a ulal tu tidhetál kaldhál weyej.
42011046	Ani a Jesús in uluw: ¡Ay tatá'chik teyej wit'om Éylidhkáw! Kom a kitáyal an inikchik k'al i kitáláb a xi k'ibat ki in ne'dha', ani tatá'chik ma ni k'al jún a ch'uchub yab a takál!
42011047	¡Ay tatá'chik, a xi a kubadh ts'ejkanchal in jolimtal an tsu'bidh káwlómejchik, a xi a pay'lómchik in tsemdha'!
42011048	An chubaxtaláb it tejwa' tso'óblixchik ani a kulbétnanchal in t'ajnélil a pay'lómchik; kom k'al an chubaxtaláb jajá'chik tsemdhomáts ani tatá'chik a kubadh ts'ejkanchal in jolimtalchik.
42011049	Jaxtám, in tsalpadh káwintal a Dios in uluw jayej: "Ne'ets ku abchijchik i tsu'bidh káwlómejchik ani i apóstolchik; ani talchik ne'ets ki in tsemdha' ani pílchik ne'ets ki in ájay,"
42011050	abal in xits'ál patal an tsu'bidh káwlómejchik a xi k'alej wak'ladh ma ti in tujtal an tsabál, ka k'alej wichbadh yajchikidh ti axé' xi xits' k'wajílom;
42011051	ma ti tujey in xits'ál a Abel ani ma ti in taltal xits'ál a Zacarías, a xi tsemets ti in ts'ejéltal an altar ani an tiyópan; chubax tu uchálchik, ne'ets ka k'alej wichbadh yajchikidh ti axé' xi xits' k'wajílom.
42011052	¡Ay tatá'chik wit'om Éylidhkáw! Kom a tixk'ámal in japixtal an exlomtaláb, tatá'chik yab it otsel, ani a xi otselakchik tatá'chik a t'ok'bay.
42011053	Ani biyat in ulal patal axé', an bajudh exóbchixchik ani an Fariseochik in tujuw ki in k'unat tawna' ani ki in exandha' abal ki in uluw yán jant'ok'ij,
42011054	in kwatskwím, ani in aliyal abal ki in kaldhanchij jant'oj ti in wi' abal ki in ejtow ki in jolbiy.
42012001	Xó', ti nixé' xi k'ij, k'wajatak tamkudh yántolom i bichówlom, wat'adh ti yán kej ma k'aletnáx. Tám, a Jesús in tujuw ki in ucha' ok'ox in exóbalilchik: Ka t'aja' an kwentaj k'al in levadurajil an Fariseochik, já'its an nits'binélomtaláb.
42012002	Kom yab wa'ats jant'oj a xi paxk'idh, a xi yab ne'ets ka japidh tejwa'méj; ma ni jant'oj tsinat a xi yab ne'ets ka exláj.
42012003	Jaxtám, patal a xi a ulúmal ti al an yik'wáx, ne'ets ka ats'atbéj ti tajaxtaláb; ani a xi a káwnámal ti xuts ti al an tsinat altáj, ne'ets ka ólnáj ti in ók' an atáj.
42012004	Ani Naná' tu uchál, tatá' tu ja'úbchik; yab ka ts'ejna' a xi in tsemdhál a iniktal, ani talbél yab jant'oj más in ejtowal ki in t'aja.
42012005	Po Naná' ne'ets tu ólchij jita' já'its ka ts'ejna'chik; ka ts'ejna' nixé' a xi talbél ti tixk'anchámal a ejatal, in kwa'al i éyaltaláb ti bet'éna' ti k'amal yajchiktaláb, aníts, tu uchálchik axé' já'its ka ts'ejna'.
42012006	¿Yabxe' nujuwáb bó' i tsakam ts'itsin k'al tsáb i assarión tumín? ¿Ani ma ni jún jajá'chik yab k'wajat uk'chidh ti in tamét a Dios?
42012007	Kom ma in xi'íl a ók' k'wajat ti in yánél ajidh. Tám, yab ki it jik'ey; kom tatá'chik a jalbíl más kej yántolom i tsakam ts'itsin.
42012008	Aniyek'ij tu uchál abal patal jita' ti ki in lujudh ólna' ti in tamét an inikchik, in Tsakámil an Inik ne'ets jayej ki in lujudh ólna' ti in tamét in ángelilchik a Dios.
42012009	Po jita' ti ki in k'e'átna' ti in tamét an inikchik, ne'ets jayej ka k'e'atnáj ti in tamét in ángelilchik a Dios.
42012010	Ani jitámakits a xi ki in uluw jún i tomólnadh káw ti k'al in Tsakámil an Inik ne'ets ka pakwlanchat; po jita' a xi ki in tomól at'ax káwliy an Espíritu Santo, yab ne'ets ka pakwlanchat.
42012011	Ani tam ki it utuwat ti sinagogachik ani ti k'al an ok'lekchik, ani ti k'al an éyaltalábchik, yab ki it t'e'pin jant'odha' ti ne'ets ki it tok'tsin, o janéy ne'ets ka uluw.
42012012	Kom an Espíritu Santo ne'ets ti exóbchij ti nixé' xi oraj janéy xi yejentál ka uluw.
42012013	Tám, jún ti al an mulkunél in uluw: Exóbchix, ka ucha' u ebchal abal ki in peja' an jilchidh k'áláb k'al naná'.
42012014	A Jesús in ucha': Tatá' inik, ¿jita' ti in punuwámal ti in juez o ti in mu'ul ti tatá'chik?
42012015	Ani in ucha'chik: Ka lej met'a' ani ka t'aja' ti kwentaj ti in ebál an jik'lomtaláb, kom ma anákej jún i inik yántolom i k'áláb in kwa'al, in ejatal yab taja' ti aknidh.
42012016	Aniyej in t'ilchijchik jún i t'iplabkáw, in uluw: In tsabálil jún i ts'alat inik in lej labedhámal.
42012017	Ani tsalpopólak ti in ál jajá', in ulal: "¿Janéy ku t'aja', kom yab u kwa'al ju'táj ku dhaya' u walílábil?"
42012018	Ani in uluw: "Axé' ne'ets ku t'aja', ne'ets ku pakluw u wilté'ilchik, ani ne'ets ku kuba' más pakdha', ani taná' ne'ets ku dhaya' patal u walílábil ani u k'álábil;
42012019	ani ne'ets ku ucha' u alma ichích: -Alma ichích, yántolom i k'áláb a kwa'al dhayach abal yán i tamub; xó', ki it koyóts, ki it k'apúts, ki it uts'aláts ani ki it k'ijidhbéj."
42012020	Po k'al a Dios uchan: "¡Tatá' maku'! Axé' xi akal ta'tál ki it konchin a alma ichích, ani ¿jita' ne'ets ki in k'álna' a xi a dhayk'ámal?"
42012021	Antsaná' já'its a xi in dhayál i tesoro abal jajá', ani yab in kwa'al i ts'alataláb ti k'al a Dios.
42012022	Ani tám, in ucha' in exóbalilchik: Jaxtám, Naná' tu uchál, yab ki it t'e'pin k'al a ejatal, janéy ne'ets ka k'apuj, ma ni k'al a iniktal, janéy ne'ets ka k'wa'chímna'.
42012023	An ejataláb más in jalbíl kej an k'apnél, ani a iniktal más kej an k'wa'chim.
42012024	Ka t'aja' ti kwentaj an cuervochik, yab óm, yab k'ojol, ma ni yab in kwa'al i dhayach k'apnél ma ni i wilte', ani k'al a Dios pijchiyáb; ¿yabxe' tatá'chik más a jalbíl kej i ts'itsinchik?
42012025	¿Ani jita' ti tatá'chik ne'ets ki in ejtow k'al i t'e'pintaláb ki in puwedha' in yejém jún i tiyikláb?
42012026	Tám, max yab a ejtowal ka t'aja' a xi lej tsipti', ¿jale' tám ti it alk'idh t'e'pinal ti k'al a xi pílchik?
42012027	Ka t'aja' ti kwentaj an lirio witschik, jant'odha' ti puwel; yab t'ojnal ma ni wíchal; po Naná' tu uchál, abal a Salomón k'al patal in witsidh puwental yab k'wa'chiman ejtíl jún jajá'chik.
42012028	Ani max a Dios in k'wa'chimyal an tómlom a xi xowé' k'wajat alte', ani kalám jolowáb ti joldhi', ¿yabxe' tatá'chik más a jalbíl, atiklábchik tsipti' ti it belom?
42012029	Jaxtám, tatá'chik, yab ka aliy janéy ne'ets ka k'apuj o janéy ne'ets ka uts'a', ma ni ki it k'wajiy jik'jól a tsalápil,
42012030	kom patal axé' in lej aliyal an kwenél k'wajílomchik ti tsabál, po a Pay'lóm in exlál abal a yajinchal axé'chik.
42012031	Po anákej ka aliy in ts'álejlábil a Dios; ani patal axé' ne'ets ki it pidhanchik mak'wchidh.
42012032	Yab ki it jik'ey tsakam ko'wáláb, kom a Pay'lóm in kulbétnámal ti pidha'chik an ts'álejláb.
42012033	Ka nujuw a k'álábilchik, ani ka bína' i ts'ejwalixtaláb, ka ko'oychik in balíb i tumín a xi yab u biyálmél, i dhayadh tesoro ti k'ay'lál a xi yab talél, ju'táj ti yab otsel i kwé' ma ni in dhumál yab in pakundhál.
42012034	Kom ju'táj ti k'wajat a dhayadh tesorojil taná' jayej ne'ets ka k'wajiy a ichích.
42012035	Ka ko'oy a bolól wík'lidh, ani a tajbaxtal lek'wat;
42012036	ani tatá'chik ki it k'wajiy ejtíl an inikchik a xi k'wajat ti in aychal in amuj ka wichiy ti tomkinéltaláb, abal tam ka ulits ani ka tsapnédhax káwin, ki in japchij an wi'leb dhubatk'ij.
42012037	Yán ti pidhóblidh nixé' xi abatnanélchik a xi tam in amuj ka chích, ka elanchik k'wajat ti aychix; an chubaxtaláb tu uchál, abal ne'ets ka wík'lin, ani ne'ets ki in jedhat koydha', ani ne'ets ka utey abal ka t'ojchichláts ti k'al jajá'chik.
42012038	Ani ma anákej ka chích ti in tsabchíl an akal beletnom, ani ma anákej ti in óxchíl an akal beletnom, ani antsaná' ki in ela'chik; yán ti pidhóblidh nixé' xi abatnanélchik.
42012039	Po ka exla' axé', max an dhabal atáj in exlálak janéy tam oraj ka chích an otsax kwé', k'wajinekak ti beletnom ani yabák in walkámal in k'imá' ka otsanchat.
42012040	Jaxtám, tatá'chik teyej ki it k'wajiy t'ojojodh, kom in Tsakámil an Inik ne'ets ka wichiy ti an oraj tam yab a tsalpayal.
42012041	Tám, a Pedro in ucha': Ajátik, ¿a ulal axé' xi t'iplabkáw abal wawá' o abal patal?
42012042	Ani an Ajátik in uluw: ¿Jita' já'its an putudh ani tsalpadh kwentalom k'áláb a xi k'al in amuj ne'ets ka punuwat ti in k'imá', abal ki in t'aja' ti pijchix ti in k'ijil?
42012043	Yán ti pidhóblidh nixé' xi abatnanél a xi tam ka chích in amuj ka elan in t'ajál antsaná'.
42012044	An chubaxtaláb tu uchál, abal jajá' ne'ets ka punuwat ti ok'ox abatnom ti k'al patal in k'álábil.
42012045	Po max nixé' xi abatnanél ki in uluw ti in ichích: "U amuj owatej ti ne'ets ka wichiy," ani ki in tujchij ki in kwadha' an inik ani an uxum abatnanelábchik, ani ti k'apul ani ti uts'al ani ka wilej;
42012046	in amuj nixé' xi abatnanél ne'ets ka wichiy ti a k'icháj tam jajá' yab in belkóm an wi'leb, ani ti an oraj a xi yab in exlál, ani ne'ets ka weladh muts'iyat ani ne'ets ka k'wajbáj k'al an yab belomchik.
42012047	Nixé' xi abatnanél a xi in exlanchij in awiltal in Ajátik ani yab t'ojojon ani yab in t'aja' jant'ini' jajá' in awiltal, ne'ets ki in bats'uw yán i wapaxtaláb.
42012048	Po a xi yab in exla', ani in t'aja' i t'ajnél a xi in tomnál i wapaxtaláb, jajá' ne'ets ka wapayat wé'. Kom patal a xi yán pidhnének, yán ne'ets ka konchin, ani a xi yán ka jilchidh dhakatnáj más ne'ets ka konchin.
42012049	Naná' in che'nek ku aba' i k'amal ti tsabál. ¿Ani janéy u lé', max le'kwatits?
42012050	Ti jún i pujantaláb Naná' u kwa'al ki in pujan. Ani in k'wajat k'its'at t'e'pidh ma ka kidhban.
42012051	¿Walám a tsalpayal abal in che'nek abal ku bína' i koyataláb ti tsabál? Tu uchál, ibáj, po i lewáxintaláb.
42012052	Kom ma ti xowé' ani a xi ta'tál an k'ij, bó' ti jún i altáj ne'ets ka k'wajiy lewadh, óx ne'ets ki in tomólna' tsáb, ani tsáb ne'ets ki in tomólna' óx.
42012053	An pay'lómláb ne'ets ka lewadh tomólnáxin k'al in kwitólil, ani an kwitól ne'ets ki in tomólna' in pay'lóm; ani an mímláb ne'ets ki in tomólna' in chidhánil, ani an chidhanláb ne'ets ki in tomólna' in mím; ani an mím al'íbej ne'ets ki in tomólna' in chidhan al'íbej, ani an chidhan al'íbej ne'ets ki in tomólna' in mím al'íbej.
42012054	Ani in ucha' jayej an mulkunél: Tam a tsu'tal an tokow kalel ti otsel k'icháj, wi'pachk'ij a ulalchik: "Ta'tál an áb," ani antsaná' wat'el.
42012055	Ani tam an talolaj ik' ka juchun, a ulalchik: "Ne'ets ka k'ak'ey," ani antsaná' wat'el.
42012056	¡Nits'binélomchik! A wit'álchik ka takadh ejtiy in wal an k'ay'lál ani an tsabál, ani ¿jant'odha' ti yab a takadh ejtiyalchik axé' xi k'ij?
42012057	¿Ani jale' ti yab it weladh tsalpax ti tatá'chik jawa' já'its a xi bolidh?
42012058	Tam ki it k'alej ti k'al an éyal, ka exa' ki it ts'ejkan k'al a tomólnáxil biyat it ne'ets ti bél, abal yabák ti lotondha' ti k'al an juez, ani an juez ti bína' ti k'al an odhnax beletnom, ani an odhnax beletnom ti jolow ti wik'axte'.
42012059	Tu uchál, abal taná' yab ne'ets ki it kalej ma ka jalbiy in taltal an lepta tumín.
42013001	Xó', ti nixé' xi jayétsej an kij, k'wajatak taná' junchik a xi in t'ilálak an Galileojíbchik a xi a Pilato in xalchij in xits'ál k'al in ts'akchidh tsemdhanélilchik.
42013002	A Jesús tok'tsin ani in ucha'chik: ¿A tsalpayal abal axé' xi Galileojíbchik, kom in yajchik wat'enchij axé', walám walbinének más kej patal an Galileojíbchik?
42013003	Naná' tu uchálchik abal ibáj; po, max yab ka joltiy a biyál xe'tsintal, ti a yánél ne'ets ki it taleychik teyej.
42013004	O nixé' xi lajuj waxik a xi t'e'tsin tam ti ijkan an t'ek'at tsak' Siloé ani tsemetschik, ¿walám a tsalpayalchik abal tók'lidh más kej patal an inik a xi k'wajíl ti Jerusalén?
42013005	Naná' tu uchálchik abal ibáj; po, max yab ka joltiy a biyál xe'tsintal, ti a yánél ne'ets ki it taleychik teyej.
42013006	In ucha' jayej axé' xi t'iplabkáw: Jún i inik in kwa'alak jún i higo akante' t'ayadh ti in t'udhup t'ayablábil, ani chích in alimchal in walíl ani yab in elchij.
42013007	Ani in ucha' an t'ojnal k'al an t'udhup t'ayabláb: "Xó' ka tsu'uw, ma óxits i tamub in che'nek ku alchij in walíl axé' xi higo akante', ani yab u elchal; tám, ka t'ak'iy. ¿Jale' ti in alk'idh eyendhál an tsabál?"
42013008	An t'ojnal tok'tsin ani in ucha': "Amuj, ka jila'yej axé' xi tamub, ma ku ok'ox tonidh tsajchij ani ku amúliy.
42013009	Ani max ka walin, alwa'; ani max ibáj, talbél ka t'ak'iy."
42013010	Xó', a Jesús exóbchixak ti jún i sinagoga ti k'ak'nadh k'icháj.
42013011	Ani xó' ka tsu'uw, k'wajatak taná' jún i uxum a xi in kwa'alak jún i espíritu a xi ya'undhom ma lajuj waxik i tamub, ani xe'etsak kwa'a'ál ani yabák in ejtowal ka lujkun.
42013012	Tam ti a Jesús in tsu'uw, in kaniy ani in ucha': Tatá' uxum, it walkadhits ti k'al a ya'úts.
42013013	Ani in mo'kanchij in k'ubak, ani an uxum wi'pachk'ij lujkun ani in witsidh puwenchij a Dios.
42013014	Po an kwentalom k'al an sinagoga, tok'tsin tsakunek kom a Jesús jeldhomáts ti k'ak'nadh k'icháj, ani in ucha' an mulkunél: Wa'ats akak a k'icháj ju'táj ti yejentál ku t'ojon, jaxtám, ti a axé', ki it chích ani ki it jeleychik, ani yab tam k'ak'nadh k'icháj.
42013015	Tám, an Ajátik in tok'tsiy ani in ucha': Tatá' nits'binélom, ¿yabxe' k'alek'ij tatá'chik ti k'ak'nadh k'icháj a walkál a bueyil ani an ch'uri ti in k'apumtal ani a ne'dhál ka uts'undha'?
42013016	¿Ani axé' in uxum tsakámil a Abraham, a xi a Satanás in wik'ámal ma lajuj waxik i tamub? ¿Yabxe' yejentálak ka walkan ti k'al axé' xi wik'axtaláb ti k'ak'nadh k'icháj?
42013017	Ani tam ti in uluw axé'chik, ti in yánél in tomólnáxil tidhebéj; po ti in yánél an mulkunél lej kulbélakchik k'al patal an witsidh puwenchidh t'ajnél a xi in t'ajál Jajá'.
42013018	Tám, a Jesús in uluw: ¿K'al janéy ti ejtíl in Ts'álejlábil a Dios, k'al janéy ku jumbay?
42013019	Já'its ejtíl in iyalábil an mostaza ts'ojól a xi jún i inik in uma' ani in t'aya' ti in t'ayablábil; ani puwey ani in t'aja' ti pulik akante', ani an ts'itsinchik a xi ti k'ay'lál páwk'lum ti in k'we'élchik.
42013020	Ani junílek'ij in uluw: ¿Ti k'al janéy ku jumbáxiy in ts'álejlábil a Dios?
42013021	Já'its ejtíl i levadura a xi jún i uxum in uma' ani in tsinka' ti óx lejab i harina, ma ti in putát dhopej.
42013022	Xó', wat'elak a Jesús ti bichowchik ani ti kwenchalchik, exóbchix biyat ne'ets ti Jerusalén.
42013023	Ani jún i inik in ucha': Ajátik, ¿lej wé' a xi ne'ets ka k'ánin? Ani Jajá' in ucha'chik:
42013024	Ka lubchijchik ki it otsits ti xuyat wi'leb, kom tu uchálchik abal yántolom ne'ets ki in lé'na' ka otsits ani yab ne'ets ki in ejtow.
42013025	Talbél tam an dhabal atáj ts'akinekits ani in t'exk'eyámalits an wi'leb, ani tam it jilk'onénekits eléb ani ka tujchij ti it tsapnédhom káw ti wi'leb ani ka uluw: "Ajátik, Ajátik, tu ku japchij," ani Jajá' ne'ets ka tok'tsin ani ne'ets ti ucha': "Yab tu exlál ju'táj ti it tál."
42013026	Tám, ne'ets ka tujuwchik ka uluw: "Ti a tamét u k'apúts ani u uts'aláts ani it exóbchíxin ti ts'ejel bichówil."
42013027	Ani Jajá' ne'ets ki in uluw: "Tu uchál abal yab u exlál ju'táj ti it tálchik. ¡Ki it tixk'an ti k'al Naná' patal a xi in t'ajál a xi yab bolidh!"
42013028	Taná' pél i yajajál uk'il ani i wech'ech'él kamablek, tam ka tsu'uw a Abraham, a Isaac, a Jacob ani patal an tsu'bidh káwlómejchik ti al in ts'álejlábil a Dios ani tatá'chik it wak'ladh eléb.
42013029	Ani taná' ne'ets ka ulits a xi tál ti kalel k'icháj, ani ti otsel k'icháj, ti talolaj ani ti tsaylél, ani ne'ets ka koyóts ti in ts'álejlábil a Dios.
42013030	Ani xó' ka tsu'uw, wa'ats junchik a xi pél i taltaláb ne'ets ti ok'oxchik, ani wa'ats junchik a xi pél i ok'ox ne'ets ti taltaláb.
42013031	Ti nixé' xi oraj, ulits junchik i Fariseo, ani in ucha': Ki it kalej ani winijíts, kom a Herodes in lé' ti tsemdha'.
42013032	Ani Jajá' in ucha': Ki it k'alej ani ka ucha' nixé' xi ok konél: "Xó' ka tsu'uw, Naná' u wak'lál i demoniochik ani in jeldhom xowé' ani kalám, ani ti in óxchíl a k'icháj ne'ets ki in kidhban."
42013033	Po, yejentál abal Naná' ku áyna' u bélil xowé', ani kalám ani tsabk'i'; kom yab eltidh abal jún i tsu'bidh káwlómej ka tsemets eléb Jerusalén.
42013034	¡Jerusalén, Jerusalén, a xi a tsemdhál an tsu'bidh káwlómejchik, ani a ábayal k'al i t'ujub a xi it abchinal! ¡Jáyíl Naná' u lé'na' tu mulkunchij a tsakámilchik, jant'ini' an k'ochk'ol in mulkuwal in tsilínalchik ál in okób, ani tatá'chik yab a lé'na'!
42013035	Xó' ka tsu'uw, a k'imá' ne'ets ka jilk'on joltidh. An chubaxtaláb tu uchálchik abal yabáts ne'ets ti in tsu'uwchik, ma ka ulits an k'ij tam ka uluwchik: Lablidh a xi tál ti in bij an Ajátik. (Sal 118:26)
42014001	Xó' axé' wat'ey ti jún i k'ak'nadh k'icháj, a Jesús otsits ti k'apul ti in k'imá' jún i ok'óxlom Fariseo, ani k'al axé'chik aykidh ejchikábak.
42014002	Ani xó' ka tsu'uw, jún i inik k'wajatak ti in tamét ya'ul k'al i málbejtaláb.
42014003	Tám, a Jesús in tok'tsiychik a xi wit'om k'al an Éylidhkáw ani an Fariseochik ani in ucha': ¿Walám walkadh ki it jeldhaxin ti k'ak'nadh k'icháj?
42014004	Po jajá'chik k'wajiy pikikidh. Tám, in kaniy ani in jeldha' an inik ani in tak'iy.
42014005	Tám, in tok'tsiychik in uluw: ¿Jita' ti tatá'chik, max an ch'uri' o in bueyil ka ijkan bá' jún i pok'jól; yabxe' wi'pachk'ij ne'ets ki in kaldha', ma anákej pél i k'ak'nadh k'icháj?
42014006	Ani jajá'chik yab in ejtow ki in tok'tsiy axé' xi káwchik.
42014007	Ani in t'ilchij jún i t'iplabkáw a xi kanidhchik, kom in tsu'tal in takuyalchik an ok'ox koytaláb, ani in ucha'chik:
42014008	Tam ki it kaniyat k'al jún jita' ti jún i tomkinéltaláb, yab ka jedhat koyna' an lej ok'ox koytaláb, kom itájak jún más púlik in éy kej tatá' k'wajat kanidh ti k'al jajá',
42014009	ani a xi ti kaniyámal ka chích ti ucha': "Ka pidha' i jolát axé' xi inik," ani tám ka tujchij k'al i tidhetaltaláb ki it k'alej ka koyna' an taltaláb koytaláb.
42014010	Po tam ki it kaniyat, ki it k'alej, ani ki it koyóts ti taltaláb; abal tam ka chích jita' ti kaniyámal, ti ucha': "Ja'úb, ki it k'alej más ebál." Tám, ne'ets ka ko'oy i puwenchixtaláb ti in tamét a xi koyómadh k'al tatá' ti mexa.
42014011	Kom jita' a xi ki in puwedha' ti in bá', ne'ets ka tsa'káj; ani jita' a xi in tsa'kál ti in bá', ne'ets ka puwedháj.
42014012	Ani in ucha' jayej a xi k'al ti kaniyámej: Tam ka t'aja' jún i k'apútstaláb o i tsa'xaltaláb, yab ka kaniy a ja'úbchik, ma ni a ebchalchik, ma ni a yanétal, ma ni a at ts'alat k'wajílchik, itájakits ti kaniychik jayej junílek'ij ani ki it wichbadh jalbinchat.
42014013	Po tam ka t'aja' i ajib, ka kaniy an ts'ejwantálchik, an odhnejchik, ani a xi yab belalchik ani an jok'tsejchik;
42014014	ani ne'ets yán ti it pidhóblidh, kom jajá'chik yab in ejtowal ti wichbadh jalbinchij, po ne'ets ki it jalbinchat ti in ts'akíltal an bolidhchik.
42014015	Tám, jún a xi k'wajat taná' ketél k'al Jajá' ani in ats'a' axé', in ucha': ¡Yán ti pidhóblidh a xi ka k'apúts ti in ts'álejlábil a Dios!
42014016	Tám, a Jesús in ucha': Jún i inik in t'aja' jún i pulik tsa'xaltaláb, ani in kaniy yántolom.
42014017	Ani ti in k'ijil an tsa'xaltaláb in aba' in abatnanélil abal ki in ucha' a xi kanidhchik: "Ki it chích kom patal k'wajatits t'ojojodh."
42014018	Ani ti jún yánél in tujuw ki in uluw i pelkadhkáw. A xi k'a'ál in ucha': "U ts'a'iyámal jún i tsabál ani u yajinchal ki in k'alej ku met'a'; tu lej konchal abal ti ki in pelkadh exbay."
42014019	Júnakej in uluw: "U ts'a'iyámal bó' kwenél i buey ani in ne'ets ku takandha'chik. Tu lej konchal abal ti ki in pelkadh exbay."
42014020	Ani pílitsk'ij in uluw: "Talelej ti in tomkinal, jaxtám yab u ejtowal ki in k'alej."
42014021	Xó', tam ti wichiy nixé' xi abatnanél, in ólchij in amuj patal axé'; tám, an dhabal atáj lej tsakunek, in ucha' in abatnanélil: "Ki it k'alej dhubatk'ij ti ts'ejel bichowchik ani ti in bélil an bichow ani ka chi'dha' tejé' an ts'ejwantálchik, an odhnejchik, a xi yab belalchik, an jok'tsejchik."
42014022	Ani an abatnanél in uluw: "Amuj, t'ajnének jant'ini' ti a abámal ani wa'atsej i jolát."
42014023	An amuláb in ucha' an abatnanél: "Ki it k'alej ti bélchik, ani ti xámlábchik, ani ka tsapik pajámiy abal ka otsitschik abal ka t'uchich u k'imá'.
42014024	Kom tu uchál abal ma ni jún nixé' xi inikchik a xi k'alej kanidh yab ne'ets ki in leka' u tsa'xal k'apnélil."
42014025	Ani ne'etsak yántolom i mulkunél k'al Jajá'; ani wilk'in ani in ucha'chik:
42014026	Max jún jita' che'el ti k'al Naná', ani yab in pojkál in pay'lóm ani in mím ani in tomkíl, ani in tsakámil, ani in inik o in uxum ebchalchik, ani ma in kwetém ejatal, yab in ejtowal ki in t'aja' tu exóbalil.
42014027	Ani a xi yab in ne'dhál in pelk'odhte'il ani che'el ti ki in ayokna', yab in ejtowal ki in t'aja' tu exóbalil.
42014028	Kom ¿jita' ti tatá'chik, a xi in lé' ki in kuba' jún i pulik tsak', yabxe' ok'ox u ketlel ani in t'ajál ti kwentaj jáy in jalbíl, abal ki in tsu'uw max in kwa'al a xi yejentál abal ki in putundha'?
42014029	Kom itájakits, talbél tam in punchámalits in akníl, ani yab ki in ejtow ki in putundha', patal jita' k'al ti tsu'táb ki in tujuw ti teladh k'ijidhnáb;
42014030	ki in uluwchik: "Axé' xi inik in tujuw ki in kuba' ani yab in ejtow ki in putundha'."
42014031	¿O jita' tam ts'álej, tam ne'ets ti jún i pextaláb abal ki in tomólna' júnakej i ts'álej, yabxe' ok'ox ketlel ani in aliyal i tak'bixtaláb max in ejtowal k'al lajuj xi' ki in tomólna' a xi ta'tál k'al jún inik xi'?
42014032	Ani max yab in ejtowal, tam, biyat a xi júnakej k'wajat ów, in abchal jún i kalchix, ani in lej konchal abal in lé' ka wa'tsin i koyataláb.
42014033	Antsaná' jayej, jitámakits ti tatá'chik a xi yab ki in jila' patal a xi in kwa'al, yab in ejtowal ki in t'aja' tu exóbalil.
42014034	Alwa' an at'em, po max an at'em ki in k'iba' in ts'apúw, ¿jant'odha' tám ti ne'ets ka ts'apnixin?
42014035	Yabáts jant'odha' ti ka eyendha' ma ni k'al an tsabál, ma ni ti elech amúl; expidh wak'láb eléb. Jita' ots'ox in ots'oxtal ki in ats'a'.
42015001	Xó', uténchábak a Jesús k'al patal an báts'ul impuesto ani i waláblomchik abal ka ots'ówiyat,
42015002	ani an Fariseochik ani an bajudh exóbchixchik kúx t'ilabnaxak in ulal: Axé' xi inik in bats'uwal i waláblomchik ani k'apul k'al jajá'chik.
42015003	Tám, a Jesús in t'ilchijchik axé' xi t'iplabkáw, in uluw:
42015004	Janéy tam inik ti tatá'chik, max in kwa'al 100 i oveja ko'nél, max ki in k'iba' jún, ¿yabxe' in jilál a xi 99 ti al an joltom tsabál ani k'alel ki in aliy a xi k'wajat k'ibenek ma ki in ela'?
42015005	Ani tam ki in ela', in kitnál ti in punuk', k'al i lej kulbéltaláb,
42015006	ani tam ka ulits ti in k'imá', in kaniyal ka tamkun in ja'úbchik ani in at k'wajíl, in uchálchik: "Ki it lej kulbéjchik k'al naná', kom u elámal u oveja ko'nélil a xi k'ibenekak."
42015007	Tu uchálchik abal antsaná' ne'ets ka wa'tsin más i kulbéltaláb ti k'ay'lál ti in ebál jún i waláblom a xi in joltiyal in biyál xe'tsintal kej k'al 99 i bolidh inik a xi yab in yajinchal ki in joltiy in biyál xe'tsintal.
42015008	O, janéy tam uxum a xi in kwa'al lajuj i dracma tumín, ani max ki in k'iba' jún i dracma, ¿yabxe' in lek'wdhál an tajbaxtaláb ani in k'wetoyal an atáj, ani in ik'ax aliyal ma ki in ela'?
42015009	Ani tam ki in ela', in kaniyal ka tamkun in uxum ja'úbchik ani in at k'wajíl, in uchálchik: "Ki it lej kulbéj k'al naná', kom u elámal an dracma a xi u k'ibámalak."
42015010	Antsaná' tu uchálchik, abal wa'ats i kulbéltaláb ti in tamét in ángelilchik a Dios tam jún i waláblom ki in joltiy in biyál xe'tsintal.
42015011	Ani a Jesús in uluw: Jún i inik in kwa'alak tsáb i kwitól,
42015012	ani a xi talbél in ucha' in pay'lóm: "Pay'lóm ti ki in pidha' an pejach k'áláb a xi ne'ets ku k'álna'." Ani an pay'lómláb in pejkáxnanchij an k'áláb.
42015013	Ani talbél, ma yab yán a k'icháj, an talbél kwitól in tamkuy patal, ani k'alej ti jún i ówél tsabál, ani taná' k'wajiy ti k'ibélnal k'al in xe'tsintal ani in alk'idh pakwchikiy in k'álábil.
42015014	Ani talbél, tam ti in tala' alk'idh pakwchikámalits, chích jún i pulik jayil ti nixé' xi tsabál, ani tujey ki in ko'oy i yajinchixtaláb.
42015015	Ani k'alej in uténchal jún i k'wajílom ti nixé' xi tsabál; k'al jajá' aban ti in tsabálil abal ki in pijchiy i olomchik.
42015016	Ani jajá' in lej lé'ak ki in t'uchiy in chukul k'al an pejtsul walíláb a xi in k'apal an olomchik, po ma ni k'al jita' yab ti pidhábak.
42015017	Ani tám, wichk'on ki in t'ila' ti in bá', ani in uluw: "¡Jay i átlom abatnanélchik k'wajat k'al u pay'lóm, ani in kwa'al yán i k'apnél, ani naná' tejé' in k'wajat ti in talél k'al i jayil!
42015018	Ne'ets ki in ts'akiy ani ne'ets ki in k'alej ti k'al u pay'lóm ani ne'ets ku ucha': -Pay'lóm, naná' in walbinének ti in tomól an k'ay'lál ani k'al tatá',
42015019	yabáts in tomnál ku bijna' ti a tsakámil; ti ki in t'aja' jant'ini' jún a átlom abatnanélil."
42015020	Ani tám, ts'akiy ani chích ti k'al in pay'lóm. Ani tam ti k'wajatejak ów, tsu'tat k'al in pay'lóm, ani jajá' in yajnanchij, ani adhláts, ani in muluk'na' ti in núk' ani in ts'uts'bay.
42015021	Ani an kwitól in ucha': "Pay'lóm, naná' in walbinének ti in tomól an k'ay'lál ani ti k'al tatá', yabáts in tomnál ku bijna' ti a tsakámil."
42015022	Po an pay'lóm in ucha' in abatnanélilchik: "Ka kaldha' an lej alwa' toltom ani ka k'wa'chimay; ani ka punchij jún i anillo ti in ch'uchub ani ka pajabinchij in akan;
42015023	ani ka chi'dha' in t'u'udh t'ám an pakax ani ka tsemdha', ani wanaj tu k'apul ani tu ajíbal,
42015024	kom axé' u tsakámil k'wajatak tsemnek, ani ejtsinének; k'wajatak k'ibenek ani elámej." Ani in tujchijchik ti ajíbal.
42015025	Xó', an ok'ox kwitól k'wajatak ti ts'ulél ani tam ti chích ani ulits utat ti atáj, in ats'a' i k'aniláb ani an bixnél;
42015026	ani in kaniy jún i abatnaneláb, ani in konoy janéy a xi k'wajat ti wat'el.
42015027	Ani jajá' in ucha': "A ebchal wichenek ani a pay'lóm in tsemdhámal in t'u'udh t'ám an pakax, kom in bats'uwámal lubach."
42015028	Tám, jajá' lej tsakuy ani yab in lé'na' ka otsits. Tám, in pay'lóm kalej ani in paka'bédhálak.
42015029	Po jajá' tok'tsin, in ucha' in pay'lóm: "Xó' ka tsu'uw, jáy i tamub in t'ojchichlámadh abal tatá' ani ma ni jayk'i' yab tu jek'omnámal a abatnadh káwintal, ani yab jayk'i' ti in pidhámal jún i tsakam chivo abal ki in ajibláts k'al u ja'úbchik.
42015030	Po tam ti chích axé' a kwitólil, a xi ti talalanchámal a k'álábil k'al i talchíkbejchik, tatá' a tsemdhanchij in t'u'udh t'ám an pakax."
42015031	Po an pay'lómláb in ucha': "Tsakámil, tatá' ets'ey it k'wajat k'al naná', ani patal u k'álábil pél a k'ál.
42015032	Po yejentálak ku ajibláts ani ku kulbéj, kom axé' a ebchal k'wajatak tsemnek, ani ejtsinének; k'wajatak k'ibenek, ani elámej."
42016001	Tám, a Jesús in ucha' in exóbalilchik: Wa'atsak jún i ts'alat inik a xi in ko'oy jún i kwentalom k'áláb, ani axé' jolbiyat ti in tamét jajá', abal pakts'ux k'al in k'álábil.
42016002	Tám, in kaniy ani in ucha': "¿Janéy axé' a xi u ats'ál ti a ebál tatá'? Ka bína' i kwentaj k'al a beletnom t'ojlábil, kom yabáts más ne'ets ka ejtow ka t'aja' ti it kwentalom k'áláb."
42016003	Tám, an kwentalom k'áláb in uluw ti in kwetém bá': "¿Janéy ku t'aja'? Kom u amuj ti in tixk'ál ti in beletnom k'áláb. Ti in tsojom yab u ejtowal, ani in tidhebél ti in kónol ts'ejwalixtaláb.
42016004	U exlál janéy a xi ne'ets ku t'aja' abal tam ki in tixk'áj ti in beletnom k'áláb ti in bats'uwchik ti in k'imá'."
42016005	Tám, in kaniy patal a xi tók'lidh ti k'al in amuj, ani in ucha' a xi k'a'ál: "¿K'al jáy ti it tók'lidh k'al u amuj?"
42016006	Ani jajá' in uluw: "Bó' inik i pakdha' lejab i aceite." Ani in ucha': "Ka uma' a dhuchadh tók', ani ki it ketlej dhubatk'ij ani ka dhucha' tsáb inik lajuj."
42016007	Tám, in ucha' júnakej: "¿Ani tatá' jáy ti it ne'dhom?" Jajá' tok'tsin: "Bó' inik lejab i trigo." Ani in ucha': "Ka uma' a dhuchadh tók' ani ka dhucha' tsé' inik."
42016008	Ani an amuláb in t'ek'at t'ilabna' an yab bolidh kwentalom k'áláb kom in t'aja' ti jalpidh tsalpadh, kom in tsakámil axé' xi k'ij xe'tsintaláb más jalpidh tsalpadhchik k'alek'ij ti in kwenél yanél kej in tsakámilchik an tajaxtaláb.
42016009	Ani Naná' tu uchál: K'al an yab bolidh ts'alataláb ka t'aja' a ja'úbchik, abal tam ka talts'un, ki it bats'uwat ti an ets'ey k'wajtalábchik.
42016010	Jita' putudh ju'táj ti wé', putudh jayej ju'táj ti yán; ani jita' yab bolidh ju'táj ti wé', yab bolidh jayej ju'táj ti yán.
42016011	Tám, max yab a t'ajámal ti it putudh ti al an yab bolidh ts'alataláb, ¿jita' ne'ets ti dhakátna' k'al a xi chubax?
42016012	Ani max yab a t'ajámal ti it putudh ti al a xi píl in k'ál, ¿jita' ne'ets ti pidha' a xi tatá' a k'ál?
42016013	Ma ni jún i abatnanél yab in ejtowal ki in t'ojonchij tsáb i amuláb, kom jún ne'ets ki in at'a' ani ne'ets ki in k'ánidha' a xi júnakej, o ne'ets ki in ujna' jún ani ne'ets ki in alál met'a' a xi píl. Yab ne'ets ka ejtowchik ka t'ojonchij a Dios ani an ts'alat tumínladhtaláb.
42016014	Xó', an Fariseochik pélak i jik'lom ani in ots'ówiyal patal axé', ani in teladh te'chikiy.
42016015	A Jesús in ucha'chik: Tatá'chik ti a kwetémtal a alk'idh t'ajál ti it bolidh ti in tamét an inikchik, po a Dios ti exlanchal a ichíxchik, kom a xi púlik tsalpanchidh ti bá' an inikchik, ti in tamét a Dios pél i at'adhtaláb.
42016016	An Éylidhkáw ani an Tsu'bidh káwintaláb k'wajiy ma ti k'al a Juan; ma ti nixé' xi k'ij ólnámej in ts'álejlábil a Dios, ani patal an inik in lubchal ka otsits taná'.
42016017	Más k'ibat abal ka pákun jún i tsipti' kilodh ti bá' an Éylidhkáw kej an k'ay'lál ani an tsabál ka wat'ey.
42016018	Patal a xi in pojkadh jilál in tomkíl ani tomkinal k'al júnakej, jolbinal ti tsáblix k'al in tomkíl; ani patal a xi tomkinal k'al a xi pojkadh jilámej ti k'al in tomkíl jolbinal ti tsáblix k'al in tomkíl.
42016019	Xó', wa'atsak jún i ts'alat inik a xi k'wa'chimnalak k'al i tsuluw' ani lino k'wa'chim, ani in t'ajálak chudhél, chudhél i ts'alat ajib.
42016020	Wa'atsak jayej jún i kónol ts'ejwalixtaláb in bij Lázaro, a xi kwatsbadh ti in wi'lébil, léts'lidh ti in putát,
42016021	ani in lej lé'ak ka pijchiyat k'al an mu'mach a xi ijkanal ti in mexajil an ts'alat inik, ani ma an pik'o'chik che'elak ka lek'wchin in léts'il.
42016022	Ani xó' wat'ey, an kónol ts'éjwalixtaláb tsemets, ani chích ti ik'táb k'al an ángelchik abal ka ne'dháj ti in k'wajtal ichích a Abraham; ani tsemets jayej an ts'alat inik, ani joliyat.
42016023	Ani ti Tamtsemláj in dhaya' in wal, k'wajatak ti al an aykidh yajchiktaláb, ani in tsu'uw ów a Abraham, ani a Lázaro ti in k'wajtal ichích.
42016024	Tám, dhájan ani in uluw: "Pay'lóm Abraham, ti ki in yajnanchij, ani ka aba' a Lázaro abal ki in ats'edha' in chúm in ch'uchub ti al an ja' ani ti ki in tsamk'anchij u lek'áb, kom in k'wajat ti in aykidh yajchikiyáb ti al axé' xi julat k'amal."
42016025	Po a Abraham in ucha': "Tsakamláb, ka t'ilpa' abal ti a ejat xe'tsintal a bats'uw a alwa'talábil, ani a Lázaro jayej i odhnaxtaláb; po xowé' jajá' kanatbédhachits tejé' ani tatá' it aykidh yajchikidh;
42016026	ani jayej ti patal axé', k'wajat ts'ejkadh jún i yetsej joltam jól ti ts'ejel wawá' ani tatá'chik, antsaná' yab ne'ets ki in ejtow nixé'chik a xi ki in lé'na' ka wat'ey ti tejé' ti tatá'chik, ani ti taná' ka wat'ey ti wawá'."
42016027	Tám, in ucha': "Tám tu lej konchal, pay'lóm, abal ka aba' ti in k'imá' u pay'lóm,
42016028	kom u kwa'al bó' u ebchal, abal ki in tejwa' ts'o'óbliychik jayej abal yab ka chíxchik ti al axé' xi jolát aykidh yajchiktaláb."
42016029	A Abraham in ucha': "In kwa'alchik a Moisés ani an Tsu'bidh káwintaláb, já'its ki in ats'a'chik."
42016030	Ani jajá' in uluw: "Ibáj, pay'lóm Abraham, po max jún jita' k'alelak a xi tál ti tsemélom, jajá'chik ne'ets ki in joltiy in biyál xe'tsintal."
42016031	Po a Abraham in ucha': "Max yab in ats'álchik a Moisés ani an Tsu'bidh káwintaláb, ma anákej ka ts'akiy jún ti tsemélom, yab ne'ets ka pajámiyat ti in bá'."
42017001	Tám, a Jesús in ucha' in exóbalilchik: Yab elat ki uluw, abal yab ne'ets ka chích i t'idhk'wantaláb, po ¡ay ti jita' ti ka chíxchik!
42017002	Más alwa'ak abal jajá' ka t'ajat palchin jún in t'ujúbil i púlik tse'emtaláb ti in núk', ani ka bet'enáj ti pulik lejem, kej abal ki in t'idhk'wandha' jún axé' xi t'ijaxchik.
42017003	Ka t'aja'chik ti kwentaj ti a bá'. Max a ebchal ka tomól walbin k'al tatá', ka wi'idh tawna'; ani max ki in joltiy in biyál xe'tsintal, ka pakwlanchij.
42017004	Ani max ti a k'icháj ka tomól walbin búkíl ti k'al tatá', ani ti a k'icháj búkíl ka wichiy ti tatá' ani ti ucha': "Xó' ne'etsits ku joltiy u biyál xe'tsintal," ka pakwlanchij.
42017005	An apóstolchik in ucha' an Ajátik: Tu ku yánedhanchij i belomtal.
42017006	Ani an Ajátik in uluw: Max a kwa'alakchik a belomtal ejtíl jún in ichích i mostaza ts'ojól, a ejtowal ka ucha' axé' xi sicómoro akante': "Ki it lá'un ma ti iblab, ani ki it t'ayan ti pulik lejem." Ani ne'ets ti ik'ax ats'a'.
42017007	Jita' ti tatá'chik, a xi in kwa'al jún i abatnanél ti xalum tsabál o ti pijchix ko'wáláb, tam ka wichiy ti ts'ulél, ¿walám dhubatk'ij ne'ets ki in ucha': "Wat'el ani koyol ti it k'apul"?
42017008	Po ne'ets ki in ucha': "Ti ki in t'ojojonchij abal ki in tsa'xaláts, ani ki it wík'lin, ani ki it t'ojchichláts abal naná', ma ki in alwa' k'apúts ani ki in uts'aláts, ani talbél tik'elej tám, ki it k'apúts ani ki it uts'aláts."
42017009	¿Walám in uchál k'ak'námal nixé' xi abatnaneláb kom in t'aja' jawa' a xi ti abatnáj? U tsalpayal abal ibáj.
42017010	Antsaná' tatá'chik teyej, tam a t'ajámalits patal jawa' a xi it abámej, ka uluwchik: "Wawá' pél u abatnanél a xi yab jant'oj ku éyan, i t'ajámal expidh jawa' a xi yejentálak ki t'aja'."
42017011	Xó' wat'ey, biyat a Jesús ne'ets belal ti Jerusalén, in wat'enchal ts'ejel Samaria ani Galilea.
42017012	Ani tam ti otsits ti jún i kwenchal, kalénchat k'al lajuj i inik ya'ul k'al i lepra, a xi kubiy ów,
42017013	ani dhájanchik, in ulal: ¡Jesús, Ok'óxlom, tu ku yajnanchij!
42017014	Ani tam ti in tsu'uw, in ucha'chik: Ki it k'alej ani ka ólna' ti a bá' ti k'al an pale'chik. Ani xó' wat'ey, biyat ne'etschik ti bél, t'okej.
42017015	Ani jún a xi jajá'chik, tam ti in tsu'uw abal jelenek, wichiy, ani k'al i janidh káw in witsidh puwenchal a Dios,
42017016	ani pak'wlun k'al in wal ti in akan, in pidha' i k'ak'námaltaláb, ani axé' pélak i Samariajíb.
42017017	A Jesús tok'tsin, in uluw: ¿Yabxe' lajuj a xi k'alej t'okedhach? A xi belewchik ¿ju'táj ti k'wajat?
42017018	¿Yab wa'tsin jita' ka wichiy ani ki in pidha' i witsidh puwenchixtaláb a Dios, po expidh axé' xi óweláb?
42017019	Ani in ucha': Ki it ts'akiy, ki it k'alejits, a belomtal ti jeldhámal.
42017020	Xó', an Fariseochik in konoy a Jesús, jayk'i' ti ne'ets ka chích in ts'álejlábil a Dios. In tok'tsiychik, ani in ucha': In ts'álejlábil a Dios yab ne'ets ka chích k'al i tso'óblixtaláb,
42017021	ma ni yab ne'ets ki in uluwchik: "Xó' ka tsu'uw tejé'," o: "Ka tsu'uw taná'," kom xó' ka tsu'uw, in ts'álejlábil a Dios k'wajat ti ba' tatá'chik.
42017022	Ani in ucha' in exóbalilchik: An k'ij ne'ets ka chích tam ti ne'ets ka lé'na' ka tsu'chij jún in k'ichájil in Tsakámil an Inik, ani yab ne'ets ka tsu'uwchik.
42017023	Ani ne'ets ki it uchan: "Xó' ka tsu'uw, tejé'," o: "Ka tsu'uw, taná'." Yab ki it k'alej, ma ni ka ts'at'énchijchik.
42017024	Kom jant'ini' in tajk'antal an léy in tajbayal ti jún pejach an k'ay'lál ani ma jumpok'e' an k'ay'lál, antsaná' ne'ets ka tejwa'méj ti in k'ichájil in Tsakámil an Inik.
42017025	Po ok'ox yejentál ki in lej yajchíkna' ani ka pojkáj k'al axé' xi xits' k'wajílom.
42017026	Jant'ini' ti wat'ey ti in k'ijil a Noé, antsaná' jayej ne'ets ka wat'ey ti in k'ichájil in Tsakámil an Inik.
42017027	K'apts'uts'úlakchik, uts'pipílakchik, tomkinalakchik, ani bínábakchik abal ka tomkin, ma ti a k'icháj tam ti a Noé otsits ti arca tan, ani chích an uk'eltaláb ani talan ti in yanél.
42017028	Antsaná' jayej ti wat'ey ti in k'ijil a Lot, k'apts'uts'úlakchik, uts'pipílakchik, ts'a'iy'pipílakchik, nujpipílakchik, t'aypipílakchik, kúbalakchik k'al i atáj;
42017029	po ti a k'icháj tam ti a Lot kalej ti Sodoma, an k'ay'lál in aba' i k'amal áb ani i azufre, ani talan ti in yanél.
42017030	Antsaná' ti ne'ets ka wat'ey ti a k'icháj tam ka japidh tejwa'méj in Tsakámil an Inik.
42017031	Ti nixé' a k'icháj, a xi k'wajat ti in ók' an atáj ani in k'álábil k'wajat altáj, yab ka pa'iy ki in uma', ani a xi k'wajat ti ts'ulél, jayétsek'ij yab ka wichiy.
42017032	Ka t'ilpa' in tomkíl a Lot.
42017033	Jita' ki in aliy ki in k'ániy in ejatal, ne'ets ki in k'iba', ani jita' ki in k'iba' in ejatal ne'ets ki in k'ániy.
42017034	Tu uchálchik, ti al nixé' xi akal ne'ets ka k'wajiy tsáb ti jún i waytaláb; jún ne'ets ka penan ani a xi júnakej ne'ets ka jilan.
42017035	Tsáb i uxum ne'ets ka k'wajiy junax ti tse'el; jún ne'ets ka penan, ani a xi júnakej ne'ets ka jilan.
42017036	Tsáb ne'ets ka k'wajiy ti ts'ulél, jún ne'ets ka ne'dháj ani a xi júnakej ne'ets ka jilan.
42017037	Jajá'chik tok'tsin ani in ucha': ¿Ju'táj, Ajátik? Ani Jajá' in ucha'chik: Ju'táj ti k'wajat an t'u'lek, taná' ti ne'ets ka mulkun an t'iw.
42018001	Xó', a Jesús in t'ilchijchik jún i t'iplabkáw, abal an atiklábchik in yajinchal ka ólon ets'ey ani yab ka it'ixbéj.
42018002	In uluw: Wa'atsak jún i juez ti jún i bichow, a xi yabák ts'ejnom k'al a Dios, ma ni yab in k'ak'nálak ma ni jún i inik.
42018003	Ani wa'atsak jayej ti nixé' xi bichow jún i tsemchidh uxum, a xi che'elak ti jajá', ki in uluw: "Ti ki in t'ajchij jawa' bolidh ti k'al jita' ti in tomólnál."
42018004	Ani jajá' ti jún wé' i k'ij yab in lé'ak, po talbél ti axé', in uluw ti in ál ichích: "Ma anákej naná' yab in ts'ejnom k'al a Dios, ma ni yab u k'ak'nál ma ni jún i inik,
42018005	po kom axé' xi tsemchidh uxum ti in it'ixbédhál, ne'ets ku t'ajchij jawa' bolidh, kom max aykidh ka chích ne'ets ti in talchij u kuxudhtal."
42018006	Ani in uluw an Ajátik: Ka ats'a' jawa' a xi in uluw an yab bolidh juez.
42018007	¿Walám a Dios yab ne'ets ki in t'ajchij i bolidhtaláb a xi Jajá' in takuyámal, a xi k'al ti dhajayáb k'icháj ani akal? ¿Ma anákej owat in aychixtal k'al jajá'chik?
42018008	Tu uchálchik abal dhubatk'ij ne'ets ki in t'ajchij i bolidhtaláb. Po tam ka chích in Tsakámil an Inik, ¿walám ne'ets ki in ela' i belomtaláb ti tsabál?
42018009	Ani in uluw axé' xi t'iplabkáw abal patal a xi in dhakatnál ti in bá' abal pél i bolidh, ani in alál met'ál a xi k'e'atchik:
42018010	Tsáb i inik k'adhiy ti tiyópan ti ól, jún pélak i Fariseo ani a xi júnakej pélak i báts'ul impuesto.
42018011	An Fariseo kubiy ani ti in kwetém bá' ólon antsé': "Dios, tu pidhál i k'ak'námaltaláb, kom naná' yab in já'its ejtíl a xi pílchik an inik, i kwé'chik, yab bolidhchik, in tsábliyal in tomkílchik, ma ni yab u juntalnál ejtíl axé' xi báts'ul impuesto.
42018012	Naná' in pabil tsábíl ti a semana, u bínál in lajuchíl ti patal jawa' a xi u átál."
42018013	Ani an báts'ul impuesto, kubat ów ma ni yab in lé'ak ki in dhaya' in wal ti k'ay'lál, po in kwadhál in ichích ani in ulalak: "Dios, ti ki in yajnanchij, pél in waláblom."
42018014	Naná' tu uchálchik, axé' xi inik pa'iy ti in k'imá' bolidhmédhach, po a xi júnakej ma ni jant'oj; kom patal a xi in k'adhatnál ti in bá' ne'ets ka tsa'káj, ani a xi in tsa'kál ti in bá' jajá' ne'ets ka pulikmédháj.
42018015	K'al yán utunchábak i t'ele'chik abal ki in taka', po tam ti in exóbalilchik in tsu'uw, in wi'idh tawna'chik.
42018016	Po a Jesús in kaniychik ani in ucha': Ka walka' an tsakamchik ka chích ti k'al Naná', ani yab ka t'ok'baychik, kom ejtíl jajá'chik já'its in k'ál in ts'álejlábil a Dios.
42018017	An chubaxtaláb an chubaxtaláb tu uchálchik, jita' yab ki in bats'uw in ts'álejlábil a Dios jant'ini' jún i Tsakam, jajá' ma ni jayk'i' yab ne'ets ka otsits ti taná'.
42018018	Xó' a Jesús konówiyat k'al jún i ok'óxlom, in uluw: Alwa' Exóbchix, ¿janéy ku t'aja' abal ku bats'uw an ets'ey ejataláb?
42018019	A Jesús in ucha': ¿Jale' ti in bijiyal ti in alwa? Yab jita' alwa', expidh junkats, já'its a Dios.
42018020	Tatá' a exlál an abatnadhkáwchik: Yab ka tsábliy a tomkíl, Yab ki it tsemdhomáts, Yab ki it kwé'en, Yab ki it janam tejwa' tso'óblixin, Ka lét'edh k'ak'na' a pay'lóm ani a mím. (Exo 20:12-17; Deu 5:16-21)
42018021	Jajá' in uluw: Patal axé' u putuwámal ma tu kwitóltal.
42018022	Xó', tam ti a Jesús in ats'a' axé', in ucha': A k'ibchal expidhits junkats; ka nujuw patal jawa' a kwa'al, ani ka pidha' an ts'ejwantálchik, ani ne'ets ka ko'oy i dhayach tesoro ti k'ay'lál; ani ki it chích, ti ki in ts'at'énchij.
42018023	Ani tam ti jajá' in ats'a' axé'; lej yajchik t'e'pin, kom lej ts'alat tumínladhak.
42018024	Xó', tam ti a Jesús in tsu'uw abal jajá' lej yajchik t'e'pin, in uluw: ¡Lej k'ibat abal ka otsits ti in ts'álejlábil a Dios a xi in kwa'alchik i ts'alataláb!
42018025	Kom yab k'ibat abal jún i camello ko'nél ki in wat'ánchij in jólil jún i t'idhab; po wat'adh k'ibat abal jún i ts'alat inik ka otsits ti in ts'álejlábil a Dios.
42018026	Ani a xi in ats'a' axé' in uluwchik: ¿Jita' tám, ne'ets ki in ejtow ka k'ánin?
42018027	A Jesús in uluw: Jawa' a xi yab elat abal an inikchik, elat abal a Dios.
42018028	Tám, a Pedro in uluw: Xó' ka tsu'uw, wawá' i jilámal patal ani tu ts'at'enchámal.
42018029	Tám, a Jesús in ucha'chik: An chubaxtaláb tu uchálchik, patal a xi in jilámal in k'imá', o in pay'lómchik, o in ebchalchik, o in tomkíl, o i tsakamchik ti in ebál in ts'álejlábil a Dios,
42018030	jajá' ne'ets ki in bats'uw más yán ti axé' xi k'ij, ani an k'ij a xi ta'tál an ets'ey ejataláb.
42018031	Tám, in kaniy a xi lajuj tsáb kwetémk'ij, in ucha'chik: Xó' ka tsu'uw, u k'adhíl ti Jerusalén, ani ne'ets ka kidhban patal a xi k'wajat dhuchadh k'al an tsu'bidh káwlómejchik ti in ebál in Tsakámil an Inik.
42018032	Kom ne'ets ka binaxnáj ti in k'ubak an yab Judíochik, ani ne'ets ka k'ijidhnáj, ne'ets ka t'ajchin in tidhéj ani ne'ets ka tubkayat.
42018033	Ani ne'ets ka wapayat, ani ne'ets ka tsemdháj. Po ti in óxchíl a k'icháj ne'ets ka ts'akiy.
42018034	Po jajá'chik patal axé'chik yab in t'ajat exbay, kom axé' xi káw k'wajatak tsinchidh, ani yab in exbay jawa' a xi k'wajatak ti t'ilchinal.
42018035	Xó' wat'ey, tam ti a Jesús k'wajatak ti utel ti Jericó, jún i jok'tsej k'wajatak ketél ti bél ti konkól k'al i ts'ejwalixtaláb.
42018036	Ani xó', tam ti in ats'a' an mulkunél k'wajatak ti wat'el, in konoy janéy wat'el.
42018037	Ani ólchin abal k'wajatak ti wat'el a Jesús Nazaretíb.
42018038	Tám, dhájan, in uluw: ¡Tatá' Jesús, in Tsakámil a David, ti ki in yajnanchij neyej!
42018039	Ani k'al a xi ne'etsak ok'oxchik wi'idh uchábak abal ka ts'ibk'anits, po jajá' más dhájnalak: ¡Tatá', in Tsakámil a David, ti ki in yajnanchij neyej!
42018040	Tám, a Jesús kublemáts, ani in aba' abal ka chi'dhanchat, ani tam ti ulits, in konoy,
42018041	in uluw: ¿Janéy a lé' Naná' tu t'ajchij? Jajá' in uluw: Ajátik, ku bats'uw u tsu'uxtal.
42018042	A Jesús in ucha': Ka lamk'an a tsu'uxtal; a belomtal ti jeldhámalits.
42018043	Ani wi'pachk'ij tsu'uxin, ani in ts'at'énchij, in witsidh puwenchal a Dios; ani ti in yánél an bichówlom tam ti in tsu'uw nixé' xi t'ajnél, in puwenchij a Dios.
42019001	Xó', tam ti a Jesús otsenekits ti Jericó, ani wat'elak ti in ts'ejelíl an bichow.
42019002	Xó' ka tsu'uw jún i inik in bij Zakeo, a xi pélak in ok'lékil an báts'ul impuestochik ani ts'alat tumínladhak;
42019003	ani in lé'ak ki in tsu'uw jita' já'its a Jesús, po yabák in ejtowal ti in ebál an mulkunél, kom yabák yejnek.
42019004	Ani adhláts ka ok'xin, ani in k'adhánchij jún i sicómoro akante' abal ki in tsu'uw, kom a Jesús ne'etsak ka wat'ey taná'.
42019005	Ani tam ti a Jesús ulits ti nixé' xi jolát, in met'a' walk'i', in tsu'uw ani in ucha': Zakeo, dhubatk'ij ki it pa'iy, kom xowé' yejentál ki in koyóts ti a k'imá'.
42019006	Tám, dhubatk'ij pa'iy, ani in bats'uw k'al i kulbéltaláb.
42019007	Ani tam ti in tsu'uwchik axé', ti in yánél kúx t'ilabnaxin, in ulal: Jajá' k'alej ti tonel ti in k'imá' jún i waláblom inik.
42019008	Tám, a Zakeo kubiy, in ucha' an Ajátik: Ajátik, xó' ka tsu'uw, ts'ejel jawa' u kwa'al ne'ets ku pidha' an ts'ejwantálchik, ani max jita' taná' u k'ambidh kwé'yámal, ne'ets ku wichbanchij ma tsé'íl.
42019009	A Jesús in ucha': Axé' a k'icháj an k'ánixtaláb ulenek ti al axé' xi atáj; kom jajá' jayej pél i tsakamláb k'al a Abraham.
42019010	Kom in Tsakámil an Inik che'nek ki in aliy ani ki in k'ániy a xi k'wajatak k'ibenek.
42019011	Xó', biyat in ats'álakchik axé', a Jesús in áynanchij ani in ólna' jún i t'iplabkáw, kom k'wajatak utat ti Jerusalén, ani jajá'chik in tsalpayalak abal in ts'álejlábil a Dios ne'ets ka wi'pachk'ij tejwa'méj.
42019012	Jaxtám in uluw: Jún i lej k'aya' inik k'alej ti jún i ówél k'wajchidh tsabál abal ki in bats'uw jún i ts'álejláb abal jajá' ani talbél ka wichiy.
42019013	Ani in kaniy in lajuj abatnanélil, ani in pidha'chik lajuj i mina tumín, ani in ucha'chik: "Ki it wenk'ol t'ojonchik biyat, ma ki in wichiy."
42019014	Po u at'ábak k'al in at k'wajílomchik, ani in aba'chik talbél jún i kalchix, in ulal: "Wawá' yab i lé' axé' ti ts'álej ti ba' wawá'."
42019015	Ani axé' wat'ey, tam ti wichiy, talbél ti in bats'uwámalits an ts'álejláb, tám, in aba' ka kaniyat ti in tamét an abatnanélchik a xi in pidhámal an tumín, abal ki in exla' jáy k'alek'ij in wenk'ol átanchámal.
42019016	Tám, chích a xi k'a'ál, in uluw: "Ajátik, a minajil in punk'udh áta' lajuj i mina."
42019017	Jajá' in ucha': "Alwa', tatá' it alwa' abatnaneláb; kom a t'aja' ti it putudh ti al a xi lej wé', ne'ets ka ko'oy i éyaláb ti bá' lajuj i bichow."
42019018	Ulits in tsabchíl, in uluw: "Ajátik, a minajil in punk'udh átámal bó' i mina."
42019019	Axé' jayej in ucha': "Tatá' teyej ka abatna' bó' i bichow."
42019020	Ani júnakej chích, in ulal: "Ajátik, tejé' k'wajat a minajil, a xi u ko'oyámal dhu'badh dhayach ti al jún i k'wa'chim;
42019021	kom tu ts'ejna', kom pél it inik a xi a eyendhál junkáwk'ij, a umál a xi tatá' yab a mo'kámal, ani a k'ojowal a xi yab a t'ayámal."
42019022	Ani k'al jajá' uchan: "Tatá' abatnanél yab jant'oj ti it alwa', k'al a kwetém káwintal tu weladh jolbiyal, a exlál abal naná' pél in telom inik, u umál a xi naná' yab u mo'kámal, ani u k'ojowal a xi naná' yab u t'ayámal;
42019023	¿jale' tám ti yab a baliy u tumínal ti al an banco, abal tam ki in wichiy, u bats'uwámalak k'al in ok'chíl?"
42019024	Ani in ucha' a xi k'wajat kubuchik: "Ka tixk'anchij an mina ani ka pidha' a xi in kwa'al lajuj i mina."
42019025	Jajá'chik in uluw: "Ajátik, in kwa'alits lajuj i mina."
42019026	"Kom naná' tu uchálchik, patal a xi in kwa'al, ne'ets ka pidhan; po a xi yab in kwa'al, ma jawa' a xi in kwa'al ne'ets ka tixk'anchat.
42019027	Aniyej nixé'chik u tomólnáxilchik a xi yab in lé' abal naná' ku t'aja' ti in ts'álej ti ba' jajá'chik, ka chi'dha' tejé' ani ka tsemdha'chik tu tamét."
42019028	Ani tam ti in ulúmalits axé', beláts ok'ox k'adhíl ti Jerusalén.
42019029	Ani wat'ey axé', tam ti utelits ti Betfagé ani Betania, ti bolchal a xi bijidh Olivolom, taná' in aba' tsáb in exóbalil,
42019030	in uchál: Ki it k'alejchik ti kwenchal a xi k'wajat ti a tamét, a xi tam ki it otsits, ne'ets ka ela' wik'at jún i tsakam ch'uri, a xi yabáyej jita' in púnámal, ka wila' ani ka chi'dha'.
42019031	Ani max jita' ti konówiy: "¿Jale' ti a wilál?" Antsé' ti ka tok'tsiy: "Kom an Ajátik in yajinchal."
42019032	Ani a xi aban, k'alejchik ti belbél ani in ela' jant'ini' ti uchanchik.
42019033	Ani biyat k'wajatakchik in wilál an tsakam ch'uri', an dhabalchik in uluw: ¿Jale' ti a wilál an tsakam ch'uri'?
42019034	Jajá'chik in uluw: Kom an Ajátik in yajinchal.
42019035	Ani in chi'dha' ti k'al a Jesús; ani tám, in tatlabiy an ch'uri' k'al in toltómilchik, in púnba' a Jesús.
42019036	Ani biyat belal, in lemálchik in toltómil ti bél.
42019037	Ani tam ti utelits, já'its ti pa'ab ti an bolchal olivolom, ti in yánél an mulkudh exóbalchik in tujchij ti k'ijidhbél, ani ki in puwenchij a Dios k'al i janidh káwintaláb ti in ebál patal an labidhtaláb a xi in tsu'úmal,
42019038	in ulalchik: ¡Láblidh an Ts'álej a xi tál ti in bij an Ajátik; Koyataláb ti k'ay'lál, ani witsidh puwenchixtaláb ti wat'k'adh walk'i'! (Sal 118:26)
42019039	Tám, junchik i Fariseo a xi ti an mulkunél in ucha': Exóbchix, ka wi'idh tawna' a exóbalilchik.
42019040	A Jesús tok'tsin ani in ucha'chik: Tu uchál, abal max axé'chik ts'ibk'analak, an t'ujub ne'ets ka dhajan.
42019041	Tam ti ulits utat, ani in met'a' an bichow, in uk'nanchij,
42019042	in ulal: ¡Max expidh a exlámalak tatá', ti axé' a k'ichájil abal ti a koyatal! Po xowé' k'wajat dhibk'odh ti a tsu'uxtal.
42019043	Kom a k'icháj ne'ets ka ulits ti tatá', tam ti a tomólnáxilchik ne'ets ti tonidh mapuy, ani ne'ets ki it tomtsiyat ani ne'ets ki it tonidh tomólnáj.
42019044	Ani ne'ets ti ijka' tsabál, ani a tsakámilchik ti al tatá', ani yab ne'ets ti jilchij t'í'póx i t'ujub, kom yab a exla' in k'ijil tam ti it tsa'biyat.
42019045	Ani otsits ti tiyópan, ani in tujchij ki in wak'la' an nujulchik ani an ts'a'umchik ti taná'.
42019046	In uchálchik: K'wajat dhuchadh: U k'imá' pél i atáj ólontaláb, (Isa 56:7) po tatá'chik a wenk'owámal ti in k'wajtal i kwé'chik.
42019047	Ani a Jesús exóbchixak chudhél, chudhél ti tiyópan. Po an ok'ox pale'chik, an bajudh exóbchixchik, ani in ok'oxlómil an bichówlom in aliyalakchik ki in tala'bédha'.
42019048	Po yabák in ejtowal jant'oj ki in t'ajchij, kom ti in yánél an bichówlom k'wajatak pikikidh ki in ots'ówiy.
42020001	Xó' wat'ey axé', jún a k'icháj tam ti a Jesús in exóbchalak an bichówlom ti tiyópan, ani in ólnál an Ítkáw; chích ti ulénchab k'al an ok'ox pale'chik ani k'al an bajudh exóbchixchik ani k'al an yejtselábchik.
42020002	Ani t'ilbayat, in uluwchik: Tu ku ucha' ¿k'al janéy tam éyaláb a t'ajál patal axé', o jita' ti pidhámal axé' xi éyaláb?
42020003	A Jesús tok'tsin, in ucha'chik: Ne'ets neyej tu konówiychik k'al jún i konówixtaláb; ti ki in tok'tsinchij.
42020004	A Juan in pujaxintal, ¿tál ti k'ay'lál o tál ti k'al an inikchik?
42020005	Tám, jajá'chik tamat ucháxin, ani in uluwchik: Max ki uluw: "Tál ti k'ay'lál," Jajá' ne'ets ki in uluw: "¿Jale' tam ti yab a bela'chik?"
42020006	Ani max ki uluw: "Tál ti k'al an inikchik," ti in yánél an bichówlom ne'ets tu ábay k'al i t'ujub, kom lej dhakatchik abal a Juan pélak i tsu'bidh kawlómej.
42020007	Antsaná' ti tok'tsinchik abal yab in exlálak ju'táj ti tál.
42020008	Tám, a Jesús in ucha'chik: Ma ni Naná' yab ne'ets tu ólchij k'al janéy tam éyaláb u t'ajál axé'chik.
42020009	Tám, in tujchij ki in t'ilchij an bichówlom axé' xi t'iplabkáw: Jún i inik in t'aya' jún i t'udhup t'ayabláb, ani in matidh jilchij i t'ojnalchik, ani k'alej ti jún i ówél tsabál ani ówewen.
42020010	Ani ti in k'ijil in abchij jún i abatnanél an t'ojnalchik, abal ka pidhan in walíl an t'udhup, po an t'ojnalchik in kwadhchikiy ani in aba' badhbál in k'ubak.
42020011	Ani wichiy ki in aba' júnakej abatnanél, ani in kwadha'chik jayej ani in tidhebédha' ani in aba' badhbál in k'ubak.
42020012	Wichiy ki in aba' in óxchíl abatnanél, ani jajá'chik in ts'ojbédha' jayej ani in wak'la' eléb.
42020013	Tám, an amuláb k'al an t'udhup t'ayabláb in uluw: "¿Janéy ku t'aja'? Ne'ets ku aba' u k'ánidhowál tsakámil, lékitsk'ij tam ki in tsu'uwchik ne'ets ki in k'ak'na'."
42020014	Po tam ti an t'ojnalchik in tsu'uw, tsalpopláts ti ál jajá'chik, in ulal: "Axé' já'its an báts'ul k'áláb, wanaj ki tsemdha' abal wawá' ki k'álna' an k'áláb,"
42020015	ani jajá'chik in wak'la' ti eléb t'ayabláb ani in tsemdha'. ¿Janéy tám, an amuláb k'al an t'ayabláb ne'ets ki in t'ajchijchik?
42020016	Ne'ets ka chích ani ne'ets ki in tala'bédha' axé' xi t'ojnalchik, ani ne'ets ki in pidha' k'e'at in t'aywál. Ani tam ti in ats'a'chik axé', in uluw: Ibájak ki wat'a'.
42020017	Ani a Jesús in met'a'chik, in uluw: ¿Janéy tám, axé' a xi k'wajat Dhuchadh? An t'ujub a xi an kúbal atáj in pojkámal, Axé' wenk'onének ti in ts'upk'intal in ók'. (Sal 118:22-23)
42020018	Patal a xi ka ijkan ti bá' nixé' xi t'ujub, ne'ets ka pok'lan, po jitákits ka tsa'kuyat, ne'ets ka mu'lan. (Isa 8:14-15)
42020019	Ti nixé' xi oraj, an ok'ox pale'chik ani an bajudh exóbchixchik in lé'na' ki in yak'wa', kom in exla' abal a Jesús in t'ila' axé' xi t'iplabkáw ti in tomól jajá'chik, po in ts'ejna' an bichówlom.
42020020	Ani jajá'chik in kwátsidh belkómak, ani in abchij i tsinat mét'al a xi nits'bix bolidh, abal ki in yak'wa' k'al jún i ts'alk'udh káw abal ki in ejtowchik ki in bína' ti k'al in abatnaxtal ani in éyaltal an ok'lek.
42020021	Ani konówiyat, in uluwchik: Exóbchix, wawá' i exlál abal it káw ani it exóbchix bolidh, ani yab pók'ódh jita' a tsu'tal, ani it exóbchix k'al i chubaxtaláb in bélil a Dios;
42020022	¿walkadhxe' ki pidha' i uchbidh jalbixtaláb a Cesar, o ibáj?
42020023	Po a Jesús in ejtiy in tsalpadh janamtalchik, ani in ucha': ¿Jale' ti in tilibnálchik?
42020024	Ti ki in ólchij jún i denario tumín. ¿Jita' já'its axé' in wal ani in ts'o'omadh bij? Tok'tsinchik in uluw: Pél a Cesar.
42020025	Tám, in ucha'chik: Tám, ka pidha' a Cesar jawa' in k'ál a Cesar ani a Dios jawa' in k'ál a Dios.
42020026	Ani yab in ejtowchik ki in yak'wa' k'al in káwintal ti in tamét an bichówlom; ani jik'padh k'al in tok'tsixtal, ts'ibk'anchik.
42020027	Tám, ulénchat k'al talchik i Saduceochik, a xi in tomólnál abal wa'ats i ts'akíltaláb, ani konówiyat;
42020028	in ulalchik: Exóbchix, a Moisés tu dhuchunchij: Max jún ka tsemets in inik ebchal, ani in kwa'alak in tomkíl, ani yab ki in jila' i tsakam, in ebchal ki in k'álnanchij in tomkíl ani ki in dhayk'anchij i tsakamláb in ebchal. (Deu 25:5-10)
42020029	Tám xó', wa'atsak búk i ebchaláb; a xi ok'ox tomkin, tsemets ani yab in tsakámliy.
42020030	An tsabchíláb in tomikna' an uxum, tsemets jayej ani yab in tsakámliy.
42020031	An óxchiláb in tomikna', ani antsaná' patal ma a xi búk jayej, ani tsemetschik ani yab in tsakámliy.
42020032	Ani ti taltaláb, an uxum tsemets jayej.
42020033	Tám, ti al an ts'akíltaláb, ¿jita' k'al ti ne'ets ti tomikláb an uxum? Kom k'al búklom ti tomiknáj.
42020034	Tám, a Jesús tok'tsin, in ucha'chik: An tsakamlábchik ti axé' xi k'ij u tomkinal, ani bínáb ti tomikláb;
42020035	po a xi ka weladh ko'oyat abal in tomnál ki in bajuw nixé' xi k'ij ani in ts'akíltal an tsemélom, yabáts tomkinalchik ma ni yabáts bínáb ti tomikláb.
42020036	Ma ni yabáts ne'ets ki in ejtow ka tsemetschik, kom in juntálnál ejtíl an ángelchik, ani pél i tsakamláb k'al a Dios, kom pél in tsakámilchik an ts'akíltaláb.
42020037	Po xó', abal an tsemélomchik ts'akíl, ma a Moisés in ólna' ti k'ídhlom, tam ti in bijiy an Ajátik: In Diosil a Abraham, in Diosil a Isaac, ani in Diosil a Jacob. (Exo 3:6)
42020038	Kom Jajá' yab in Diosil i tsemélomchik, po a xi ejatchik, kom patal ejat abal Jajá'.
42020039	Tám, talchik i bajudh exóbchix tok'tsin in uluw: Exóbchix, alwa' ti a ulúmal.
42020040	Ani talbél axé' in ts'ejna'chik ki in konówiy.
42020041	Ani a Jesús in ucha'chik: ¿Jant'odha' tám ti in ulalchik abal a Cristo pél in tsakámil a David?
42020042	Kom jajá' a David in ulal ti Dhuchlab Salmos: An Ajátik in ucha' u Ajátik: "Ki it koyóts tu winab,
42020043	Ma ku k'wajba' a tomólnáxilchik ti in t'ek'tsíl a akan." (Sal 110:1)
42020044	Tám, max a David in bijiyal ti Ajátik, ¿jant'odha' tám ti pél in tsakámil?
42020045	Ani biyat ots'ówiyábak k'al patal an bichówlom, in ucha' in exóbalilchik:
42020046	Ka t'aja' an kwentaj k'al an bajudh exóbchixchik, a xi in kulbétnál ka xe'tsin k'al i jodhat k'wa'chim, ani in kulbétnál an tsapnédhomtaláb ti ts'ejel bichowchik, ani an ok'ox laktem ti al an sinagogachik, ani an k'ak'nadh koytaláb ti al an ajib k'apútstaláb,
42020047	a xi in pa'udh k'apchal in k'imá' an tsemchidh uxumchik, ani abal ki in dhibok'na', in t'ajálchik i nakat ólontaláb. Axé'chik ne'ets ki in bats'uw i más pulik weladh jolbintaláb.
42021001	A Jesús in dhaya' in wal, ani in tsu'uw an ts'alat inikchik in jolowal in ts'ejwalixtal ti k'ak'nadh tesoro.
42021002	Ani in tsu'uw jayej jún i ts'ejwantál tsemchidh uxum in jolowal taná' tsáb i lepta tumín.
42021003	Ani in uluw: An chubaxtaláb tu uchálchik, abal axé' xi ts'ejwantál tsemchidh uxum in jolowámal más kej patal.
42021004	Kom patal axé'chik ti k'al in lej ts'alatal in jolowámal abal ti in k'ak'nadh ts'ejwalixtal a Dios, po axé' xi uxum, ti in ts'ejwantáltal in jolow ti in yánél jawa' in kwa'alak abal ki in wat'a' a k'icháj.
42021005	Ani talchik a xi in t'ilálak abal an tiyópan k'wajat lej witsidh k'al i alabél t'ujubchik, ani k'al i k'ak'nadh ts'ejwalixtaláb, a Jesús in uluw:
42021006	Xó' axé' xi a tsu'talchik, an k'ij ne'ets ka chích tam ti an t'ujub ma ni jún yab ne'ets ka jilk'on t'í'póx ani ne'ets ka paklundháj.
42021007	Ani jajá'chik in konówiy, in ucha': Exóbchix, ¿jayk'i' ti axé'chik ne'ets ka wat'ey? ¿Ani janéy tam tsu'bixtaláb ne'ets ka wat'ey tam axé'chik ka tujey?
42021008	Ani a Jesús in uluw: Ka t'aja' ti kwentaj abal yab ki it k'ambiyatchik; kom yántolom ne'ets ka chích ti Naná' u bij, ani ne'ets ki in uluw: "Naná' já'its in Ajátik," ani: "An k'ij k'wajat utat." Jaxtám, yab ka ts'at'énchijchik.
42021009	Ani tam ka ats'a' i pextalábchik, ani i xamk'untalábchik, yab ki it lej jik'ey, kom yejentál ka wat'ey axé'chik ok'ox; po an ta'pantaláb yab ne'ets ka wat'ey wi'pachk'ij.
42021010	Tám, in ucha'chik: Ne'ets ka dhayk'an ti tomólnáx jún i kwenél k'wajílom k'al júnakej kwenél k'wajílom, ani jún i ts'álejláb k'al júnakej i ts'álejláb;
42021011	ne'ets ka wa'tsin i pulik ejel tsabál, ani ma ju'támk'ij ti tsabál i jayil, i yajchik yaw'láts; ani i k'ak'adh jík'ib ani i pulik labidh tsu'bixtaláb ti k'ay'lál.
42021012	Po ok'ox ti patal axé'chik ne'ets ki it yak'wan, ani ne'ets ki it ájayat, ani ne'ets ki it binaxnáj ti sinagogachik ani ti wik'axte'chik, ani ne'ets ki it ne'dháj ti k'al i ts'álejchik ani ti k'al i ok'lekchik ti in ebál u bij.
42021013	Ani axé' pél i jolataláb abal ka bína' i tejwa' tso'óblixtaláb.
42021014	Jaxtámits ka k'wajba' ti a ichíxchik, yab ka ok'xidh tsalpay jant'odha' ti ne'ets ki it tok'tsinchik.
42021015	Kom Naná' ne'ets tu pidha'chik i káwintaláb ani i tsalpadhtaláb, a xi ma ni júnjita' a xi ti k'wiyálchik yab ne'ets ki in ejtow ti tomól káwliy ma ni ti tomólna'.
42021016	Ani ma a pay'lómchik, ani a ebchalchik, ani a yanétalchik, ani a ja'úbchik ne'ets ti tsinat bínaxna'; ani talchik ti tatá' ne'ets ki it tsemdháj.
42021017	Ani k'al patal ne'ets ki it at'anchik ti in ebál u bij.
42021018	Po ma ni jún a xi'íl ti a ók' yab ne'ets ka tala'béj.
42021019	K'al a kuxudhtal ne'ets ka k'oko'maychik a ejatal.
42021020	Ani tam ka tsu'uw a Jerusalén toninidh k'al i ejércitochik, tám, ka exla'chik abal in pakluntal k'wajat utat.
42021021	Tám, a xi k'wajatchik ti Judea ka adhláts ti ts'énchik, ani a xi k'wajat ti in ts'ejelíl an bichow, ka kalej eléb; ani a xi k'wajatchik ti ts'ulél yab ka otsits taná'.
42021022	Kom axé' pél in k'ijil an wichbadh yajchiktaláb, abal ka putun patal a xi k'wajat dhuchadh.
42021023	¡Ay abal an yab kwetén uxumchik, ani a xi chuchúdhom ti nixé' xi a k'icháj! Kom jún i pulik yajchik ni'axtaláb ti tsabál ne'ets ka wa'tsin ani i k'ák' tsakúltaláb ti bá' axé' xi bichówlom.
42021024	Ani ne'ets ka ijkanchik k'al in wi'ídh i nakat kutsíl, ani ne'ets ka ne'dháj ti wik'at abatnanélchik ti in yánél an tsabál k'wajílomchik, ani an yab Judíochik ne'ets ki in k'etsa' a Jerusalén, ma ka putun in k'ijil an yab Judíochik.
42021025	Ani a k'icháj, a íts' ani a ótchik ne'ets ki in tejwa'médha' i labidh tsu'bixtaláb, ani ti tsabál i uk'pidh t'e'pintaláb ti bá' an kwenél k'wajílomchik, uk'pidh ti in ebál in janidhtal an pulik lejem in lank'intal,
42021026	in ichích an inikchik u átanal k'al an jík'ib ani k'al an yajchik aychixtaláb a xi ne'ets ka chích ti tsabál, kom in ejtodhtal an k'ay'lál ne'ets ka ejeláts.
42021027	Tám, ne'ets ki in tsu'uwchik in Tsakámil an Inik tál ti tokow k'al i ejtodhtaláb ani i pulik witsidh puwenchixtaláb. (Dan 7:13)
42021028	Ani tam ka tujey axé'chik ka wat'ey, ki it lujkudh kubiy ani ka dhaya' a ók'; kom a ts'a'idh wichbadhtal k'wajat utat.
42021029	Ani in t'ilchijchik jún i t'iplabkáw: Xó' ka tsu'uw an higo te' ani patal an akante'.
42021030	Tam k'wajat ti pudhnal, a tsu'tal ani a exlálchik abal an k'ak'al k'ij k'wajat utat.
42021031	Antsaná' jayej tatá'chik, tam ka tsu'uw axé'chik k'wajat ti wat'el, ka exla' abal in ts'álejlábil a Dios k'wajat utat.
42021032	An chubaxtaláb tu uchál, axé' xi xits' k'wajílom ma ni yab ne'ets ka wat'ey, ma ka putun patal.
42021033	An k'ay'lál ani an tsabál ne'ets ka wat'ey; po u káwintal ma ni yab ne'ets ka wat'ey.
42021034	Ka t'aja' an kwentaj ti a kwetémtalchik, abal a ichíxchik yabák ka alméj k'al i ajib ani i uts'általáb, ani in t'e'pintal ti a axé' xi xe'tsintaláb, ani yabák a t'ílóm ka chích nixé' xi a K'icháj.
42021035	Kom ejtíl jún i ts'ájuxtaláb ne'ets ka chích ti patal an k'wajílomchik ti in putát in wal an tsabál.
42021036	Jaxtám ki it beletnomáts ani ki it lej ólon ets'ey, abal ki in tomna' ka jek'a' patal axé'chik a xi ne'ets ka wat'ey, ani ki it kubiy ti in tamét in Tsakámil an Inik.
42021037	Ani exóbchixak tam k'icháj ti tiyópan, ani tam akal kalel ani jilk'onalak ti bolchal a xi bijiyáb olivolom.
42021038	Ani ti in yánél an bichówlom che'elak dhajuwk'ij ti tiyópan ka ots'owiyat.
42022001	Xó' k'wajatak utat in ajibtal an bok'ól a xi yab levaduralidh, a xi bijiyáb ti Pascua.
42022002	Ani an ok'ox pale'chik ani an bajudh exóbchixchik in aliyalak jant'odha' ki in ejtow ki in tsemdha', kom in ts'ejnálak an bichówlom.
42022003	Tám, a Satanás otsits ti in ál a Judas, punk'udh bijidh Iscariote, a xi pélak in yanél a xi lajuj tsáb,
42022004	ani jajá' k'alej ani káwin k'al an ok'ox pale'chik ani k'al an ok'lek beletnomchik, abal jant'odha' ki in ejtow ki in tsinat bína' a Jesús ti k'al jajá'chik.
42022005	Tám, jajá'chik kulbéj ani junkun abal ki in pidha' i tumín.
42022006	Ani a Judas in tok'tsiy, ani in aliy jún i jolát abal ki in tsinat bína' ti k'al jajá'chik ti in kúx an bichówlom.
42022007	Tam ti in bajuw in k'ichájil an bok'ól a xi yab levaduralidh, ju'táj ti yejentálak ka tsemdháj an cordero abal an Pascua.
42022008	A Jesús in aba' a Pedro ani a Juan, in uluw: Ki it k'alejchik ani tu ts'ejkanchij an Pascua, abal ki k'apuj.
42022009	Ani jajá'chik in ucha': ¿Ju'táj ti a lé' ki ts'ejka'?
42022010	A Jesús in ucha'chik: Xó' ka tsu'uw, tam ki it otsits ti bichow, jún i inik ne'ets ti kalénchijchik a xi in ne'dhál jún i mul i ja', ka áyna' ti atáj ju'táj ti jajá' ka otsits,
42022011	ani ka ucha' an dhabal atáj: "An Exóbchix ti uchál: -¿Ju'táj ti k'wajat an altáj ju'táj ti ne'ets ku k'apuj an Pascua k'al u exóbalilchik?"
42022012	Ani jajá' ne'ets ti ólchijchik jún i ts'ejkadh t'ek'at pulik altáj, taná' ti ka t'ojojoychik.
42022013	Ani k'alejchik ani in ela' jant'ini' ti uchan, ani in ts'ejka' an Pascua.
42022014	Ani tam ti in bajuw an oraj, a Jesús koyóts, ani an lajuj tsáb apóstolchik k'al Jajá'.
42022015	Ani in ucha'chik: Naná' u lej lé'námal ku k'apuj axé' xi Pascua k'al tatá'chik, ok'xidh ku yajchíkna';
42022016	kom tu uchálchik abal yabáts ne'ets ku k'apuj, ma ka putun ti in ts'álejlábil a Dios.
42022017	Ani in uma' an uts'umtaláb, ani in bína' i k'ak'námaltaláb, in uluw: Ka bats'uw axé', ani ka buk'tsíxna' ti tatá'chik;
42022018	kom tu uchálchik, yabáts ne'ets ku uts'a' in walíl an t'udhup ma ka chích in ts'álejlábil a Dios.
42022019	Ani in uma' an bok'ól ani in bína' i k'ak'námaltaláb, in peja', ani in pidha'chik, in ulal: Axé' já'its u iniktal, a xi k'wajat ti bínáb abal tatá'chik ti a ebál; ka t'aja' axé' abal tu t'ilaxtal Naná'.
42022020	Aniyek'ij, talbél ti tsa'xalnénekits, in uma' an uts'umtaláb, in uluw: Axé' xi uts'umtaláb já'its an ít junkudhkáw ti al u xits'ál, a xi wak'lanal k'al tatá'chik ti a ebál.
42022021	Po, xó' ka tsu'uw, in k'ubak a xi ti in bínaxnál k'wajat k'al Naná' ti mexa.
42022022	K'al an chubaxtaláb in Tsakámil an Inik ne'ets jant'ini' ti ok'xidh uludh; po ¡ay abal nixé' xi inik jita' k'al ti k'wajat ti bínaxnáb!
42022023	Tám, in tujuwchik ti tamat konowíx, abal jita' ti jajá'chik ne'ets ki in t'aja' axé'.
42022024	Ani wa'tsin jayej ti jajá'chik jún i tok'tsíxkáw abal jita' in tsalpanchal más púlik in éy.
42022025	Po a Jesús in ucha'chik: An ts'álejilchik ti an yab Judíochik in t'ajál ti abátix ti jajá'chik, ani a xi in t'ajál ti éyal ti jajá'chik bijiyáb ti alwa' inik.
42022026	Po ti tatá'chik yab antsaná', po a xi ok'óxlom ti tatá'chik, ki in t'aja' ejtíl a xi más tsakamej, ani a xi ok'nom, ejtíl a xi t'ojchichíl.
42022027	Kom ¿jita' já'its a xi ok'ox in éy, a xi ketlel ti mexaj o a xi t'ojchichíl? ¿Yabxe' a xi ketlel ti mexa? Po Naná' in k'wajat ti bá' tatá'chik ejtíl a xi t'ojonchix.
42022028	Po tatá'chik já'its a xi it k'wajinek k'al Naná' ti u takandhaxtal.
42022029	Ani Naná' tu bijidh pidhálchik jún i ts'álejláb, jant'ini' u Pay'lóm ti in bijidh pidhámal,
42022030	abal ki it k'apúts ani ki it uts'alátschik ti in mexajil u ts'álejlábil, ani ki it koyóts ti ts'alat koytalábchik abal ki it weladh abatnaxin ti an lajuj tsáb kwenchal Israel.
42022031	Aniyek'ij an Ajátik in uluw: Simón, Simón, xó' ka tsu'uw, a Satanás in konoyámal abal ti dhiya'chik ejtíl an trigo;
42022032	po Naná' u lej konoyámal abal tatá', abal a belomtal yab ka taley; ani tam ki it wichiy, ka tsapik kublalay a ebchalchik.
42022033	Ani jajá' in ucha': Ajátik, naná' in k'wajat t'ojojodh ki in k'alej k'al Tatá', yab expidh ti wik'axte', po ma ti tsemláj.
42022034	A Jesús in uluw: Pedro, Naná' tu uchál, an koxol xowé' yab ne'ets ka ajatin, ma ok'xidh tatá' ti in k'e'átna' óxíl abal yab ti in exlál.
42022035	Ani in ucha'chik: Tam tu aba'chik k'al yab in balíb i tumín, k'al yab i jodhon, ani k'al yab a pajab, ¿a yajinchij jant'oj? Jajá'chik in uluw: Ma ni jant'oj.
42022036	Tám, Jajá' in ucha'chik: Po xowé', jita' in kwa'al in balíb i tumín, ki in ne'dha', aniyek'ij i jodhon; ani jita' yab in kwa'al i nakat kutsíl, ki in nujuw in wát ani ki in ts'a'iy jún.
42022037	Kom tu uchálchik, abal yejentál ka kidhban ti k'al Naná' a xi k'wajat dhuchadh: Ani Jajá' k'alej ajidh k'al an jek'omchik, (Isa 53:12) kom a xi k'wajat dhuchadh ti Naná' tu ebál in kwa'al in putuntal.
42022038	Tam, in uluwchik: Ajátik, xó' ka tsu'uw, tejé' k'wajat tsáb i nakat kutsíl. Ani Jajá' in ucha'chik: Lejatits.
42022039	Ani kalej taná', ani k'alej jant'ini' ti in ujnám ti bolchal Olivolom, ani in exóbalilchik ts'at'ey jayej.
42022040	Ani tam ti ulits ti nixé' xi jolát, in ucha'chik: Ki it ólonchik abal yab ki it otsits ti bá' an tilibnaxtaláb.
42022041	Ani Jajá' ówméj ti jajá'chik walám jant'ini' ti ka bet'éna' jún i t'ujub, ani taná' in tudhluw in k'walál ani ólon;
42022042	in ulal: Pay'lóm, max a lé', ka pélandha' ti Naná' axé' xi tima', po yab ka t'ajan a xi Naná' u awiltal po a xi tatá'.
42022043	Ani tejwa'méj jún i ángel ti k'ay'lál abal ka tsápliyat.
42022044	Ani k'wajiy ti an éláxtaláb, más tsapik ólon, ani tsak'binalak ejtíl i pakdha' t'ukub i xits' a xi ijkanal ti tsabál.
42022045	Ani tam ti ts'akiy ti ól, ani chích ti k'al in exóbalilchik, in ela' wayámadh ti in ebál an yajchik t'e'pintaláb.
42022046	Ani in ucha'chik: ¿Jale' ti it wayalchik? Ki it ts'akiy ani ki it ólon, abal yab ki it otsitschik ti al an tilibnaxtaláb.
42022047	Ani biyat káwak, xó' ka tsu'uw jún i yetsej kwenél, ani a xi in bij Judas, jún a xi lajuj tsáb, ne'etsak ok'ox ti jajá'chik, ani utey ti k'al a Jesús abal ki in ts'uts'bay.
42022048	Tám, a Jesús in ucha': Judas, ¿k'al jún i ts'uts'baxtaláb a binaxnál in Tsakámil an Inik?
42022049	Xó', tam ti in tsu'uwchik a xi k'wajatak k'al Jajá' abal janéy a xi ne'ets ka wat'ey, jajá'chik in ucha': Ajátik, ¿ku ts'ojbédhomáts k'al i nakat kutsíl?
42022050	Ani jún a xi jajá'chik in ts'ojbédha' jún in abatnanélil an ok'lek pale', in muts'inchij in winab xutsun.
42022051	A Jesús tok'tsin ani in uluw: Ma tejé' lejatits. Ani in takchij in xutsun, ani in jeldha'.
42022052	Ani a Jesús in ucha' an ok'ox pale'chik, ani an ok'ox beletnom k'al an tiyópan, ani an yejtselábchik a xi che'nekak ti yak'wax: ¿It kalenekchik ejtíl a xi in tomólnál i kalénchix kwé' k'al i nakat kutsíl ani it teyódh k'al i te'chik?
42022053	Tam ti in k'wajiy k'al tatá'chik chudhél, ani chudhél ti tiyópan, yab a lujkuw a k'ubakchik abal ti in teyna'; po axé' já'its a orajil ani in uchbixtal an yik'wáx.
42022054	Tám, yak'wan, ani lotoknáj, ani ne'dháj ti in k'imá' an ok'lek pale'. Ani a Pedro in ów ts'at'énchij.
42022055	Ani tam ti in lek'wdha'chik jún i k'amal ti in ts'ejelíl an mapudh eléb, ketlejchik toniníl, ani a Pedro ketlej jayej k'al jajá'chik.
42022056	Po jún i uxum abatnanél, in tsu'uw ketél ti dhilal, in lej ejchikiy ani in uluw: Axé' xi inik k'wajatak jayej k'al Jajá'.
42022057	Po a Pedro in k'e'átna', in uluw: Uxum, naná' yab u exlál axé' xi inik.
42022058	Ani talbél wé', tsu'tat k'al júnakej a xi in uluw: Tatá' teyej pél a yanél. A Pedro in uluw: Inik, yab naná'.
42022059	Ani walám jún i oraj talbél, júnakej in kubladh uluw: K'al an chubaxtaláb axé' jayej k'wajatak k'al Jajá', kom pél i Galileojíb.
42022060	Ani a Pedro in uluw: Inik, naná' yab u exlál janéy a xi a ulal. Ani wi'pachk'ij biyat káwej, an koxol ajatin.
42022061	Ani an Ajátik, wilk'in ani in met'a' a Pedro. Ani a Pedro in t'ilpa' in káwintal an Ajátik, jant'odha' ti uchan: Ma yabáyej ajatinének an koxol, tatá' ne'ets ti in k'e'átna' ma óxíl.
42022062	Ani a Pedro kalej eléb ti ts'a'ik uk'nal.
42022063	Ani an inikchik a xi in belkóm a Jesús, in k'ijidhnálak ani in kwadhálak;
42022064	ani in paxk'inchal in tsu'uxtal, in kwadhchal in wal, ani konówiyábak, in ulal: Ki it tsu'bidh káwin, ¿jita' já'its a xi ti kwadha'?
42022065	Ani yán i at'ax káwílaxtaláb in uchálakchik.
42022066	Ani tam ti chudhey, tamkun an yejtselábchik a xi ti bichówlom, an ok'ox pale'chik ani an bajudh exóbchixchik, ani in chi'dha' ti k'al in kwenél tak'bix éyalilchik, ani in uluw:
42022067	¿Já'its tatá' it Cristo? Tu ku ucha'. Ani Jajá' in ucha': Max tu ucha', yab ne'ets ka bela'chik.
42022068	Aniyek'ij max tu konówiychik, yab ne'ets ti in tok'tsiychik, ma ni yab ne'ets ti in walka'.
42022069	Po ma ti xowé' in Tsakámil an Inik ne'ets ka koyóts ti in winab ejtodhtal a Dios. (Sal 110:1)
42022070	Tám, ti in yánél in uluwchik: Tám, ¿já'its Tatá' in Tsakámil a Dios? A Jesús in ucha'chik: Tatá'chik a ulal abal in Naná' já'its.
42022071	Ani jajá'chik in uluw: ¿Janéy tam tejwa' tso'óblixtaláb i yajinchalej? Kom wawá' i ats'ámal ti in lej káwintal.
42023001	Ani ti in yánél an mulkunél ts'akiy, ani in ne'dha' a Jesús ti k'al a Pilato.
42023002	Ani in tujchijchik ki in jolbiy, in ulal: Wawá' i elámal abal axé' xi inik in odhiyal an kwenél k'wajílom, t'ok'bax abal ki pidha' an tributo tumín a Cesar, in ulal abal Jajá' já'itskwa' a Cristo, an Ts'álej.
42023003	Tám, a Pilato in konoy, in uluw: ¿Já'its Tatá' in Ts'álejil an Judíochik? A Jesús in tok'tsiy, in uluw: Tatá' a ulal.
42023004	Tám, a Pilato in ucha' an ok'ox pale'chik ani an bichówlom: Naná' yab u elchal in jolbíl axé' xi inik.
42023005	Po jajá'chik k'al i lej tsápláb in ulal: In xamk'uwal an bichówlom, exóbchix ti in putát Judea, in tujuw ti Galilea ma tejé'.
42023006	Tam ti a Pilato in ats'a' abal Galilea, in konoy abal max an inik pélak i Galileojíb.
42023007	Ani tam ti in exla' abal ajidhak ti in tsabál éyaltal a Herodes, in aba' ti k'al a Herodes, a xi k'wajatak jayej ti nixé' a k'icháj ti Jerusalén.
42023008	Ani tam ti a Herodes in tsu'uw a Jesús, lej kulbéj, kom biyálits in lé'ak ki in tsu'uw, kom in ats'ámalak k'al yán ti t'ilabnáb, ani in ayálak ki in tsu'uw jún i labidh tsu'bixtaláb a Jesús ki in t'aja'.
42023009	Tám, in konówiy k'al yántolom i káw, po a Jesús yab in tok'tsiy jant'oj.
42023010	Ani taná' k'wajatak kubuchik an ok'ox pale'chik ani an bajudh exóbchixchik ani in tsapik jolbiyalak.
42023011	Tám, a Herodes k'al in soldadojilchik in punuw ti yab jant'oj in jalbíl ani in teladh k'ijídhna', ani in k'wa'chimay k'al jún i lej ts'alat k'wa'chim, ani wichiy ki in aba' ti k'al a Pilato.
42023012	Ani ti nixé' a k'icháj a Pilato ani a Herodes wichiy ka ja'úbnáxin, kom ti ok'xidh in kwa'alakchik i tomól k'wiyáxtaláb.
42023013	Tám, a Pilato, in kaniy ka tamkun an ok'ox pale'chik, an ok'lekchik ani an bichówlom.
42023014	Ani in ucha'chik: Ti in chi'dhanchámal axé' xi inik, ejtíl jún a xi in xamk'uwal an bichówlom; xó' ka tsu'uw, u konówiyámal ti a tamétchik, ani naná' yab u elchámal in jolbíl, a xi tatá'chik a jolbiyal.
42023015	Ma ni a Herodes, kom tu aba'chik ti jajá', xó' ka tsu'uw, yab jant'oj in t'ajámal axé' xi inik abal ki in tomna' ka tsemets.
42023016	Jaxtám, ne'ets ku yajchik wapay ani talbél ne'ets ku walka'.
42023017	(Kom in yajinchalak ki in walkanchij ti jajá'chik jún i wik'nél ti al an ajib.)
42023018	Po ti in yánél an mulkunél junkudh dhájan in uluwchik: ¡Ka tixk'a' axé', ani tu ku walkanchij a Barrabás!
42023019	(Axé' jolowámejak ti wik'axte' ti in ebál jún i xamk'udh pejextaláb ti al an bichow ani tsemdhomáts.)
42023020	Tám, a Pilato kom in lé'ak ki in walka' a Jesús in tawna'chik junílek'ij.
42023021	Po jajá'chik in áynanchij ti dhájnal, in ulal: ¡Ka k'et'a' ti pelk'odhte'! ¡Ka k'et'a' ti pelk'odhte'!
42023022	Jajá' in ucha'chik ti in óxchíl: ¿Jale', janéy a xi yab tekedh in t'ajámal? Naná' yab u elchámal in jolbíl abal ka tsemets, jaxtám, ne'ets ku yajchik wapay ani ne'ets ku walka'.
42023023	Po jajá'chik k'al i nixoknax janidh dhajal, in konoyal abal ka k'et'an ti pelk'odhte. Ani in dhájantalchik ani an ok'ox pale'chik in áta'.
42023024	Tám, a Pilato in weladh uluw abal ka t'ajan jant'ini' jajá'chik in konoyal.
42023025	Ani in walka' ti jajá'chik a xi jolowámejak ti wik'axte', a xi in t'ajámal i xamk'udh pextaláb ani tsemdhomámadh, a xi in konoychik; ani in bína' a Jesús jant'ini' in lé'nomtalchik.
42023026	Ani biyat in ne'dhál, in yak'wa'chik jún i Simón Cirenejíb, a xi tálak ti ts'ulél, ani in kitáychik k'al an pelk'odhte', abal ki in ne'dha' ti kuxlab ti a Jesús.
42023027	Ani áykómtejak k'al jún i lej pulik mulkunél i bichówlom, ani i uxumchik a xi uk'nalak ani yajajálak k'al Jajá' ti in ebál.
42023028	Po a Jesús wilk'in ti jajá'chik, in uluw: Tsakamláb ti Jerusalén, yab ti ki in uk'nanchal, po ka uk'nanchij ti a kwetém bá' ani a tsakámilchik.
42023029	Kom xó' ka tsu'uw, an k'ij ta'tál, tam ti ne'ets ki in uluwchik: Yán ti pidhóblidh an nút'bejchik ani an ebómchik a xi yab jayk'i' kó'on ani an chúchu'chik a xi yab jayk'i' chuchudhumáts.
42023030	Tám, ne'ets ki in tujuwchik: Ki in ucha' an ts'énchik: "Tu ku tsa'kuy," Ani an bolchalchik: "Tu ku paxk'iy." (Ose 10:8)
42023031	Kom max in t'ajálchik axé' ti bá' an tejtey akante'; ¿janéy ne'ets ka t'ajan k'al a xi wayenek?
42023032	Ne'dhábak jayej k'al a Jesús tsáb i pojkax abal ka tsemdháj.
42023033	Ani tam ti ulitschik ti bá' an jolát a xi in bij Tam ok', taná' jajá'chik in k'et'a' ti pelk'odhte', ani an pojkaxchik, jún ti in winab ani a xi júnakej ti in k'watab.
42023034	Tám, a Jesús in uluw: Pay'lóm, ka pakwlanchijchik, kom yab in exlál janéy a xi in t'ajál. Ani jajá'chik in buk'tsíxnanchij in k'wa'chímal, jant'ini' ka ijkan an label eyextaláb.
42023035	Ani an bichówlom kubat in ejchikal, ani an ok'óxlomchik in teladh k'ijidhnál jayej in ulal: Jajá' in k'ániy jita' pílchik, xó' ki in k'ániy ti in bá', max Jajá' já'its a Cristo, a xi takudh k'al a Dios.
42023036	Ani an soldadochik jayej in teladh k'ijídhnál, che'el ti Jajá' ani in pidhál i jiliy bók,
42023037	in ulalchik: Max Tatá' já'its in Ts'álejil an Judíochik, ka k'ániy ti a kwetém bá'.
42023038	Ani jún i ok'lab dhuchlab k'wajatak jayej ti eblim Jajá', ti Griego, ti Latín ani ti Hebreo káwintaláb: AXÉ' JÁ'ITS IN TS'ÁLEJIL AN JUDÍOCHIK.
42023039	Ani jún i pojkax a xi k'wajatak palat, in at'ax káwliyalak, in ulal: Max Tatá' já'its it Cristo, ka k'ániy ti a bá' ani wawá' weyej.
42023040	Po a xi júnakej tok'tsin in wi'idh tawna', in uluw: ¿Tatá', ma ni yab a ts'ejnál a Dios, ma anákej it k'wajat teyej ti jayétsej an jolbidh yajchiktaláb?
42023041	K'al an chubaxtaláb ti in bolídh i bats'uwal in jalbíl i t'ajnélil, po axé' xi inik yab in t'ajámal i jolbintaláb.
42023042	Ani tám, in ucha' a Jesús: Ajátik, ti ki in t'ila' neyej tam ki it chích ti a ts'álejlábil.
42023043	Tám, a Jesús in ucha': An chubaxtaláb tu uchál abal xowé' ne'ets ki it k'wajiy k'al Naná' ti witsidh k'wajtaláb.
42023044	Ani walám ti akak oraj, wa'tsin jún yik'wáx ti in putát an tsabál ma ti beléw oraj.
42023045	Ani a k'icháj yik'wtsin, ani in dhibók' an altar mits'k'an ts'ejel.
42023046	Tám, a Jesús dhájan k'al jún i janidh káw, in uluw: Pay'lóm, ti a k'ubak u dhakat bínál u espíritu. (Sal 31:4-5) Ani tam ti in uluw axé', taley ti ixk'al.
42023047	Xó', tam ti an centurión abatnom in tsu'uw jawa' a xi wat'enek, in witsidh puwenchij a Dios, in ulal: K'al an chubaxtaláb axé', pélak jún i bolidh inik.
42023048	Ani ti in yánél an bichówlom a xi k'wajatak mulkudh ti al axé' xi tsu'bixtaláb, tam ti in tsu'uwchik jawa' t'ajnének, wichiychik in kwadhál in ichích.
42023049	Ani ti in yánél in exlowálchik, ani an uxumchik a xi k'al ti ts'at'ok'námej ma ti Galilea, kubatak ów ki in met'a' axé'chik.
42023050	Xó', wa'atsak jún i inik in bij José, a xi pélak in at yánél an mulkudh tak'bix éyal, jún i alwa' ani bolidh inik
42023051	(axé' pélak i Arimateajíb, jún in bichówil an Judíochik), ani in aychalak jayej in ts'álejlábil a Dios, ani yab in junkunchij in tak'bixtal ma ni in t'ajnélilchik.
42023052	Axé' k'alej ti k'al a Pilato ani in konchij in iniktal a Jesús.
42023053	Ani in pa'ba', ani in t'uliy k'al jún i lino toltom, ani in mo'ka' ti jún i jolimtaláb a xi lo'odh ti al jún i t'ujublom, ju'táj ti yabáyej jita' k'wajbámej.
42023054	Ani pélak in k'ichájil an t'ojojontaláb, ani k'wajatak abal ka tujey an k'ij koyoltaláb.
42023055	Ani an uxumchik jayej a xi chích k'al a Jesús ma Galilea, in ayokna' a José, ani in tsu'uw an jolimtaláb ani jant'odha' in iniktal ti mo'kanchat.
42023056	Ani wichiychik, in t'ojojoy i niwiwíl ilál ani i mirra k'uwixtaláb; ani koyótschik ti k'ij koyoltaláb, jant'ini' an abatnadhkáw.
42024001	Xó', ti in k'a'ál k'ichájil an semana, lej dhajuwk'ij, k'alejchik ti jolimtaláb, in ne'dhál i niwiwíltaláb a xi in t'ojojoyámal, ani talchik más i uxum k'al jajá'chik.
42024002	Ani in ela'chik an t'ujub tolindhach píl ti jolimtaláb;
42024003	tam, otsitschik ani yab in elchij in iniktal an Ajátik Jesús.
42024004	Ani wat'ey, biyat k'wajatak ti tsalpopólchik k'al axé', xó' ka tsu'uw, tsáb i inik kubiy utat jajá'chik k'al in k'wa'chímal lej leyoyól;
42024005	ani an uxumchik lej jik'ey ani in nibk'a' in ók' ma tsabál, ani in ucha'chik: ¿Jale' ti a aliyal ti bá' i tsemélom a xi k'wajat ejat?
42024006	Yabáts k'wajat tejé', po ts'akiyits. Ka t'ila' jawa' a xi Jajá' ti ucha' tam ti k'wajatej ti Galilea,
42024007	in uluw: "In Tsakámil an Inik yejentál ka binaxnáj ti in k'ubak i waláblom inikchik, ani ka k'et'an ti pelk'odhte', ani ka ts'akiy ti in óxchíl a k'icháj."
42024008	Tám, jajá'chik in t'ilpa' in káwintal.
42024009	Ani tam kalej ti jolimtaláb, k'alej ki in ólchij a xi lajuj jún ani patal a xi k'wajatchik.
42024010	Ani pélak a María Magdalena, a Juana, a María in mím a Jacobo, ani patal an uxum a xi k'wajat k'al jajá'chik, a xi in ólchij axé' an apóstolchik.
42024011	Po in káwintalchik, in ats'anchij ejtíl tam pél i alk'idh káw, ani yab in bela'chik.
42024012	Tám, a Pedro kubiy, ani k'alej ádhil ti jolimtaláb; ani kutlej abal ki in tsá'ay; in tsu'uw kwetém an lino k'wa'chimchik; ani ayin jik'padh abal janéy a xi wat'enek.
42024013	Ani xó' ka tsu'uw, tsáb i atikláb ne'etsak ti nixé' jayétsej a k'icháj ti jún i kwenchal in bij Emaús, a xi in ówél ma Jerusalén pélak óx inik i estadio.
42024014	Ani t'ilomakchik ti k'al patal a xi wat'enek.
42024015	Ani xó' wat'ey, biyat t'ilom ani tamat konowíxchik, Jajá' a Jesús utey ani beláts k'al jajá'chik.
42024016	Po in tsu'uxtalchik k'wajatak ejtíl tam paxk'idh abal yab ki in exla'.
42024017	A Jesús in ucha'chik: ¿Janéy tam t'ilab a xi a tok'tsíxnálchik biyat it belal ani it yajchik t'e'pidhchik?
42024018	Ani jún ti jajá'chik, a xi in bij Cleofas, tok'tsin, ani in ucha': ¿Expidh tatá' junkats pél it óweláb ti Jerusalén, a xi yab a exlál janéy wat'enek taná' ti axé' xi a k'ichájchik?
42024019	A Jesús in ucha'chik: ¿Janéyxe'? Jajá'chik in ucha': Ti in ebál a Jesús Nazaretíb, a xi pélak jún i tsu'bidh kawlómej, winat ejtodh k'al an t'ajnél, ani k'al an káw ti in tamét a Dios ani ti in tamét ti in yánél an bichówlom;
42024020	ani jant'odha' an ok'ox pale'chik ani an ok'lekchik in bína' abal ka weladh jolbiyat ti tsemláj ani ka k'et'an ti pelk'odhte'.
42024021	Po wawá' i ayálak abal Jajá' já'itsak a xi ne'ets ki in ts'a'idh wichba' a Israel, ani ti k'al patal axé', xowé' pélits in óxchíl a k'icháj ma ti axé' ti wat'enek.
42024022	Ma anákej, wa'tsinének i uxumchik a xi wawá' i yanétnál a xi tu jik'pámal, a xi k'alej dhajuwk'ij ti jolimtaláb;
42024023	ani kom yab in elchij in iniktal, wichiychik ani in uluw jayej abal labidh tsu'biyatkwa' k'al i ángelchik, ani uchan abal Jajá' k'wajatkwa' ejat.
42024024	Ani talchik a xi wawá' i yanél k'alej ti jolimtaláb, ani in ela' antsaná' jant'ini' ti in uluw an uxumchik; po yab in tsu'uwchik a Jesús.
42024025	Tám, a Jesús in ucha'chik: ¡Ay tatá'chik ti it maku' ani yajúm a ichích abal ka bela' patal a xi an Tsu'bidh káwintaláb in ulal!
42024026	¿Yabxe' yejentálak abal a Cristo ki in yajchíkna' axé'chik ani ka otsits ti in witsidh puwenchixtal?
42024027	Ani in tujchij ma ti k'al a Moisés ani patal an Tsu'bidhkáw, in ólchij ti patal an Dhuchlab a xi k'wajat dhuchadh ti in ebál Jajá'.
42024028	Ani ulitschik utat ti kwenchal ju'táj ti ne'etsak, ani Jajá' in t'aja' ejtíl tam ne'etsak más ów.
42024029	Po jajá'chik in tsapik pajámiy abal ka koyóts, in uluw: Ki it jilk'on k'al wawá', kom waklelits, ani a k'icháj lewk'anénekits. Tám, Jajá' otsits abal ka jilk'on k'al jajá'chik.
42024030	Ani xó' wat'ey, biyat jedhat koyómadh k'al jajá'chik ti mexaj, in uma' an bok'ól, in labliy, in peja' ani in pidha'chik.
42024031	Tám, in tsu'uxtalchik japk'inchat, ani in exla' a Jesús; po Jajá' ts'ibk'aláts ti in tsu'uxtalchik.
42024032	Ani tamat ucháxinchik: ¿Yabxe' i ichích t'a'íl ti ál wawá', biyat tu t'ilbayal ti bél ani tam tu japchalak an Dhuchlab?
42024033	Ani kubiychik ti nixé' xi oraj, ani wichiy ti Jerusalén, ani in ela' tamkudh a xi lajuj jún ani a xi k'wajatchik jayej taná',
42024034	ani in ulalakchik: ¡K'al an chubaxtaláb an Ajátik lej ts'akinek, ani tejwa'méj ti k'al a Simón!
42024035	Tám, in t'ila'chik janéy a xi in wat'ámal ti al an bél, ani jant'odha' ti in exla' tam ti Jajá' in peja' an bok'ól.
42024036	Xó', biyat in t'ilálak axé'chik a Jesús kubiy ti ts'ejel jajá'chik, ani in ucha': Koyataláb ti k'al tatá'chik.
42024037	Tám, jajá'chik jik'enek ani jik'tsodh t'elelél in tsalpayalakchik abal in tsu'tal jún i espíritu.
42024038	Po a Jesús in ucha'chik: ¿Jale'chik ti it jik'tsodh ani jale' ti dhayk'anal i tomólnáx tsalap ti a ichíxchik?
42024039	Xó' ka tsu'uw, u k'ubak ani u akan, abal lej já'its Naná'. Ti ki in taka' ani ka tsu'uwchik, kom jún i espíritu yab in kwa'al in anam t'u'úl ma ni in beklák, jant'ini' a tsu'talchik Naná' u kwa'al.
42024040	Ani tam ti in ulúmalits axé', in ólchijchik in k'ubak ani in akan.
42024041	Ani biyat jajá'chik k'al i kulbéltaláb yabáyej in belál, ani k'wajatak jik'padh, in ucha'chik: ¿A kwa'alchik tejé' jún i k'apnél?
42024042	Ani jajá'chik in pidha' jún pejach i wiyadh to'ol ani jún in bakánil i cera tsi'ím.
42024043	Ani Jajá' in bats'uw ani in k'apuj ti in tamét jajá'chik.
42024044	Ani in ucha'chik: Axé' já'its an káw a xi tu ucha' biyat in k'wajatejak k'al tatá'chik; abal yejentálak ka putun patal a xi k'wajat dhuchadh ti u ebál Naná' ti in Éylidh Káwintal a Moisés, ti an Tsu'bidh káwintaláb ani ti Salmos.
42024045	Tám, in japchijchik in tsalápil abal ki in exbay an Dhuchlab.
42024046	Ani in ucha'chik: Antsaná' k'wajat dhuchadh, ani antsaná' k'alej yejentál abal a Cristo ki in yajchíkna' ani ka ts'akiy ti tsemélom ti in óxchíl a k'icháj,
42024047	ani ka buk'udh ólnáj abal ka joltiyat an biyál xe'tsintaláb ani an pakwlanchixtaláb k'al an walabtaláb ti Jajá' in bij, ti in yánél an kwenél k'wajílom; ka tujey ti Jerusalén.
42024048	Ani tatá'chik pél it tejwa' tso'óblix ti k'al axé'chik.
42024049	Xó' ka tsu'uw, Naná' u abál in ok'xidh uludhtal u Pay'lóm ti k'al tatá'chik; po ki it k'wajlelenchik ti al an bichow Jerusalén, ma ki it k'wa'chimyat k'al in ejtodhtal k'al a xi ti walk'i'.
42024050	Tám, in ne'dha'chik eléb ma Betania, ani in dhaya' in k'ubak, in labliychik.
42024051	Ani xó' wat'ey, biyat in labliyalchik, nixk'in ti k'al jajá'chik ani ne'dháj walk'i' ti k'ay'lál.
42024052	Ani tam ti exban ki in k'ak'na', wichiy ti Jerusalén k'al jún i pulik kulbéltaláb.
42024053	Ani k'wajatakchik ets'ey ti tiyópan, ki in puwenchij ani ki in labliy a Dios. Amén.
43001001	Ti in tujtal k'wajatak an Káwintaláb, ani an Káwintaláb k'wajatak k'al a Dios, ani an Káwintaláb já'itsak a Dios.
43001002	Axé' k'wajatak ti in tujtal k'al a Dios.
43001003	Patal an ts'ejkanéláb k'al Jajá' k'alej t'ajadh, ani max yabák k'al Jajá' ma ni jant'oj yabák t'ajnének jawa' a xi t'ajadh.
43001004	Ti k'al Jajá' k'wajatak an ejataláb, ani an ejataláb já'itsak in tajaxtal an inikchik.
43001005	Ani an tajaxtaláb ti yik'wáx tajk'anal, ani an yik'wáx yab in exbay.
43001006	Wa'tsin jún i inik a xi k'al a Dios ti aban, a xi bijiyábak ti a Juan.
43001007	Axé' chích ti tejwa' tso'óblix, abal ti tejwa' tso'óblix k'al an Tajaxtaláb, abal ti in éy jajá' patal ki in bela'.
43001008	Jajá' yabák i Tajaxtaláb, po aban ka tejwa' tso'óblixin k'al an Tajaxtaláb.
43001009	Nixé' a xi já'its an chubax Tajaxtaláb, a xi in tajbayal patal an inik, tálak ti axé' xi tsabál.
43001010	Jajá' k'wajiy ti tsabál, ani Jajá' in t'aja' an tsabál, ani an k'wajílom ti tsabál yab in exla'.
43001011	Jajá' chích ti in k'álábil, ani k'al in k'álábil yab bats'uwat.
43001012	Po patal a xi k'al ti bats'uwat, jajá'chik pidhan i uchbixtaláb ka wenk'on ti in tsakámil a Dios, a xi in belchal in bij,
43001013	axé'chik yab wa'tsindhach ma ni k'al i xits', ma ni k'al in awiltal i anam t'u'lek, ma ni in awiltal i inik, po pél k'al in awiltal a Dios.
43001014	Ani an Káwintaláb wenk'on ti anam t'u'lek, ani k'wajiy k'al wawá', ani i tsu'chij in witsidh puwenchixtal, jún i witsidh puwenchixtaláb jant'ini' in junkats wa'tsindhach tsakámil an Pay'lóm, t'uchat k'al i lablidh ts'ejwalixtaláb ani k'al i chubaxtaláb.
43001015	A Juan in bína' i tejwa' tso'óblixtaláb ti k'al Jajá', ani in janidh uluw: Axé' já'its a xi naná' u ulalak: "A xi ta'tál talbél kej naná, Jajá' pél i ok'oxláb kej naná'; kom Jajá' pélak i ok'ox kej naná'."
43001016	Kom ti Jajá' in t'uchtal i bats'wal patal i lablidh ts'ejwalixtaláb ani aykidh i lablidh ts'ejwalixtaláb.
43001017	Kom a Moisés éyan abal ka bínáj an Éylidhkáw, po a Jesucristo éyan abal ka chích an lablidh ts'ejwalixtaláb ani an chubaxtaláb.
43001018	Ma ni jita' yab jayk'i' in tsu'úmal a Dios; an junkats wa'tsindhach Tsakamláb a xi k'wajat ti in ichích an Pay'lóm, Jajá' in tejwa'mejdhámal.
43001019	Xó' axé' já'its in tejwa' tso'óblixtal a Juan, tam ti an éyal Judíochik a xi ti Jerusalén in aba' i pale'chik ani i Levitachik abal ka konówiyat: ¿Jita' já'its tatá'?
43001020	Ani in lujudh uluw ani yab in tsina', po in lujudh uluw: Naná' yab in Cristo.
43001021	Ani konówiyat: ¿Janéy tám? ¿Pél it Elías? Jajá' in uluw: Yab naná'. ¿Pél it tsu'bidh kawlómej? Ani jajá' tok'tsin: Ibáj.
43001022	Tám, jajá'chik in ucha': ¿Tám, jita' já'its tatá'? abal ki tok'tsiy a xi tu abámal. ¿Janéy a ulal ti a kwetém bá'?
43001023	Jajá' in uluw: Naná' já'its: An káwintaláb a xi dhájax ti al an joltom tsabál: "Ka bolidhmédhanchij in bélil an Ajátik," (Isa 40:3) jant'ini' ti in uluw an tsu'bidh káwlómej Isaías.
43001024	Ani a xi abámej pélak i Fariseochik.
43001025	Ani jajá'chik in konówiy, in ulal: ¿Jale' tám ti it pujax max yab pél it Cristo, ma ni pél it Elías, ma ni pél it tsu'bidh kawlómej?
43001026	A Juan in tok'tsiychik in uluw: Naná' in pujax al i ja', po ti ts'ejel tatá'chik k'wajat Jún a xi tatá'chik yab a exlál.
43001027	Axé' já'its a xi tál talbél kej naná', a xi pél i ok'ox kej naná', a xi naná' yab in tomnál ku wilchij in wik'bíl in pajab.
43001028	Axé' wat'ey ti Betábara, jek'at pulik itse' Jordán, ju'táj ti a Juan pujaxak.
43001029	Ti in aykíl a k'icháj, a Juan in tsu'uw a Jesús tál ti uténcháb ani in uluw: Xó' ka tsu'uw in Corderojil a Dios, a xi in tixk'ál an walabtaláb ti tsabál.
43001030	Axé' já'its a xi naná' u uluw: "Talbél ti naná' ta'tál jún i inik a xi pél i ok'óxlom kej naná', kom pélak i ok'ox kej naná'."
43001031	Ani naná' yab u exlálak, po abal ka tejwa'médhanchat an Israelíb, jaxtám naná' in che'nek ti in pujax k'al i ja'.
43001032	Ani a Juan tejwa' tso'óblixin jayej, in uluw: U tsu'uw an Espíritu pa'íl ti k'ay'lál ejtíl i kuku' ani k'wajiy ti Jajá'.
43001033	Ani naná' yabák u exlál, po a xi ti in aba' abal ki in pujaxin k'al i ja', Jajá' ti in ucha': "Ti eblim jita' ka tsu'uw an Espíritu ka pa'iy ani ka k'wajiy ti Jajá', axé' já'its a xi pujax k'al an Espíritu Santo."
43001034	Ani naná' u tsu'uw, ani u binámal i tejwa' tso'óblixtaláb abal axé' já'its in Tsakámil a Dios.
43001035	Junílek'ij, ti in aykíl a k'icháj, a Juan k'wajatak kubat k'al tsáb in exóbalil.
43001036	Ani in waxa' abal a Jesús xe'etsak taná', in uluw: ¡Xó' ka tsu'uw, in Corderojil a Dios!
43001037	Ani k'al tsáb in exóbalil ats'an ti káw, ani in ts'at'énchijchik a Jesús.
43001038	Tám, a Jesús wilk'in, ani in tsu'uw abal ts'at'énchat, ani in ucha'chik: ¿Janéy a aliyal? Jajá'chik in ucha': Rabí (axé' max wiladhak in lé' ki in uluw, Exóbchix), ¿ju'táj ti it k'wajíl?
43001039	A Jesús in ucha'chik: Ki it chích ani ka tsu'uw. Tám, k'alejchik ani in tsu'uw ju'táj ti k'wajíl, ani jilk'on k'al Jajá' nixé' a k'icháj, kom walám pélakits in lajuchíl an oraj.
43001040	A Andrés, in ebchal a Simón Pedro, já'itsak jún a xi tsablom, a xi in ats'a' a Juan ani in ts'at'enchámal a Jesús.
43001041	Axé' in ela' ok'ox in ebchal Simón, ani in ucha': Wawá' i elámal an Mesías (a xi max wiladhak, in lé' ki in uluw, Cristo).
43001042	Ani in chi'dha' ti k'al a Jesús. Ani tam ti a Jesús in tsu'uw, in uluw: Tatá' pél it Simón, kwitól Jonás; tatá' ne'ets ka bijna' Cefas (a xi max wiladhak, in lé' ki in uluw, Pedro).
43001043	Ti in aykíl a k'icháj, a Jesús in lé'na' ka k'alej ti Galilea; ani in ela' a Felipe ani in ucha': Ti ki in ts'at'énchij.
43001044	Ani a Felipe pélak i Betsaidajíb, in bichówil a Andrés ani a Pedro.
43001045	A Felipe in ela' a Natanael ani in ucha': Wawá' i elámal a xi a Moisés in dhucha' ti Éylidhkáw, antsaná' jant'ini' ti Tsu'bidh káwintaláb, a Jesús Nazaretíb, já'its in tsakámil a José.
43001046	A Natanael in tok'tsiy: ¿Elat ti Nazaret ka kalej jant'oj alwa'? A Felipe in uluw: Ki it chích ani ka tsu'uw.
43001047	Xó' tam ti a Jesús in tsu'uw abal k'wajat ti utel, in uluw ti in ebál a Natanael: Xó' ka tsu'uw, jún i chubax Israelíb, a xi yab in kwa'al i k'ambixtaláb ti jajá'.
43001048	A Natanael in ucha': ¿Jant'odha' ti in exlál? A Jesús tok'tsin ani in ucha': Tam ti yabáyej ti kaniyámal a Felipe, tam ti it k'wajatak ti in alam an higo akante', tu tsu'uw.
43001049	A Natanael tok'tsin ani in ucha': Rabí, ¡Tatá' já'its in Tsakámil a Dios! ¡Tatá' já'its in Ts'álejil an Israelíb!
43001050	A Jesús tok'tsin ani in ucha': ¿Kom tu ucha': "Tu tsu'uw it k'wajat ti alam higo akante'," a belál? Ne'ets ka tsu'uw i más pakdha' i t'ajnél kej a axé'chik.
43001051	Ani Jajá' in ucha': An chubaxtaláb an chubaxtaláb tu uchál, ma ti xowé' ne'ets ka tsu'uwchik an k'ay'lál japidh, ani in ángelilchik a Dios k'adhíl walk'i' ani pa'íl ti in Tsakámil an Inik.
43002001	Xó', ti in óxchíl a k'icháj wa'tsin jún i tomkinéltaláb ti kwenchal Caná, ajidh ti Galilea tsabál, ani k'wajatak taná' in mím a Jesús.
43002002	Ani kaniyat jayej a Jesús ani in exóbalilchik ti al an tomkinéltaláb.
43002003	Ani tam ti taley an bók, uchan a Jesús k'al in mím: Yab in kwa'alchik i bók.
43002004	A Jesús in ucha': ¿Janéy a kwa'al k'al Naná', tatá' uxum? Yabáyej ulenek u orajil.
43002005	In mím in ucha' an abatnanélchik: Ka t'aja'chik patal jawa' Jajá' ti ucha'.
43002006	Wa'atsak taná' akak i pulik mul, jant'ini' in ujnám t'okeltal an Judíochik, a xi in ák'nál tsáb u óx i pakdha' mul.
43002007	A Jesús in ucha'chik: Ka t'uchiychik k'al i ja' axé' in jolk'ób an ja'. Ani in t'uchiychik ma mitsitsíl.
43002008	Tám, in ucha'chik: Xó' ka kaldha' wé', ani ka ne'dhanchij an kwentalom k'al an k'apútstaláb. Ani jajá'chik in ne'dhanchij.
43002009	Xó', tam ti an kwentalom k'al an k'apútstaláb in leka' an ja' a xi wenk'odh ti alwa' bók, ani yabák in exlál ju'táj ti kalej (po an abatnanélchik a xi in kaldha' an ja' in exlálak), an kwentalom k'al an k'apútstaláb in kaniy an tomkinél inik;
43002010	ani in ucha': Patal an inik in ok'ox bínál an alwa' bók, ani tam in uts'ámalitschik yán, tám tik'el a xi tsa'at in alwá'; po tatá' a ko'komiyámal an alwa' bók ma ti xowé'.
43002011	Axé' xi k'a'ál labidh tsu'bixtaláb a Jesús in t'aja' ti Caná, Galilea tsabál, ani in tejwa'médha' in witsidh puwenchixtal; ani belan k'al in exóbalilchik.
43002012	Talbél axé' pa'iy ti Capernaum, Jajá', k'al in mím, k'al in ebchalchik, ani k'al in exóbalilchik; ani k'wajiychik taná' yab yán a k'icháj.
43002013	Xó', k'wajatak utat in Pascuajil an Judíochik, ani a Jesús k'adhiy ti Jerusalén.
43002014	Ani in ela' ti tiyópan a xi in nujuwal i pakaxchik, i ovejachik, ani i kuku'chik; ani an jálum tumín ketechik.
43002015	Ani in ts'ejka' jún boye' i ts'áj wipixtaláb, in kedhmey patal abal eléb ti tiyópan, an ovejachik, ani an pakaxchik, ani an jálum tumínchik in buk'chij in tumínal ani in lewk'achikiy an mexachik,
43002016	ani in ucha' an nujul kuku'chik: Ka tixk'a' axé'chik ti tejé'; in k'imá' u Pay'lóm yab ka wenk'ow ti atáj wenk'ol nujultaláb.
43002017	Tám, in exóbalilchik in t'ila' abal k'wajat dhuchadh: U ijchím lé'nomtal ti a k'imá' ti in talál. (Sal 69:9)
43002018	Tám, an Judíochik tok'tsin ani in ucha': Kom it k'wajat a t'ajál axé', ¿janéy tam labidh tsu'bixtaláb tu tejwa'médhanchal?
43002019	Tok'tsin a Jesús ani in ucha'chik: Ka jolkandha' axé' xi Tiyópan ani ti in óxchíl a k'icháj Naná' ne'ets ku kuba'.
43002020	Tám, an Judíochik in uluw: Axé' xi Tiyópan ts'ejkáj ma tsáb inik akak i tamub, ani ¿Tatá' k'al óx a k'icháj ne'ets ka kuba'?
43002021	Po Jajá' k'wajatak in ulal an Tiyópan a xi pél in iniktal.
43002022	Jaxtám, tam ti ts'akiy ti tsemélom, in exóbalilchik in t'ilpa' abal in uluw axé'; ani in bela'chik an Dhuchlab ani an káwintaláb a xi a Jesús in ulúmalak.
43002023	Ani biyat k'wajiy ti Jerusalén, ti ajib Pascua, yántolom k'al ti belchin in bij, in tsu'talchik an labidh t'ajnél a xi in t'ajál.
43002024	Po Jajá' a Jesús yab dhakatbél ti k'al jajá'chik, kom in exlálakchik ti in yanél,
43002025	ani yab in yajinchalak ma ni jita' k'al ka tejwa' ts'o'óbliyat ti in ebál an inik, kom Jajá' in exlálak janéy wa'ats ti in ál an inik.
43003001	Xó', wa'atsak jún i inik ti ba' an Fariseochik a xi in bij Nicodemo, jún in ok'oxlómil an Judíochik.
43003002	Axé' chích ti k'al a Jesús ti jún i akal ani in ucha': Rabí, wawá' i exlál abal Tatá' it che'nek ti k'al a Dios abal ti it exóbchix; kom ma ni jita' yab in ejtowal ki in t'aja' i labidh tsu'bixtaláb a xi Tatá' a t'ajál, max a Dios yab k'wajat k'al jajá'.
43003003	A Jesús tok'tsin ani in ucha': An chubaxtaláb an chubaxtaláb tu uchál, max jún jita' yab wa'tsinal junílek'ij yab ne'ets ki in ejtow ki in tsu'uw in ts'álejlábil a Dios.
43003004	A Nicodemo in ucha': ¿Jant'odha' in ejtowal jún i inik ka wa'tsin, max yejtselits? ¿Walám ki in ejtow junílek'ij ka otsits ti in ebóm in mím, ani ka wa'tsin?
43003005	A Jesús tok'tsin: An chubaxtaláb an chubaxtaláb tu uchál, abal jita' yab wa'tsinal ti bá' i ja' ani ti bá' an Espíritu, yab in ejtowal ka otsits ti in ts'álejlábil a Dios.
43003006	Jita' wa'tsinének ti bá' an anam t'u'lek, pél i anam t'u'lek; ani jita' wa'tsinének ti bá' an Espíritu, pél i espiritual.
43003007	Yab ki it jik'pan abal tu ucha': "Yejentál ki it wa'tsin junílek'ij."
43003008	An ik' juchnal ju'táj ti in lé', ani a ats'anchal in janídh, po ma ni yab a exlál ju'táj ti tál, ani ju'táj ti ne'ets; antsaná' patal a xi wa'tsinének ti bá' an Espíritu.
43003009	A Nicodemo tok'tsin, ani in ucha': ¿Jant'odha' ti eltidh axé' ka t'ajan?
43003010	Tok'tsin a Jesús ani in ucha': ¿Tatá' pél it exóbchix ti Israel ani yab a exlál axé'?
43003011	An chubaxtaláb an chubaxtaláb tu uchál, abal jawa' a xi i exlál i káwnál, ani jawa' a xi i tsu'úmal, u tejwa' tso'óblix; po yab a bats'uwalchik i tejwa' tso'óblixtal.
43003012	Max u ulúmal a xi tejé' ti tsabál, ani yab a belálchik, ¿jant'odha' ti ne'ets ka bela'chik max tu ucha' a xi ti k'ay'lál?
43003013	Yab jita' k'adhinek ti k'ay'lál, po expidh a xi pa'inek ti k'ay'lál, in Tsakámil an Inik, a xi k'wajat ti k'ay'lál.
43003014	Ani jant'ini' a Moisés in dhaya' an tsan ti bá' an joltom tsabál, antsaná' yejentál ka dhayan in Tsakámil an Inik,
43003015	abal patal a xi ki in bela' Jajá', yab ka taley, po ki in ko'oy an ets'ey ejataláb.
43003016	Kom antsaná' a Dios in k'ánidha' an k'wajchidh tsabál, kej ma in bína' in junkats wa'tsindhach Tsakámil, abal patal a xi ki in bela' Jajá', yab ka tala'béj, po ki in ko'oy an ets'ey ejataláb.
43003017	Kom a Dios yab in aba' in Tsakámil ti tsabál abal ki in weladh jolbiy an k'wajílom ti tsabál, po abal an k'wajílom ti tsabál ka k'ánin ti in éy Jajá'.
43003018	Jita' in belál Jajá', yabáts yajchik jolbidh; po jita' yab in belál, k'wajat yajchik jolbidhits, kom yab in belchámal in bij in junkats Tsakámil a Dios.
43003019	Ani axé' já'its an yajchik jolbidhtaláb; abal an tajaxtaláb chích ti k'wajchidh tsabál, ani an atiklábchik in kulbétna' más an yik'wáx kej an tajaxtaláb, kom in t'ajnélilchik yab alwa'.
43003020	Kom patal a xi in t'ajál i at'axtaláb in pojkál an tajaxtaláb, ani yab che'el ti tajaxtaláb abal yab ka tidhebédháj k'al in t'ajbíl.
43003021	Po a xi in t'ajál an chubaxtaláb che'el ti tajaxtaláb, abal in t'ajnélil ka tejwa'méj abal t'ajadh ti in éy a Dios.
43003022	Talbél axé', a Jesús k'al in exóbalilchik chích ti Judea tsabál, ani taná' k'wajiy k'al jajá'chik ani pujaxak.
43003023	A Juan pujaxak jayej ti Enón, utat ti Salim kwenchal, kom taná' wa'atsak yán i ja', ani taná' che'elak ani pujnalakchik
43003024	(kom a Juan yabáyejak baliyámej ti wik'axte').
43003025	Tám, dhayk'an jún i tok'tsíx káw, in exóbalilchik a Juan k'al an Judíochik, ti in ebál an t'okeltaláb.
43003026	Ani jajá'chik chích ti k'al a Juan ani in ucha': Rabí, nixé' a xi k'wajatak k'al tatá' ti jek'at Jordán, a xi a tejwa' tso'óblixna', xó' ka tsu'uw, Jajá' pujax ani patal utel ti k'al Jajá'.
43003027	A Juan tok'tsin ani in uluw: An inik yab in ejtowal ki in bats'uw jant'oj, max yab pidhach ti k'ay'lál.
43003028	Tatá'chik pél it tejwa' tso'óblix abal u uluw: "Naná' yab in Cristo, po naná' in abadh ok'ox ti k'al Jajá'."
43003029	Jita' in kwa'al an tomkinél chidhan já'its an tomkinél inik, po in ja'úb an tomkinél inik, a xi k'wajat taná' ani in ots'ówiyal, wat'adh ti kulbél k'al in káwintal an tomkinél inik; antsaná' jayej, u kulbéjintal k'wajat kidhatits.
43003030	Jajá' yejentál ka puwey, po naná' ka tsa'kan u éy.
43003031	A xi tál walk'i' k'wajat ebál ti k'al patal; a xi tál ti tsabál pél i tsabálíb, ani in káwnál a xi ti tsabál; a xi tál ti k'ay'lál k'wajat ebál ti k'al patal.
43003032	Ani jawa' a xi in tsu'úmal ani in ats'ámal, axé' in tejwa' tso'óblixnál, po yab jita' in bats'uwal in tejwa' tso'óblixtal.
43003033	A xi in bats'uwal in tejwa' tso'óblixtal, axé' in ts'o'omadh tejwa'médhál abal a Dios pél i chubaxtaláb.
43003034	Kom a xi a Dios in aba' in káwnál in káwintal a Dios, kom a Dios yab in lejbadh bínál an Espíritu.
43003035	An Pay'lóm in k'ánidhál in Tsakámil, ani patal in pidhámal ti in k'ubak.
43003036	Jita' in belál an Tsakamláb in kwa'al i ets'ey ejataláb, po jita' yab in belál an Tsakamláb, yab ne'ets ki in tsu'uw an ejataláb, po in k'ák' tsakúltal a Dios k'wajat ti eblim jajá'.
43004001	Jaxtám, tam ti an Ajátik in tso'óbna' abal an Fariseochik in ats'ámal, abal a Jesús in yánedhál ani in pujayal más i exóbalchik kej a Juan
43004002	(ma anákej Jajá' a Jesús yabák pujax, po pél in exóbalilchik),
43004003	tám, in jila' Judea ani wichiy ka k'alej ti Galilea.
43004004	Po yejentálak ka wat'ey ti Samaria tsabál.
43004005	Tám, ulits ti jún i bichow ti Samaria a xi in bij Sicar, utat ti pejach tsabál a xi a Jacob in pidha' in tsakámil, já'its a José,
43004006	ani k'wajatak taná' in momil a Jacob. Tám, a Jesús, kom tsekenek k'al an bél, koyóts taná' ti mom. Pélak walám ti akak in ajumtal a k'icháj.
43004007	Xó', taná' ulits jún i uxum Samariajíb ti k'a'um, ani a Jesús in ucha': Ti ki in ts'ejwaliy k'al i ja'.
43004008	(Kom in exóbalilchik k'alnekak ti bichow ki in ts'a'iy i k'apnél.)
43004009	Tám, an Samaria uxum in ucha: ¿Jant'odha', max tatá' pél it Judío, a konchal ti pidha' i ja' jún i Samaria uxum? (Kom an Judíochik yab in kwa'al i junkudhtaláb k'al an Samariajíbchik.)
43004010	A Jesús in tok'tsiy ani in ucha': Max a exlálak in pidhbíl a Dios, ani jita' ti uchál: "Ti ki in ts'ejwaliy k'al i ja'," walám tatá' ne'ets ka konchij Jajá', ani Jajá' ne'ets ti pidha' i ejátlidh ja'.
43004011	An uxum in uluw: Atikláb, an mom lupudh ani yab a kwa'al jant'oj k'al ka kaldha'; tám, ¿ju'táj ti a kwa'al an ejátlidh ja'?
43004012	¿Awxe' Tatá' más púlik a éy kej i pay'lóm Jacob a xi tu pidha' axé' xi mom, ju'táj ti jajá' uts'aláts, k'al in tsakámilchik ani k'al in ko'wálchik?
43004013	A Jesús tok'tsin ani in ucha': Jitákits ki in uts'a' axé' xi ja', ne'ets ka wichiy ka chikey;
43004014	po jita' ki in uts'a' an ja' a xi Naná' ne'ets ku pidha', jajá' yabáts jayk'i' ne'ets ka chikey; po an ja' a xi ne'ets ku pidha', ne'ets ka wenk'on ti in ál jajá' ti jún i elelja' a xi kalel abal ti ets'ey ejataláb.
43004015	An uxum in ucha': Atikláb, ti ki in pidha' axé' xi ja', abal yabáts ki in chikey, ma ni ki in chích tejé' ku kaldha'.
43004016	A Jesús in ucha': Ki it k'alej, ani ka kaniy a tomkíl, ani ki it chích tejé'.
43004017	Tok'tsin an uxum ani in uluw: Yab u kwa'al u tomkíl. A Jesús in ucha: Alwa' a ulúmal: "Yab u kwa'al u tomkíl,"
43004018	kom ma bó' i inik a ko'oyámal, ani a xi xó' a kwa'al yab pél a tomkíl; axé' a ulúmal k'al i chubaxtaláb.
43004019	Uchan k'al an uxum: Atikláb, u tsu'tal ejtíl tam pél it tsu'bidh kawlómej.
43004020	I pay'lómchik k'ak'naxin ti axé' xi ts'én, ani tatá'chik a ulal ti Jerusalén já'its an tsabál ju'táj ti yejentál ku k'ak'naxin.
43004021	A Jesús in ucha': Uxum, ti ki in bela' abal an oraj ta'tál, tam ma ni ti axé' xi ts'én, ma ni ti Jerusalén ne'ets ka k'ak'na'chik an Pay'lóm.
43004022	Tatá'chik a k'ak'nál a xi yab a exlál; wawá' i k'ak'nál a xi i exlál, kom an k'ánixtaláb tál ti k'al an Judíochik.
43004023	Po ta'tál an oraj, ani xowé'its, tam an chubax k'ak'naxchik ne'ets ki in k'ak'na' an Pay'lóm, k'al in espíritu ani k'al i chubaxtaláb; kom an Pay'lóm in aliyal yajey i k'ak'naxchik abal ka k'ak'náj.
43004024	A Dios pél i Espíritu, ani a xi in k'ak'nálchik yejentál ki in k'ak'na' k'al in espíritu ani k'al i chubaxtaláb.
43004025	An uxum in ucha': U exlál abal an Mesías ne'ets ka chích, a xi bijidh ti Cristo; tam Jajá' ka chích ne'ets tu ólchij patal.
43004026	A Jesús in ucha': Naná' in já'its, a xi káw k'al tatá'.
43004027	Ti a axé', an exóbalchik ulits, ani in jik'pa' abal Jajá' k'wajatak ti t'ilom k'al jún i uxum; po ma anákej, yab jita' in uluw: ¿Janéy a konoyal? o: ¿Janéy a t'ilál k'al jajá'?
43004028	Tám, an uxum in jilóna' an mul, ani k'alej ti bichow ani in ucha' an inikchik:
43004029	Ki it chíxchik, ka tsu'uw jún i inik a xi ti in ucha' patal jawa' a xi u t'ajámal. ¿Walám axé' já'its a Cristo?
43004030	Tám, kalejchik ti bichow ani chích ti k'al a Jesús.
43004031	Ani biyat, an exóbalchik in paka'bédhál, ani in uchál: Rabí, k'apulits.
43004032	Ani Jajá' in ucha'chik: Naná' u kwa'al jún i k'apnél a xi u k'apal, a xi tatá'chik yab a exlál.
43004033	Tám, an exóbalchik tamat ucháxin: ¿Walám, chi'dhanchat k'al jita' ti k'apul?
43004034	A Jesús in ucha'chik: U k'apnélil já'its, ku t'ajchij in awiltal a xi ti in abámal, ani ku kidhbanchij in t'ojlábil.
43004035	¿Yabxe' a ulal tatá'chik: "In k'ibálej tsé' a íts' abal ki in bajuw an k'ojláts"? Naná' tu uchálchik ka dhaya' a wal ani ka met'a' an tsabálchik, kom k'wajat dhakninílits abal ka k'ojowat.
43004036	Ani a xi k'ojol in bats'uwal in jalbixtal, ani in tamkuyal i walíláb abal ti ets'ey ejataláb, abal an óm ka kulbéjak jayej junkudh k'al an k'ojol.
43004037	Kom ti k'al axé', já'its an chubax t'ilab: Jún a xi óm ani k'e'at a xi k'ojol. (Mik 6:15)
43004038	Naná' tu abámal ka k'ojow jawa' a xi tatá'chik yab a t'ojonchámal, k'e'at t'ojonének, ani tatá'chik a áynanchámal in t'ojlábil.
43004039	Ani ti nixé' xi bichow, k'al yán i Samariajíb ti belan, k'al in káwintal an uxum, a xi in bínál i tejwa' tso'óblixtaláb, in uluw: Ti in ucha' patal jawa' a xi u t'ajámal.
43004040	Tám, chích an k'wajílom ti Samaria ti k'al Jajá' ani paka'bédháj abal ka k'wajiy k'al jajá'chik, ani jilk'on taná' tsáb a k'icháj.
43004041	Ani yántolom más in bela' ti in ebál Jajá' in káwintal.
43004042	Ani jajá'chik in uchál an uxum: Xó' wawá' i belál, yab abal tatá' a káwintal, kom wawá' i ats'ámal, ani i exlál abal chubax axé' já'its a Cristo an K'ánix k'al an k'wajílom ti tsabál.
43004043	Xó', tam ti wat'enekits tsáb a k'icháj, kalej taná', ani k'alej ti Galilea.
43004044	Kom Jajá' a Jesús tejwa' tso'óblixin abal jún i tsu'bidh káwlómej ti in lej tsabálil yab k'ak'nadh lét'endhach.
43004045	Xó', tam ti ulits ti Galilea, bats'uwat k'al an Galileajíbchik, kom in tsu'uw patal jawa' a xi in t'aja' ti Jerusalén ti ajib, kom k'alnekakchik jayej ti ajib.
43004046	Tám, a Jesús chích junílek'ij ti Caná, Galilea tsabál, ju'táj ti an ja' in wenk'ow ti bók. Ani ti Capernaum k'wajatak jún in éyalil an ts'álej, a xi in kwitólil k'wajatak lej ya'ul.
43004047	Xó', tam ti in ats'a' abal a Jesús che'nek ma Judea abal Galilea, k'alej in tsa'biyal ani in lej paka'bédhálak abal ka pa'iy ani ka jeldhanchat in kwitólil, kom k'wajatakits utat ka tsemets.
43004048	Tám, a Jesús in ucha': Max yab ka tsu'uw i labidh tsu'bixtaláb ani i jik'paxtaláb, yab ne'ets ka bela'.
43004049	In éyalil an ts'álej in uluw: Ajátik, ki it pa'iy biyat yabáyej tsemnek u tsakámil.
43004050	A Jesús in ucha: Ki it k'alej, a tsakámil k'wajat ejat. Ani an inik in bela' an káw a xi a Jesús in uluw, ani k'alej;
43004051	ani tam ti biyat pa'ílej, in abatnanélilchik chích ti tamuwáb, ani ólchin ani uchan: A tsakámil k'wajat ejat.
43004052	Tám, jajá' in konówiychik janéy tam oraj tujey ti elabmél. Jajá'chik tok'tsin: Ti we'él, ti in bukchíl in ajumtal a k'icháj an k'ak'éltaláb tixk'an.
43004053	Tám, an pay'lómláb in exbay abal nixé' xi oraj ti uchan k'al a Jesús: A tsakámil k'wajat ejat;' ani jajá' in bela' k'al patal ti in k'imá'.
43004054	Axé' já'its in tsabchíl an labidh tsu'bixtaláb a xi a Jesús in t'aja' tam ti kalej ti Judea abal Galilea.
43005001	Xó', talbél axé', an Judíochik in kwa'alak jún i ajib, ani a Jesús k'adhiy ti Jerusalén.
43005002	Ani wa'atsak ti Jerusalén, taná' utat ti in wi'lébil an oveja ko'nélchik jún i laním a xi in bij ti Hebreo káwintaláb Betesda, a xi in kwa'alak bó' i pórtico tsalam.
43005003	Ti al axé'chik, k'wajat kwatsat yántolom i ya'ulchik, i jok'tsejchik, a xi yab belalchik, i tsámbej ya'ulchik, in aychalak ka lank'in an ja';
43005004	kom jún i ángel pa'ílak tam junchikíl an k'ij ti al an laním, ani in lank'iyal an ja', ani a xi ka ok'xin ka otsits, talbél ka lank'iyat an laním, u jelél ti k'al jawámakits tam yaw'láts a xi in kwa'al.
43005005	Xó', k'wajatak taná' jún i inik a xi in kwa'alak jún inik lajuj waxik i tamub ti ya'ul.
43005006	Tam ti a Jesús in tsu'uw kwatsat, ani in exla' abal owatits ti k'wajat antsaná', in ucha': ¿A lé' ki it jeley?
43005007	An ya'ul in tok'tsiy: Ajátik, yab u kwa'al jita' ti ki in ódha' ti laním tam ka lank'in an ja', ani biyat naná' in ne'ets, jún jita' píl pa'íl ok'xidh kej naná'.
43005008	A Jesús in ucha': Ki it ts'akiy, ka pena' a waytal ani ki it beláts.
43005009	Ani wi'pachk'ij nixé' xi inik jeley, ani in pena' in waytal ani beláts. Po nixé' a k'icháj pélak jún i k'ak'nadh k'icháj.
43005010	Tám, an Judíochik in uchál nixé' a xi jelenek: Pél i k'ak'nadh k'icháj ani yab walkadh ka ne'dha' a waytal.
43005011	Jajá' in tok'tsiychik: A xi ti in jeldha' ti in ucha': "Ka pena' a waytal ani ki it beláts."
43005012	Tám, jajá'chik in konówiy: ¿Jita'xe' já'its a xi ti ucha': "Ka pena' a waytal ani ki it beláts"?
43005013	Po a xi jeldhámej yabák in exlál jita' já'itsak, kom ti in ebál an mulkunél a xi k'wajatak taná', a Jesús ówméj ti nixé' xi jolát.
43005014	Talbél, a Jesús in ela' ti tiyópan, ani in ucha': Xó' ka tsu'uw, it jeldhámej; yabáts más ki it walbin, abal yab ka tamánchij jant'oj más k'alchidh.
43005015	Tám, an inik k'alej, ani in ólchij an Judíochik, abal pélak a Jesús a xi k'al ti jeldháj.
43005016	Xó', k'al axé' ti in ebál an Judíochik in kwátsiyal a Jesús ani in aliyal jant'odha' ki in tsemdha' kom in t'ajál axé'chik ti k'ak'nadh k'icháj.
43005017	Po a Jesús in tok'tsiychik: U Pay'lóm ma xowé' t'ojnal ani Naná' in t'ojnal.
43005018	Jaxtám, k'al axé' ti in ebál, an Judíochik in aliyal más abal ki in tsemdha', kom yab expidh in odhiyal an k'ak'nadh k'icháj, po jayej in bijiyal a Dios ti in lej Pay'lóm, in t'ajál Jajá' ti jununúl ejtíl a Dios.
43005019	Tám, a Jesús in tok'tsiy ani in ucha'chik: An chubaxtaláb an chubaxtaláb tu uchálchik, an Tsakamláb yab in ejtowal ki in t'aja' jant'oj ti in kwetémtal, po a xi in tsu'tal in t'ajál an Pay'lóm; kom patal a xi in t'ajál an Pay'lóm, axé' jayétsej in t'ajál an Tsakamláb.
43005020	Kom an Pay'lóm in k'ánidhál an Tsakamláb ani in tejwa'médhanchal patal a xi Jajá' in t'ajál; ani i más pakdha' t'ajnél kej axé'chik ne'ets ki in tejwa'médhanchij, abal ka jik'pa'chik.
43005021	Kom jant'ini' an Pay'lóm in ts'akbál an tsemélomchik, ani in pidhál i ejataláb, antsaná' jayej an Tsakamláb in pidhál i ejataláb a xi Jajá' ki in lé'na'.
43005022	Kom an Pay'lóm yab jita' in weladh pílmédhál, po patal an weladh pílmédhomtaláb in pidhámal an Tsakamláb,
43005023	abal patal ki in lét'edh k'ak'na'chik an Tsakamláb jant'ini' ti in lét'edh k'ak'nál an Pay'lóm; a xi yab in lét'edh k'ak'nál an Tsakamláb, yab in lét'edh k'ak'nál an Pay'lóm a xi k'al ti aban.
43005024	An chubaxtaláb an chubaxtaláb tu uchálchik, jita' ti in áts'anchal u káwintal ani in belál jita' ti in abámal, in kwa'al i ets'ey ejataláb ani yabáts ne'ets ka chích ti jolbidh yajchiktaláb, po in wat'enchíts an tsemláj abal ti an ejataláb.
43005025	An chubaxtaláb an chubaxtaláb tu uchálchik, ta'tál an k'ij, ani xowé' in bajuwits, tam an tsemélomchik ne'ets ki in ats'anchij in káwintal in Tsakámil a Dios, ani a xi ki in ats'a'chik ne'ets ka ejátlin.
43005026	Kom jant'ini' an Pay'lóm in kwa'al in ejatal ti in kwetém bá', antsaná' in pidhámal jayej an Tsakamláb abal ki in ko'oy in ejatal ti in kwetém bá',
43005027	ani in pidhámal jayej i uchbixtaláb abal ki in t'aja' i weladh pílmédhomtaláb, kom Jajá' já'its in Tsakámil an Inik.
43005028	Yab ki it jik'panchik k'al axé', kom ta'tál an oraj, tam patal a xi k'wajat ti jolimtalábchik ne'ets ki in ats'anchij in káwintal,
43005029	ani ne'ets ka kalejchik; a xi in t'aja' xi alwa' ne'ets ka ts'akiy abal ti ejataláb; po a xi in t'aja' an at'axtaláb, ne'ets ka ts'akiy abal ti weladh jolbintaláb.
43005030	Ti Naná' tu kwetémtal yab u ejtowal ku t'aja' jant'oj; jant'ini' u ats'ál, antsaná' in weladh káw, ani bolidh u weladh káwintal, kom yab u aliyal u kwetém awiltal po in awiltal an Pay'lóm a xi ti in abámal.
43005031	Max in tejwa' tso'óblix tu kwetémtal, u tejwa' tso'óblixtal yab chubax.
43005032	K'e'at a xi in bínál i tejwa' tso'óblixtaláb abal ti k'al Naná', ani u exlál abal in tejwa' tso'óblixtal abal ti k'al Naná' chubax.
43005033	Tatá'chik a aba' abal ka konówiyat a Juan, ani jajá' tejwa' tso'óblixin ti al an chubaxtaláb.
43005034	Po Naná' yab u bats'uwal in tejwa' tso'óblixtal i inik, po axé' u ulal, abal ki it k'alej k'ánidhchik.
43005035	A Juan pélak jún i lek'wat ani tajax tajbaxtaláb, ani tatá'chik a lé'na' ka kulbétna' ti jún wé' i k'ij ti in tajáx.
43005036	Po Naná' u kwa'al jún i tejwa' tso'óblixtaláb más púlik kej in tejwa' tso'óblixtal a Juan, kom an t'ajnél a xi an Pay'lóm ti in pidha' abal ku kidhbay, an lej t'ajnélchik a xi Naná' u t'ajál, in bínál i tejwa' tso'óblixtaláb ti k'al Naná', abal an Pay'lóm ti in abámal.
43005037	Ani an Pay'lóm jayej a xi ti in aba' in binámal i tejwa' tso'óblixtaláb ti k'al Naná'. Tatá'chik yab jayk'i' a ats'anchámal in káwintal, ma ni yab a tsu'chámal in wal,
43005038	ma ni yab a ko'onchal in káwintal ti al tatá'chik; kom a xi Jajá' in aba', tatá'chik yab a belál.
43005039	Ka al'imaychik ti al an Dhuchlab, kom tatá'chik a tsalpayal abal ti taná' a kwa'al an ets'ey ejataláb; ani axé'chik já'its a xi in bínál i tejwa' tso'óblixtaláb ti k'al Naná'.
43005040	Ani yab a lé'chik ki it chích ti k'al Naná' abal ka ko'oy i ejataláb.
43005041	Naná' yab u bats'únchal in witsidh puwenchixtal i inikchik.
43005042	Po Naná' tu exlálchik abal yab a kwa'al in k'ánidhomtal a Dios ti tatá'chik.
43005043	Naná' in che'nek ti in bij u Pay'lóm, ani tatá'chik yab ti in bats'uwal; max jita' píl che'elak ti in kwetém bij, jajá' ne'ets ka bats'uwchik.
43005044	¿Jant'odha' ti ne'ets ka ejtow ka bela'chik, kom xó', a bats'uwalchik i witsidh puwenchixtaláb jún ti k'al a xi jún, ani yab a aliyalchik in witsidh puwenchixtal a xi tál ti k'al a junkats Dios?
43005045	Yab ka tsalpaychik abal Naná' ne'ets tu káwlidh jolbiy ti in tamét an Pay'lóm; wa'ats jita' a xi ti káwlidh jolbiyal, já'its a Moisés, ju'táj ti a kwa'alchik a aychixtal.
43005046	Kom max a belálakchik a Moisés, ne'ets tám ti ki in bela'chik, kom jajá' in dhucha' ti naná' tu ebál.
43005047	Po max yab a belálchik in dhuchlábil, ¿jant'odha' ti ne'ets ti in belchij u káwintal?
43006001	Xó', talbél axé'chik, a Jesús k'alej ti jumpok'e' pulik lejem Galilea, a xi já'its, Tiberias.
43006002	Ani k'al jún i pulik mulkunél ti ts'at'k'ómtejak, kom in tsu'tal an labidh t'ajnél a xi in t'ajál ti bá' an ya'ulchik.
43006003	Ani a Jesús k'adhiy ti jún i bolchal, ani taná' koyóts k'al in exóbalilchik.
43006004	Ani k'wajatak utat in ajib Pascuajil an Judíochik.
43006005	Xó', tam ti a Jesús in dhaya' in wal, ani in tsu'uw k'wajat ti utel jún i pulik mulkunél, in ucha' a Felipe: ¿Ju'táj ti ne'ets ki ts'a'iy i k'apnél abal axé'chik ka k'apúts?
43006006	Po a axé' a Jesús in uluw abal ki in takandha', kom in exlálak janéy a xi ne'ets ki in t'aja'.
43006007	A Felipe tok'tsin: 200 i denario tumín i k'apnél yab lejat, abal k'alek'ij ki in bats'uw jún i wé'.
43006008	Jún in exóbalil, já'its a Andrés, in ebchal a Simón Pedro, in ucha':
43006009	Tejé' k'wajat jún i tsakam kwitól a xi in kwa'al bó' i cebada bok'ól ani tsáb i t'ijax to'ol; po ¿janéy ti tabat ti k'al yántolom?
43006010	Tám, a Jesús in uluw: Ka t'aja' abal an inikchik ka koyóts. Ani lej wa'atsak i tómlom ti nixé' xi jolát; ani koyótschik, walám max ajidhak bó' xi' i inikchik.
43006011	Tám, a Jesús in uma' an bok'ólchik, ani tam ti in bínámalits i k'ak'námaltaláb, in buk'chij in exóbalilchik, ani in exóbalilchik, a xi k'wajatchik ketetedh; aniyek'ij an to'ol, jáyits jajá'chik ki in lé'na'.
43006012	Tam ti ajwéchik, a Jesús in ucha' in exóbalilchik: Ka tamkuy an pejmach jilk'omach abal yab jant'oj ka k'ibej.
43006013	Tám, in tamkuychik ani in t'uchiy lajuj tsáb i t'oknal, k'al an pejmach bó'lom bok'ól cebada a xi in jila' an k'apulchik.
43006014	Tám, nixé' xi inikchik, tam ti in tsu'uw an labidh tsu'bixtaláb a xi a Jesús in t'ajámal in uluwchik: Axé' chubax já'its an tsu'bidh kawlómej, a xi tálak ti tsabál.
43006015	Xó', tam ti a Jesús in ejtiy abal ne'etsak ka chíxchik ani ka ne'dháj k'al i tsápláb abal ka t'ajan ti ts'álej, pílméj junílek'ij ti jún i bolchal kwetémk'ij.
43006016	Ani tam ti aklelits, in exóbalilchik pa'iy ti pulik lejem,
43006017	ani otsitschik ti bá' jún i tan, ne'etsak in wat'enchal an pulik lejem abal ti Capernaum. Xó', yik'waxakits, ani a Jesús yabák che'nek k'al jajá'chik.
43006018	Ani dhayk'an ti lank'í' an pulik lejem kom juchnalak jún i tsapik ik'.
43006019	Ani tam ti xalum belámadhits walám jún inik bó' o walám jún inik lajuj i estadio, in tsu'uw a Jesús tál ti belbél eblim pulik lejem ani utel ti tan, ani jik'eychik.
43006020	Po a Jesús in ucha'chik: Já'its in Naná'; yab ki it jik'eychik.
43006021	Tám, k'al in kulbéltal in bats'uwchik ti al an tan, ani wi'pachk'ij an tan ulits ti tsabál ju'táj ti ne'etsakchik.
43006022	Ani ti in aykíl a k'icháj, an k'wajílomchik a xi k'wajat ti jumpok'e' pulik lejem, in tsu'uw abal yabák k'wajat taná' an junkats tan, a xi an exóbalchik in eyendhámal ani a Jesús yabák otsits ti tan abal ka k'alej k'al jajá'chik, po in exóbalilchik k'alej kwetém.
43006023	Po ulenek k'e'at i tanchik a xi tál ti Tiberias bichow, utat ti tsabál ju'táj ti in k'apujchik an k'apnél, talbél tam ti an Ajátik in bína' i k'ak'námal.
43006024	Xó', tam ti an k'wajílomchik in tsu'uw abal a Jesús yab k'wajat taná', ma ni in exóbalilchik, tám, otsits jayej ti tanchik ani k'alej ti Capernaum in aliyal a Jesús.
43006025	Ani tam ti jajá'chik in ela' jumpok'e' pulik lejem, in ucha': Rabí, ¿jayk'i' ti it ulits tejé'?
43006026	A Jesús tok'tsin ani in ucha'chik: An chubaxtaláb an chubaxtaláb tu uchálchik, ti in aliyal, yab kom a tsu'úmal i labidh tsu'bidhtaláb, po já'its kom a k'apujchik an bok'ól ani it ajwéj.
43006027	Ki it t'ojon, yab k'al an k'apnél a xi talél po tokot k'al an k'apnél a xi k'wajíl ti ets'ey ejataláb, a xi in Tsakámil an Inik ne'ets ti pidha'chik, kom já'its axé' in uchbiyámal a Dios an Pay'lóm.
43006028	Tám, jajá'chik in ucha': ¿Janéy ki t'aja' abal ki ejtow ki t'ajchij in t'ojlábil a Dios?
43006029	A Jesús tok'tsin, ani in ucha'chik: Axé' já'its in t'ojlábil a Dios, ka bela' jita' Jajá' in abámal.
43006030	Tám, jajá'chik in ucha': ¿Janéy tam labidh tsu'bixtaláb a t'ajál Tatá' abal ki tsu'uw ani tu bela' Tatá'? ¿Janéy tam t'ajnél a t'ajál?
43006031	I pay'lómchik in k'apuj an maná ti joltom tsabál, jant'ini' k'wajat dhuchadh: Jajá' in pijchiychik k'al i k'apnél a xi tál ti k'ay'lál. (Exo 16:4; Neh 9:15; Sal 78:24)
43006032	Tám, a Jesús in ucha'chik: An chubaxtaláb an chubaxtaláb tu uchálchik, a Moisés yab ti pidha' an k'apnél a xi tál ti k'ay'lál, po pél u Pay'lóm a xi ti pidhál an chubax k'apnél a xi tál ti k'ay'lál.
43006033	Kom an k'apnél a xi tál ti k'al a Dios já'its a xi pa'iy ti k'ay'lál ani in pidhál i ejataláb an k'wajchidh tsabál.
43006034	Tám, jajá'chik in ucha': Ajátik, tu ku pidha' ets'ey axé' xi k'apnél.
43006035	A Jesús in ucha'chik: Naná' já'its an k'apnél abal k'al an ejataláb; a xi che'el ti k'al Naná', yab jayk'i' ne'ets ki in ko'oy i jayil; ani jita' ti ki in bela', yab jayk'i' ne'ets ka chikey.
43006036	Po tu uchámalchik, ma anákej ti in tsu'úmal, yab a belálchik.
43006037	Patal a xi an Pay'lóm ti in pidhál, ne'ets ka chích ti k'al Naná'; ani jita' che'el ti k'al Naná', ma ni jayk'i' yab ne'ets ku wak'la' eléb.
43006038	Kom in pa'inek ti k'ay'lál, yab abal ku t'aja' u awiltal, po in awiltal a xi ti in abámal.
43006039	Ani axé' já'its in awiltal an Pay'lóm, a xi ti in aba', abal patal a xi Jajá' ti in pidhámal, yab ku k'iba' jant'oj, po ku ts'akba' ti in ta'pantal a k'icháj.
43006040	Ani axé' já'its in awiltal a xi ti in abámal, abal patal a xi in met'ál an Tsakamláb ani ki in bela' Jajá', in kwa'al i ets'ey ejataláb, ani Naná' ne'ets ku ts'akba' ti in ta'pantal a k'icháj.
43006041	Tám, an Judíochik in kúx t'ilabnál, kom Jajá' in uluw: Naná' já'its an k'apnél a xi pa'inek ti k'ay'lál.
43006042	Ani in ulalchik: ¿Yabxe' já'its axé' a Jesús, in tsakámil a José, a xi in pay'lóm ani in mím wawá' i exlanchal? ¿Jale' tám ti in ulal axé': "Naná' in pa'inek ti k'ay'lál"?
43006043	Tám, a Jesús tok'tsin ani in ucha'chik: Yab ki it kúx t'ilabnaxin ti bá' tatá'chik.
43006044	Yab jita' in ejtowal ka chích ti k'al Naná', max yab ka utuwat k'al an Pay'lóm a xi ti in abámal; ani Naná' ne'ets ku ts'akba' ti in ta'pantal a k'icháj.
43006045	K'wajat dhuchadh ti an Tsu'bidh káwintaláb: Ani ti in yánél ne'ets ka exóbindháj k'al a Dios. (Isa 54:13) Jaxtám, patal nixé' a xi in ats'a' an Pay'lóm, ani exóbláts ti k'al Jajá', u che'el ti k'al Naná'.
43006046	Yab abal jún jita' in tsu'úmal an Pay'lóm; po nixé' a xi tál ti k'al a Dios, Jajá' in tsu'úmal an Pay'lóm.
43006047	An chubaxtaláb an chubaxtaláb tu uchálchik, jita' ti in belál, in kwa'al i ets'ey ejataláb.
43006048	Naná' já'its an k'apnél abal k'al an ejataláb.
43006049	A pay'lómchik in k'apuj an maná ti joltom tsabál, ani tsemetschik.
43006050	Axé' já'its an k'apnél a xi pa'íl ti k'ay'lál, abal jita' ki in k'apuj, yab ka tsemets.
43006051	Naná' já'its an ejat k'apnél a xi pa'inek ti k'ay'lál. Max jita' ki in k'apuj axé' xi k'apnél, ne'ets ka ejátlin abal ets'ey; ani an k'apnél a xi ne'ets ku bína' pél u anam t'u'úl, a xi Naná' ne'ets ku bína' abal k'al in ejatal an k'wajchidh tsabál.
43006052	Tám, an Judíochik tamat konowíxin, in ulal: ¿Jant'odha' ti ne'ets ki in ejtow axé' tu pidha' ki k'apchij in anam t'u'úl?
43006053	Tám, a Jesús in ucha'chik: An chubaxtaláb an chubaxtaláb tu uchálchik, max yab a k'apchal in anam t'u'úl in Tsakámil an Inik, ani yab a uts'unchal in xits'ál, yab a kwa'al i ejataláb ti tatá'chik.
43006054	A xi ti in k'apchal u anam t'u'úl ani ti in uts'unchal u xits'ál in kwa'al i ets'ey ejataláb, ani Naná' ne'ets ku ts'akba' ti in ta'pantal a k'icháj.
43006055	Kom u anam t'u'úl pél i chubax k'apnél, ani u xits'ál pél i chubax uts'nél.
43006056	A xi ti in k'apchal u anam t'u'úl ani ti in uts'unchal u xits'ál, k'wajíl k'al Naná', ani Naná' k'al jajá'.
43006057	Jant'ini' an ejat Pay'lóm ti in aba', ani Naná' in ejat ti in ebál an Pay'lóm, aniyek'ij, jita' a xi ti ki in k'apuj ne'ets ka ejátlin ti Naná' u ebál.
43006058	Axé' já'its an k'apnél a xi pa'iy ti k'ay'lál, yab ejtíl a pay'lómchik a xi in k'apuj an maná, ani tsemetschik; jita' ki in k'apuj axé' xi k'apnél ne'ets ka ejátlin abal ets'ey.
43006059	Axé'chik in uluw ti sinagoga, biyat exóbchix ti Capernaum.
43006060	Yántolom in exóbalilchik, tam ti in ats'a' axé', in uluwchik: Lej tsapik axé' xi káw. ¿Jita' in ejtowal ki in ats'a'?
43006061	A Jesús in exla' ti in kwetémtal abal in exóbalilchik kúx t'ilabnax ti in ebál axé'; tám, in ucha'chik: ¿Ti xamk'undhál axé'?
43006062	¿Tám janéy, max ka tsu'uwchik in Tsakámil an Inik ka k'adhiy ju'táj ti ok'ox k'wajatak?
43006063	An Espíritu já'its a xi in bínál an ejataláb; an anam t'u'lek yab jant'oj in tabát; an káwintaláb a xi Naná' tu uchál pél i espíritu ani pél i ejataláb.
43006064	Po wa'ats talchik ti tatá'chik a xi yab in belál. Kom a Jesús in exlálak ma ti in tujtal, jita' a xi yab belom, ani jita' k'al ti ne'ets ka binaxnáj.
43006065	Ani in uluw: Jaxtám tu uchámalchik abal ma ni jita' in ejtowal ka chích ti k'al Naná', max yab ka pidhan ti k'al u Pay'lóm.
43006066	Tám, ma ti axé' xi k'ij, yán in exóbalilchik wichiy ti in kúx ani yabáts xe'tsin k'al Jajá'.
43006067	Tám, a Jesús in ucha' a xi lajuj tsáb: ¿Walám a lé'chik teyej ki it k'alej?
43006068	Tám, a Simón Pedro tok'tsin: Ajátik, ¿k'al jita' ku k'alej? Tatá' a kwa'al an káwintaláb a xi ets'ey ejátlidh;
43006069	ani wawá' i belámal ani i exlámal abal Tatá' já'its a Cristo, in Tsakámil an ejat Dios.
43006070	A Jesús in tok'tsiychik: ¿Yabxe' Naná' tu takuyámal tatá'chik lajuj tsáb, ani jún ti tatá'chik pél i Tenekláb?
43006071	A Jesús in t'ilálak a Judas Iscariote, in kwitólil a Simón, kom axé' já'itsak a xi ne'ets ki in t'aja' ti tsinat bínom, ani pélak in yanél a xi lajuj tsáb.
43007001	Xó', talbél axé', a Jesús xe'etsak ti Galilea, kom yab in lé'ak ka xe'tsin ti Judea, kom an Judíochik in aliyalak ki in tsemdha'.
43007002	Xó' k'wajatak utat jún i ajib a xi in puwenchal an Judíochik, já'its an Ajib Dhibk'odh k'wajtaláb.
43007003	Tám, uchan a Jesús k'al in ebchalchik: Ki it kalej ti tejé' ani winij ti Judea, abal a exóbalilchik ki in tsu'uw an t'ajnéláb a xi a t'ajál.
43007004	Kom, ma ni jita' yab in t'ajál jant'oj tsinat tam in aliyal ka exláj. Max a t'ajál axé'chik, ki it tejwa'méj ti k'al an k'wajílom ti tsabál.
43007005	Kom ma ni k'al in ebchalchik yabák u belnal.
43007006	Tám, a Jesús in ucha'chik: Naná' u k'ijil yabáyej ulenek, po an k'ij a xi tatá'chik ets'ey k'wajat t'ojojodh.
43007007	An k'wajchidh tsabál yab in ejtowal ti at'a', po Naná' ti in at'ál, kom u tejwa' tso'óbliyal abal in t'ajnélil yab alwa'.
43007008	Ki it k'adhiychik ti axé' xi ajib; Naná' yabáyej in k'adhíl ti axé' xi ajib, kom Naná' u k'ijíl yabáyej putunének.
43007009	Tam ti a Jesús in ucha'chik axé', jilk'on ti Galilea.
43007010	Po talbél, tam ti k'adhinekits in ebchalchik, k'adhiy jayej ti ajib, yab ejtíl tam tejwa', po tsinatk'ij.
43007011	Tám, aliyábak k'al an Judíochik ti al an ajib, ani in ulalchik: ¿Ju'táj ti k'wajat Jajá'?
43007012	Ani wa'atsak yán i kúx t'ilab ti bá' an mulkunél ti in ebál Jajá'. Talchik in ulal: Pél jún i alwa' inik. Pílchik in ulal: Ibáj, po in k'ambiyal an bichówlom.
43007013	Po ma ni jita' yab in tejwa' t'ilabnál a Jesús, kom in ts'ejnál an Judíochik.
43007014	Xó', ti in ts'ejéltal an ajib, a Jesús k'adhiy ti Tiyópan ani exóbchíxin,
43007015	ani an Judíochik in lej jik'pál ani in ulal: ¿Jant'odha' axé' ti in exlál i dhuche', max yab jayk'i' exoblámadh?
43007016	A Jesús tok'tsin ani in uluw: U exóbchixtal yab Naná' u k'ál, po in k'ál jita' ti in abámal.
43007017	Max jita' in lé' ki in t'aja' in awiltal a Dios, ne'ets ki in exla' max an exóbchixtaláb pél in k'ál a Dios o max in k'wajat ti in káw k'al u kwetémtal.
43007018	Jita' káw k'al in kwetémtal, in aliyal in kwetém witsidh puwenchixtal; po jita' in aliyal in witsidh puwenchixtal jita' k'al ti abámej, axé' já'its a xi chubax, ani yab wa'ats i yab bolidhtaláb ti Jajá'.
43007019	¿Yabxe' a Moisés ti pidha'chik an Éylidhkáw, ani yab jita' tatá'chik a putuwal an Éylidhkáw? ¿Jale' ti a aliyalchik ti ki in tsemdha'?
43007020	An mulkunél tok'tsin ani in uluw: Tatá' it otsadh k'al i demonio. ¿Jita' in aliyal ti tsemdha'?
43007021	A Jesús tok'tsin ani in ucha'chik: Jún i t'ajnél u t'aja', ani ti a yánél a jik'pa'chik.
43007022	Jaxtám, a Moisés ti pidha'chik an t'okat kotodhtaláb (yab abal pélak a Moisés in k'ál, po an pay'lómlábchik), ani ti k'ak'nadh k'icháj a t'okat kotoyal an inikchik.
43007023	Max an inik in bats'uwal an t'okat kotodhtaláb ti k'ak'nadh k'icháj, abal in Éylidh Káwintal a Moisés yab ka jek'omnáj, ¿jale' ti it tsakúlchik k'al Naná' kom ti k'ak'nadh k'icháj u putat jeldha' jún i inik?
43007024	Yab ki it weladh jolbixin jant'ini' ti tejwa'mél, po ki it weladh káwin k'al i bolidh welaxtaláb.
43007025	Tám, talchik a xi ti Jerusalén in uluwchik: ¿Yabxe' já'its a axé' a xi aliyáb abal ka tsemdháj?
43007026	Xó', ka tsu'uw, k'wajat ti walkadh káw, ani yab jant'oj ucháb. ¿Walám chubax exlomnájits k'al an éyalchik abal axé' já'its a lej Cristo?
43007027	Po wawá' i exlál axé' ju'táj ti tál; po tam ka chích a Cristo, yab jita' ne'ets ki in exla' ti ju'táj ti ne'ets ka chích.
43007028	Tám, a Jesús, biyat exóbchix ti al an Tiyópan, janidh káwin ani in uluw: Tatá'chik ti in exlál, ani a exlál ju'táj ti in tál, ani Naná' yab in che'nek k'al u kwetémtal, po jita' ti in abámal pél i chubaxtaláb, a xi tatá'chik yab a exlál.
43007029	Po Naná' u exlál Jajá', kom ti k'al Jajá' ti in tál, ani Jajá' ti in aba'.
43007030	Tám, in aliychik abal ki in yak'wa', po ma ni jita' yab in lujkuw in k'ubak, kom yabáyejak in bajuwámal in orajil.
43007031	Ani ti an mulkunél yántolom k'al ti belan, ani in ulalchik: Tam ka chích a Cristo, ¿walám ne'ets ki in t'aja' más i labidh tsu'bixtaláb kej a xi in t'ajámal axé'?
43007032	An Fariseochik in ats'a' abal an mulkunél kúx t'ilomchik ti k'al axé'. Tám, an ok'ox pale'chik ani an Fariseochik in aba' i beletnom abal ka yak'wan.
43007033	Tám, a Jesús in uluw: Ti jún wé' más i k'ij ne'ets ki in k'wajiy k'al tatá'chik, ani tám, ne'ets ki in k'alej ti jita' k'al ti in abámal.
43007034	Ne'ets ti in aliychik ani yab ne'ets ti in ela'; ju'táj ti Naná' in ne'ets ki in k'wajiy, tatá'chik yab a ejtowal ki it chích.
43007035	Tám, an Judíochik in ulal ti in kwetémtal: ¿Ju'táj ti ne'ets axé' abal yab ki ela'? ¿Walám ne'ets ka k'alej ti k'al a xi buk'udh ti k'al an Griegochik, ani ne'ets ki in exóbchij an Griegochik?
43007036	¿Janéy axé' in lé' ki in uluw: "Ne'ets ti in aliychik, ani yab ne'ets ti in ela'; ani ju'táj ti ne'ets ki in k'wajiy, tatá'chik yab a ejtowal ki it chích"?
43007037	Ti in taltal in pulik k'ichájil an ajib, a Jesús kubiy ani janidh káwin, ani in uluw: Max jita' chikél, ka chích ti k'al Naná' ani ka uts'aláts.
43007038	A xi belom ti k'al Naná', jant'ini' ti in ulal an Dhuchlab, ti in ál ne'ets ka eleláts yán i pulik itse' k'al i ejat ja'.
43007039	Axé' in uluw ti in ebál an Espíritu a xi ne'etsak ki in bats'uwchik a xi in belál a Jesús; kom an Espíritu Santo yabáyejak che'nek kom a Jesús yabáyejak witsidh puwenchidh.
43007040	Tám, yántolom ti an mulkunél, in ats'a' axé' xi káw, in uluwchik: K'al an chubaxtaláb axé' já'its an tsu'bidh kawlómej.
43007041	Pílchik in ulal: Axé' já'its a Cristo. Po talchik in ulal: ¿Ti Galilea ne'ets ka chích a Cristo?
43007042	¿Yabxe' in ulal an Dhuchlab abal ti in iyalábil a David, ani ti kwenchal Belén, ju'táj ti tál a David, a Cristo ne'ets ka chích?
43007043	Tám, wa'atsak i lewáxtaláb ti al an bichówlom ti in ebál Jajá'.
43007044	Ani talchik in lé'ak ki in yak'wa', po yab jita' in lujkuw in k'ubak ti k'al Jajá'.
43007045	An beletnomchik wichiy ti k'al an ok'ox pale'chik ani ti k'al an Fariseochik, ani uchan k'al axé'chik: ¿Jale'chik ti yab a chi'dha'?
43007046	An beletnomchik tok'tsin: Ma ni jayk'i' jún i inik yab káwnének ejtíl axé' xi inik.
43007047	Tám, an Fariseochik tok'tsin: ¿It k'ambiyatitschik teyej?
43007048	¿Walám wa'ats i ok'lekchik ani i Fariseochik a xi k'al ti belámej?
43007049	Po axé' xi mulkunél a xi yab in exlál an Éylidhkáw, k'wajat at'ax káwlidh.
43007050	A Nicodemo (a xi utey ti k'al a Jesús jún i akal, ani pélak in at juntal) in ucha'chik:
43007051	¿Walám i Éylidh Káwintal in weladh jolbiyal jún i inik, max yab ok'ox in ats'ál, ani in exbayal janéy in t'ajámal?
43007052	Tok'tsinchik ani uchan: ¿Pél teyej it Galileojíb? Ka al'imay ani ka tsu'uw abal yab ts'akinek jún i tsu'bidh káwlómej ti Galilea.
43007053	Ani k'alek'ij ayin ti in k'imá'.
43008001	Ani a Jesús k'alej ti bolchal Olivolom.
43008002	Ani tam ti chudhey wichiy ti tiyópan, ani ti in putát an bichówlom chích ti k'al Jajá', ani ketlej ki in exóbchijchik.
43008003	Tám, an bajudh exóbchixchik ani an Fariseochik in chi'dha' ti k'al a Jesús jún i uxum, a xi elan ti tsáblix k'al in tomkíl, ani in punuw ts'ejel.
43008004	Jajá'chik in ucha': Exóbchix, axé' xi uxum elan tam ti k'wajatak ti jolbinal ti tsáblix k'al in tomkíl;
43008005	ani ti in Éylidh Káwintal a Moisés tu abál ki ábay k'al i t'ujub i atiklábchik ejtíl axé'. Po Tatá', ¿janéy a ulal?
43008006	Po axé' in uluwchik abal ki in takandha', abal ki in ejtow ki in jolbiy. Po a Jesús kutlej ani k'al in ch'uchub dhuchumak ti tsabál.
43008007	Ani kom in áynanchalchik ki in konówiy, tám, kubiy ani in ucha'chik: Jita' ti tatá'chik yab in kwa'al i walabtaláb, já'its ka ok'xin ki in abchij ti t'ujub.
43008008	Ani junílek'ij kutlej ani dhuchumáts ti tsabál.
43008009	Jajá'chik tam ti in ats'a' axé', ani kom jolbiyáb k'al in ejat tsalápil, k'wajiy ti kalel ti junchik, tujey k'al a xi más yejtselchik ma ti taltaláb, ani jilan kwetém a Jesús ani k'al an uxum a xi k'wajatak ts'ejel.
43008010	Tam ti a Jesús kubiy, yab in tsu'uw jita', expidh an uxum. Tám, in ucha': Tatá' uxum, ¿ju'táj ti k'wajat a xi ti jolbidh káwliyalak? ¿Yab jita' ti weladh jolbiy?
43008011	An uxum in uluw: Yab jita, Ajátik. Tám, a Jesús in ucha': Ma ni Naná' yab tu weladh jolbiyal; ki it k'alejits, ani yabáts ki it walbin más.
43008012	Tám, junílek'ij a Jesús in ucha'chik: Naná' já'its in tajaxtalábil an k'wajchidh tsabál; jita' ti in ts'at'énchal yab jayk'i' ne'ets ka beláts ti bá' an yik'wáx, po ne'ets ki in ko'oy in tajaxtal an ejataláb.
43008013	Tám, uchan k'al an Fariseochik: Tatá' it tejwa' tso'óblix ti k'al a kwetémtal; a tejwa' tso'óblixtal yab chubax.
43008014	A Jesús tok'tsin ani in ucha'chik: Ma anákej Naná' in tejwa' tso'óblix tu kwetémtal, u tejwa' tso'óblixtal chubax, kom u exlál ju'táj ti in che'nek ani ju'táj ti in ne'ets, po tatá'chik yab a exlál ju'táj ti in tál ma ni ju'táj ti in ne'ets.
43008015	Tatá'chik it weladh tsalpanchix jant'ini' an anam t'u'lek; Naná' yab u weladh tsalpanchal ma ni jita'.
43008016	Ani max Naná' in weladh tsalpanchix, u weladh tsalpanchixtal chubax; kom Naná' yab junkats tu éb, po já'its Naná' ani an Pay'lóm a xi ti in abámal.
43008017	K'wajat jayej dhuchadh ti a Éylidh Káwintal abal tsáb i inik in tejwa' tso'óblixtal chubax.
43008018	Naná' já'its a xi u bínál i tejwa' tso'óblixtaláb ti k'al u kwetémtal, ani an Pay'lóm a xi ti in abámal in bínál i tejwa' tso'óblixtaláb ti k'al Naná'.
43008019	Tám, jajá'chik in uluw: ¿Ju'táj ti k'wajat a Pay'lóm? A Jesús tok'tsin: Ma ni Naná' yab ti in exlál, ma ni u Pay'lóm yab a exlálchik; max ti in exlálakchik, ne'etsak jayej ka exla' u Pay'lóm.
43008020	Axé' xi káw a Jesús in uluw ti in pok'té'il an ts'akchidh tumín, tam ti exóbchix ti tiyópan; ani yab jita' k'al ti yak'wan, kom in orajil yabáyej ulenek.
43008021	Tám, junílek'ij a Jesús in ucha'chik: Naná' in ne'ets, ani ne'ets ti in aliy, po k'al a walab ne'ets ki it tsemetschik. Ju'táj ti Naná' in ne'ets yab a ejtowalchik ki it chích.
43008022	Tám, an Judíochik in uluw: ¿Walám ne'ets ki in tsemdha' ti in bá', kom in ulal: "Ju'táj ti Naná' in ne'ets, yab a ejtowalchik ki it chích"?
43008023	Ani in ucha'chik: Tatá'chik a k'wajtal tejé' alál, Naná' u k'wajtal tiwa' walk'i'; tatá'chik pél it tsabálíb, Naná' yab pél in tsabálíb.
43008024	Jaxtám tu ucha'chik, abal ne'ets ki it tsemets ti al a walab, kom max yab ka bela' abal Naná' in já'its, ti al a walab ne'ets ki it tsemetschik.
43008025	Tám, jajá'chik in ucha': ¿Jita' já'its tatá'? Tám, a Jesús in ucha'chik: Já'its a xi tu uchámal ma ti in tujtal.
43008026	U kwa'al yán jant'oj ku uluw ani tu weladh káwliychik, po jita' ti in abámal pél i chubaxtaláb, ani Naná', a xi u ats'ámal ti Jajá', já'its a xi u t'ilchal an k'wajílom ti tsabál.
43008027	Po yab in exbaychik abal a Jesús in t'ilchalakchik an Pay'lóm.
43008028	Tám, a Jesús in ucha'chik: Tam ka dhaya' in Tsakámil an Inik, tám, ne'ets ka exla'chik abal Naná' in já'its, ani yab jant'oj u t'ajál tu kwetémtal, po jant'ini' an Pay'lóm ti in exóbchámal antsaná' in káw.
43008029	A xi ti in abámal, k'wajat k'al Naná'; yab ti in jilámal kwetém an Pay'lóm, kom Naná' ets'ey u t'ajchal in kulbéltal.
43008030	Biyat a Jesús in ulal axé'chik, yántolom k'al ti belan.
43008031	Tám, a Jesús in ucha' an Judíochik a xi k'al ti belámej: Max tatá'chik ki it k'wajlelen k'al u káwintal, pél tám tu chubax exóbalilchik,
43008032	ani ne'ets ka exla' an chubaxtaláb, ani an chubaxtaláb ne'ets ti walkandha'.
43008033	Jajá'chik in tok'tsiy: Wawá' pél tu iyalábil a Abraham, ani yab jayk'i' i t'ajámal tu abatnaneláb ma ni k'al jita'. ¿Jant'odha' ti Tatá' a ulal: "Ne'etschik ki it walkan"?
43008034	A Jesús in tok'tsiychik: An chubaxtaláb an chubaxtaláb tu uchálchik, patal a xi in t'ajál i walabtaláb, pél in abatnanélil an walabtaláb;
43008035	ani an abatnaneláb yab k'wajíl abal ets'ey ti atáj; an tsakamláb k'wajíl abal ets'ey.
43008036	Jaxtám, max an Tsakamláb ti walkandhál, tatá'chik ne'ets ti it chubax walkanél.
43008037	U exlál abal pél ti iyalábil a Abraham, po a aliyalchik ti ki in tsemdha', kom yab wa'ats i jolataláb abal u káwintal ti a ál tatá'chik.
43008038	Naná' u káwnál jawa' a xi u tsu'úmal ti k'al u Pay'lóm; ani tatá'chik a t'ajál jawa' a xi a tsu'úmal ti k'al a pay'lóm.
43008039	Jajá'chik tok'tsin ani in ucha': Wawá' i pay'lóm já'its a Abraham. A Jesús in ucha'chik: Max pélak ti tsakámil a Abraham, tam in t'ajnélil a Abraham a t'ajálakchik.
43008040	Po xowé' a aliyalchik ti ki in tsemdha', an inik a xi ti uchámal an chubaxtaláb, a xi u ats'ámal ti k'al a Dios; a Abraham yab in t'aja' axé'.
43008041	Tatá'chik a t'ajál in t'ajnélil a pay'lóm. Tám, in uluwchik: Wawá' yab u wa'tsinének k'al i alk'idh ko'óxtaláb; jún i Pay'lóm i kwa'al, já'its a Dios.
43008042	A Jesús in ucha'chik: Max já'itsak a Dios a Pay'lóm, tám, ti in k'ánidhálak, kom Naná' ti k'al a Dios ti in kalenek ani in che'nek, kom Naná' yab in che'nek k'al u kwetémtal, po Jajá' ti in abámal.
43008043	¿Jale' yab ti in ejtinchalchik u t'ilábil? Kom yab a ejtowal ti in ats'anchij u káwintal.
43008044	Tatá'chik it tál ti k'al a pay'lóm, já'its an Tenekláb, ani in padhay lé'nomtal a pay'lóm a lé' ka t'aja'; jajá' pél i biyál tsemdhom ma ti in tujtal, ani yab k'wajiy ti an chubaxtaláb, kom yab wa'ats i chubaxtaláb ti al jajá'. Tam in káwnál i janamtaláb, káw k'al in kwetémtal, kom pél i janamkáw ani in pay'lóm i janamtaláb.
43008045	Ani Naná', kom u ulal i chubaxtaláb, yab ti in belálchik.
43008046	¿Jita' ti tatá'chik in ejtowal ti in ch'uchbidh jolbiy k'al i walabtaláb? Ani max u ulal i chubaxtaláb, ¿jale' yab ti in belálchik?
43008047	A xi k'álnadh k'al a Dios, in káwintal a Dios in ats'ál; jaxtám ti yab a ats'álchik, kom yab it k'álnadhchik k'al a Dios.
43008048	Tám, tok'tsin an Judíochik, ani in ucha': ¿Yabxe' já'its ti wawá' i alwa' ulal, abal Tatá' pél it Samariajíb ani it otsadh k'al i demonio?
43008049	A Jesús tok'tsin: Naná' yab in otsadh k'al i demonio; po u lét'edh k'ak'nál u Pay'lóm; ani tatá'chik yab ti in lét'edh k'ak'nál.
43008050	Naná' yab u aliyal u kwetém witsidh puwenchixtal; wa'ats jita' a xi in aliyal ani weladh tsalpanchix.
43008051	An chubaxtaláb an chubaxtaláb tu uchál, max jún jita' ti in putunchij u káwintal, yab jayk'i' ne'ets ki in tsu'uw i tsemláj.
43008052	Tám, an Judíochik in ucha': Xó' i exlál abal it otsadh k'al i demonio. A Abraham tsemets aniyek'ij an tsu'bidh káwlómejchik, ani Tatá' a ulal: "Max jún jita' ti in putunchij u káwintal, yab jayk'i' ne'ets ki in leka' i tsemláj."
43008053	¿Awxe' Tatá' más púlik a éy kej i pay'lóm Abraham, a xi tsemets? ¡Ani an tsu'bidh káwlómejchik tsemets! ¿Jita' ti a t'ajál ti a kwetémtal?
43008054	A Jesús tok'tsin: Max Naná' u witsidh puwenchal u kwetém bá', u witsidh puwenchixtal yab jant'oj in jalbíl; u Pay'lóm já'its a xi ti in witsidh puwenchal, a xi tatá'chik a ulal abal Jajá' já'its a Diosil.
43008055	Ani tatá'chik yab a exlámal, po Naná' u exlál; max u ulalak: "Yab u exlál," tám, pélak neyej in janamkáw ejtíl tatá'chik; po u exlál an Pay'lóm ani u putunchal in káwintal.
43008056	A pay'lóm Abraham lej kulbéj ki in tsu'uw u k'ichájil, ani in tsu'uw ani lej kulbéj.
43008057	Tám, uchan k'al an Judíochik: Ma yabáyej a kwa'al tsáb inik ani lajuj i tamub, ¿ani a tsu'úmal a Abraham?
43008058	A Jesús in ucha'chik: An chubaxtaláb an chubaxtaláb tu uchálchik, ok'xidh ka wa'tsin a Abraham, Naná' in já'its.
43008059	Tám, in pena'chik i t'ujub abal ki in ábay; po a Jesús tsink'on, ani kalej ti tiyópan; ani wat'ey ti ts'ejel jajá'chik ani ówméj.
43009001	Xó', biyat a Jesús wat'el, in tsu'uw jún i inik a xi jok'tsej ma ti in wa'tsintal.
43009002	Ani konówiyat k'al in exóbalilchik, in ulal: Rabí, ¿jita' walbin abal axé' ka wa'tsin jok'tsej, jajá' o in pay'lómchik?
43009003	A Jesús tok'tsin: Ma ni a axé' walbin, ma ni in pay'lómchik, po abal a Dios ki in tejwa'médha' in t'ojlábil ti jajá'.
43009004	U yajinchal ku t'aja' in t'ojlábil a xi ti in abámal biyat pél in k'ijil a k'icháj; an akal ta'tál, tam yabáts jita' in ejtowal ti t'ojnal.
43009005	Biyat in k'wajat ti tsabál, Naná' pél in tajaxtaláb ti an k'wajchidh tsabál.
43009006	Tam ti in ulúmalits axé', tubláts ti tsabál ani in t'aja' i lukuk k'al in ijil, ani in majuwchij k'al an lukuk in tsu'uxtal an jok'tsej.
43009007	Ani in ucha': Ki it k'alej ki it midhin ti laním Siloé (axé' in lé' ki in uluw, a xi abadh). Tám, k'alej ani midhin ani wichiy tsu'ux.
43009008	Tám, an at k'wajílomchik ani a xi k'al ti tsu'úmej ti ok'ox abal jok'tsejak, in uluwchik: ¿Yabxe' já'its axé' a xi ketlelak ti konkól k'al i ts'ejwalixtaláb?
43009009	Talchik in ulal: Já'its jajá'. Ani pílchik: Já'its ejtíl jajá'. Jajá' in uluw: Já'its in naná'.
43009010	Tám, jajá'chik in ucha': ¿Jant'odha' ti it japchin a tsu'uxtal?
43009011	Jajá' tok'tsin ani in uluw: An inik a xi in bij Jesús, in t'aja' i lukuk ani ti in majuwchij tu tsu'uxtal, ani ti in ucha': "Ki it k'alej ti laním Siloé, ani ki it midhin;" ani in k'alej, in midhin, ani in tsu'uxin.
43009012	Tám, jajá'chik in ucha': ¿Ju'táj ti k'wajat nixé' xi inik? Jajá' tok'tsin: Yab u exlál.
43009013	Jajá'chik in ne'dha' ti k'al an Fariseochik a xi jok'tsejak.
43009014	Xó', pélak i k'ak'nadh k'icháj tam ti a Jesús in t'aja' an lukuk, ani in japchij in tsu'uxtal.
43009015	Tám, an Fariseochik wichiy ki in konówiy jayej abal jant'odha' ti tsu'uxin. Jajá' in ucha'chik: Ti in punchij i lukuk tu tsu'uxtal, ani in midhin, ani in tsu'uxin.
43009016	Tám, junchik i Fariseochik in uluw: Axé' xi inik yab tál ti k'al a Dios, kom yab in belkál an k'ak'nadh k'icháj. Ani pílchik in ulal: ¿Jant'odha' ti jún i waláblom inik ki in ejtow ki in t'aja' i labidh tsu'bixtaláb ejtíl axé'? Ani wa'atsak i lewáxtaláb ti bá' jajá'chik.
43009017	Tám, konówiyat junílek'ij an jok'tsej: ¿Janéy a ulal tatá' ti k'al nixé' a xi ti japchij a tsu'uxtal? Jajá' tok'tsin: Jajá' pél jún i tsu'bidh kawlómej.
43009018	Po an Judíochik yabák in belál abal jajá' pélak i jok'tsej a xi in bats'uwámal in tsu'uxtal, ma ti kaniyat in pay'lóm ani in mím a xi in bats'uwámal in tsu'uxtal,
43009019	ani in konówiychik, in uluw: ¿Já'its axé' a tsakámil, a xi a ulalchik abal wa'tsin jok'tsej? ¿Jant'odha' tám, xowé' ti tsu'ux?
43009020	In pay'lóm ani in mím tok'tsin ani in uluwchik: Wawá' i exlál abal axé' já'its i tsakámil, ani wa'tsin jok'tsej,
43009021	po abal jant'odha' xó' jajá' tsu'ux, wawá' yab i exlál; o jita' k'al ti japchin in tsu'uxtal, yab jayej i exlál. Ka konówiychik, jajá' ne'ets ka káwin ti in kwetémtal kom yánits in tamúb.
43009022	In pay'lóm ani in mím in uluw axé', kom in ts'ejnálak an Judíochik, kom an Judíochik in junkudh ulúmalakits abal max júnjita' ki in tejwa' uluw abal a Jesús já'its an Cristo, ka wak'láj eléb ti sinagoga.
43009023	Jaxtám ti in uluw in pay'lóm ani in mím: Yánits in tamúb, ka konówiychik jajá'.
43009024	Tám, wichiychik ki in kaniy an inik a xi pélak i jok'tsej, ani in ucha': Ka witsidh puwenchij a Dios, wawá' i exlál abal nixé' xi inik pél i waláblom.
43009025	Tám, jajá' tok'tsin ani in uluw: Max pél i waláblom, naná' yab u exlál. Naná' expidh u exlál, abal naná' pélak in jok'tsej, ani xowé' in tsu'ux.
43009026	Tám, jajá'chik wichiy ki in ucha': ¿Janéy ti t'ajchij? ¿Jant'odha' ti japchij a tsu'uxtal?
43009027	Jajá' in tok'tsiychik: Tu ólchámalits, ani yab a lé'námal ka ats'a'chik. ¿Jale' ti a lé' ka ats'a' junílek'ij? ¿A lé'chik teyej ki it wenk'on ti it exóbal k'al Jajá'?
43009028	Ani in odhnax káwliy, in uluwchik: Tatá' já'its in exóbalil; po wawá' pél u exóbal ti k'al a Moisés.
43009029	Wawá' i exlál abal a Dios in tawna' a Moisés; po nixé' xi inik yab i exlál ju'táj ti tál.
43009030	An inik tok'tsin an in ucha'chik: Xó', axé' já'its an jik'pantaláb, abal tatá'chik yab a exlál ju'táj ti tál, ani Jajá' ti in japchij u tsu'uxtal.
43009031	Ani wawá' i exlál abal a Dios yab in ats'ál i waláblom; po max jún jita' k'ak'nax k'al a Dios ani in t'ajchal in awiltal, axé' já'its ats'nal.
43009032	Ma ti in tujtal an k'ij yab jayk'i' ats'atmének, abal jún jita' in japchámal in tsu'uxtal jún a xi wa'tsinének jok'tsej.
43009033	Max axé' yabák tál ti k'al a Dios, yabák in ejtowal ki in t'aja' ma ni jant'oj.
43009034	Tok'tsinchik ani in ucha': Tatá' it putat wa'tsinének ti al i walabtaláb, ¿ani k'wajat tu exóbchal? Ani tám, wak'láj eléb.
43009035	A Jesús in ats'a' abal wak'lámejak, ani tam ti in ela', in ucha': ¿Tatá' a belál in Tsakámil a Dios?
43009036	Jajá' tok'tsin ani in uluw: ¿Ajátik, jita'xe' já'its, abal ku bela' Jajá'?
43009037	A Jesús in ucha': A tsu'úmal, Jajá' já'its a xi k'wajat ti t'ilom k'al tatá'.
43009038	Tám, jajá' in uluw: ¡Ajátik, u belál! Ani pak'lun ki in k'ak'na'.
43009039	A Jesús in ucha': Naná' in che'nek abal k'al in weladh káwlixtal axé' xi k'wajchidh tsabál, abal a xi yab tsu'uxchik, ka tsu'uxin, ani a xi tsu'uxchik ka jok'tseméj.
43009040	Tám, junchik i Fariseochik a xi k'wajatak k'al Jajá', tam ti in ats'a' axé', in ucha': ¿Awxe' pél weyej u jok'tsej?
43009041	A Jesús in ucha'chik: Max pélak it jok'tsejchik, yabák a kwa'alchik a walab, po xowé', kom a ulal: "U tsu'ux," a walab k'wajlelnal.
43010001	An chubaxtaláb an chubaxtaláb tu uchálchik, jita' yab otsel ti in wi'lébil in mapudh k'wajtal an oveja ko'nélchik, po k'adhíl píl abal ka otsits, nixé' já'its an otsax kwé' ani kalénchix kwé'.
43010002	Po a xi otsel ti al an wi'leb, nixé' já'its an kó'bitsix k'al an oveja ko'nélchik.
43010003	A axé' japchinal an wi'leb k'al an beletnom, ani ats'ancháb in káwintal k'al an oveja ko'nélchik; ani in bijiyal ti in bij in ovejajil ani in kaldhál.
43010004	Ani tam in kaldhámalits patal in ko'wál, jajá' ok'ox ne'ets, ani k'al an oveja ko'nélchik ts'ant'éncháb, kom exlancháb in káwintal.
43010005	Po an k'e'at otsél yab ne'ets ki in ts'at'énchijchik, po ne'ets ki in dhubchij ka ówméj ti k'al jajá', kom yab in exlanchal in káwintal an k'e'at otsélchik.
43010006	Axé' xi t'iplabkáw a Jesús in ucha'chik, po yab in exbay janéy a xi k'wajiy ti in uchálchik.
43010007	Tám, a Jesús wichiy ki in ucha': An chubaxtaláb an chubaxtaláb tu uchálchik, Naná' já'its in wi'lébil an oveja ko'nélchik.
43010008	Patal a xi ok'xin ka chích kej Naná', pél i otsax kwé' ani kalénchix kwé'; po yab ats'anchik k'al an oveja ko'nélchik.
43010009	Naná' já'its an wi'leb; max jún jita' ka otsits ti u éy Naná', ne'ets ka k'ánin; ne'ets ka otsits, ani ne'ets ka kalej, ani ne'ets ki in ela' i tómlom.
43010010	An otsánchix che'el expidh ti kwé', ani ti tsemdhom ani ti tala'bédhax; Naná' in che'nek abal ki in ko'oychik i ejataláb, ani abal ki in ko'oy lej yántolom.
43010011	Naná' já'its an Alwa' Kó'bitsix; an Alwa' Kó'bitsix in bínál in ejatal ti in ebál an oveja ko'nélchik.
43010012	Po a xi átlom ani yab já'its an kó'bitsix, a xi yab in k'ál an oveja ko'nélchik, in tsu'tal ka chích an lobo pik'o' ani in joltiyal an oveja ko'nélchik, ani in dhubchal ka ówméj, ani an lobo pik'o' in yak'wál ani in buk'uwal an oveja ko'nélchik.
43010013	Tám, a xi átlom, in dhubchal ka ówméj, kom pél i átlom, ani yab in kwentanál an oveja ko'nélchik.
43010014	Naná' já'its an Alwa' Kó'bitsix; ani u exlál u ovejajil ani u ko'wál ti in exlál.
43010015	Jant'ini' an Pay'lóm ti in exlál, ani Naná' u exlál an Pay'lóm; ani u bínál u ejatal ti in ebál an oveja ko'nélchik.
43010016	U kwa'al píl i oveja ko'nélchik a xi yab k'wajat ti axé' xi mapudh k'wajtaláb; nixé'chik jayej u yajinchal ku chi'dha', ani ne'ets ti in ats'anchij u káwintal; ani ne'ets ka wa'tsin jún i mulkunél ani jún i kó'bitsix.
43010017	Jaxtám ti in k'ánidhál an Pay'lóm, kom Naná' u bínál u ejatal, abal ku uma' junílek'ij.
43010018	Ma ni jita' yab ti in tixk'anchal, po Naná' u bínál tu kwetémtal; u kwa'al u uchbíl abal ku bína' ani u kwa'al u uchbíl abal ki in wichiy ku uma'. Axé' xi abatnadhkáw u bats'uw ti k'al u Pay'lóm.
43010019	Tám, wichiy ka wa'tsin i lewáxintaláb ti ba' an Judíochik ti in ebál axé' xi káwintaláb.
43010020	Yántolom ti jajá'chik in ulal: Jajá' otsadh k'al i demonio ani olmadh. ¿Jale'chik ti a ats'ál?
43010021	Pílchik in ulal: Axé' xi káwintaláb yab in k'ál a xi otsadh k'al i demonio. ¿Awxe' in ejtowal an demonio ki in japchij in tsu'uxtal an jok'tsejchik?
43010022	Xó', puwenchábak ti Jerusalén in ajíb in t'ókeltal an tiyópan; ani pélak i tsamáy k'ij.
43010023	Ani a Jesús xe'etsak ti tiyópan, ti in pórtico tsalámil a Salomón.
43010024	Tám, an Judíochik in tomtsiy a Jesús, ani in ucha': ¿Ma jayk'i' ne'ets tu ko'onchij jik'padh i alma ichích? Max tatá' já'its it Cristo, tu ku ólchij ti in boltal.
43010025	A Jesús in tok'tsiychik: Tu uchámalits, ani yab a belálchik; an t'ajnél a xi u t'ajál ti in bij u Pay'lóm in bínál i tejwa' tso'óblixtaláb ti Naná'.
43010026	Po tatá'chik yab a belál, kom tatá'chik yab pél tu ko'wál, jant'ini' tu uchámal.
43010027	U ovejajilchik ti in ats'anchal u káwintal, ani Naná' u exlálchik, ani ti in ayoknál;
43010028	ani Naná' u pidhál i ets'ey ejataláb, ani yab jayk'i' ne'ets ka taley, ma ni jita' yab ne'ets ti in tixk'anchij tu k'ubak.
43010029	U Pay'lóm a xi ti in pidhámal, Jajá' más pulik kej patal; ani ma ni jita' yab in ejtowal ki in tixk'a' ti in k'ubak u Pay'lóm.
43010030	Naná' ani an Pay'lóm jún ti éb.
43010031	Tám, an Judíochik wichiy ki in pena' an t'ujub abal ki in ábay.
43010032	A Jesús in tok'tsiychik: Yántolom i alwa' t'ajnél a xi in k'ál u Pay'lóm tu tejwa'médhanchámal. ¿Ti k'al jawa' já'its ne'ets ti in ábaychik k'al an t'ujub?
43010033	An Judíochik tok'tsin, in ulal: Ne'ets tu ábay k'al i t'ujub yab kom a t'ajámal i alwa' t'ajnél, po k'al an at'ax káwílaxtaláb; kom Tatá', pél it inik, a t'ajál ti it Dios.
43010034	A Jesús in tok'tsiychik: ¿Yabxe' k'wajat dhuchadh ti a Éylidh káwintal: Naná' u uluw: "Tatá'chik pél it dios"? (Sal 82:6)
43010035	Max in bijiy ti dioschik nixé' a xi k'al ti chích in káwintal a Dios (ani an Dhuchlab yab elat ka jalúnchij),
43010036	¿a xi an Pay'lóm in santo pílmédhámal ani in aba' ti tsabál, tatá'chik a ulal: "Tatá' it at'ax káwin," kom u uluw: "Naná' já'its pél ti in Tsakámil a Dios"?
43010037	Max yab u t'ajchal in t'ajnélil u Pay'lóm, yabchik ti ki in bela'.
43010038	Po max u t'ajchal, ma anákej yab ti in belál Naná', ka bela' an t'ajnélchik, abal ka exla' ani ka bela'chik abal an Pay'lóm k'wajat al Naná', ani Naná' ti al an Pay'lóm.
43010039	Tám, in aliychik junílek'ij ki in yak'wa', po a Jesús kalej ti in k'ubakchik.
43010040	Ani k'alej junílek'ij ma jek'at an Jordán, ti jún i jolát ju'táj ti ok'ox pujaxin a Juan, ani taná' k'wajiy.
43010041	Ani yántolom che'elak ti k'al Jajá', ani in ulalchik: K'al an chubaxtaláb a Juan yab in t'aja' i labidh tsu'bixtaláb; po patal a xi a Juan in uluw ti k'al axé', lej chubax.
43010042	Ani taná' k'al yántolom ti belan.
43011001	Xó', wa'atsak jún i ya'ul in bij Lázaro, ti Betania, in kwenchálil a María ani in ebchal Marta.
43011002	A María já'its a xi in k'uwiy an Ajátik k'al i niwiwíltaláb, ani in k'wit'inchij in akan k'al in xi'íl, axé' já'its in ebchal a Lázaro a xi k'wajatak ya'ul.
43011003	Jaxtám, in uxum ebchalchik in aba' abal ka uchan a Jesús: Ajátik, xó' ka tsu'uw a xi a k'ánidhál k'wajat ya'ul.
43011004	Tam ti a Jesús in ats'a', in uluw: Axé' xi yaw'láts yab abal ti tsemláj, po abal ti in witsidh puwenchixtal a Dios, abal in Tsakámil a Dios ka k'alej witsidh puwenchidh k'al já'.
43011005	Xó' a Jesús in k'ánidhálak a Marta, a María ani a Lázaro.
43011006	Jaxtám, tam ti in ats'a' abal ya'ulak, jilk'on tsáb a k'icháj ti nixé' xi jolát ju'táj ti k'wajatak.
43011007	Tám, talbél axé', in ucha' in exóbalilchik: Wanaj junílek'ij ti Judea.
43011008	An exóbalchik in ucha': Rabí, xó', ti ítejk'ij an Judíochik in aliyalak ti ábay k'al i t'ujub, ¿ani junílek'ij it ne'ets tiwa'?
43011009	A Jesús tok'tsin: ¿Yabxe' in kwa'al a k'icháj lajuj tsáb i oraj? Max jún jita' xe'ets tam k'icháj, yab u t'idhk'wanal, kom in tsu'tal in tajáxtal axé' xi tsabál,
43011010	po a xi xe'ets tam akal, u t'idhk'wanal, kom yab wa'ats i tajaxtaláb ti jajá'.
43011011	Tam ti in uluw axé', talbél in ucha'chik: I ja'úb Lázaro wayal, po in ne'ets ku ejédha'.
43011012	Tám, in exóbalilchik in uluw: Ajátik, max wayal, ne'ets ka jeley.
43011013	Po a Jesús in uluw axé' abal in tsemtal a Lázaro, po jajá'chik in tsalpay abal in káwnál in koyoltal an ts'ebát.
43011014	Tám, a Jesús in ucha' ti in boltal: A Lázaro tsemets,
43011015	ani in kulbél abal tatá'chik ti a ebál, abal yab in k'wajiy taná', abal ka bela'; po xó', wanaj ti k'al jajá'.
43011016	Tám, a Tomás, a xi bijidh ti Dídimo, in ucha' in juntal exóbalchik: Wanaj weyej abal ku tsemets k'al jajá'.
43011017	Tam ti a Jesús chích, in tso'óbna' abal in kwa'alakits tsé' a k'icháj ti jolimtaláb.
43011018	Xó', an Betania kwenchal k'wajatak utat ti Jerusalén, walám lajuj bó' i estadio.
43011019	Ani yántolom i Judíochik che'nekak ti k'al a Marta ani a María, abal ki in kanatbédha'chik ti in ebál in ebchal.
43011020	Xó', tam ti a Marta, in ats'a' abal a Jesús tálak, kalej ki in tamuw; po a María jilk'on ti atáj.
43011021	A Marta in ucha' a Jesús: Ajátik, max tejé' it k'wajinekak, u ebchal yabák tsemnek.
43011022	Po xó' u exlál jayej, abal patal jawákits ka konchij a Dios, a Dios ne'ets ti pidha'.
43011023	A Jesús in ucha': A ebchal ne'ets ka ts'akiy.
43011024	A Marta in ucha': Naná' u exlál abal ne'ets ka ts'akiy ti ts'akíltaláb ti in ta'pantal a k'icháj.
43011025	A Jesús in ucha': Naná' já'its an ts'akíltaláb ani an ejataláb; jita' belom ti k'al Naná', ma anákej ka tsemets, ne'ets ka ejátlin.
43011026	Ani patal a xi ejat ani ti ki in bela', yab ne'ets ka tsemets abal ets'ey. ¿A belál axé'?
43011027	A Marta in ucha': Aníts Ajátik, naná' u belámal abal Tatá' já'its a Cristo, in Tsakámil a Dios, a xi che'nek ti an tsabál.
43011028	Tam ti in uchámalits axé', a Marta k'alej ani in tsinat kaniy in ebchal María, in ucha': An Exóbchix tejé' k'wajat, ani ti kaniyal.
43011029	A María tam ti in ats'a', kublemáts dhubatk'ij ani k'alej ti k'al a Jesús.
43011030	Xó', a Jesús yabáyejak otsenek ti al an kwenchal, po k'wajatak ti nixé' xi jolát ju'táj ti a Marta in tamuw.
43011031	Tám, an Judíochik a xi k'wajatak ti in k'imá', ti kanatbédhom, tam ti in tsu'uwchik abal a María ts'akiy ti in adhím ani kalej, ts'at'eychik, in ulal: Ne'ets tiwa' ti jolimtaláb ti uk'nal.
43011032	Tam ti a María ulits ju'táj ti k'wajatak a Jesús, ani in tsu'uw, pak'lun ti in akan, in ulal: Ajátik, max tejé' it k'wajinekak, yabák tsemnek u ebchal.
43011033	Xó', a Jesús tam ti in tsu'uw uk'nal, ani an Judíochik a xi tál k'al jajá' uk'nalchik jayej, tsamumuxin ti in espíritu ani lej jik'pan,
43011034	ani in uluw: ¿Ju'tájchik ti a k'wajba'? Jajá'chik in ucha': Ki it chích Ajátik ani ka met'a'.
43011035	A Jesús uk'in.
43011036	Tám, an Judíochik in uluw: Xó' ka tsu'uw, in lej k'ánidhálak.
43011037	Xaludh ti jajá'chik in uluw: ¿Yabxe' in ejtowalak axé', a xi in japchij in tsu'uxtal an jok'tsej, ki in t'aja' jayej abal yab ka tsemets a Lázaro?
43011038	Tám, a Jesús, junílek'ij tsamumuxin, chích ti jolimtaláb. Pélak jún i paxál, ani in kwa'alak jún i t'ujub eblim.
43011039	A Jesús in uluw: Ka tixk'a' an t'ujub. A Marta, in ebchal an tsemélom, in ucha': Ajátik, kaxiyits, kom in kwa'alits tsé' a k'icháj.
43011040	A Jesús in ucha': ¿Yabxe' tu uchámal, abal max a belál, ne'ets ka tsu'chij in witsidh puwenchixtal a Dios?
43011041	Tám, in tixk'a'chik an t'ujub ju'táj ti mo'kámejak an tsemélom. Ani a Jesús in met'a' walk'i', ani in uluw: Pay'lóm, tu pidhál i k'ak'námal kom ti in ats'ámal.
43011042	Naná' u exlál abal ets'ey ti in ats'ál; po uluw axé' ti in ebál an mulkunél a xi ti in tomtsím, abal ki in bela'chik abal Tatá' ti in abámal.
43011043	Xó', tam ti in ulúmalits axé', dhájan k'al jún i janidh káw: Lázaro, ki it chích eléb.
43011044	Ani a xi k'wajatak tsemnek, kalej dhu'badh, malidh tsablom in akan ani in k'ubak ani in wal dhu'badh k'al jún i k'wa'chim tsak'ibláb. Ani a Jesús in ucha'chik: Ka wila', ani ka jila' ka k'alej.
43011045	Tám, yántolom i Judíochik a xi k'alnekak ti k'al a María ani in tsu'uw a xi in t'aja', in bela'chik a Jesús.
43011046	Po talchik k'alej ti k'al an Fariseochik ani in ólchij janéy in t'aja' a Jesús.
43011047	Tám, an ok'ox pale'chik ani an Fariseochik in tamkuy an tak'bix éyalchik ani in uluw: ¿Janéy ki t'aja'? Kom axé' xi inik in t'ajál yántolom i labidh tsu'bixtaláb.
43011048	Max ki jila' antsaná', patal ne'ets ti belom ti k'al Jajá', ani an Romanochik ne'ets ka chích ani ne'ets tu tixk'anchij i koytal ani i k'wajtal tsabálil.
43011049	Tám, a Caifás, jún a xi jajá'chik, a xi pélak an ok'lek pale' nixé' xi tamub, in ucha'chik: Tatá'chik yab jant'oj a exlál,
43011050	ma ni yab a tsalpayalchik alwa' más abal wawá', jún i inik ka tsemets ti in ebál an bichówlom, ani yab ti in putát an kwenél k'wajílom ka talan.
43011051	Axé' in uluw, yab abal ti in kwetémtal, po kom pélak i ok'lek pale' ti nixé' xi tamub, jajá' tsu'bidh káwin abal a Jesús ne'ets ka tsemets ti in ebál an kwenél k'wajílom,
43011052	ani yab expidh ti in ebál nixé' xi kwenél k'wajílom, po abal ki in tamkuy jayej ti jún, in tsakámilchik a Dios a xi k'wajat buk'uk'úl.
43011053	Jaxtám, ma ti nixé' a k'icháj in junkuw in tsalápilchik abal ki in tsemdha'.
43011054	Jaxtám a Jesús, yabáts más tejwa' xe'tsin ti k'al an Judíochik, po kalej taná' ani k'alej utat ti joltom tsabál, ti jún i bichow in bij Efrain, ani taná' k'wajiy k'al in exóbalilchik.
43011055	Ani k'wajatak utat in Pascuajil an Judíochik, ani yántolom ti nixé' xi tsabál k'adhiy ti Jerusalén, ok'xidh an Pascua, abal ka t'okejchik.
43011056	Tám, in aliyalakchik a Jesús, ani tamat konowíx biyat kubuchik ti tiyópan: ¿Janéy a tsalpayalchik? ¿Walám yab ka t'ajat chích ti k'al an ajib?
43011057	Ani an ok'ox pale'chik ani an Fariseochik in kwa'alak bínadh i abatnaxtaláb abal max jún jita' in exlál ju'táj ti k'wajat, ki in ólna' abal ka yak'wan.
43012001	Tám, ti akak a k'icháj abal ki in bajuw an ajib Pascua, a Jesús chích ti Betania, ju'táj ti k'wajatak a Lázaro a xi tsemnekak, ani a xi in ts'akba' ti tsemélom.
43012002	Ani ts'ejkanchat taná' jún i tsa'xaltaláb; ani a Marta t'ojchichílak, ani a Lázaro já'itsak jún a xi jedhat koyómadh ti mexaj k'al a Jesús.
43012003	Tám, a María in uma' jún libra i niwiwíltaláb walím nardo a xi lej jalbidh, ani in k'uwchij in akan a Jesús, ani in wayédhanchij in akan k'al in xi'íl. Ani an atáj t'uchich k'al in kakáy an niwiwíltaláb.
43012004	Tám, jún in exóbalil, já'its a Judas Iscariote, kwitól Simón, a xi ne'etsak ti tsinat bínom, in uluw:
43012005	¿Jale' ti yab nujuwat axé' xi niwiwíltaláb k'al 300 i denario tumín, ani pidhámejak an ts'ejwantálchik?
43012006	Po in uluw axé', yab abal in t'e'pinchalak an ts'ejwantálchik, po kom jajá' pélak i kwé', ani kom in kwa'alak in dhayáb an tumín, ani in xe'tsindhál jawa' jolowáb taná'.
43012007	Tám, a Jesús in ucha': Ka jila'; kom axé' in dhayámal abal ti in k'ichájil u jolimtal.
43012008	Kom an ts'ejwantálchik ets'ey ne'ets ka ko'oy k'al tatá'chik, po Naná', yab ets'ey ne'ets ti in ko'oy.
43012009	Tám, jún i yetsej mulkunél i Judíochik in exla' abal a Jesús k'wajatak taná'; ani chíxchik yab expidh ti in ebál a Jesús, po jayej abal ki in tsu'uw a Lázaro, a xi in ts'akbámal ti tsemélom.
43012010	Po an ok'ox pale'chik in junkudh tsalpay abal ki in tsemdha' jayej a Lázaro,
43012011	kom ti in ebál jajá' yántolom i Judíochik pílmél ani in belálchik a Jesús.
43012012	Ti in aykíl a k'icháj, an yetsej mulkunél a xi k'alenek ti k'al an ajib, tam ti in ats'a'chik abal a Jesús tál ti Jerusalén,
43012013	in uma'chik in apáts'il i otómal ani kalej ki in bats'uw, ani dhájnalakchik: ¡Hosanna! ¡Láblidh a xi tál ti in bij an Ajátik, an Ts'álej ti Israel! (Sal 118:25-26)
43012014	Ani a Jesús in ela' jún i tsakam ch'uri', ani ketlej eblim; jant'ini' k'wajat dhuchadh:
43012015	Yab ki it jik'ey, chidhan tsakámil a Sion; xó' ka tsu'uw a Ts'álejil ta'tál, punat ti jún in tsakámil i ch'uri'. (Zac 9:9)
43012016	Axé'chik, an exóbalchik yab in exbay ti k'a'ál, po tam ti a Jesús k'alej witsidh puwenchidh, tám, in t'ila'chik abal axé' k'wajatak dhuchadh ti Jajá' in ebál, ani t'ajchin patal axé'chik.
43012017	Ani an mulkunél a xi k'wajiy k'al Jajá', tam ti in dhajay a Lázaro ti jolimtaláb ani in ts'akba' ti tsemláj, in bínálakchik i tejwa' tso'óblixtaláb.
43012018	K'al axé' ti in ebál an mulkunél chích ki in bats'uw, kom in ats'a' abal Jajá' in t'ajámal axé' xi labidh tsu'bixtaláb.
43012019	Tám, an Fariseochik tamat ucháxinchik: ¿A tsu'tal abal yab jant'oj a átálchik? Xó' ka tsu'uw, an k'wajílom ti tsabál ne'ets ti ts'at'k'ol ti k'al Jajá'.
43012020	Ani wa'atsak junchik i Griegojíb ti jajá'chik a xi k'adhinek ti k'ak'nax ti al an ajib.
43012021	Tám, axé'chik, in uténchij a Felipe Betsaidajíb ajidh ti Galilea tsabál, ani pakabedhábak, in ulalchik: Felipe, wawá' i lé' ki tsu'uw a Jesús.
43012022	A Felipe chích, ani in ólchij a Andrés; tám, a Andrés ani a Felipe in ólchij a Jesús.
43012023	Tám, a Jesús in tok'tsiychik, ani in uluw: An oraj in bajuwits abal in Tsakámil an Inik ka k'alej witsidh puwenchidh.
43012024	An chubaxtaláb an chubaxtaláb tu uchálchik, max an iyaláb trigo a xi ijkanal ti tsabál yab ka tsemets, u jilk'onal kwetém, po max tsemel, in ko'oyal yántolom in walíl.
43012025	A xi in k'ánidhál in ejatal, ne'ets ki in k'iba'; ani a xi in at'ál in ejatal ti axé' xi tsabál, abal ti ets'ey ejataláb ne'ets ki in dhaya'.
43012026	Max jún jita' ti in t'ojonchal, ti ki in ayokna'; ani ju'táj ti Naná' in k'wajat, taná' jayej ne'ets ka k'wajiy u abatnanélil. Max jún jita' ti in t'ojonchal, k'al u Pay'lóm ne'ets ka lét'edh k'ak'náj.
43012027	Xó' u alma ichích k'wajat tsamumux, ¿ani janéy ne'ets ku uluw? "¿Pay'lóm, ti ki in k'ániy ti axé' xi oraj"? Po já'its ti Naná' in ulenek ti axé' xi oraj.
43012028	Pay'lóm, ka witsidh puwénchij a bij. Tám, chích jún i káwintaláb ti k'ay'lál: U witsidh puwenchámal, ani ne'ets ku witsidh puwénchij junílek'ij.
43012029	Tám, an mulkunél a xi k'wajatak taná' ani in ats'a', in uluwchik: Wa'tsin jún in tumlantal a muxi'. Pílchik in ulal: Tawnáj k'al jún i ángel.
43012030	A Jesús tok'tsin, ani in uluw: Axé' xi káw, yab chích abal Naná' tu ebál, po abal tatá'chik ti a ebál.
43012031	Xowé' já'its in weladh pílmédhomtal axé' xi k'wajchidh tsabál, xowé' in ok'lómejil axé' xi k'wajchidh tsabál ne'ets ka wak'láj eléb.
43012032	Ani Naná', max ki in k'alej dhayadh ti tsabál, ti in yánél ne'ets ku utuw ti k'al Naná'.
43012033	Axé' in uluw abal ki in tajk'adh ólchijchik jant'odha' tam tsemláj a xi k'wajatak utat ki in tsémna'.
43012034	An mulkunél tok'tsin: Wawá' i ats'ámal ti Éylidhkáw, abal a Cristo k'wajíl abal ets'ey; ¿jale' ti a ulal Tatá': "In Tsakámil an Inik yejentál ka dhayan"? ¿Jita'xe' nixé' in Tsakámil an Inik?
43012035	Tám, a Jesús in ucha'chik: Jún i wé' ne'ets ka k'wajiyej an tajaxtaláb k'al tatá'chik; ki it xe'tsin biyat a kwa'al an tajaxtaláb, abal an yik'wáx yab ti yik'wtsiy; kom a xi xe'ets ti al an yik'wáx, yab in exlál ju'táj ti ne'ets.
43012036	Biyat a kwa'al an tajaxtaláb, ka bela' an tajaxtaláb, abal ki it wenk'on ti it tsakamláb k'al an tajaxtaláb. Tam ti a Jesús in uluw patal axé', nixk'in, ani tsink'on ti jajá'chik.
43012037	Po ma anákej in t'aja' yántolom i labidh tsu'bixtaláb ti in tamét jajá'chik, ma ni antsaná' yab in belálakchik,
43012038	abal ka putun in káwintal an tsu'bidh káwlómej Isaías, a xi in uluw: Ajátik ¿jita' in belámal i ólchixtal? ¿Ani ti k'al jita' japidh tejwa'mének in okób an Ajátik? (Isa 53:1)
43012039	Jaxtám ti yab in ejtowchik ki in bela', kom junílek'ij a Isaías in uluw:
43012040	In jok'tsemédhanchij in tsu'uxtalchik ani in t'ujbadhmédhanchij in ichíxchik abal yab ka tsu'uxin k'al in tsu'uxtalchik, ma ni ki in exbay k'al in ichích, ma ni ka wenk'on, ani Naná' ku jeldha'chik. (Isa 6:10)
43012041	Axé' a Isaías in uluw tam ti in tsu'uw in witsidh puwenchixtal, ani káwin ti in ebál an Ajátik.
43012042	Po ma anákej, ti al an ok'lekchik, yántolom k'al ti belan, po ti in ebál an Fariseochik yab in japidh uluwchik, abal yab ka wak'láj eléb ti sinagoga.
43012043	Kom in kulbetna'chik más in witsidh puwenchixtal an inikchik kej in witsidh puwenchixtal a Dios.
43012044	A Jesús janidh káwin ani in uluw: Jita' belom k'al Naná', yab belom ti k'al Naná', po belom ti k'al a xi ti in aba';
43012045	jita' ti in tsu'tal, in tsu'tal a xi ti in aba'.
43012046	Naná', an tajaxtaláb, in che'nek ti axé' xi k'wajchidh tsabál, abal patal a xi belom ti k'al Naná' yab ka k'wajiy ti al an yik'wáx.
43012047	Ani max jún jita' ti in ats'anchal u káwintal ani yab in belál, Naná' yab u weladh jolbiyal, kom Naná' yab in che'nek ku weladh jolbiy an k'wajchidh tsabál, po in che'nek ku k'ániy an k'wajchidh tsabál.
43012048	Jita' ti in padhál, ani yab in bats'uwal u káwintal, wa'ats jita' k'al ti ne'ets ka weladh jolbiyat, an káw a xi Naná' u káwnámal, já'its k'al ti ne'ets ka weladh jolbiyat ti in taltal a k'icháj.
43012049	Kom yab in káwnének ti Naná' u kwetémtal, po an Pay'lóm a xi ti in aba', Jajá' ti in pidha' an abatnadhkáw ti janéy a xi ku uluw, ani janéy ku t'ila'.
43012050	Ani u exlál abal in abatnadh káwintal pél i ets'ey ejataláb. Jaxtám, jawa' a xi u káwnál, jant'ini' an Pay'lóm ti in uchámal, antsaná' in káw.
43013001	Xó', ok'xidh ki in bajuw an ajib Pascua, kom a Jesús in exla' abal in orajil ulenekits abal ki in jila' axé' xi tsabál ani ka k'alej ti k'al an Pay'lóm, jant'ini' in k'ánidha' a xi Jajá' in k'ál a xi k'wajatak ti tsabál, antsaná' in k'ánidha'chik ma ti in taltal.
43013002	Tam ti putun an tsa'xaltaláb, ani an Tenekláb in punchámalits ti in ichích a Judas Iscariote, in kwitólil a Simón, abal ki in tsinat bína',
43013003	a Jesús in exlál abal k'al an Pay'lóm ti pidhámej patal ti in k'ubak, ani Jajá' kalenek ti k'al a Dios, ani wichél ti k'al a Dios,
43013004	kubiy ti bá' an tsa'xaltaláb, ani in tixk'a' in wát, ani in uma' jún i toltom, ani in wík'na',
43013005	talbél in jolow i ja' ti jún i lák ani in tujuw ki in t'akchij in akan an exóbalchik, ani ki in k'wit'inchij k'al an toltom a xi k'al ti wík'lidhak.
43013006	Tám, chích ti k'al a Simón Pedro, ani a Simón in ucha: ¿Ajátik, Tatá' ti in t'akchal u akan?
43013007	A Jesús tok'tsin ani in ucha': Jawa' Naná' u t'ajál, tatá' xowé' yab a exbayal, po ne'ets ka exbay talbél.
43013008	A Pedro in ucha': ¡Tatá' yab jayk'i' ne'ets ti in t'akchij u akan! A Jesús in tok'tsiy: Max yab tu t'akchij, yab ne'ets ka ko'oy a pejách k'al Naná'.
43013009	A Simón Pedro in ucha': Ajátik, yab expidh u akan, po ti in t'akchij u k'ubak ani u ók' jayej.
43013010	A Jesús in ucha': A xi k'wajat achímadh, yab in yajinchal po expidh ki in t'aka' in akan, kom ti in putát k'wajat t'okat, ani tatá'chik it k'wajatits t'okat, po yab ti a yanél.
43013011	Kom in exlálak jita' k'al ti ne'ets ka tsinat binaxnáj; jaxtám in uluw: Yab ti a yánél it k'wajat t'okat.
43013012	Xó', tam ti in t'akchámalits in akanchik, in uma' in wát, ani wichiy ka koyóts ani in ucha'chik: ¿A exbaychik janéy tu t'ajchámal?
43013013	Tatá'chik ti in bijiyal, Exóbchix ani Ajátik, ani a ulalchik alwa', kom in já'its.
43013014	Tám, max Naná', an Ajátik ani an Exóbchix, tu t'akchámalchik a akan, tatá'chik teyej a yajinchal ki it t'akchíxinchik k'al a akan.
43013015	Kom tu pidhámalchik jún i t'iplab, abal ka t'aja'chik teyej jant'ini' Naná' tu t'ajchámal.
43013016	An chubaxtaláb an chubaxtaláb tu uchálchik, jún i abatnanél yab más púlik in éy kej in amuj, ma ni jún i abnél yab más púlik in éy kej jita' k'al ti abámej.
43013017	Max ka exla' axé'chik, ne'ets yán ti it pidhóblidh, max ka t'aja'chik.
43013018	Yab in káw ti patal tatá'chik. Naná' u exlál a xi u takuyámal; po abal an Dhuchlab ka putun: Jita' k'apul bok'ól k'al Naná', in tomólnadh dhaya' in tutúb ti k'al Naná'. (Sal 41:9)
43013019	Xowé' tu uchálchik, ok'xidh ka wat'ey, abal tam ka wat'ey, ka bela'chik abal Naná' in já'its.
43013020	An chubaxtaláb an chubaxtaláb tu uchálchik, jita' in bats'uwal a xi Naná' u abál, ti in bats'uwal Naná'; ani jita' ti in bats'uwal in bats'wal jita' a xi ti in abámal.
43013021	Xó', tam ti a Jesús in uluw axé', tsamumuxin ti in espíritu ani tejwa' tso'óblixin ani in uluw: An chubaxtaláb an chubaxtaláb tu uchálchik, abal jún ti tatá'chik ne'ets ti in bínaxna'.
43013022	Tám, an exóbalchik tamat met'áxin, yab in tso'óbchik jita' a xi k'wajat in uchál.
43013023	Xó', wa'atsak jún in exóbalil a xi k'án k'al a Jesús ani k'wajatak jedhat ti in ichích a Jesús.
43013024	Tám, a Simón Pedro in t'ipchidh ucha' axé' abal ki in konoy jita' nixé' a xi k'wajat in t'ilál.
43013025	Tám, jajá' jedhkan ti in ichích a Jesús, in ucha': Ajátik, ¿jita' já'its?
43013026	A Jesús tok'tsin: A xi ku pidha' an tsabadh bok'ól, já'its nixé'. Tám, in tsabay an bok'ól, ani in pidha' a Judas Iscariote in kwitólil a Simón.
43013027	Ani tam ti in k'apuj an bok'ól, otsan k'al a Satanás. Tám, a Jesús in ucha': Jawa' a xi ne'ets ka t'aja', ka t'aja' dhubatk'ij.
43013028	Po ma ni jita' a xi k'wajat koyómadh in exbay jale' ti in ucha' axé'.
43013029	Kom talchik in tsalpayalak, kom a Judas in kwa'alak in dhayáb an tumín, a Jesús in ucha': Ka ts'a'iy jawa' a xi i yajinchal abal k'al an ajib, o ki in pidha' jant'oj an ts'ejwantálchik.
43013030	Tam ti in k'apuj an bok'ól, wi'pachk'ij kalej, ani akalakits.
43013031	Xó', tam ti kalenekits, a Jesús in uluw: Xowé' witsidh puwenchidhits in Tsakámil an Inik, ani a Dios witsidh puwenchidhits ti al Jajá'.
43013032	Max a Dios witsidh puwencháb ti Jajá', a Dios ne'ets jayej ki in witsidh puwenchij ti lej Jajá', ani wi'pachk'ij ne'ets ki in witsidh puwenchij.
43013033	Tsakam tsakámilchik, ne'ets ki in k'wajiyej k'al tatá'chik lej jún wé'its i k'ij. Ne'ets ti in aliychik, po jant'ini' u ucha' an Judíochik, xowé' tu uchálchik teyej: "Ju'táj ti Naná' in ne'ets tatá'chik yab a ejtowal ki it chích."
43013034	Jún i ít abatnadhkáw tu pidhálchik, ki it k'ánidháxinchik jún k'al a xi júnakej; jant'ini' Naná' tu k'ánidhámalchik, abal antsaná' teyej ki it k'ánidháxinchik jún k'al a xi júnakej.
43013035	Ti k'al axé' patal ne'ets ki it exláj abal pél tu exóbalilchik, max a kwa'al i k'ánidhomtaláb jún k'al a xi júnakej.
43013036	A Simón Pedro in ucha': Ajátik, ¿ju'táj ti it ne'ets? A Jesús in tok'tsiy: Ju'táj ti in ne'ets, xowé' yab a ejtowal ti in ts'at'énchij, po ne'ets ti in ts'at'énchij talbél.
43013037	A Pedro in ucha': Ajátik, ¿jale' ti xowé' yab u ejtowal tu ts'at'énchij? Ne'ets ku bína' u ejatal k'al tatá' ti a ebál.
43013038	A Jesús in tok'tsiy: ¿A ejatal ne'ets ka bína' k'al Naná' tu ebál? An chubaxtaláb an chubaxtaláb tu uchál, an koxol yab ne'ets ka ajatin, max yab ti in k'e'atnámal ma óxíl.
43014001	Yab ka jila' ka jik'pan a ichích; a belál a Dios, ti ki in bela'chik neyej.
43014002	Ti in k'imá' u Pay'lóm wa'ats yántolom i k'wajtaláb; max yabák aníts, tu ólchámalakits; tám, in ne'ets abal tu t'ojojonchij i koytaláb abal tatá'chik.
43014003	Ani max ki in k'alej ani tu t'ojojonchij i koytaláb, ne'ets ki in wichiy junílek'ij, ani ne'ets tu bats'uwchik ti k'al Naná', abal ju'táj ti in k'wajat, tatá'chik teyej ki it k'wajiy.
43014004	Ani a exlálchik ju'táj ti in ne'ets, ani a exlál an bél.
43014005	A Tomás in ucha': Ajátik, wawá' yab i exlál ju'táj ti it ne'ets, ¿jant'odha' tám ti ne'ets ki ejtow ki exla' an bél?
43014006	A Jesús in ucha': Naná' já'its an bél, ani an chubaxtaláb, ani an ejataláb; ma ni jita' yab ne'ets ka chích ti k'al an Pay'lóm, max yab k'al Naná'.
43014007	Max tatá'chik ti in exlál, tám, a exlálakits u Pay'lóm jayej; ani ma ti xowé' a exlálits ani a tsu'úmalits.
43014008	A Felipe in ucha': Ajátik, tu ku tejwa'médhanchij an Pay'lóm ani lejat abal wawá'.
43014009	A Jesús in ucha': ¿Yabxe' biyálits ti in k'wajat k'al tatá'chik, ani yab ti in exlámal, Felipe? Jita' ti in tsu'úmal, in tsu'úmal an Pay'lóm; ¿jale' tám ti a ulal tatá': "Tu ku tejwa'médhanchij an Pay'lóm"?
43014010	¿Yab a belál abal Naná' in k'wajat k'al an Pay'lóm, ani an Pay'lóm k'al Naná'? An káwintaláb a xi Naná' u káwnál, yab u káwnál tu kwetémtal, po an Pay'lóm a xi k'wajat k'al Naná', Jajá' in t'ajál an t'ojláb.
43014011	Ti ki in bela' abal Naná' in k'wajat al an Pay'lóm, ani an Pay'lóm al Naná'; max ibáj, ti ki in bela' ti in ebál an t'ajnélchik a xi a tsu'tal.
43014012	An chubaxtaláb an chubaxtaláb tu uchálchik, jita' belom k'al Naná', an t'ajnél a xi Naná' u t'ajál, jajá' jayej ne'ets ki in t'aja', ani más púlik ne'ets ki in t'aja' kej axé'chik kom Naná' in ne'ets ti k'al u Pay'lóm.
43014013	Ani patal a xi ka konoychik ti k'al Naná' u bij, ne'ets ku t'aja', abal an Pay'lóm ka k'alej witsidh puwenchidh ti k'al an Tsakamláb.
43014014	Max jawámakits ka konoychik ti k'al Naná' u bij, ne'ets ku t'aja'.
43014015	Max ti in k'ánidhálchik, ka t'aja' u abatnaxtal.
43014016	Ani Naná' ne'ets ku konchij an Pay'lóm, ani Jajá' ne'ets ti pidha' júnakej i Kanatbédhom, abal ka k'wajiy k'al tatá'chik abal ets'ey.
43014017	In Espíritujil an chubaxtaláb, a xi an k'wajchidh tsabál yab in ejtowal ki in bats'uw, kom yab in tsu'tal ma ni yab in exlál; po tatá'chik a exlál, kom k'wajat k'al tatá'chik ani ne'ets ka k'wajiy ti al tatá'chik.
43014018	Yab ne'ets tu jila'chik ti it odh'inik; ne'ets ki in chích ti tatá'chik.
43014019	Ti jún i wé', an k'wajchidh tsabál yabáts más ne'ets ti in tsu'uw; po tatá'chik ne'ets ti in tsu'uw; kom Naná' in ejat, tatá'chik teyej ne'ets ki it ejátlin.
43014020	Ti nixé' a k'icháj tatá'chik ne'ets ka exla' abal Naná' in k'wajat al u Pay'lóm, ani tatá'chik al Naná', ani Naná' al tatá'chik.
43014021	A xi ti in ko'onchal u abatnadh káwintal ani in t'ajál, jajá' já'its a xi ti in k'ánidhál. Ani a xi ti in k'ánidhál, ne'ets ka k'ánibéj k'al u Pay'lóm, ani ne'ets ku k'ánidha', ani ne'ets ki in tejwa'méj ti jajá'.
43014022	A Judas in ucha' (yab an Iscariotejíb): Ajátik, ¿jant'odha' ti ne'ets ki it tejwa'méj ti k'al wawá' ani yab ti k'al an k'wajchidh tsabál?
43014023	A Jesús tok'tsin ani in ucha': Max jún jita' ti in k'ánidhál, u káwintal ne'ets ki in t'aja'; ani k'al u Pay'lóm ne'ets ka k'ánibéj, ani ne'ets ku chích ti jajá', ani ne'ets ki t'aja' i k'wajtal k'al jajá'.
43014024	Jita' yab ti in k'ánidhál, yab in t'ajál u káwintal, ani an káwintaláb a xi a ats'álchik, yab Naná' u k'ál, po an Pay'lóm a xi ti in abámal.
43014025	Axé'chik Naná' tu ólchámal, biyat in k'wajatej k'al tatá'chik.
43014026	Po an Kanatbédhom, an Espíritu Santo, a xi an Pay'lóm ne'ets ki in aba' ti Naná' u bij, Jajá' ne'ets ti exóbchijchik patal, ani ne'ets ti t'ilpanchij patal a xi Naná' tu uchámal.
43014027	An koyataláb u jilál k'al tatá'chik, u koyatalábil tu pidhálchik, Naná' yab tu pidhálchik jant'ini' an k'wajchidh tsabál in bínál. Yab ka jila' ka jik'pan a ichích, ma ni ka jik'ey.
43014028	A ats'a'chik abal Naná' tu uchámal: "In ne'etsits ani ne'ets ki in wichiy ti tatá'chik;" max ti in k'ánidhálakchik, it kulbénekakits, kom tu uchámal: "In ne'ets ti k'al an Pay'lóm," kom u Pay'lóm más púlik kej Naná'.
43014029	Ani xowé' tu uchámal ok'xidh ka wat'ey, abal tam ka wat'ey, ka bela'chik.
43014030	Yabáts más ne'ets ki in owey ti in káw k'al tatá'chik, kom ta'tál in ok'oxlómil axé' xi k'wajchidh tsabál, ani ti k'al Naná', jajá' yab jant'oj in kwa'al.
43014031	Po abal an k'wajchidh tsabál ki in exla' abal Naná' u k'ánidhál an Pay'lóm, ani jant'ini' an Pay'lóm ti in pidha' an abatnaxtaláb, antsaná' u t'ajál. ¡Ki it ts'akiychik, wanajits ti tejé'!
43015001	Naná' já'its an chubax t'udhup, ani u Pay'lóm já'its a xi in t'ojonchal.
43015002	Patal an k'we'lab a xi al Naná' yab ka walin, ne'ets ki in tixk'a'; ani patal an k'we'lab a xi al Naná' walnal, ne'ets ki in wejla' abal ki in punuw más in walíl.
43015003	Xó', tatá'chik it t'okatits k'al an káwintaláb a xi Naná' tu uchámal.
43015004	Ki it k'wajiychik al Naná', ani Naná' al tatá'chik. Jant'ini' an k'we'lab yab in ejtowal ka walin ti in kwetémtal, max yab ka k'wajiy ti akanlek, antsaná', tatá'chik teyej, max yab it k'wajíl al Naná'.
43015005	Naná' já'its an t'udhup, ani tatá'chik pél it k'we'lab; jita' k'wajat al Naná', ani Naná' al Jajá', axé' in punuwal yán in walíl, kom nixk'idh ti k'al Naná' yab jant'oj a ejtowal ka t'aja'chik.
43015006	Jita' yab k'wajíl al Naná', ne'ets ka wak'láj eléb ejtíl i k'we'lab, ani wayél; ani tamkuyáb, ani jolowáb ti k'amal, ani t'a'íl.
43015007	Max it k'wajílchik al Naná', ani u káwintal k'wajat al tatá'chik, ka konoy jawámakits ka lé'na' ani ne'ets ki it t'ajchin.
43015008	Ti k'al axé' u Pay'lóm k'alel witsidh puwenchidh, tam ka punuw yán i walíláb, ani antsaná' ne'ets tu exóbalilchik.
43015009	Jant'ini' an Pay'lóm ti in k'ánidhámal, antsaná' neyej tu k'ánidhámalchik; ki it k'wajiychik al u k'ánidhomtal.
43015010	Max a t'ajálchik u abatnadh káwintal, ne'ets ki it k'wajiy al u k'ánidhomtal, jant'ini' Naná' u t'ajchámal in abatnaxtal u Pay'lóm, ani in k'wajat al in k'ánidhomtal.
43015011	Axé'chik tu uchámal, abal u kulbéjintal ka k'wajiy al tatá'chik, ani abal a kulbéltal ka kidhey.
43015012	Axé' já'its u abatnadh káwintal; ki it k'ánidháxinchik jún k'al a xi júnakej, jant'ini' Naná' tu k'ánidhámalchik.
43015013	Yab jita' in kwa'al más púlik in k'ánidhomtal kej axé', tam jún jita' ki in bína' in ejatal ti in ebál in ja'úbchik.
43015014	Tatá'chik pél tu ja'úb, max a t'ajál jawa' a xi Naná' tu abatnadh uchál.
43015015	Yabáts ne'ets tu bijiychik ti it abatnanéláb, kom an abatnanél yab in exlál janéy in t'ajál in amuj, po tu bijiyámal ja'úbchik, kom patal jawa' a xi u ats'a' ti k'al u Pay'lóm, tu pidhámal ka exla'.
43015016	Tatá'chik yab ti in takuyámal, po Naná' tu takuyámal, ani tu punuwámal abal ki it k'alej ani ki it walin, ani a walílábilchik ka k'wajiy ets'ey, abal jawámakits a xi ka konchij an Pay'lóm ti Naná' u bij, Jajá' ti pidha'.
43015017	Axé'chik tu abadh punúbchal; abal ki it k'ánidháxinchik jún k'al a xi júnakej.
43015018	Max an k'wajílom ti tsabál ti at'a'chik, ka exla' abal Naná' ti in at'ámal ok'xidh kej tatá'chik.
43015019	Max pélakchik it tsabálíb, an k'wajílom ti tsabál ne'ets ki in k'ánidha' in kwetém k'ál. Po kom xó', yab pél it tsabálíb, po Naná' tu takuychik ti tsabál, jaxtám an k'wajílom ti tsabál ti at'ál.
43015020	Ka t'ilpa' an káw a xi Naná' tu uchámal: "An abatnanél yab más púlik kej in amuj." Max ti in ájayámalchik, ne'etschik teyej ti ájay. Max ti in putunchámal u káwintal, ne'etschik teyej ti putunchij.
43015021	Po patal axé' ne'ets ti t'ajchijchik ti in ebál u bij, kom yab in exlálchik a xi ti in abámal.
43015022	Max yabák in che'nek, ma ni yabák u tawnámalchik, tám, yabák in kwa'alchik in walab, po xowé', yab in kwa'alchik i tonik' k'al in walab.
43015023	A xi ti in at'ál, in at'ál jayej u Pay'lóm.
43015024	Max yabák u t'ajámal ti al jajá'chik i t'ajnél a xi yab jita' in t'ajámal, yabák tam in kwa'alchik in walab, po xowé' in tsu'úmal ani ti in at'ámal Naná' ani u Pay'lóm.
43015025	Po axé' wat'el abal ka putun an káwintaláb a xi k'wajat dhuchadh ti in Éylidh Káwintal: Ti in at'a'chik k'al ti in ebál yab jant'oj. (Sal 35:19; 69:3)
43015026	Po tam ka chích an Kanatbédhom, a xi Naná' ne'ets tu abchij ti k'al an Pay'lóm, in Espíritujil an chubaxtaláb a xi tál ti k'al an Pay'lóm, Jajá' ne'ets ti tejwa' tso'óblix ti k'al Naná'.
43015027	Ani tatá'chik teyej ne'ets ti it tejwa' tso'óblix, kom it k'wajinek k'al Naná' ma ti in tujtal.
43016001	Axé' tu uchámalchik, abal yab ki it t'idhk'wan.
43016002	Ne'ets ki it wak'lájchik ti sinagoga, ani ma ta'tál an oraj tam jún jita' a xi ka tsemdhomáts, ne'ets ki in tsalpay abal in t'ojonchal a Dios.
43016003	Ani axé'chik ne'ets ti t'ajchij, kom yab in exlálchik an Pay'lóm, ma ni Naná'.
43016004	Po axé'chik tu ólchámal abal tam ka ulits an oraj ka t'ilpa' abal Naná' tu ólchámalits. Axé' yab tu ólchij ti in tujtal, kom in k'wajatejak k'al tatá'chik.
43016005	Po xowé' in ne'etsits ti Jajá' a xi ti in aba', ani yab jita' tatá'chik ti in konówiyal: "¿Ju'táj ti it ne'ets?"
43016006	Po, kom tu uchámal axé'chik, a ichích t'uchenek k'al i yajchik t'e'pintaláb.
43016007	Po Naná' tu uchál an chubaxtaláb, alwa' más abal Naná' ki in k'alej; kom max yab ki in k'alej, an Kanatbédhom yab ne'ets ka chích ti tatá'chik, po max ki in k'alej, ne'ets ku aba' ti tatá'chik.
43016008	Ani tam ka chích ne'ets ki in ch'uchbidh jolbiy an k'wajchidh tsabál ti k'al an walabtaláb, ti k'al an bolidhtaláb ani ti k'al an weladh jolbixtaláb;
43016009	ti k'al an walabtaláb, kom yab ti in belálchik;
43016010	ti k'al an bolidhtaláb, kom Naná' in ne'ets ti k'al u Pay'lóm, ani yabáts ne'ets ti ki in tsu'uwchik;
43016011	ti k'al an weladh pílmédhomtaláb, kom in ok'lómejil axé' xi k'wajchidh tsabál weladh pílmédhámejits.
43016012	U kwa'alej yán jant'oj tu ucha, po xowé' yabáyej a ejtowalchik ka dhayadh ne'dha'.
43016013	Po tam ka chích in Espíritujil an chubaxtaláb, Jajá' ne'ets ti chúmlinchij ti patal an chubaxtaláb, kom Jajá' yab ne'ets ka káwin ti in kwetémtal, po ne'ets ki in káwna' patal jawa' a xi ki in ats'a', ani ne'ets ti ólchijchik jawa' a xi ne'ets ka chích.
43016014	Jajá' ne'ets ti in witsidh puwenchij, kom ne'ets ti ki in umchij a xi Naná' u k'ál, ani ne'ets ti ólchijchik.
43016015	Patal jawa' a xi in kwa'al an Pay'lóm, pél u k'ál. Jaxtám u uluw abal ne'ets ti ki in umchij jawa' a xi Naná' u k'ál, ani ne'ets ti ólchij.
43016016	Jún i wé', ani yabáts ne'ets ti ki in tsu'uwchik; ani junílek'ij jún i wé', ani ne'ets ti ki in tsu'uwchik, kom Naná' in ne'ets ti k'al an Pay'lóm.
43016017	Tám, junchik in exóbalilchik tamat ucháxin: ¿Janéy axé' a xi k'wajat tu uchál: "Ti jún i wé', ani yabáts ne'ets ti ki in tsu'uwchik, ani junílek'ij jún i wé' ani ne'ets ti ki in tsu'uwchik;" ani: "Kom Naná' in ne'ets ti k'al an Pay'lóm"?
43016018	Jaxtám in uluwchik: ¿Janéy axé' a xi in ulal: "Ti jún i wé'"? Yab i exbayal a xi k'wajat in káwnál.
43016019	Tám, a Jesús in exla' abal lé'nábak ka konówiyat ani in ucha'chik: ¿It k'wajatchik ti it tamat konowíx ti in ebál jawa' a xi u uluw: "Ti jún i wé' ani yabáts ne'ets ti ki in tsu'uw, ani ti jún i wé' ani ne'ets ti ki in tsu'uw"?
43016020	An chubaxtaláb an chubaxtaláb tu uchál, abal tatá'chik ne'ets ki it uk'in ani ne'ets ti it yajajál, ani an k'wajchidh tsabál ne'ets ka kulbéj; po ma anákej tatá'chik ne'ets ti it yajchik t'e'pinal, a yajchik t'e'pintal ne'ets ka wenk'on ti kulbéltaláb.
43016021	An uxum tam in wa'tsindhál in tsakámil in kwa'al i yajal, kom in bajuwits in k'ijil, po tam in ko'oyámalits an t'ele', ma yabáts in t'ilál an ni'ax yajchiktaláb, k'al an kulbéltaláb kom wa'tsinének jún i inik ti tsabál.
43016022	Tám, xó', tatá'chik a kwa'al i yajchik t'e'pintaláb, po ne'ets ki in wichiy tu tsu'uwchik junílek'ij, ani a ichích ne'ets ka kulbéj, ani yab jita' ne'ets ti tixk'anchij a kulbéltal.
43016023	Ti nixé' a k'icháj yabáts jant'oj ne'ets ti ki in konówiychik. An chubaxtaláb an chubaxtaláb tu uchálchik, patal jawa' ka konchij an Pay'lóm ti Naná' u bij, Jajá' ne'ets ti pidha'.
43016024	Ma ti xowé' yab jant'oj a konoyámal ti Naná' u bij; ka konoy ani ne'ets ka bats'uw, abal a kulbéltal ka putun.
43016025	Axé'chik tu ólchámal k'al i t'iplabkáw, po ta'tál an k'ij tam ti yabáts ne'ets tu t'ilbaychik más k'al i t'iplabkáw, po ti in boltal ne'ets tu ólchij ti in ebál an Pay'lóm.
43016026	Ti nixé' a k'icháj ne'ets ka konoychik ti Naná' u bij, ani yab u ulal abal Naná' ne'ets ku konchij an Pay'lóm abal tatá'chik,
43016027	kom Jajá' an Pay'lóm ti k'ánidhálchik, kom tatá'chik ti in k'ánidhámal ani a belámalchik abal ti k'al a Dios ti in kalenek.
43016028	Ti k'al an Pay'lóm ti in kalenek ani in che'nek ti tsabál; junílek'ij u jilál an tsabál, ani in ne'ets ti k'al an Pay'lóm.
43016029	Uchan k'al in exóbalilchik: Xó' ka tsu'uw, xowé' it káw ti in boltal, ani yabáts a eyendhál i t'iplabkáw.
43016030	Xowé' i ejtiyal abal a exlál patal; ani yab a yajinchal jita' ti konówiy; ti k'al axé' i belál abal Tatá' it kalenek ti k'al a Dios.
43016031	A Jesús in tok'tsiychik: ¿Xowé' a belálits?
43016032	Xó' ka tsu'uw, an oraj ta'tál, ani ulenekits abal ne'ets ki it buk'uwatchik k'alek'ij ti a kwetémtal, ani ne'ets ti ki in jila'chik kwetém, po yab in k'wajat kwetém, kom an Pay'lóm k'wajat k'al Naná'.
43016033	Axé' Naná' u ulúmal abal ka ko'oy i koyataláb a xi tál ti k'al Naná'. Ti axé' xi k'wajchidh tsabál ne'ets ka ko'oychik i ni'ax yajchiktaláb, po yab ki it jik'ey, Naná' u átámal an walab xe'tsintaláb.
43017001	Axé' já'its in káwna' a Jesús, ani in dhaya' in wal ti k'ay'lál ani in uluw: Pay'lóm, an oraj ulenekits, ka witsidh puwenchij a Tsakámil, abal a Tsakámil jayej ti witsidh puwenchij,
43017002	jant'ini' ti a pidhámal i uchbixtaláb ti patal an atikláb, abal ki in bína' i ets'ey ejataláb patal a xi Tatá' a pidhámal.
43017003	Ani axé' já'its an ets'ey ejataláb, abal ki it exláj Tatá', an junkats chubax Dios, ani a Jesucristo a xi a abámal.
43017004	Naná' tu witsidh puwenchámal ti tsabál, ani u kidhbayámal an t'ojláb a xi ti in pidha' ku t'aja'.
43017005	Ani xowé', Pay'lóm, ti ki in witsidh puwenchij junax k'al Tatá', k'al nixé' xi witsidh puwenchixtaláb a xi u ko'oy k'al Tatá' ok'xidh ka t'ajan an tsabál.
43017006	U tejwa'médhámal a bij ti k'al an inikchik a xi ti k'wajchidh tsabál ti in pidhámal; pélak a k'ál po ti in pidhámal, ani ti putunchámal a káwintal.
43017007	Xowé' jajá'chik in exlámal abal patal a xi ti in pidhámal, ti k'al tatá' ti tál.
43017008	Kom patal an káwintaláb a xi ti in pidhámal, Naná' u pidha'; ani in bats'uwchik, ani in exlámal abal chubax in kalenek ti Tatá', ani in belámalchik abal Tatá' ti in abámal.
43017009	Naná' u konchinchal abal jajá'chik; yab u konchinchal abal an k'wajílom ti tsabál, po expidh k'al a xi ti in pidhámal, kom pél a k'ál;
43017010	patal a xi u k'ál pél a k'ál, ani a xi a k'ál pél u k'ál, ani ti in witsidh puwenchámalitschik.
43017011	Ani Naná' yabáts in k'wajat ti tsabál, po axé'chik k'wajat ti tsabál; ani Naná' in ne'ets ti Tatá'. Santo Pay'lóm, a xi ti in pidhámal, ka beletna' ti al a bij, abal ki in t'aja'chik jún ti in éb, antsaná' jant'ini' Wawá'.
43017012	Tam ti in k'wajatak k'al jajá'chik ti tsabál, Naná' u beletnálak ti al Tatá' a bij; a xi ti in pidha', Naná' u beletna', ani yab jita' k'ibej, expidh in tsakámil an k'ibelom, abal an Dhuchlab ka putun.
43017013	Po xowé' in ne'ets ti Tatá'; ani u ulal ti al axé' xi tsabál abal ki in ko'oychik u kulbéltal putat ti jajá'chik.
43017014	Naná' u pidhámal a káwintal ani at'anchik k'al an k'wajílom ti tsabál, kom yabáts in yanétnál an k'wajílom ti tsabál, jant'ini' Naná' yab u yanétnál an k'wajílom ti tsabál.
43017015	Yab u konoyal abal ka tixk'a' ti tsabál, po ka jek'ondha' ti k'al an at'ax.
43017016	In k'wajtalchik yabáts ti tsabál, jant'ini' Naná' u k'wajtal yab ti tsabál.
43017017	Ka santo pílmédha'chik ti al a chubaxtaláb; a káwintal pél i chubaxtaláb.
43017018	Jant'ini' Tatá' ti in aba' ti an k'wajílom ti tsabál, Naná' neyej u abámalchik ti an k'wajílom ti tsabál.
43017019	Ti in ebál jajá'chik u santo pílméldhál u kwetém bá', abal jajá'chik jayej ka santo pílméj ti in éy an chubaxtaláb.
43017020	Po yab u konchinchal expidh abal axé'chik, po aniyek'ij patal a xi ne'ets ti in bela' ti in éy in káwintalchik,
43017021	abal ti in yánél ki in t'aja' ti jún, ejtíl Tatá' Pay'lóm ti al Naná', ani Naná' ti al Tatá', abal antsaná' jajá'chik jayej ki in t'aja' ti jún ti al wawá'; abal an k'wajílom ti tsabál ki in bela' abal Tatá' ti in abámal.
43017022	Naná' u pidhámal an witsidh puwenchixtaláb a xi ti in pidhámal, abal ki in t'aja'chik jún ti in éb, antsaná' jant'ini' Wawá' jún ti éb.
43017023	Naná' ti al jajá'chik, ani Tatá' al Naná', abal ka k'wajiy kidhat junkudh, abal an k'wajílom ti tsabál ki in exla' abal Tatá' ti in abámal, ani a k'ánidhámalchik, jant'ini' ti in k'ánidhámal.
43017024	Pay'lóm, nixé'chik a xi ti in pidhámal, u lé' abal ju'táj ti Naná' in k'wajat, ka k'wajiychik jayej k'al Naná', abal ki in tsu'uw u witsidh puwenchixtal a xi ti in pidhámal, kom ti in k'ánidhámal ok'xidh ka tujey an tsabál.
43017025	Bolidh Pay'lóm, an k'wajílom ti tsabál yab ti exlámal, po Naná' tu exlámal; ani axé'chik in exlámal abal Tatá' ti in abámal.
43017026	Ani Naná' u pidhámalchik ki in exla' a bij, ani ne'ets ku pidha'yej, abal an k'ánidhomtaláb k'al a xi Tatá' ti in k'ánidhámal, ka k'wajiy ti al jajá'chik, ani Naná' ti al jajá'chik.
43018001	Xó', tam ti a Jesús in ulúmalits axé', kalej k'al in exóbalilchik ma jumpok'e' Kedrón belja', ju'táj ti wa'atsak jún i t'ayabláb, ani taná' ti otsits k'al in exóbalilchik.
43018002	Aniyej a Judas a xi k'wajat ti tsinat bínom, in exlál nixé' xi jolataláb, kom a Jesús yáníl tamkun taná' k'al in exóbalilchik.
43018003	Tám, a Judas, in kaniy jún i yetsej kwenél i soldado ani in abatnanélilchik an ok'ox pale'chik ani an Fariseochik, ani k'alej taná' k'al i tajbaxtaláb, k'al i julat k'amal, ani k'al i ts'ojbédhom eyextaláb.
43018004	Tám, a Jesús, kom in exlálakits patal janéy a xi ne'ets ki in wat'a', in ok'ox kalénchij ani in ucha': ¿Jita' a xi a aliyalchik?
43018005	Jajá'chik tok'tsin: A Jesús Nazaretíb. A Jesús in ucha'chik: Naná' in já'its. Ani a Judas, an tsinat bínom k'wajatak k'al jajá'chik.
43018006	Ani tam ti in ucha'chik: Naná' in já'its, jajá'chik kúx wichk'on, ani ijkan ti tsabál.
43018007	Tám, wichiy ki in konówiy: ¿Jita' a xi a aliyalchik? Ani jajá'chik in uluw: A Jesús Nazaretíb.
43018008	Tok'tsin a Jesús: Tu uchámalitschik abal Naná' in já'its; jaxtám max Naná' ti in aliyal, ka walka' ka k'alej axé'chik.
43018009	Abal an káwintaláb ka k'alej putudh a xi in uluw: A xi ti in pidha', ma ni jún yab u k'iba'.
43018010	Tám, a Simón Pedro, a xi in kwa'alak jún i nakat kutsíl, in jixa', ani in ts'ojbédha' in abatnanélil an ok'ox pale', in muts'inchij in winab xutsun. Ani in bij an abatnanél pélak a Malko.
43018011	Tám, a Jesús in ucha' a Pedro: Ka baliy a nakat kutsílal ti in dhu'bál; an uts'umtaláb a xi an Pay'lóm ti in pidhámal, ¿walám yab ku uts'a'?
43018012	Tám, an kwenél soldado, ani an capitán, ani in beletnom abatnanélilchik an Judío, in yak'wa' a Jesús ani in wik'a',
43018013	ani in ne'dha' ok'ox ti k'al a Anás; kom pélak i iyámláb k'al a Caifás, a xi já'itsak an ok'lek pale' ti nixé' xi tamub.
43018014	Ani pél a Caifás a xi in tak'biyámalak an Judíochik abal alwa' más abal jún i inik ka tsemets ti in ebál an bichówlom.
43018015	Ani a Simón Pedro in áykómak a Jesús, ani júnakej exóbal, ani nixé' xi exóbal exlómtejak k'al an ok'lek pale', ani otsits k'al a Jesús ti in elébil an ok'lek pale';
43018016	po a Pedro k'wajatak eléb ti wi'leb. Tám, nixé' xi exóbal a xi exlómtejak k'al an ok'lek pale', in tawna' an uxum beletnom wi'leb, ani in ódha' altáj a Pedro.
43018017	Tám, an uxum beletnom wi'leb in ucha' a Pedro: ¿Yabxe' tatá' teyej pél it exóbal k'al axé' xi inik? In tok'tsiy: Ibáj, yab naná'.
43018018	Ani k'wajatak kubuchik an abatnanélchik, ani an odhnax beletnomchik, ani in lek'wdhámalak i k'alul, abal ka dhiláts kom tsamayak, aniyej a Pedro k'wajatak kubat k'al jajá'chik ti dhilal.
43018019	Ani an ok'lek pale' in konówiy a Jesús ti in ebál in exóbalilchik ani in exóbchixtal.
43018020	A Jesús in tok'tsiy: Naná' ti in boltal u tawnámal an k'wajílom ti tsabál; ets'ey in exóbchixnének ti sinagogachik ani ti tiyópan, ju'táj ti ets'ey tamkunal an Judíochik, ani yab u káwnámal jant'oj tsinat.
43018021	¿Jale' ti in konówiyal Naná'? Ka konówiychik a xi in ats'ámal janéy u uchámal; xó' ka tsu'uw, jajá'chik in exlál janéy Naná' u ulúmal.
43018022	Tam ti a Jesús in uluw axé', jún i odhnax beletnom a xi kubat taná', in pidha' jún i ch'apadh, ani in uluw: ¿Antsaná' ti a tok'tsiyal an ok'lek pale'?
43018023	A Jesús in tok'tsiy: Max u ulúmal a xi t'ajat yab alwa', ka bína' i tejwa' tso'óblixtaláb ju'táj ti yab alwa'; ani max alwa', ¿jale' ti in kwadhál?
43018024	Tám, a Anás in aba' wik'at ti k'al a Caifás, an ok'lek pale'.
43018025	Xó', a Simón Pedro k'wajatak kubat ti dhilal; ani uchan: ¿Yabxe' tatá' teyej pél in exóbalil? Jajá' in k'e'átna' ani in uluw: Ibáj, yab naná'.
43018026	Jún in abatnanélil an ok'lek pale', in yanétal nixé' xi inik a xi a Pedro in muts'inchij in xutsun, in uluw: ¿Yabxe' tu tsu'uw ti t'ayabláb k'al a Jesús?
43018027	A Pedro in k'e'átna' junílek'ij, ani an koxol wi'pachk'ij ajatin.
43018028	Tám, a Jesús kaldháj ti in k'imá' a Caifás abal ka ne'dháj ti Pretorio kwartél. Ani lej dhajuwejak, ani jajá'chik, yab otsits ti Pretorio kwartél abal yab ka at'axbéj, ani antsaná' ki in ejtow ki in k'apuj an Pascua.
43018029	Tám, a Pilato kalej ti jajá'chik, ani in ucha: ¿Janéy tam jolbixkáw a chi'dhálchik ti in tomól axé' xi inik?
43018030	Tok'tsinchik ani in ucha': Max axé' yabák i pojkax, yabák i bínál ti k'al tatá'.
43018031	Tám, a Pilato in ucha'chik: Tatá'chik ka ne'dha' ani ka weladh yajchikiy jant'ini' a Éylidh Káwintal. Tám, an Judíochik in ucha': Wawá' yab u walkadh abal ki tsemdha' ma ni jita';
43018032	abal ka putun an káwintaláb a xi a Jesús in uluw tam ti in tajk'adh ólna, k'al janéy tam tsemdhaxtaláb ne'etsak ti tsemel.
43018033	Tám, a Pilato wichiy ka otsits ti Pretorio kwartél, in kaniy a Jesús ani in ucha': ¿Awxe' Tatá' já'its in Ts'álejil an Judíochik?
43018034	A Jesús in tok'tsiy: ¿A ulal axé' ti a kwetémtal, o ti ólchámal jita' píl ti Naná' tu ebál?
43018035	A Pilato tok'tsin: ¿Awxe' naná' pél in Judío? A at yanél k'wajílom ani an ok'ox pale'chik ti binámal ti k'al naná'; ¿janéy a t'ajámal?
43018036	A Jesús tok'tsin: U ts'álejlábil yab k'wajat ti axé' xi tsabál; max u ts'álejlábil tejé'ak ti axé' xi tsabál, u abatwálejilchik ne'ets tám ti pejéx abal yab ki in bínáj ti k'al an Judíochik; po xowé' u ts'alejlábil yab k'wajat tejé'.
43018037	Tám, a Pilato in ucha': ¿Tám, Tatá' pél it Ts'álej? A Jesús tok'tsin: Tatá' a ulal abal Naná' pél in Ts'álej. Naná' in wa'tsin abal k'al axé', ani abal axé' in che'nek ti tsabál, abal ki in tejwa' tso'óblixin k'al an chubaxtaláb. Patal a xi k'wajat k'al an chubaxtaláb ti in ats'anchal u káwintal.
43018038	A Pilato in ucha': ¿Janéy já'its an chubaxtaláb? Ani tam ti in ulúmalits axé', kalej junílek'ij ju'táj ti k'wajat an Judíochik, ani in ucha': Naná' yab u elchal ma ni jún in jolbíl.
43018039	Po tatá'chik a ujnám, abal tu walkanchij jún i wik'nél ti al an ajib Pascua. Tám, ¿a lé'chik abal tu walkanchij in Ts'álejil an Judíochik?
43018040	Tám, jajá'chik ti in yánél wichiy ka dhájan, in ulal: Axé' ibáj; i lé' a Barrabás. Ani a Barrabás pélak i kalénchix kwé'.
43019001	Tám, a Pilato in teyna' a Jesús, ani in wapay.
43019002	Ani an soldadochik in dhipa' jún i k'ídh petobláb ani in punchij ti in ók', ani in k'wa'chimay k'al jún i tsuluw' toltom,
43019003	ani in uchálakchik: ¡Nének, tatá' in Ts'álejil an Judíochik! Ani in ch'apayalak.
43019004	Tám, a Pilato kalej junílek'ij ani in ucha'chik: Xó' ka tsu'uw, u kaldhál abal ka exbay, abal yab u elchal ma ni jún in jolbíl.
43019005	Tám, a Jesús kalej, in ne'dhál an k'ídh petobláb ani an tsuluw' toltom. Ani a Pilato in ucha'chik: ¡Xó' ka tsu'uw, an inik!
43019006	Jaxtám, tam ti in tsu'uwchik, an ok'ox pale'chik ani an odhnax beletnomchik dhájan, ani in uluw: ¡Ka k'et'a' ti pelk'odhte'! ¡Ka k'et'a' ti pelk'odhte'! A Pilato in ucha'chik: Tatá'chik ka ne'dha' ani ka k'et'a' ti pelk'odhte', kom naná' yab u elchal in jolbíl.
43019007	An Judíochik tok'tsin: Wawá' i kwa'al jún i Éylidhkáw, ani jant'ini' ti Éylidhkáwintal yejentál ka tsemets, kom in t'aja' ti in kwetémtal ti Tsakamláb k'al a Dios.
43019008	Tam ti a Pilato in ats'a' axé' xi káw, lej jik'ey,
43019009	ani otsits junílek'ij ti Pretorio kwartél, ani in ucha' a Jesús: ¿Ju'táj ti it tál tatá'? Po a Jesús yab in tok'tsiy.
43019010	Tám, a Pilato in ucha': ¿Tatá' yab a lé' ti in t'ilbay? ¿Awxe' yab a exlál abal u kwa'al i éyaláb abal tu k'et'a' ti pelk'odhte', ani u kwa'al i éyaláb abal tu walka'?
43019011	A Jesús tok'tsin: Max yabák it pidhnének nixé' xi éyaláb tiwa' walk'i', ma ni jún i éyaláb a kwa'alak ti k'al Naná; jaxtám, jita' ti in binámal ti k'al tatá', wat'k'adh in walab in kwa'al.
43019012	Tám, ma ti a axé' xi k'ij a Pilato in aliy ki in walka', po an Judíochik dhájnalak, in ulal: Max ka walka' axé', tám, tatá' yab a ja'úb a Cesar; kom jitámakits a xi ki in kwetém t'aja' ti ts'álej, a Cesar in tomólnál.
43019013	Tam ti a Pilato in ats'a' axé' xi káw, in kaldha' a Jesús, ani ketlej ti tribunal éyaláb ti an jolát a xi bijiyáb pak'chal t'ujub ani ti Hebreo káwintaláb, Gabbata.
43019014	Ani pélak a k'icháj in t'ojojontal an ajib Pascua; ani walám ejtíl an akak oraj. Tám, in ucha' an Judíochik: ¡Xó' ka tsu'uw a Ts'álejil!
43019015	Po jajá'chik dhájan: ¡Ka tixk'a'! ¡Ka tixk'a'! ¡Ka k'et'a' ti pelk'odhte'! A Pilato in ucha'chik: ¿A ts'álejil, naná' ku k'et'a' ti pelk'odhte'? An ok'ox pale'chik tok'tsin: Wawá' yab i kwa'al píl i ts'álej, expidh a Cesar.
43019016	Tám, in bína' a Jesús ti in k'ubakchik abal ka k'et'an ti pelk'odhte'. Tám, in teyna'chik a Jesús, ani in ne'dha'.
43019017	Ani a Jesús kitádh k'al in pelk'odhte'il, k'alej ti jolát a xi bijidh Tam ok' ani ti Hebreo káwintaláb, Gólgota;
43019018	ani taná' in k'et'a'chik ti pelk'odhte', ani k'al Jajá' tsáb i inik, junchik ti in ejét ani a Jesús ts'ejel.
43019019	Ani a Pilato in dhucha' jún i ok'lab káw, ani in punuw eblim ti pelk'odhte'. Ani an dhuchlab in ulalak: A JESUS NAZARETÍB, IN TS'ÁLEJIL AN JUDÍOCHIK.
43019020	Yántolom i Judíochik in ajiy axé' xi ok'lab; kom an jolát ju'táj ti a Jesús k'alej k'et'adh utatak an bichow, ani an ok'lab k'wajatak dhuchadh ti káwintaláb Hebreo, ti Griego, ani ti Latín.
43019021	Tám, in ok'ox pale'ilchik an Judíochik in ucha' a Pilato: Yab ka dhucha': "In Ts'álejil an Judíochik," po ka dhucha': "Jajá' in uluw: -Naná' já'its in Ts'álejil an Judíochik."
43019022	A Pilato tok'tsin: Jawa' naná' u dhuchámal, u dhuchámal.
43019023	Xó', an soldadochik, tam ti in k'et'ámalits a Jesús, in umchij in toltómil ani in buk'tsíxna'chik ti tsé', jún abal k'alek'ij an soldado. Aniyek'ij in umchij in jodhat kotón. Xó', an jodhat kotónláb ts'ejkadh ti jún pejkadh ti tsajidh, ebál ma alál, ani yabák in kwa'al in chuktal.
43019024	Jaxtám, tamat ucháxinchik: Yab ki mits'a', po wanaj ki ijka' an label eyextaláb, ani wanaj ki tsu'uw jita' ki in k'álna'; abal an Dhuchlab ka putun a xi in ulal: Ti in buk'tsíxnanchijchik u toltómil, Ani tu jodhat kotón in ubát'na'chik an label eyextaláb. (Sal 22:18) Ani antsaná' in t'aja' an soldadochik.
43019025	Ani k'wajatak taná' ti in pelk'odhte'il a Jesús, in mím ani in ebchal in mím, a María in tomkíl a Cleofas, ani a María Magdalena.
43019026	Xó', tam ti a Jesús in tsu'uw in mím, ani an exóbal a xi in k'ánidhál kubúl taná, in ucha' in mím: Tatá' uxum, xó' ka tsu'uw a kwitólil.
43019027	Talbél in ucha' an exóbal: Xó', ka tsu'uw a mím. Ani ma ti nixé' xi oraj an exóbal in bats'uw ti in k'imá'.
43019028	Talbél axé', a Jesús in exla' abal kidhban patal, abal an Dhuchlab ka k'alej putundhach, in uluw: Naná' in chikél. (Sal 69:21)
43019029	Ani taná' k'wajatak jún i eyextaláb t'uchat k'al i jiliy bók; tám, jajá'chik in tsabtsamay jún i dhokow eyendhanél k'al an jiliy bók, ani in punuw ti hisopo te', ani in utunchij ti in wi'.
43019030	Xó', tam ti a Jesús in leka' an jiliy bók, in uluw: ¡Kidhbanits! Tám, in nibk'a' in ók', in bína' in espíritu.
43019031	Tám, an Judíochik, kom pélak in k'ijil, in t'ojojontal an Pascua, ani abal an tsemélomchik yab ka jilk'on ti pelk'odhte' ti k'ak'nadh k'icháj (kom nixé' xi k'ak'nadh k'icháj, lej k'ak'nadhak), in konchij a Pilato abal ka pejchinchik in pelet ani ka tixk'áj ti taná'.
43019032	Tám, an soldadochik chích, ani in pejchijchik in pelet a xi k'a'ál, aniyek'ij a xi jumpok'e', a xi k'et'adh ti pelk'odhte' k'al a Jesús.
43019033	Po tam ti ulitschik ti k'al a Jesús, ani kom in tsu'uw abal tsemnekits, yabáts in pejchij in pelet.
43019034	Po jún i soldado in tsajbanchij in tsoyíl k'al jún i tsajbaxtaláb, ani wi'pachk'ij kalej i xits' ani i ja'.
43019035	Ani a xi in tsu'uw tejwa' tso'óblixnének, ani in tejwa' tso'óblixtal chubax, ani jajá' in exlál abal in ulal i chubaxtaláb, abal ka bela'chik.
43019036	Kom axé'chik wat'ey abal ka k'alej putudh an Dhuchlab: Ma ni jún in beklák yab ne'ets ka pejchin. (Exo 12:46; Num 9:12; Sal 34:20)
43019037	Aniyek'ij júnakej Dhuchlab in ulal: Ne'ets ki in met'a'chik a xi in tsajbayámal. (Zac 12:10)
43019038	Talbél axé', a José Arimateajíb, a xi pélak a Jesús in exóbalil, po tsinatk'ij, kom in ts'ejnálak an Judíochik; in lej konchij a Pilato abal ka walkanchat ki in ne'dha' in iniktal a Jesús. Ani a Pilato in walkanchij. Tám, k'alej ani in ne'dhanchij in iniktal a Jesús.
43019039	Aniyej a Nicodemo, a xi ti in tujtal, jún i akal in tsa'biy a Jesús, chích, in chi'dhál bó' inik i libra i xaludh mirra k'al i xabila.
43019040	Tám, in umchijchik in iniktal a Jesús, ani in t'uliychik k'al i lino k'wa'chim junkudh k'al an niwiwíl eyextaláb, jant'ini' ti in ujnám an Judíochik tam jólim.
43019041	Ani ti an jolát ju'táj ti k'et'an, taná' wa'atsak jún i t'ayabláb, ani ti t'ayabláb jún i ít jolimtaláb, ju'táj ti yabáyej jita' mo'kámej.
43019042	Jaxtám, kom pélak in t'ojojontal in Pascuajil an Judíochik, ani kom nixé' xi jolimtaláb k'wajatak utat, taná' mo'káj a Jesús.
43020001	Xó', ti in k'a'ál k'ichájil an semana a María Magdalena k'alej dhajuwk'ij ti jolimtaláb, biyat yik'waxejak, ani in tsu'uw abal an t'ujub tixk'adh ti in wi' an jolimtaláb.
43020002	Tám, adhláts ani k'alej ti k'al a Simón Pedro, ani a xi júnakej an exóbal, a xi a Jesús in k'ánidha', ani in ucha'chik: An Ajátik kaldhámej ti jolimtaláb, ani yab i exlál ju'táj ti k'wajbámej.
43020003	Tám, kalej a Pedro ani júnakej exóbal, ani k'alejchik ti jolimtaláb.
43020004	Ani junkudh adhlátschik; po a xi júnakej an exóbal adhláts más adhik kej a Pedro ani ulits ok'ox ti jolimtaláb.
43020005	Ani kutlej ki in tsá'ay, in tsu'uw an lino k'wa'chim mo'ochik, po yab otsits.
43020006	Tám, ulits kuxlab a Simón Pedro, ani otsits ti jolimtaláb, ani in tsu'uw an lino k'wa'chim mo'ochik,
43020007	ani an k'wit'íb tsak'ib, a xi k'wajatak ti in ók', axé' yab k'wajat k'al an lino k'wa'chim, po píl ti t'ulilidh.
43020008	Tám, a xi júnakej an exóbal a xi ulits ok'ox ti jolimtaláb, otsits jayej, in tsu'uw ani in bela'.
43020009	Kom yabáyejak in exbayámalchik an Dhuchlab, abal Jajá' yejentálak ka ts'akiy ti tsemláj.
43020010	Tám, an exóbalchik wichiy ti k'al in yanétal.
43020011	Po a María k'wajatak ti eléb jolimtaláb ti uk'nal, ani biyat uk'nal kutlej abal ki in met'a' ti in ál an jolimtaláb;
43020012	ani in tsu'uw tsáb i ángel dhakni' k'wa'chimadh, ketechik ju'táj ti k'wajatak in iniktal a Jesús, jún ti in ók' ani a xi júnakej ti in akan.
43020013	Ani jajá'chik in ucha': Tatá' uxum, ¿jale' ti it uk'nal? A María in ucha'chik: Kom in ne'dhanchat u Ajátik, ani yab u exlál ju'táj ti k'alejchik in mo'kál.
43020014	Xó', tam ti a María in uluw axé', wilk'iláts ani in tsu'uw a Jesús bochól, po yab in exla' abal pélak a Jesús.
43020015	A Jesús in ucha': Tatá' uxum, ¿jale' ti it uk'nal? ¿Jita' a aliyal? A María in tsalpay abal pélak an kwentalom k'al an t'ayabláb, tám, in ucha': Ajátik, max Tatá' a ne'dhámal, ti ki in ólchij, ju'táj ti a mo'kámal, ani naná' ne'ets ku ne'dha'.
43020016	A Jesús in ucha': ¡María! Tám, wilk'in ani in ucha': ¡Raboni! (axé' in lé' ki in uluw, Exóbchix).
43020017	A Jesús in ucha': Yab ti ki in taka', kom yabáyej in k'adhinek ti k'al u Pay'lóm; po ki it k'alej ti k'al u ebchalchik, ani ka ucha': "In k'adhíl ti k'al u Pay'lóm ani a Pay'lóm, ti u Diosil ani a Diosil."
43020018	Tám, k'alej a María Magdalena abal ki in ólchij an exóbalchik abal jajá' in tsu'úmal an Ajátik, ani k'al Jajá' ti uchan patal axé'.
43020019	Xó' tam ti aklej, ti nixé' a k'icháj, já'its in k'a'által an semana, an exóbalchik in kwa'alak an wi'leb mapudh ju'táj ti k'wajatak mulkudh, kom in ts'ejnálak an Judíochik. A Jesús ulits, ani kublemáts ti ts'ejel, ani in ucha'chik: Koyataláb abal tatá'chik.
43020020	Ani tam ti in ulúmalits axé', in ólchijchik in k'ubak ani in tsoyíl. Tám, an exóbalchik lej kulbéj, tam ti in tsu'uw an Ajátik.
43020021	Tám, a Jesús in ucha' junílek'ij: Koyataláb abal tatá'chik. Jant'ini' ti in aba' an Pay'lóm, antsaná' neyej tu abál.
43020022	Ani tam ti in uluw axé', in ixk'aychik ani in ucha': Ka bats'uwchik an Espíritu Santo.
43020023	Jita' a walkandhál k'al in walab, ne'ets ka walkandháj, ani jita' a xi a jilchal in walab, jilk'onalits.
43020024	Po a Tomás, a xi bijidh ti Dídimo, jún a xi lajuj tsáb, yabák k'wajat k'al jajá'chik tam ti a Jesús ulits.
43020025	Jaxtám, uchan k'al in juntal exóbalchik: Wawá' i tsu'úmal an Ajátik. Jajá' in ucha'chik: Max naná' yab ku tsu'chij ti in k'ubak in lo'tal an labux, ani ku baliy u ch'uchub ti in lo'tal an labux, ani ku punuw u k'ubak ti in tsoyíl, naná' yab ne'ets ku bela'.
43020026	Wat'ey waxik a k'icháj, junílek'ij in exóbalilchik k'wajatak altáj, ani a Tomás k'al jajá'chik. A Jesús ulits, tam ti an wi'lebchik k'wajatak mapudh, ani kubiy ti ts'ejel jajá'chik, ani in uluw: Koyataláb abal tatá'chik.
43020027	Tám, in ucha' a Tomás: Ka utuw tejé' a ch'uchub, ani ti ki in met'enchij u k'ubak; ani ka lujkuw a k'ubak ani ka baliy tu tsoyíl; ka t'aja'its ti it belom ani ka jila'its ti it yab belom.
43020028	Tám, a Tomás tok'tsin ani in ucha': ¡U Ajátik! ¡U Diosil!
43020029	A Jesús in ucha': Kom ti in tsu'úmal, Tomás, a belámal; yán ti pidhóblidh a xi yab ti in tsu'úmal ani in bela'.
43020030	K'al an chubaxtaláb a Jesús in t'aja' yán pílchik i labidh tsu'bixtaláb ti in tamét in exóbalilchik, a xi yab k'wajat dhuchadh ti al axé' xi Dhuchlab.
43020031	Po axé'chik dhuchan abal ka bela' abal a Jesús já'its a Cristo, in Tsakámil a Dios, ani tam ka bela', ka ko'oychik i ejataláb ti Jajá' in bij.
43021001	Talbél a axé', a Jesús tejwa'méj junílek'ij ti k'al in exóbalilchik ti pulik lejem Tiberias, ani antsé' ti tejwa'méj;
43021002	k'wajatak junax a Simón Pedro, a Tomás a xi bijidh ti Dídimo, a Natanael a xi ti Caná Galilea tsabál, ani in kwitólilchik a Zebedeo ani tsáb más in exóbalil.
43021003	A Simón Pedro in ucha'chik: Naná' in ne'ets ti in dháchul to'ol. Jajá'chik tok'tsin: U ne'ets weyej k'al tatá'. Tám, k'alej ani wi'pachk'ij otsitschik ti jún i tan, ani nixé' xi akal ma ni jant'oj yab in dhachuwchik.
43021004	Po tam ti chudhélits, a Jesús kubiy ti walte'ja', po an exóbalchik yab in exla' abal pélak a Jesús.
43021005	Tám, a Jesús in ucha'chik: Tsakam tsakámilchik, ¿a kwa'alxe' an to'ol? Jajá'chik in tok'tsiy: Ibáj.
43021006	Jajá' in ucha'chik: Ka bet'éna' an dhachuxtaláb ti in winab an tan ani ne'ets ka ela'chik. Ani in bet'éna'chik, ani tám, ma yab in ejtowalakchik ki in kaldha', kom lej yának an to'ol.
43021007	Tám, nixé' xi exóbal a xi a Jesús in k'ánidhálak in ucha' a Pedro: Já'its an Ajátik. Tam ti a Simón Pedro in ats'a' abal pélak an Ajátik, in wik'a' in toltómil (kom in tixk'ámalak), ani in bet'éna' ti in bá' ti pulik lejem.
43021008	Ani an exóbalchik a xi jilk'on, chích k'al an tsakam tan in kinkóm an dhachuxtaláb t'uchat k'al i to'ol, kom yabák k'wajatakchik ów ti tsabál, po walám 200 i tiyikláb.
43021009	Xó', tam ti pa'inekits ti tsabál, in tsu'uwchik tsajujúl i k'alul ani jún i to'ol eblim, ani i bok'ól.
43021010	A Jesús in ucha'chik: Ka chi'dha' an to'olchik a xi talelej a dhachuw.
43021011	A Simón Pedro k'adhiy ani in uma' an dhachuxtaláb ani in kina' ma tsabál, t'uchat k'al i pakdha' to'ol, 153, ani ma anákej lej yán, an dhachuxtaláb yab mits'k'an.
43021012	A Jesús in uluw: Ki it chích, ani k'apulchik. Ani patal an exóbal in ts'ejna' ki in konówiy: ¿Jita' Tatá'? Kom in exlálchik abal pélak an Ajátik.
43021013	Tám, a Jesús chích, ani in uma' an bok'ól ani in pidha'chik, aniyek'ij an to'ol.
43021014	Xó', axé' pélak in óxchíl ti tejwa'mél a Jesús ti k'al in exóbalilchik, talbél ti ts'akinek ti tsemláj.
43021015	Xó', tam ti putunénekits ti k'apulchik, a Jesús in ucha' a Simón Pedro: Simón, kwitól Jonás, ¿ti in k'ánidhálxe' más kej a axé'chik? Jajá' in ucha': Aníts Ajátik. Tatá' a exlál abal tu k'ánidhál. A Jesús in ucha': Ti ki in pijchinchij u corderojilchik.
43021016	A Jesús wilk'in ki in tsab ucha': Simón, kwitól Jonás, ¿ti in k'ánidhálxe'? Jajá' in ucha': Aníts Ajátik, Tatá' a exlál abal naná' tu k'ánidhál. A Jesús in ucha': Ti ki in kó'bitsinchij u oveja ko'wálchik.
43021017	A Jesús in ucha' ti in óxchíl: Simón, kwitól Jonás, ¿ti in k'ánidhálxe'? Tám, a Pedro in t'e'pidh yajna' abal uchan ti in óxchíl: ¿Ti in k'ánidhál? Tám, in ucha': Ajátik, Tatá' a exlál patal; Tatá' a exlál abal tu k'ánidhál. A Jesús in ucha': Ti ki in pijchinchij u oveja ko'wálchik.
43021018	An chubaxtaláb an chubaxtaláb tu uchál, tam ti it pélakej it kwitól inik, it wík'linalak ani it k'alelak ju'támakits ka lé'na'; po tam ki it yejtselméj, ne'ets ka lujkuw a k'ubak, ani ne'ets ti wík'liy k'e'at, ani ne'ets ti ne'dha' ju'táj ti yab a lé'.
43021019	Axé' in uluw, kom in lé'ak ki in tajk'adh ólna', jant'odha' ti ne'ets ka tsemets abal ki in witsidh puwenchij a Dios. Xó', tam ti in ulúmalits axé', in ucha': Ti ki in ts'at'énchij.
43021020	Tam ti a Pedro wilk'iláts, in tsu'uw abal ts'at'at an exóbal a xi a Jesús in k'ánidhál, jayétsej a xi ti an tsa'xaltaláb jedhkan ti in ichích a Jesús, ani in uluw: Ajátik, ¿jita' já'its a xi ne'ets ti tsinat bínaxna'?
43021021	Xó', tam ti a Pedro in tsu'uw, in ucha' a Jesús: Ajátik, ¿ani axé'tij?
43021022	A Jesús in ucha': Max Naná' ku lé'na' ka jilk'on ma tam ki in wichiy, ¿janéy a kwentaj? Tatá' ti ki in ts'ant'énchij.
43021023	Jaxtám, axé' xi t'ilab buk'ey ti al an ebchalábchik, abal nixé' xi exóbal yabák ne'ets ka tsemets; po a Jesús yab in uluw abal yabák ne'ets ka tsemets, po: Max Naná' ku lé'na' ka jilk'on ma tam ki in wichiy, ¿tatá' janéy a kwentaj?
43021024	Axé' já'its an exóbal a xi in bínál i tejwa' tso'óblixtaláb abal axé'chik, ani in dhucha' axé', ani i exlál abal in tejwa' tso'óblixtal pél i chubaxtaláb.
43021025	Ani wa'atsej yán jant'oj pílchik a xi a Jesús in t'aja', a xi max dhuchábak k'alek'ij, u tsalpayal abal ma ni ti an tsabál yab ne'ets ka lejey patal an Dhuchlabchik a xi ka dhuchan. Amén.
44001001	An k'a'ál ólchixtaláb a xi u dhucha', k'ak'nadh Teófilo, u ólna' patal a xi a Jesús in tujuw ki in t'aja' ani ki in exóbchixna',
44001002	ma ti a k'icháj ti ne'dháj walk'i', talbél tam ti in bínámalits an abatnadhkáw ti in éy an Espíritu Santo abal an apóstolchik a xi in takuy.
44001003	A xi jayej, tam ti in yajchiknámalits in tejwa'médha' abal Jajá' ejat, k'al yán i beladh tejwa'médhomtaláb, ma tsáb inik a k'icháj tejwa'méj ani in t'ilbaychik ti in ebál in ts'álejlábil a Dios.
44001004	Ani tam ti k'wajatakchik mulkudh, in aba' abal yabák ki in joltiy Jerusalén: Po ka aychij in ok'xidh uludhtal an Pay'lóm, jant'ini' ti a ats'ámal ti k'al Naná'.
44001005	Kom k'al an chubaxtaláb a Juan pujaxin k'al i ja'; po tatá'chik ne'ets ki it pujayat k'al an Espíritu Santo, ti yab yán a k'icháj.
44001006	Tám, a xi k'wajatak tamkudh in konówiy, ani in ucha': Ajátik, ¿ne'ets ka wichbadh ts'ejka' an ts'álejláb ti Israel ti a axé' xi k'ij?
44001007	Jajá' in ucha': Yab k'wajat abal tatá'chik ka exla' in k'ijil ani an pejadh k'ij a xi an Pay'lóm in punuwámal ti in kwetém uchbixtal;
44001008	po ne'ets ka bats'uw i ejtodhtaláb tam an Espíritu Santo ka chích ti tatá'chik, ani ne'ets ti it tejwa' tso'óblix k'al Naná' tu ebál, ti Jerusalén, ti in putát Judea, ti Samaria ani ma ti in taltal an tsabál.
44001009	Tam ti in ulúmalits patal axé', biyat jajá'chik in ejchikal, ne'dháj walk'i' ani bats'uwat ani tsinkáj k'al jún i tokow ti in tsu'uxtalchik.
44001010	Ani biyat jajá'chik k'wajatejak in met'ál ti k'adhíl ti k'ay'lál, tam, jé'itsk'ij, tsáb i inik kubat k'al jajá'chik k'al in k'wa'chímal dhakniníl.
44001011	A xi in uluwchik jayej: Tatá'chik inik Galileajíb, ¿jale' ti it k'wajat a ejchikal an k'ay'lál? Axé' a Jesús a xi ne'dhámej ti k'ay'lál, antsaná' jayétsej ne'ets ka chích, jant'ini' ti a tsu'uw ti k'adhiy ti k'ay'lál.
44001012	Tám, in jila'chik an bolchal bijidh olivolom, wichiy ti Jerusalén, jún i k'ak'nadh k'icháj in ówém, a xi k'wajatak utat ti Jerusalén.
44001013	Ani tam ti ulenekitschik, k'adhiy ti t'ek'at altáj, ju'táj ti k'wajílak a Pedro, a Jacobo, a Juan, a Andrés, a Felipe, a Tomás, a Bartolomé, a Mateo, a Jacobo kwitól Alfeo, a Simón ijchím lé'nom, ani a Judas in ebchal a Jacobo.
44001014	Patal axé' k'wajatak junax junkukudh ani in áykóm an ólontaláb ani i paka'bédhomtaláb, k'al an uxumchik, ani k'al a María in mím a Jesús ani k'al in ebchalchik.
44001015	Ti nixé' xi k'ij, a Pedro kubiy ti ts'ejel an exóbalchik (ani ti in yánél a xi mulkudh pélak ejtíl 120), ani in uluw:
44001016	Inik ebchalábchik, in yajinchij ka putun an Dhuchlab a xi tam ti káwin an Espíritu Santo ti in wi' a David, ti in ebál a Judas a xi in t'aja' ti ok'óxlom abal ka yak'wan a Jesús.
44001017	Kom a Judas ajidhak k'al wawá' ani in bats'uw in pejáchil k'al axé' xi k'ak'nadh t'ojláb.
44001018	Axé' xi inik k'al in jalbíl in yab bolidhtal ts'á'in jún pejach i tsabál, ani ijkan ts'epat pich'k'an ts'ejel ani ti in yánél in álchukul pút'an.
44001019	Axé' exlomnáj k'al patal an k'wajílom ti Jerusalén, kej ma nixé' xi tsabál bijidh ti Arameo káwintaláb, Acéldama (axé' in lé' ki in uluw, Xits' tsabál).
44001020	Kom ti Dhuchlab Salmo k'wajat dhuchadh: Ka jilan joltidh in k'wajtal, Ani yab jita' ka k'wajiy taná'; (Sal 69:25) ani: Júnakej inik ki in k'álnanchij in k'ak'nadh t'ojlábil. (Sal 109:8)
44001021	Jaxtámits, in yajinchal abal axé' xi inikchik a xi tu junaxnámal patal an k'ij, tam ti an Ajátik Jesús otselak ani kalelak ti ba' wawá',
44001022	tujey ma ti in pujaxintal a Juan, ma ti a k'icháj tam ti ne'dháj walk'i', xó', jún ti axé'chik ka wenk'on ti tejwa' tso'óblix k'al in ts'akíltal.
44001023	Ani in kuba'chik tsáb, a José, bijidh Barsabas a xi in punk'udh bijíl Justo ani a Matías.
44001024	Ani ólon, in uluwchik: Tatá' Ajátik, a xi a exlanchal in ichích patal an inik, tu ku tejwa'médhanchij jita' axé' tsáb a takuyámal,
44001025	abal ki in ko'oy in pejáchil jayej ti al axé' xi k'ak'nadh t'ojláb ani apóstoltaláb, ju'táj ti a Judas in jek'om jilka' abal ka k'alej ti in kwetém k'wajtal.
44001026	Ani in eyendha'chik an label eyextaláb, ani an label eyextaláb ijkan ti k'al Matías, ani k'alej ajidh k'al a xi lajuj jún i apóstolchik.
44002001	Tam ti ulits in k'ichájil an ajib Pentecostés, ti in yánél an ebchaláb k'wajatak junax junkukudh.
44002002	Ani jé'itsk'ij chích jún i ts'ilíy ti k'ay'lál, ejtíl jún i kóx ik', a xi in t'uchiy ti in putát an atáj ju'táj ti k'wajat ketetedhchik.
44002003	Ani tejwa'méj julelél ejtíl i k'amal a xi pejkáxin ani koyóts eblim ti jajá'chik.
44002004	Ani an Espíritu Santo in t'uchiy ti in yánél ani in tujuwchik ti káw ti pílchik i káwintaláb, jant'ini' k'al an Espíritu ti pidháb ka káwin.
44002005	Ani k'wajílak taná' ti Jerusalén i Judío inikchik, a xi pélak i k'ak'nax, a xi tálakchik ti patal an k'wajílom ti tsabál ti in alam an k'ay'lál.
44002006	Tam ti ats'atméj axé' xi ts'ilíy, tamkun an mulkunél ani ma jilk'onchik uk'pidh, kom k'alek'ij in ats'ál abal káwnanchábak in káwintal.
44002007	Ani k'wajatak patal lej jik'tsodh ani jik'padh, ani tamat ucháx: Xó', ka tsu'uw, ¿yabxe' pél i Galileojíb patal axé' xi k'wajat ti káw?
44002008	¿Jant'odha' tám, i ats'ál abal káwchik ti patal wawá' i káwintal ju'táj' tu wa'tsinének?
44002009	An Partojíb, an Medojíb, an Elamitajíb, ani a xi k'wajílchik ti Mesopotamia, ti Judea, ti Capadocia, ti Ponto ani ti Asia,
44002010	ti Frigia, ti Panfilia, ti Egipto, ani ti tsabál Libia, taná' ti Cirene, ani an óweláb ti Roma, antsaná' a xi Judío ani a xi wenk'onének'ij ti Judío,
44002011	ti Cretajíb ani Arabiajíb; i ats'a' ti lej káwintal in labidh t'ajbílábil a Dios.
44002012	Ani ti in yánél k'wajatak lej jik'tsodh ani uk'pidh, ani tamat ucháxak: ¿Janéy walám axé' in lé' ki in uluw?
44002013	Po junchik telax te'chikix in ulal: K'wajatchik t'uchat k'al in ít ja'líl i t'udhup.
44002014	Tám, a Pedro kubiy k'al a xi lajuj jún ani janidh káwin in ucha'chik: Tatá' Judío inikchik, ani patal a xi k'wajíl ti Jerusalén, ka lej exla'chik axé' ani ti in ats'anchij u káwintal;
44002015	kom axé'chik yab wilenek, jant'ini' ti a tsalpayal, kom tik'elej pél i óx in ajumtal a k'icháj;
44002016	po axé', já'its a xi in uluw an tsu'bidh káwlómej Joel:
44002017	Ti in ta'pantal an k'ij, in ulal a Dios, Ne'ets ku jolow u Espíritujil ti in yánél an atikláb, Ani a kwitólilchik ani a chidhánilchik ne'ets ti tsu'bidh kawlómej, Ani a kwitólilchik ne'ets ki in tsu'uw i labidh tsu'bixtaláb Ani an yejtselábchik ne'ets ti wachbil k'al i wachibláb;
44002018	Ani ne'ets ku jolow u Espíritu ti nixé' xi a k'ichájchik Ti k'al u abatwálejilchik inik ani uxum Ani ne'ets ka tsu'bidh káwinchik.
44002019	Ani ne'ets ku bína' i jik'paxtaláb walk'i' ti k'ay'lál Ani i labidh tsu'bixtaláb alál ti tsabál; I xits', i k'amal, ani i bijal paw,
44002020	A k'icháj ne'ets ka wenk'on ti yik'wáx, ani a íts' ti xits', Axé' ok'oxek'ij ne'ets ka wat'ey, Ani tám, ne'ets ka chích in púlik ani puwenchidh K'ichájil an Ajátik.
44002021	Ani tam, patal jitákits ki in dhájanchij in bij an Ajátik, ne'ets ka k'ánin. (Jl 2:28-32)
44002022	Israel inikchik, ka ats'a' axé' xi káw; a Jesús Nazaretíb, an inik wat'badh tsu'udh k'al a Dios ti tatá'chik k'al i labidh t'ajnél, ani k'al i jik'paxtaláb ani k'al i labidh tsu'bixtaláb a xi a Dios in t'aja' ti in éy Jajá' ti ts'ejel tatá'chik, jant'ini' a exlálits jayej.
44002023	Jajá' binaxnáj k'al i k'ejab ts'ejkadh tsalap ani in k'ejab exlomtal a Dios, a yak'wa'chik ani k'al in k'ubak i jek'omchik a k'et'a' ani a tsemdha';
44002024	a xi a Dios in ts'akbámal, tam ti in walkandha' k'al in yajálil an tsemláj, kom an tsemláj ma ni jant'oj yab in ejtow ki in k'oko'may.
44002025	Kom a David in uluw ti in ebál Jajá': U k'ejab tsu'uw an Ajátik ets'ey tu tamét, Kom k'wajat tu winab, yab ne'ets ki in ejeláts.
44002026	Jaxtámits u ichích kanatbéj ani u lek'áb lej kulbéj; Ani ma u anam t'u'úl ne'ets ka koyóts k'al i aychixtaláb;
44002027	Kom yab ne'ets ti in jilchij u alma ichích ti Tamtsemláj, Ma ni yab ne'ets ka walka' a santo Tsakámil ki in tsu'uw i odheltaláb.
44002028	Ti in t'ajchámal ku exla' in bélil an ejataláb, Ani ne'ets ti in t'uchiy k'al i kulbéjintaláb ti a tamét. (Sal 16:8-11)
44002029	Inik ebchalchik, u ejtowal tu ucha' ti in boltal ti in ebál an ok'ox pay'lómláb David, abal tsemets ani joliyat ani in jolimtal k'wajat k'al wawá' ma ti a axé' a k'icháj.
44002030	Jaxtám, ma anákej pélak i tsu'bidh kawlómej, ani in exlálak abal lujat uchan k'al a Dios k'al i lujkudh káwintaláb abal: Jún in tayíl tsakámil, jant'ini' an anam t'u'lek ne'etsak ka ts'akiy ti Cristo, abal ka koyóts ti in ts'alat koytal. (Sal 132:11)
44002031	In k'ejab tsu'uw, ani in t'ila' in ts'akíltal a Cristo, abal: In alma ichích yab jilan ti Tamtsemláj, ma ni in anam t'u'úl in tsu'uw i odheltaláb. (Sal 16:10)
44002032	Axé' a Jesús, k'al a Dios ts'akbáj, a xi ti in yánél wawá' pél u tejwa' tso'óblix.
44002033	Jaxtám, dhayk'adh ebál k'al in winab k'ubak a Dios, ani in bats'uwámal ti k'al an Pay'lóm in ok'xidh uludhtal an Espíritu Santo, in jolow axé' a xi a tsu'talchik ani a ats'ál.
44002034	Kom a David yab k'adhiy ebál ti k'ay'lál, po jajá' in uluw: An Ajátik in ucha' u Ajátik: "Ki it koyóts tu winab,
44002035	Ma tu mo'kanchij a tomólnáxil abal ti a t'ek'tsíl a akan." (Sal 110:1)
44002036	Jaxtámits ki in exla' ti in putát in k'imá' an Israelíb, abal a Dios in punuwámal axé' a Jesús a xi tatá'chik a k'et'a', abal ki in t'aja' ti Ajátik ani ti Cristo.
44002037	Xó', tam ti in ats'a'chik axé' yajbédhanchat in ichích, ani uchan a Pedro ani ti in yánél an apóstolchik: Inik ebchalchik, ¿janéy tam ki t'aja'?
44002038	Tam, a Pedro in ucha'chik: Ka joltiy a biyál xe'tsintal, ani ki it pujan k'alek'ij tatá'chik ti in bij a Jesucristo abal ka pakwlan a walab; ani ne'ets ka bats'uw an ts'ejwalixtaláb já'its an Espíritu Santo.
44002039	Kom já'its abal tatá'chik an ok'xidh uludhtaláb ani abal k'al a tsakámil, ani abal patal a xi k'wajat ówél, ma jáyits an Ajátik i Dios ki in kaniy.
44002040	Ani k'al yán pílchik i káwintaláb in tejwa' ts'o'óbliyal ani in kanátlidh tak'biyal, in ulal: Ki it k'áninchik ti a axé' xi at'ax xits' k'wajílom.
44002041	Tám, a xi k'al i kulbéjintaláb in bats'uw in káwintal, pujanchik, ani ti nixé' a k'icháj junkun k'al jajá'chik walám ma óx xi' i atiklábchik.
44002042	Ani in kanat áyna'chik in exóbchixtal an apóstolchik, an junkudhtaláb, ki in peja' an bok'ól ani an ólontaláb.
44002043	Ani chích jún i jik'éltaláb ti patal an atikláb; ani an apóstolchik in t'ajálak yántolom i jik'paxtaláb ani i labidh tsu'bixtaláb.
44002044	Ani patal a xi in bela' k'wajatak junkudh, ani patal in k'álábil in dhéynálakchik;
44002045	ani in nujuwalakchik in tsabábil ani jawa' in kwa'al, ani in buk'tsixnálak patal, jant'ini' k'alek'ij in kwa'al in yajinchixtal.
44002046	Ani chudhél, chudhél in kanat áynálak k'al i junkudhtaláb ti tiyópan, ani ti k'imádh in pejál an bok'ól, k'apulchik junax k'al i kulbéjintaláb ani k'al i tsa'ataláb ti in ichích,
44002047	in kanat puwenchal a Dios, ani k'al ti in yánél an bichow alwa' tsu'tábak. Ani an Ajátik chudhél, chudhél in punk'udh yánedhál an iglesia a xi in bats'uwal an k'ánixtaláb.
44003001	Xó', a Pedro ani a Juan k'adhílak junax ti tiyópan ti in k'ijil an ólontaláb ti beléw in ajumtal a k'icháj.
44003002	Ani jún i inik a xi tsámbej ti in akan ma ti in wa'tsintal, k'wajat ti chi'dhábak ti tiyópan, ani punuwábak chudhél chudhél ti wi'leb a xi bijidh Alabél, abal ki in konchij i ts'ejwalixtaláb a xi otselchik ti tiyópan.
44003003	Axé', tam ti in tsu'uw a Pedro ani a Juan k'wajatak ti otsel ti tiyópan, in paka'bédhálak abal ka pidhan i ts'ejwalixtaláb.
44003004	A Pedro ani a Juan, in tsapik waxa' ani in ucha': Tu ku met'a'.
44003005	Tám, met'axin, ani in ayálak abal ka pidhan jant'oj.
44003006	Ani a Pedro in uluw: Yab u kwa'al i plata ma ni i oro, po jawa' a xi u kwa'al, tu pidhál; ti in bij a Jesucristo Nazaretíb, ki it ts'akiy ani ki it beláts.
44003007	Ani a Pedro in teynanchij in winab k'ubak, in ts'akba'; ani wi'pachk'ij tsáplin in akan ani in pudhík',
44003008	ani t'ikts'on, kublemáts, beláts, ani otsits ti tiyópan k'al jajá'chik, belal ani t'ikwnal ani in puwenchal a Dios.
44003009	Ani k'al ti in yánél an bichow tsu'tat ti belal ani in puwenchal a Dios;
44003010	ani exláj abal já'its jajá' a xi ketlelak ti konkól ts'ejwalixtaláb ti jún in wi'lébil an tiyópan, a xi bijidh ti Alabél, ani wat'adh in jik'pa'chik ani lej jik'tson k'al jawa' a xi in wat'ámal.
44003011	Ani teykómtej a Pedro ani a Juan k'al an tsámbej akán a xi jelnekits; ti in putát an bichow lej jik'padh tamkuláts k'al jajá'chik, ti jolát a xi bijidh in pórtico tsalámil a Salomón.
44003012	Ani tam ti a Pedro in tsu'uw axé', in tok'tsiy an bichow: Inikchik ti Israel, ¿jale' ti it jik'panal k'al axé'? O ¿jale'chik tu met'ál, ejtíl max k'al wawá' i labidhtal o k'al i k'ak'naxtal i t'aja' axé' xi inik ka beláts?
44003013	In Diosil a Abraham, a Isaac ani a Jacob, in Diosil i pay'lómchik (Exo 3:6, 15) in witsidh puwenchámal in Tsakámil Jesús, a xi tatá'chik a bínaxna' ani a k'e'átna' ti in tamét a Pilato tam ti in uluw ne'etsak ki in walka',
44003014	po tatá'chik a k'e'átna' an Santo ani an Bolidh Inik, ani a konoy ki it pidhan jún i tsemdhom;
44003015	ani a tsemdha'chik in Ok'oxlómil an ejataláb, a xi a Dios in ts'akbámal ti tsemláj, ju'táj ti wawá' pél u tejwa' tso'óblix.
44003016	Ani k'al an belomtaláb ti Jajá' in bij, axé', a xi a tsu'tal ani a exlálchik; tsáplin ti k'al in bij. Já'its an belomtaláb ti k'al a Jesús, axé' pidhan i putat jeldhomtaláb ti a tamét ti a yánél tatá'chik.
44003017	Po xowé' ebchalchik, u exlál abal a t'aja' kom yabák a exlál, jayétsek'ij a ok'lékilchik.
44003018	Po antsaná' a Dios in putuwámal jawa' a xi in k'ejab ulúmal k'al in wi' patal in tsu'bidh káwlómejilchik, abal a Cristo yejentálak ki in yajchíkna'.
44003019	Jaxtámits, ka joltiychik a biyál xe'tsintal ani ki it wenk'on, abal ka pákun a walab; abal ti in tamét an Ajátik ka chích in k'ijil an tsamk'antaláb,
44003020	ani ki in aba' a Jesucristo, a xi ok'xidh k'alej ólnadh.
44003021	A xi an k'ay'lál k'al an chubaxtaláb in yajinchal ki in bats'uw ma ti in k'ijil tam ka wichiy patal ti ít, a xi a Dios in ulúmal k'al in káwintal an santo tsu'bidh káwlómejchik, ma ti biyál an k'ij.
44003022	Kom a Moisés chubax in ucha' an pay'lómlábchik: An Ajátik, a Dios ne'ets ti ts'akbanchij jún i tsu'bidh káwlómej ti ba' a ebchalchik, ejtíl naná'; Jajá' ka ats'a' patal jawa' a xi ti ucha'.
44003023	Ani ne'ets ka wat'ey; patal an atikláb a xi yab ki in lé'na' ki in ats'anchij in káwintal nixé' xi tsu'bidh kawlómej, ne'ets ka tala'bédháj ti ba' an bichówlom. (Lev 23:29; Deu 18:18-19)
44003024	Ani patal an tsu'bidh káwlómej a xi káwin ma ti a Samuel ani jáyits a xi talbél in áyna', k'ejab káwin jayej ti in ebál axé' a k'ichájchik.
44003025	Tatá'chik pél ti tsakámil an tsu'bidh káwlómejchik, ani k'al an ts'ejkadh káwintaláb a xi a Dios in t'ajchij a pay'lómchik, in ucha' a Abraham: Ti k'al a xits'ál tsakámil ne'ets ka k'alej lablidh patal an altáj yanétaláb ti tsabál. (Gen 22:18; 26:4)
44003026	Abal tatá'chik ok'oxek'ij, a Dios in ts'akba' in Tsakámil Jesús, ani in aba' ti labliychik, abal k'alek'ij ki in joltiy in pojkaxtal.
44004001	Biyat k'wajatejchik in t'ilbayal an bichow, chích ti mudhéncháb k'al an pale'chik, junax k'al an ok'lom beletnom tiyópan ani an Saduceochik.
44004002	Tsakúlchik kom exóbcháb an bichow, ani in ólnál abal an ts'akíltaláb k'al an tsemláj k'wajat ti in éy a Jesús.
44004003	Ani in yak'wa' ani in ne'dha'chik ti wik'nél ma ka chudhey, kom wákalakits.
44004004	Po yántolom a xi in ats'a' an káwintaláb, in bela' ani in ajidh yánél an inik pél walám bó' xi'.
44004005	Wat'ey, ti in aykíl a k'icháj, mulkun ti Jerusalén an ok'lekchik, an yejtselábchik ani an bajudh exóbchixchik;
44004006	a Anás, in ok'lékil an pale'chik, ani a Caifás, ani a Juan, ani a Alejandro, ani patal a xi pél in xits' yanétal an pale';
44004007	ani tam ti punuwámejits ts'ejel, konówiyat: ¿K'al janéy tam ejtodhtaláb o k'al jita' in bij ti a t'ajámalchik axé'?
44004008	Tám, a Pedro, t'uchat k'al an Espíritu Santo, in ucha'chik: Tatá' ok'lekchik k'al an bichow, ani yejtselábchik ti Israel,
44004009	max xowé' u k'wajat tu konówiyáb ti in ebál an alwa' t'ajnél a xi t'ájan k'al an inik a xi ya'ulak, ani jant'odha' jajá' k'alej jeldhach.
44004010	Ka exla' ti a yánél, ani ti in yánél an bichow Israel, abal ti in bij a Jesucristo Nazaretíb, a xi tatá'chik a k'et'a', ani a xi a Dios in ts'akba' ti tsemláj, já'its k'al Jajá' axé' xi inik k'wajat jeldhach ti a tamétchik.
44004011	Axé' já'its an: T'ujub a xi tatá'chik kúbal atáj a pojka', a xi wenk'onének ti in ts'upk'intal in ók'. (Sal 118:22)
44004012	Ani yab k'al jita' píl wa'ats i k'ánixtaláb, kom yab wa'ats júnakej i bijláb ti in alam an k'ay'lál, pidhach an inikchik, abal ki ejtow ku k'ánin.
44004013	Xó', tam ti tsu'tat a Pedro ani a Juan abal walkadh in káwintal ani exlábak abal yab exóblámadh ani yab i wit'om inikchik, in jik'pa'chik ani in exla' abal k'wajinek k'al a Jesús.
44004014	Ani in tsu'tal an inik a xi jeldhámej kubat k'al jajá'chik, yab in ejtow jant'odha' ki in tomólnadh káwliy.
44004015	Tam, abanchik ka kalej, ani an kwenél tak'bix éyal junkudh konowíxinchik,
44004016	in uluwchik: ¿Janéy ki t'aja' k'al axé' xi inikchik? Kom k'al i chubaxtaláb jún i labidh tsu'bixtaláb in tejwa' t'ajámalchik ti k'al patal a xi k'wajíl ti Jerusalén, ani yab i ejtowal ki uluw abal yab chubax.
44004017	Po abal axé' yabáts más ka buk'ey ti bichow, wanaj ki pikchidh ucha' abal ma ti xowé', ma ni jún i inik yabáts ki in t'ilchij axé' xi bijláb.
44004018	Tám, kaniyatchik, ani t'apchin abal yabáts ki in t'ilabna' ma ni ka exóbchíxin ti in bij a Jesús.
44004019	Po a Pedro ani a Juan tok'tsin ani in uluw: Ka weladh tsalpay jawa' más in bolídh ti in tamét a Dios, max ku ots'nidhbéj ok'ox k'al tatá'chik kej k'al a Dios.
44004020	Kom yab i ejtowal ki jila' ki t'ilabna', jawa' a xi i tsu'úmal ani a xi i ats'ámal.
44004021	Xó' tam ti in pikchidh uchámal, in walka'chik ka k'alej, kom yab in elál k'al jant'oj k'al ki in odhna', ti in ebál an bichow, kom ti in yánél in witsidh puwenchal a Dios, k'al an t'ajnél a xi t'ajan,
44004022	kom an inik a xi k'al ti t'ajan an labidh jeldhaxtaláb, wat'k'adhakits tsáb inik in tamúb.
44004023	Tam ti walkanchik, k'alej ti k'al in juntal yanél, ani in ólchij patal a xi uchan k'al an ok'ox pale'chik ani k'al an yejtselábchik.
44004024	Ani jajá'chik, tam ti in ats'á', k'al i junax junkudhtaláb in dhajaychik a Dios in uluw: T'ek'at éylidh Ajátik, Tatá' pél it Dios, a xi a t'ajámal an k'ay'lál, an tsabál, an pulik lejem ani patal k'al a xi ti k'wajnáb,
44004025	a xi k'al in wi' a abatwálej David, a uluw: ¿Jale' ti an kwenél k'wajílom pixlom tsakúl Ani an bichówlom tsalpaxnének k'al a xi yab in jalbíl?
44004026	Tamkun an ts'álejchik ti tsabál, ani tamkun an ok'lekchik Ki in tomólna' an Ajátik ani ki in tomólnanchij in Cristojil. (Sal 2:1-2)
44004027	Kom k'al an chubaxtaláb tamkun ti al axé' xi bichow a Herodes ani a Poncio Pilato k'al an yab Judíochik ani an bichow Israel abal ki in tomólna' a Santo Tsakámil, a Jesús, a xi a k'uwiyámal,
44004028	abal ka t'aja' k'al a k'ubak ani k'al a tsalápil jawa' a xi k'ejab a ulúmal ne'ets ka wat'ey.
44004029	Ani xowé', Ajátik, ka met'a' in pikchidh káwintal ani ka pidha' a abatwálejilchik abal ki in ólna' a káwintal, k'al patal i walkadh káwintaláb.
44004030	Biyat ka lujkuw a k'ubak abal ka t'ajan i jeldhaxtaláb i labidh tsu'bixtaláb ani i jik'paxtaláb k'al in bij a Jesús a Santo Tsakámil.
44004031	Ani tam ti ólonénekits, an tsabál ejeláts ju'táj ti k'wajatchik tamkudh; ani ti in yánél k'alej t'uchidh k'al an Espíritu Santo, ani in káwnanchij in káwintal a Dios k'al patal i walkadh káwintaláb.
44004032	Ani an mulkunél a xi in belámal k'wajatak junkukudh in ichích ani junkukudh in alma ichích; ani ma ni jita' yab in ulal pél in kwetém k'ál in k'álábil, po in dhéynál patal an k'áláb.
44004033	Ani an apóstolchik k'al i pulik ejtodhtaláb in bínál i tejwa' tsu'bixtaláb abal in ts'akíltal an Ajátik Jesús, ani i pulik lablidh ts'ejwalixtaláb k'wajatak k'al jajá'chik ti in yanél.
44004034	Jaxtám yabák wa'ats ma ni jún i yajinchixtaláb ti jajá'chik; kom patal a xi in kwa'alak i tsabál o atáj in nujuwal, ani in chi'dhál in jalbíl a xi in nujuwámal,
44004035	ani in mo'kál ti in akan an apóstolchik, ani in buk'uwalchik jant'ini' ti k'alek'ij in kwa'al in yajinchixtal.
44004036	Ani a José, jún i Levita a xi in wa'tsintal ti Chipre, a xi punk'udh bijiyat k'al an apóstolchik ti Bernabé (axé' in lé' ki in uluw, tsakámil i kanatbédhom).
44004037	Kom in kwa'alak jún i tsabál, in nujuw ani in chi'dha' in jalbíl, ani in mo'ka' ti in akan an apóstolchik.
44005001	Po jún i inik, bijidh Ananías, k'al a Safira in tomkíl, in nujuw jún i k'áláb,
44005002	ani in tsinka' wé' in jalbíl, ani in junkuw an tsalap k'al in tomkíl; tám, in chi'dha' wé'kats, ani in mo'ka' ti in akan an apóstolchik.
44005003	Ani a Pedro in ucha': Ananías, ¿jale' ti a Satanás ti t'uchinchij a ichích abal ka janam káwliy an Espíritu Santo, ani a tsinkanchij wé' in jalbíl an tsabál?
44005004	¿Yabxe' pélak a k'ál max yabák a nujuwámal? Ani tam ti a nujuw, ¿yabxe' k'wajatak ti a uchbíl? ¿Jale' ti a punuw axé' ti a ichích? Yab a janam k'ambiyámal i inik po pél a Dios.
44005005	Tam ti a Ananías in ats'a' axé' xi káw, ijkaláts ani talts'un in ixak'; ani chích jún i pulik jik'éltaláb ti patal a xi in ats'a' axé' xi káw.
44005006	Ani an kwitól inikchik kubiy ki in dhu'bay, in kaldha' ani in ne'dha' ki in joliy.
44005007	Xó', tam ti wat'enekits walám óx i oraj, otsits in tomkíl, ani yabák in exlál janéy wat'enek.
44005008	Ani a Pedro in uluw: Ti ki in ólchij, ¿a nujuw an tsabál k'al axé' in jalbíl? Jajá' in uluw: Aníts, k'al nixé' in jalbíl.
44005009	Tám, a Pedro in ucha': ¿Jale' ti it junkuxinchik abal ka tilibnanchij in Espíritujil an Ajátik? Xó' ka tsu'uw, in akan a xi in joliyámal a tomkíl, k'wajat ti wi'leb, ani ne'ets ti kaldha' teyej.
44005010	Ani wi'pachk'ij ijkaláts ti in akan ani talts'un in ixak', ani an kwitól inikchik otsits, ani in ela' tsemnek, ani in kaldha' ki in joliy junkudh k'al in tomkíl.
44005011	Ani jún i pulik jík'ib chích ti in putát an iglesia, ani k'al patal a xi in ats'a' axé' xi t'ajnél.
44005012	Ani k'al in k'ubak an apóstolchik yántolom i labidh tsu'bixtaláb ani i jik'paxtaláb in t'ajálak ti al an bichówlom; ani ti in yánél k'wajatak junkudh ti in pórtico tsalámil a Salomón.
44005013	Ani a xi jilk'ochiknének, in ts'ejnálak ki in junkuwchik; po k'al an bichówlom lej puwenchábakchik.
44005014	Ani an belom k'al an Ajátik k'wajatak ti dho'el, yántolom i uxumchik ani i inikchik;
44005015	kej ma kaldhábak ti bél an ya'ulchik, ani mo'káb ti bá' i waytaláb ani ti in tátil, abal tam ka wat'ey a Pedro, ki in tsalmiy junchik.
44005016	Aniyek'ij yántolom ti bichow a xi utat, che'el ti Jerusalén, in chi'dhálchik i ya'ul, a xi yajchikidh k'al i at'ax espíritu, ani ti in yánél jelélchik.
44005017	Tám, ts'akiy an ok'ox pale', ani patal a xi k'wajat k'al jajá', já'its an kwenél Saduceo, t'uchat k'al i pa'ixnomtaláb,
44005018	ani yak'wan an apóstolchik ani baliyat ti in wik'axte'il an bichow.
44005019	Po tam ti akal, in ángelil an Ajátik, in japiy in wi'lébil an wik'axte', kaldhájchik ani in uluw:
44005020	Ki it k'alej, ani ki it kubiy ti tiyópan ani ka ólchij an bichówlom patal axé' an káw abal axé' xi ejataláb.
44005021	Tam ti in ats'a'chik axé', dhajujúlk'ij otsitschik ti tiyópan ani exóbchíxin. Tam ti ulits an ok'ox pale' ani a xi k'wajat k'al jajá' in kaniy an kwenél tak'bix éyal ani patal an yejtselábchik a xi pél i tsakamláb ti Israel, ani in aba' abal ka ik'tatchik ti wik'axte'.
44005022	Po tam ti k'alejchik an tolmix beletnom, yab jita' in ela' ti wik'axte', tám, wichiychik ki in olna',
44005023	in uluwchik: K'al an chubaxtaláb i ela' mapudh an wik'axte' ani patal alwa' t'exk'edh ani an beletnom kubuchik ti in tamét an wi'leb; po tam ti japiy, yab jita' i ela' altáj.
44005024	Tam ti in ats'a'chik patal axé', an ok'lek pale', an ok'lom beletnom ti tiyópan ani an ok'ox pale'chik, jilk'on lej k'iblodh abal ma ju'táj axé' ne'ets ka k'alej ti ulel;
44005025	po chích jún ani in ólna': Xó' ka tsu'uw, an inikchik a xi a ne'dha' ti wik'axte', tiwa' k'wajat ti tiyópan ani in exóbchal an bichówlom.
44005026	Tám, an ok'ox beletnom ani an odhnax beletnomchik k'alej ki in chi'dha' yab k'al i tsápláb, kom in ts'ejna' an bichówlom ka ábayat k'al i t'ujub.
44005027	Ani tam ti chi'dháj, utuwatchik ti in tamét an kwenél tak'bix éyal, ani k'al an ok'lek pale' konówiyatchik.
44005028	In uluw: ¿Yabxe' tu lej jún ulpidh ucha' abal yabáts ki it exóbchíxin k'al axé' xi bijláb? Xó' ka tsu'uw, a Jerusalén a t'uchiyámal k'al a exóbchixtal, ani a lé'chik tu ku t'e'tsiy k'al in xits'ál axé' xi inik.
44005029	Tám, tok'tsin a Pedro ani an apóstolchik, in uluw: Yejentál ok'ox ki ik'ax ats'a' a Dios kej an inikchik.
44005030	A Dios, in k'ál i pay'lómchik in ts'akba' a Jesús, a xi tatá'chik a tsemdha' tam ti a pala' ti te'.
44005031	Po a axé' a Dios in puwedhanchámal in éy ti in winab k'ubak abal ti Ok'óxlom ani ti K'ánix abal ka pidhan a Israel ki in joltiy in biyál xe'tsintal ani i pakwlanchixtaláb k'al an walabtaláb;
44005032	ani wawá' pél u tejwa' tso'óblix k'al patal axé'; aniyek'ij an Espíritu Santo, a xi a Dios in pidhámal a xi ots'nidh k'al Jajá'.
44005033	Tam ti in ats'a' axé', wat'k'adh ti tsakuy ani in tsalpaychik ki in t'ajat tsemdha'.
44005034	Tám, kubiy jún ti an kwenél tak'bix éyal, jún i Fariseo, bijidh Gamaliel, jún i bajudh exóbchix k'al an Éylidhkáw, ani k'ak'nadh ti al ti in yánél an bichówlom, in aba' abal ka kaldháj an apóstolchik jún i wé',
44005035	ani in uluw: Inik Israelíbchik, ka t'aja' ti kwentaj abal janéy ne'ets ka t'aja' k'al axé' xi inikchik.
44005036	Kom, ti ok'ox axé' a k'icháj ts'akiy a Teudas, in uluw jajá' abal in kwa'alak in éy, ani junkuwat k'al 400 i inikchik, po tsemdháj, ani patal a xi k'al ti dhakatnábak buk'lanchik ani paklun.
44005037	Talbél axé', ts'akiy a Judas Galileojíb, ti in k'ijil an ajidh dhuchnal, ani dhakatnáj k'al yán i bichówlom, tsemets jayej, ani patal a xi k'al ti ts'at'énchat buk'lachikin.
44005038	Xowé' naná' tu uchálchik, yab ka takchikiy axé' xi inikchik ani ka jila'its. Kom max axé' xi tsalap o axé' xi t'ojláb pél in k'ál i inik, ne'ets ka taleyej;
44005039	po max pél in k'ál a Dios, yab ne'ets ka ejtow ka pakluw, itájakits ka ela' abal it k'wajatchik a tomólnál a Dios.
44005040	Ani in junkudh uluwchik k'al jajá'; tám, in kaniy an apóstolchik, tam ti in wapayámalits, in lej jún ulpidh ucha' abal yabáts ka káwin ti in bij a Jesús ani tám, in walka'its.
44005041	Ani kalejchik ti in tamét an kwenél tak'bix éyal, lej kulbél kom elan abal in tomnál ki in yajchíkna' k'al in bij an Ajátik.
44005042	Ani patal a k'icháj ti tiyópan ani ti k'imádhchik, yab in jilálchik ki in exóbchixna' ani ki in ólna' abal a Jesús já'its Cristo.
44006001	Ti nixé' a k'ichájchik, kom k'wajiy ti lej yánel an belomchik, wa'tsin i Griegojíb a xi in kúx t'ilabna' an Hebreochik, kom an tsemchidh uxum Griegojíb a xi k'wajat k'al jajá'chik yabák t'ajchinal ti kwentaj in chudhél yajinchixtal.
44006002	Tám, a xi lajuj tsáb in kaniy ka tamkun an exóbal belomchik, ani in ucha': Yab in tomnál abal wawá' ki jila' in káwintal a Dios, ani ku t'ojchichláts k'al an mexachik.
44006003	Jaxtám ebchalábchik, ka aliy búk i inik ti tatá'chik a xi alwa' in tejwa' xe'tsintal, t'uchat k'al an Espíritu Santo ani k'al i tsalpadhtaláb a xi ki punuw ti axé' xi t'ojláb.
44006004	Po wawá' ne'ets ki áynanchij an ólontaláb ani k'al in k'ak'nadh t'ojlábil an káwintaláb.
44006005	Ani an káw in kulbétna' ti in yánél an mulkunél; ani in takuychik a Esteban, jún i inik t'uchat k'al i belomtaláb ani k'al an Espíritu Santo, a Felipe, a Prócoro, a Nicanor, a Timón, a Parmenas, a Nicolás, jún i wenk'onél Judío ti bichow Antiokía;
44006006	axé'chik utuwat ti in tamét an apóstolchik, ani tam ti ólon, in mo'kanchij in k'ubak ti jajá'chik.
44006007	Ani in káwintal a Dios buk'elak ani an exóbal belomchik ti Jerusalén lej yánelak, ani jún i pulik mulkunél i pale' jayej ik'ax ots'oxin k'al an belomtaláb.
44006008	Po a Esteban, t'uchat k'al i belomtaláb ani k'al i ejtodhtaláb, in t'ajálak i pulik jik'paxtaláb ani i labidh tsu'bixtaláb ti ba' an bichow.
44006009	Tám, ts'akiy junchik ti sinagoga a xi bijidh ti Libertinos, ani i Cireniojíb, ani i Alejandrinojíb, ani a xi ti Cilicia, ani ti Asia tsabál, axé'chik tomólnadh tok'tsíxin k'al a Esteban,
44006010	ani yabák in ejtowalchik ki in tomólna' an tsalpadhtaláb ani an Espíritu a xi k'al ti káw.
44006011	Tám, in tsinat exóbchij junchik i inik abal ki in uluw: Wawá' i ats'a' abal jajá' in at'ax káwliyal a Moisés ani a Dios.
44006012	Ani in xamk'uwchik an bichówlom, an yejtselábchik, ani an bajudh exóbchixchik, ani k'alej ti mudhéncháb ani chi'dháj ti k'al an kwenél tak'bix éyal.
44006013	Ani in punuwchik i janam tejwa' tso'óblix a xi in uluw: Axé' xi inik yab koyol ki in at'ax káwliy axé' xi Santo k'wajtaláb ani an Éylidhkáw;
44006014	kom i ats'ámal ki in uluw abal nixé' xi a Jesús Nazaretíb, ne'etskwa' ki in pakluw axé' xi k'wajtaláb, ani ne'etskwa' ki in jalk'uy an ujnamtaláb a xi tu wat'banchámal a Moisés.
44006015	Tám, patal a xi k'wajat ketetedh ti an kwenél tak'bix éyal, tam ti in waxa', in tsu'uwchik in wal ejtíl in wal i ángel.
44007001	Tám, an ok'lek pale' in uluw: ¿Já'its antsaná'?
44007002	A Esteban in uluw: Inik ebchalchik ani pay'lómlábchik, ka ats'a': An witsidh puwenchidh Dios tejwa'méj ti k'al i pay'lóm Abraham tam ti k'wajatak ti Mesopotamia, tam ti yabáyej k'wajíl ti Harán.
44007003	Ani in ucha': Ki it kalej ti a tsabálil ani ti a yanétal, ani ki it chích ti tsabál a xi ne'ets tu tejwa' ólchij. (Gen 12:1)
44007004	Tám, kalej ti in tsabálil an Caldeojíb, ani k'wajiy ti Harán. Ani taná', tam ti tsemets in pay'lóm, a Dios in wat'ba' ka k'wajiy ti axé' xi tsabál ju'táj ti tatá'chik xowé' it k'wajat.
44007005	Ani yab in pidha' i jilchidh k'áláb taná', ma ni abal ki in kuba' jún in akan, po in ok'xidh ucha' abal ne'ets ki in pidha' ki in k'álna' jajá', ani in tsakámil talbél, tam ti yabáyejak in kwa'al i tsakam.
44007006	Ani uchan k'al a Dios: Abal in tsakámilchik ne'ets ti óweláb ti píl i tsabál, ani ne'ets ka t'ajan ti abatnaneláb ani ne'ets ka ódhelnáj ma 400 i tamub.
44007007	Po an kwenél k'wajílom ju'táj ti ne'ets ti abatnanelábchik, Naná' ne'ets ku weladh jolbiy, ani talbél axé' ne'ets ka kalejchik ani ne'ets ti in t'ojonchij ti axé' xi tsabál. (Gen 15:13-14; Exo 3:12)
44007008	Ani in pidha' an junkudhkáw já'its an t'okat kotoxtaláb; ani antsaná' a Abraham in tsakámna' a Isaac, ani in t'okat kotoy ti in waxikchíl a k'icháj, ani a Isaac in tsakámna' a Jacob; ani a Jacob an lajuj tsáb ok'ox pay'lómlábchik.
44007009	Ani an ok'ox pay'lómlábchik, yatsidh k'al in pa'ixnomtalchik, in nujuw a José ti Egipto, po a Dios k'wajatak k'al jajá'.
44007010	Ani in jek'ondha' k'al patal in ni'adh yajchikixtal, ani in pidha' i alwa' tsu'udhtaláb ani i tsalpadhtaláb ti in tamét a Faraón, an ts'álej ti Egipto, a xi k'al ti punuwat ti ok'lek ti Egipto ani ti in putát in k'imá'.
44007011	Tám, chích jún i jayil ti in putát an tsabál Egipto ani ti Canaan ani i ni'adh yajchiktaláb; ani i pay'lómchik yabák in elál i k'apnél.
44007012	Ani tam ti a Jacob in ats'a' abal ti Egipto wa'atsak i trigo, in aba' i pay'lómchik ti k'a'ál.
44007013	Ani ti in tsabchíl, a José in jila' ka exlomnáj k'al in ebchalchik, ani k'al a Faraón exlanchat in yanétal a José.
44007014	Ani a José in aba', ani in kaniy ka chích in pay'lóm Jacob ani ti in yánél in yanétal óx inik lajuj bó' i atikláb.
44007015	Antsaná' a Jacob k'alej alál ti Egipto, ju'táj ti tsemets jajá' ani i pay'lómchik jayej;
44007016	ani ti taná' ne'dhájchik ma Sikém, ani mo'káj ti jolimtaláb a xi a Abraham in ts'a'iy k'al in jalbíl i tumín, a xi in ts'a'iychij in tsakámilchik a Hamor Sikemíb.
44007017	Po kom k'wajatak ti utel an k'ij in ok'xidh uludhtal a xi a Dios in lujat uchámal a Abraham, an bichow puwey ani yáney ti Egipto,
44007018	ma ti: Ts'akiy júnakej i ts'álej ti Egipto a xi yabák in exlál a José. (Exo 1:8)
44007019	Axé', in eyendha' i pojkax tsalpadhtaláb k'al i juntal yanétal, in ódhélna' i pay'lómchik, abal ki in t'aja' ki in tsemdha' in tsakámilchik abal ka taley an yanél xits'áláb.
44007020	Ti nixé' xi k'ij wa'tsin a Moisés, ani tsu'tat alabél ti in tamét a Dios, ani belan óx a íts' ti in k'imá' in pay'lóm.
44007021	Ani tam ti jilan abal ka tsemets, in chidhánil a Faraón in pena' ani in beletna' ejtíl in lej tsakámil.
44007022	Ani a Moisés exóbindháj k'al patal in tsalpadhtal an Egiptojíbchik ani winat éylidhak in káwintal ani in t'ajnélil,
44007023	po tam ti in putuw tsáb inik i tamub, in lé'na' ti in ichích ki in tsa'biy in ebchalchik, in tsakámilchik a Israel.
44007024	Ani in tsu'uw abal jún k'wajatak ti odhélnáb, in k'ániy, in wichba' an yajal ani in tsemdha' an Egiptojíb inik.
44007025	Kom in tsalpay abal in ebchalchik ne'etsak ki in exbay abal a Dios k'wajatak ti in bínál i k'ánixtaláb k'al jajá', po jajá'chik yab in ejtiy antsaná'.
44007026	Ani ti chudhey in áytal a k'icháj, chích junílek'ij ti tejwa'mél ti k'al jajá'chik, ani tsáb k'wajatak ti pejéx, ani jajá' in paka'bédhálak ka koyat k'wajiyk'ijchik, in ulal: "Inikchik, tatá' pél it junax ebchal, ¿jale'chik ti it ódhnáx?"
44007027	Po a xi k'wajatak ti odhnax k'al in at k'wajíl, bak'amnáj a Moisés, ani in uluw: ¿Jita' ti punuwámal ti it ok'lek ani ti it juez ti al wawá'?
44007028	¿Walám a lé' ti in tsemdha' neyej jant'ini' a tsemdha' ti we'él an Egiptojíb? (Exo 2:14)
44007029	Tám, k'al axé' xi káw, a Moisés in dhubchij ka adhláts, ani k'wajiy ejtíl jún i píl inik ti tsabál Madián, ju'táj ti in ko'oy tsáb in tsakámil.
44007030	Ani tam ti wat'ey tsáb i inik i tamub: Tejwa' tsu'biyat k'al jún in ángelil an Ajátik ti ts'én joltom tsabál Sinaí, ti jún i k'ídhlom a xi jok'padh k'al i k'amal. (Exo 3:2)
44007031	Tám, ti a Moisés in tsu'uw axé', in jik'pa' an labidh tsu'bixtaláb; ani tam ti utel ki in met'a', chích jún i káwintaláb ti k'al an Ajátik:
44007032	Naná' pél ti in Dios a pay'lómchik, in Diosil a Abraham, in Diosil a Isaac, ani in Diosil a Jacob. (Exo 3:6) Tám, a Moisés t'eleláts, ani in ts'ejna' ki in met'a'.
44007033	Tám, k'al an Ajátik uchan: Ka tixk'a' a kints'odh pajab ti a akan, kom an tsabál ju'táj ti it kubat, pél i santo tsabál. (Exo 3:5)
44007034	U tsu'úmal, u tsu'úmal in yajálil u bichówil a xi k'wajat ti Egipto, ani u ats'anchámal in yajajáltal, ani in pa'inek ku jek'ondha'chik; tám, xó', ki it chích, ne'ets tu aba' ti Egipto. (Exo 3:7, 8, 10)
44007035	Axé' a Moisés a xi jajá'chik in pojka', ani in uluw: ¿Jita' ti punuwámal ti it ok'lek ani ti it juez? (Exo 2:14) axé' a Dios in aba' abal ki in t'aja' ti ok'óxlom ani ti jek'ondhom k'al in tolmixtal an ángel a xi k'al ti tsu'biyat ti k'ídhlom.
44007036	Axé' k'al ti kaldhájchik, in t'aja' i jik'paxtaláb ani i labidh tsu'bixtaláb ti tsabál Egipto, ti tsakni' pulik lejem ani ti joltom tsabál ma tsáb inik i tamub.
44007037	Axé' já'its a Moisés a xi in ucha' an tsakamláb Israel: Jún i tsu'bidh káwlómej ejtíl naná', an Ajátik a Dios ne'ets ki in ts'akba' ti al a ebchalchik; Jajá' ka ats'a'. (Deu 18:15)
44007038	Axé' já'its a Moisés, a xi k'wajiy ti mulkuntaláb ti joltom tsabál k'al an ángel a xi k'al ti tawnábak ti ts'én Sinaí, ani k'al i pay'lómchik; ani in bats'uw an ejat káwintaláb abal tu ku pidha';
44007039	a xi i pay'lómchik yab in lé'na' ki in ik'ax ats'a', tokot in pojka' ani ti in ichích wichiychik ti Egipto.
44007040	In ucha'chik a Aarón: "Tu ku ts'ejkanchij i dioschik abal tu ok'nanchij an bél; kom axé' a Moisés a xi tu kaldha' ti tsabál Egipto, yab i exlál janéy in wat'a'." (Exo 32:1, 23)
44007041	Tám, in inkinchij in t'ám i pakax ani in ts'akchiy k'al i tsemdhanél an dhulkuts dios, ani kulbéjchik k'al in t'ajbíl in k'ubak.
44007042	Po k'al a Dios kúxnáj, ani bínáj abal ki in k'ak'na' an ejército ti k'ay'lál; jant'ini' ti k'wajat dhuchadh ti in t'i'at dhuchlábil an tsu'bidh káwlómejchik: ¿Walám ti in ts'akchiyámal k'al i takudh ko'nél ani k'al i tsemdhanél ma tsáb inik tamub ti joltom tsabál, Tatá' bichow k'imá' a Israel?
44007043	Max expidh, a chi'dhanchij in dhibk'odh k'wajtal a Molok, Ani in ótil a Renfan a xi a diosnál, I dhulkuts a xi a t'aja' abal ka k'ak'na', Jaxtám, ne'ets tu akiychik ówél, jek'at Babilonia. (Am 5:25-26)
44007044	I pay'lómchik in ko'oy an dhibk'odh k'wajtal an tejwa' tso'óblixtaláb ti joltom tsabál, jant'ini' a Dios in ucha' a Moisés, ani aban abal ki in t'aja' jant'ini' an t'iplab a xi in tsu'uw.
44007045	Já'its a xi talbél wat'banchat ki in bats'uw i pay'lómchik, in ódha' junax k'al a Josué, tam ti in k'álnanchij in k'ál an kwenél k'wajílomchik, a xi a Dios in wak'la' ti in tamét i pay'lómchik, ma ti chích in k'ichájil a David.
44007046	Jajá' in ela' i lablidh ts'ejwalixtaláb ti in tamét a Dios, ani in konoy ki in ela' i dhibk'odh k'wajtaláb abal ti in k'wajtal in Diosil a Jacob.
44007047	Po a Salomón in kubchij an atáj.
44007048	Po an Wat'k'adh T'ek'at Dios yab k'wajíl ba' i tiyópan a xi t'ajadh k'al in k'ubak i inik, jant'ini' an tsu'bidh káwlómej in uluw:
44007049	An k'ay'lál já'its u ts'alat koytal, Ani an tsabál já'its in t'ek'tsíl u akan. ¿Janéy tam atáj ne'ets ti in kubchijchik? in ulal an Ajátik; ¿O jawa' tam k'wajtaláb já'its u koytal?
44007050	¿Yabxe' u k'ubak in t'aja' patal axé'? (Isa 66:1-2)
44007051	Tsinej jek'omchik, a ichích ani a xutsun yab t'okat kotodh, tatá'chik ets'ey a tsapik tomólnál an Espíritu Santo; jant'ini' a pay'lómchik, antsaná' tatá'chik teyej.
44007052	¿Jawa' tam tsu'bidh káwlómej a pay'lómchik yab in ájayámal? Ani in tsemdha' a xi ok'xin ki in ólna' in che'éltal an Bolidh, a xi xowé' tatá'chik a t'ajámal ti it bínom ani ti it tsemdhom.
44007053	A xi a bats'uwchik an Éylidhkáw k'al in k'ubak i ángelchik, ani yab a putuwámal.
44007054	Tám, ti in ats'a'chik axé', ti in tomól jajá' ma t'a'ílbéj in ichích, ani ma in wech'eyal in kamabchik.
44007055	Po a Esteban, t'uchat k'al an Espíritu Santo, in met'ál walk'i' ti k'ay'lál, in tsu'uw in witsidh puwenchixtal a Dios, ani a Jesús kubat ti in winab a Dios.
44007056	Ani in uluw: Xó' ka met'a', u tsu'tal japidh an k'ay'lál ani in Tsakámil an Inik kubat ti in winab a Dios.
44007057	Tám, dhájanchik k'al i janidhkáw, in paxk'iyal in xutsun, in dhéyátna' a Esteban.
44007058	Ani in kaldha' eléb an bichow, ani in ábay k'al i t'ujub ani an tejwa' tso'óblixchik in mo'ka' in k'wa'chímal ti in akan jún i kwitól inik a xi in bij Saulo.
44007059	Ani ábayáb k'al i t'ujub a Esteban, biyat jajá' in dhájayal an Ajátik ani in ulal: Jesús, ti ki in bats'unchij u espíritu.
44007060	Ani in tudhluw in k'walál, dhájan k'al i janidhkáw: Ajátik, yab ka t'e'tsiychik k'al axé' xi walabtaláb. Tam ti in ulúmalits axé', waypin.
44008001	Xó', a Saulo in alwátna' abal tsemdháj a Esteban. Ani ti nixé' a k'icháj, dhayk'an jún i pulik ájaxtaláb abal k'al an iglesia a xi k'wajat ti Jerusalén, ani ti in yánél k'alej buk'udh ti in putát an tsabál Judea ani Samaria, expidh jilk'on an apóstolchik.
44008002	Ani i k'ak'nax inikchik in ne'dha' ki in joliy a Esteban ani in t'aja'chik jún i pulik uk'il k'al jajá' in ebál.
44008003	Po a Saulo in tala'bédhál an iglesia, ani in otsánchal patal an atáj ani in bodhondhál i inik ani i uxum, ani in bínálchik ti wik'axte'.
44008004	Tám, a xi buk'uwatchik k'alej ma ju'támk'ij ani in ólnál an Ítkáw.
44008005	Tám, a Felipe, k'alej alál ti bichow Samaria, ani in ólnaxnál a Cristo.
44008006	Ani an k'wajílom junkudh in ots'ówiyal jawa' a xi a Felipe in ulal, in ats'ál ani in tsu'tal an labidh tsu'bixtaláb a xi in t'ajál.
44008007	Kom yántolom a xi k'wajnómtejak k'al i at'ax espíritu, kalel ti jajá'chik dhájnal k'al i janidh káwintaláb; ani yántolom i tsámbej ya'ul ani a xi yab belalak u jelél.
44008008	Ani wa'atsak jún i pulik kulbéltaláb ti nixé' xi bichow.
44008009	Po ti nixé' xi bichow wa'atsak jún i inik in bij Simón, a xi in t'ajámalak ti labidh k'ambix, ani in lej jik'pandhámal an k'wajílom ti Samaria, in ólnál abal jajá' púlikak in éy.
44008010	Ani patal ma a xi t'ijax ani a xi pakdha', in ats'anchalak in káwintal, in ulal: Axé', já'its in lej pulik ejtodhtal a Dios.
44008011	Ani ats'anchábak in káwintal, kom ma owatits in lej jik'pandhámal k'al in labidh k'ambixtal.
44008012	Po tam ti a Felipe belchin a xi in ólnál, in Ítkáwintal in ts'álejlábil a Dios ani in bij a Jesucristo, pujnalak i inik ani i uxumchik.
44008013	Tám, a Simón in bela' jayej, ani tam ti pujnénekits, k'wajiy k'al a Felipe, in tsu'tal an labidh t'ajnél ani an labidh tsu'bixtaláb a xi t'ajnal, k'wajiy lej jik'padh.
44008014	Xó', tam ti in ats'a' an apóstolchik a xi k'wajat ti Jerusalén abal an Samariajíb in bats'uwámal in káwintal a Dios, aban a Pedro ani a Juan.
44008015	Ani tam ti ulitschik, ólon abal jajá'chik ki in bats'uw an Espíritu Santo.
44008016	Kom yabáyejak pa'inek ma ni k'al jita' ti jajá'chik; expidh pujayámej ti al in bij a Jesús.
44008017	Tám, in mo'kanchij in k'ubak, ani in bats'uwchik an Espíritu Santo.
44008018	Xó' tam ti a Simón in tsu'uw, abal an apóstolchik tam ki in mo'ka' in k'ubak bínáb an Espíritu Santo, in ólchijchik i tumín,
44008019	in ulal: Ti ki in pidha'chik neyej axé' xi uchbixtaláb, abal jita'k'ij a xi ku mo'kanchij u k'ubak ki in bats'uw an Espíritu Santo.
44008020	Tám, a Pedro in ucha': A tumínal ka taley junax k'al tatá', kom a tsalpayal abal in ts'ejwalixtal a Dios ne'ets ka ejtow ka ts'a'iy k'al i tumín.
44008021	Tatá' yab a kwa'al a pejáchil, ma ni a pidhób ti axé' xi káw, kom a ichích yab bolidh ti in tamét a Dios.
44008022	Jaxtám, ka joltiy a biyál at'axtal, ani ka lej konchij a Dios, max eltidh ki it pakwlanchat a tsalápil ti a ichích.
44008023	Kom u tsu'tal it k'wajat bá' i ts'a'ik yajal ani it wik'at k'al a xi yab bolidh.
44008024	Tám, a Simón tok'tsin ani in uluw: Ka lej konchij an Ajátik k'al naná' tu ebál, abal yab jant'oj jawa' a xi a uluw ka chích ti k'al naná'.
44008025	Ani tam ti tejwa' tso'óblixnénekits ani in ólnámalits in káwintal a Dios, wichiychik ti Jerusalén, ani ti yántolom kwenchal Samaria in ólnaxna' an Ítkáw.
44008026	Po in ángelil an Ajátik in tawna' a Felipe, in uluw: Ki it kubiy ani ki it k'alej ti talola, an bél a xi pa'íl Jerusalén ti Gaza a xi pél i joltom tsabál.
44008027	Tám, kubiy ani k'alej, ani jé'itsk'ij jún i inik ti Etiopía, jún i eunuco, winat éyal ti Candace, an uxum ts'álej ti Etiopía, jajá' pélak i beletnom k'al patal in dhayach tesorojil, ani che'nekak ti k'ak'nax ti Jerusalén.
44008028	Ani wichélits ketél ti in tolilíl pún, ani in ajiyal an tsu'bidh káwlómej Isaías.
44008029	Ani an Espíritu in ucha' a Felipe: Ki it utey ani ki it junkun k'al axé' xi tolilíl púnláb.
44008030	Ani a Felipe utey ádhil, ani in ats'a' abal in ajiyal an tsu'bidh káwlómej Isaías, ani in ucha': ¿A exbayalxe' jawa' a xi a ajiyal?
44008031	Ani jajá' tok'tsin: ¿Jant'odha' ti ne'ets ku ejtow, max yab jita' ti in exóbchij? Ani in paka'bédha' a Felipe abal ka k'adhiy ani ka ketlej k'al jajá'.
44008032	Ani ti in pejách an Dhuchlab a xi k'wajat ti in ajiyal pélak axé': Jant'ini' i oveja ko'nél ne'dháj ti tsemláj, Ani jant'ini' i mó' cordero ti in tamét an ét'ol, Antsaná' yab in japiy in wi'.
44008033	Ti in tsa'at bá' yab t'ajchin i bolidh welaxtaláb, Po in yanétal ¿jita' ne'ets ki in ajiy? Kom in ejatal k'alej tixk'adh ti tsabál. (Isa 53:7-10)
44008034	Ani an eunuco in tok'tsiy a Felipe, ani in uluw: Tu lej konchal ti ki in ucha', ¿jita' a xi k'wajat ti in t'ilál an tsu'bidh kawlómej; ti in kwetémtal o jita' píl?
44008035	Ani tám, a Felipe in japiy in wi', ani in tujchij ma ti axé' xi Dhuchlab, in ólchij in Ítkáwintal a Jesús.
44008036	Ani biyat ne'ets ti bél, ulitschik ti bá' jún i ja', ani an eunuco in uluw: Ka met'a', an ja', ¿janéy ti in tank'wiyal abal ki in pujan?
44008037	A Felipe in uluw: Max a belál k'al patal a ichích, a ejtowal. Jajá' tok'tsin ani in uluw: U belál abal a Jesucristo já'its in Tsakámil a Dios.
44008038	Ani in aba' abal ka kubiy an tolilíl púnláb; a Felipe ani an eunuco pa'iy ti ja', ani in pujay.
44008039	Ani tam ti kalejchik ti ja', a Felipe tixk'anáj k'al in Espíritujil an Ajátik, ani an eunuco yabáts wichiy ki in tsu'uw; ani in áyna' in bélil k'al i kulbéltaláb.
44008040	Po a Felipe k'wajatakitsk'ij ti Azoto, ani ju'táj wat'el in ólnál an Ítkáw ti in yánél an bichowchik, ma ti ulits ti Cesarea.
44009001	Xó', a Saulo in ixak'nálej i pikchixtaláb ani ti tsemdhom ti k'al in exóbalilchik an Ajátik, k'alej ti k'al an ok'lek pale',
44009002	ani in konchij i dhuchadh úw abal an sinagogachik ti Damasco, abal max in elálak junchik i inik o i uxum k'al axé' xi áyláb, ki in chi'dha'chik ti wik'nél ti Jerusalén.
44009003	Ani xó', tam ti ne'ets ti bél, ani ulelits ti Damasco, jé'itsk'ij kojnáj k'al jún i tumlix tajaxtaláb ti k'ay'lál.
44009004	Ani ijkan ti tsabál, in ats'a' jún i káw ani uchan: Saulo, Saulo, ¿jale' ti in ájayal?
44009005	Jajá' in uluw: ¿Jita'xe' tatá', Ajátik? Ani an Ajátik in uluw: Naná' já'its in Jesús, a xi tatá' a ájayal, lej t'ojláb abal tatá' ti it tsotsbal k'al an tsajbaxtaláb.
44009006	A Saulo t'elelél ani jik'tsodh in uluw: Ajátik, ¿janéy a lé' ku t'aja'? K'al an Ajátik uchan: Ki it ts'akiy ani ki it otsits ti bichow, ani ne'ets ki it uchan janéy in yajinchal ka t'aja'.
44009007	Ani an inikchik a xi ne'ets k'al a Saulo kubiy ts'ibk'adh, in ats'a'chik an káw po yab jita' in tsu'uw.
44009008	Tám, a Saulo ts'akiy ti tsabál, ani tam ti in lama' in wal, yab jita' in tsu'uw, ani lotoknáj, ódháj ti bichow Damasco,
44009009	ju'táj ti k'wajiy óx a k'icháj yab tsu'ux, ani yab k'apúts ma ni uts'aláts.
44009010	Xó' wa'atsak ti Damasco jún i belom exóbal in bij Ananías; axé' an Ajátik in ucha' ti jún i labidh tsu'bixtaláb: Ananías. Ani jajá' tok'tsin: Tejé' in k'wajat, Ajátik.
44009011	Ani k'al an Ajátik uchan: Ki it kubiy ani ki it k'alej ti bél bichow a xi in bij Bolidh, ani ka aliy ti in k'imá' a Judas, jún a xi in bij Saulo Tarsojíb, kom jajá' k'wajat ti ól,
44009012	ani in tsu'úmal jún i labidh tsu'bixtaláb, jún i inik in bij Ananías, a xi otsel ani in mo'kál in k'ubak ti jajá' abal ka tsu'uxin.
44009013	Tám, a Ananías tok'tsin: Ajátik, u ats'ámal yán in t'ilál abal axé' xi inik, jáy i odhnaxtaláb in t'ajchámal a santo belkáxil ti Jerusalén,
44009014	ani ma tejé' uchbidh k'al an ok'ox pale'chik abal ki in yak'wa' patal a xi in dhájayal a bij.
44009015	Po k'al an Ajátik uchan: Ki it k'alej, kom axé' pél u takudh eyextal, abal ti ki in ne'dhanchij u bij ti in tamét a xi yab Judíochik an ts'álejchik, ani ti k'al in tsakámilchik a Israel.
44009016	Kom ne'ets ku tejwa'médhanchij jáy in yajinchal ki in yajchíkna' ti in ebál u bij.
44009017	Tám, a Ananías k'alej ani otsits ti atáj, ani tam ti in mo'kanchámalits in k'ubak in ucha': Ebchal Saulo, an Ajátik Jesús ti in aba', a xi ti kalénchij ti bél ju'táj ti it tálak, abal ka wichiy a tsu'uxtal ani abal ki it t'uchich k'al an Espíritu Santo.
44009018	Ani wi'pachk'ij jakpachikin ti in tsu'uxtak ejtíl i t'ot'oy, ani tsu'uxin junílek'ij, ani tám, kubiy ani pujan.
44009019	Ani tam ti k'apúmadhits wichiy an tsápláb. Ani a Saulo k'wajiy jún i tsáb, óx a k'icháj k'al an belom exóbalchik a xi k'wajíl ti Damasco.
44009020	Ani wi'pachk'ij in ólnál a Cristo ti sinagogachik, in ulal abal a Jesús já'its in Tsakámil a Dios.
44009021	Ani patal a xi in ats'ál in lej jik'pálak ani in ulal: ¿Yabxe' já'its axé' a xi in tala' pakundhál ti Jerusalén a xi in dhájayal axé' xi bijláb, ani já'its ti chích tejé' abal ki in ne'dha'chik ti wik'nél ti Jerusalén ti k'al an ok'ox pale'chik?
44009022	Po a Saulo in tsápnanchal más, ani in uk'piyal an Judíochik a xi k'wajíl ti Damasco, kom in tajk'adh ólnál abal axé' lej já'its a Cristo.
44009023	Ani tam ti wat'enekits yán a k'icháj, an Judíochik in junkudh tsalpay ki in tsemdha';
44009024	po in kwátsixtalchik in bajuw ki in exla' a Saulo. Ani k'wajatakchik in belkóm an wi'leb k'icháj ani akal abal ki in tsemdha'.
44009025	Tám, an belom exóbalchik in kaldha' akal ani in pa'ba' ti pulik t'i'ab bá' jún i t'oknal.
44009026	Xó' tam ti a Saulo ulits ti Jerusalén, in exálak ka junkun k'al an belom exóbalchik, po k'al ti in yánél ti ts'ejnábak, kom yab belnal abal pélak i belom exóbal.
44009027	Tám, a Bernabé, in kaniy ani in chi'dha' ti k'al an apóstolchik, ani in t'ilchij jant'odha' ti in tsu'uw ani tawnáj k'al an Ajátik ti bél, ani jant'odha' ti Damasco ólnomkáwin k'al i walkadh káw ti in bij a Jesús.
44009028	Ani k'wajiy k'al jajá'chik, kalel ani otsel ti Jerusalén,
44009029	ani in ólnál in bij an Ajátik k'al i walkadh káw, ani tomól tok'tsíx k'al an Griegojíbchik; po k'al jajá'chik lé'nábak ka tsemdháj.
44009030	Tam ti an ebchalábchik in exla', in ne'dha' ma Cesarea ani in aba' ti Tarso.
44009031	Tám, an iglesiachik in ko'oy i koyataláb ti in putát an Judea ani Galilea ani Samaria ani puwelchik; ani xe'etsakchik k'al in jik'éltal an Ajátik, ani k'al in kanatbédhomtal an Espíritu Santo k'wajatak ti yánel.
44009032	Xó' wat'ey, biyat a Pedro k'wajat ti in tsa'biyal patal, chích jayej ti k'al an santo belomchik a xi k'wajíl ti Lidda bichow.
44009033	Ani taná' in ela' jún i inik in bij Eneas, a xi k'wajatak ti in waytal waxik i tamub, kom pélak i tsámbej ya'ul.
44009034	Ani a Pedro in ucha': Eneas, a Jesucristo ti jeldhál; ki it ts'akiy, ani ka ts'ejka' a waytal. Ani wi'pachk'ij ts'akiy.
44009035	Ani patal a xi k'wajíl ti Lidda ani ti Sarón in tsu'uw, ani wenk'onchik ti k'al an Ajátik.
44009036	Xó', ti Jope wa'atsak jún i uxum belom in bij Tabita, a xi uludh ti Griego, Dorcas; axé' xi uxum ok'ádhak k'al i alwa' t'ajnél ani i ts'ejwalixtaláb a xi in t'ajálak.
44009037	Ani wat'ey ti nixé' a k'icháj, jajá' yaw'láts ani tsemets; ani tam ti achidhámejits punuwat ti t'ek'at altáj.
44009038	Xó', kom an Lidda k'wajatak utat ti Jope, an exóbal belomchik in ats'a' abal a Pedro k'wajatak taná', in aba' tsáb i inik abal ka paka'bédháj: Yab ki it owey abal ki it chích ti k'al wawá'.
44009039	Tám, a Pedro kubiy ani k'alej k'al jajá'chik; ani tam ti ulenekits, ne'dháj ti t'ek'at altáj, ani taná' tomtsiyat k'al patal an tsemchidh uxum, uk'nal ani in ólnál an jodhat k'wa'chim ani an wátláb a xi a Dorcas in t'ajálak tam ti k'wajatej k'al jajá'chik.
44009040	Tám, a Pedro in kaldha' eléb ti in yanél, in tudhluw in k'walál ani ólon, ani wilk'in ti k'al an tsemélom in uluw: Tabita, ki it ts'akiy; ani jajá' in lama' in wal, ani tam ti in tsu'uw a Pedro, ketlej,
44009041	ani in pidha' in k'ubak ani in ts'akba'; tám, in kaniy an santo belomchik ani an tsemchidh uxumchik, in kaldha' ejat.
44009042	Axé' k'alej exladh ti in putát Jope, ani yántolom in bela' an Ajátik.
44009043	Ani xó' a Pedro k'wajiy taná' ti bichow Jope yán a k'icháj ti in k'imá' jún i Simón a xi in t'ojonchal an ót'.
44010001	Xó', wa'atsak jún i inik ti Cesarea, in bij Cornelio, pélak i centurión abatnom ti an kwenél bijidh Italiajíb,
44010002	jajá' ani k'al patal ti al in k'imá' pélak i k'ak'nax ani ts'ejnom k'al a Dios, ani in t'ajchal yántolom i ts'ejwalixtaláb an bichówlom, ani lej ólak k'al a Dios ets'ey.
44010003	Xó', jajá' in tsu'uw jún i tajax labidh tsu'bixtaláb, ti beléw in ajumtal a k'icháj, jún in ángelil a Dios a xi otsits ju'táj ti jajá' k'wajat ani uchan: Cornelio.
44010004	Tam, a Cornelio in met'a' ani jik'tsodh in uluw: ¿Janéy, Ajátik? Jajá' in uluw: A ólontal ani a ts'ejwalixtal k'adhinek ti t'ilaxtaláb ti in tamét a Dios.
44010005	Xó, ka aba' i inikchik ti bichow Jope, ani ka kaniy ka chích a Simón, a xi punk'udh bijidh Pedro.
44010006	Axé' k'wajat ti in k'imá' a Simón t'ojnal ót, a xi in kwa'al in k'imá' walte' pulik lejem, jajá' ne'ets ti ucha' janéy a yajinchal ka t'aja'.
44010007	Xó, tam ti kalenekits an ángel a xi k'al ti t'ilbayábak a Cornelio, in kaniy tsáb in abatnanélil ani jún i soldado a xi k'ak'nax ani ets'ey tolmix,
44010008	a xi tam ti in ólchámalits patal, in aba'chik ka k'alej ti Jope.
44010009	Ani ti in aykíl a k'icháj, biyat ne'etsakchik ti bél ani utelits ti an bichow, a Pedro k'adhiy ti ól ti in ók' an atáj, walám ti in akakchíl an oraj.
44010010	Tám, in ats'a' jún i jayil, ani in lé'na' ti k'apul, po biyat ts'ejkancháb, anítsk'ij ti tumlidh tsu'biyat;
44010011	ani in tsu'uw japk'idh an k'ay'lál ani pa'íl jún i yetsej eyextaláb ti jajá' ejtíl jún i toltom a xi wik'at ti tsé'lom in chúm ani pa'báb ti tsabál;
44010012	ani taná' wa'atsak patal i tsé' akán ko'nélchik ani i alte' ko'nélchik ti tsabál ani a xi in belnál in chukulchik ani i ts'itsinchik ti k'ay'lál.
44010013	Ani jún i káw chích abal jajá': Pedro; ki it ts'akiy, ka tsemdha' ani ka k'apuj.
44010014	Tám, a Pedro in uluw: Ajátik, ibáj; kom yab jayk'i' u k'apúmal a xi yab t'okedhach o a xi yab t'okat.
44010015	Ani wichiy junílek'ij an káw ti k'al jajá': A xi a Dios in t'okámal, yabáts ka bijiy ti yab t'okedhach.
44010016	Axé' t'ajan ma óxíl, ani an eyendhanél k'alej bats'udh ti k'ay'lál.
44010017	Xó, biyat a Pedro k'wajat ti jik'padh tsalpax abal janéy in éy an tsu'bixtaláb a xi in tsu'uw, jé'itsk'ij an inikchik a xi a Cornelio in abámal, ani in alimchámal in k'imá' a Simón, kubatchik ti wi'leb,
44010018	ani tsapnédhom, ani in konoyal max taná' k'wajat a Simón a xi in punk'udh bij Pedro.
44010019	Biyat a Pedro k'wajatak ti tsalpopól ti k'al an tsu'bixtaláb, k'al an Espíritu uchan: Ka met'a', ti aliyal óx i inik.
44010020	Tám xó', ki it kubiy ani ki it pa'iy ani ki it k'alej k'al jajá'chik, ani yab ki it jalk'ú' tsalpaxin kom Naná' u abámal.
44010021	Tám, a Pedro pa'iy ki in tsu'uw an inikchik a xi abámej k'al a Cornelio ani in ucha: Ka met'a', naná' já'its a xi k'wajat a aliyal; ¿janéy tam tsalap a kwa'al abal it che'nek?
44010022	Jajá'chik in uluw: A Cornelio, an centurión abatnom, jún i bolidh inik, ani ts'ejnom k'al a Dios, ani alwa' in tejwa' xe'tsintal ti k'al an k'wajílom Judíochik, ts'o'óbliyat k'al jún i santo ángel abal ki it k'alej ti in k'imá' abal ti ats'anchij a káwintal.
44010023	Tám, in ódhachik altáj ani in koydha'. Tam ti chudhey, ts'akiy ani k'alej k'al jajá'chik; ani júnáj k'al talchik i ebchaláb ti Jope.
44010024	Ani ti in aykíl a k'icháj otsits ti Cesarea; ani a Cornelio k'wajatak ti aychix, in tamkuyámal in yanétal ani in utat ja'úbchik.
44010025	Ani tam ti a Pedro otsits, a Cornelio kalej ki in bats'uw; ani pak'lun ti in tamét ani in k'ak'na',
44010026	po a Pedro in ts'akba', ani in ucha': Ki it ts'akiy, kom pél neyej in inik.
44010027	Ani in t'ilómiyal otsits ani in ela' yántolom a xi tamkunének.
44010028	Ani in ucha': Tatá'chik a exlál abal yab walkadh abal jún i Judío inik ki in junkuw o ki in uténchij jún i óweláb; po a Dios ti in tejwa'médhanchámal abal ma ni jún i inik ku bijiy ti yab t'okedhach o ti yab t'okat;
44010029	jaxtám, in chích yab k'al i píl tsalap. Xó', tu konoyalchik ¿janéy tam káw wa'ats abal ti in t'ajchámalchik ki in chích?
44010030	Ani a Cornelio in uluw: In kwa'al tsé' a k'icháj ti a axé' xi k'ij, in k'wajatak ti in k'ak'nax pabil, ani ti beléw in ajumtal a k'icháj biyat in ól tu k'imá', jé'itsk'ij, jún i inik k'al in k'wa'chímal leyoyól, a xi kubiy tu tamét,
44010031	ani in uluw: "Cornelio, a ólontal it ats'anchámejits ani a ts'ejwalixtalábil k'alej t'ilpadh ti in tamét a Dios.
44010032	Jaxtám, ka aba' ti Jope, ani ka kaniy ka chích a Simón, a xi punk'udh bijiyáb ti Pedro; axé' k'wajat ti in k'imá' a Simón a xi t'ojnal k'al an ót', ti walte' pulik lejem; a xi tam ka chích ne'ets ti t'ilbay."
44010033	Jaxtámits, wi'pachk'ij tu abchij an káw, ani a t'ajámal alwa' abal it chích. Jaxtám xó', ti yánél u k'wajat ti in tamét a Dios abal ki ats'a' patal jawa' a xi a Dios ti abátiyámal.
44010034	Tám, a Pedro in japiy in wi', ani in uluw: K'al an chubaxtaláb xó' u exbayal abal a Dios yab in pók'ódh tsu'tal an atiklábchik,
44010035	po kulbél k'al patal an kwenél k'wajílom a xi ts'ejnom ani in t'ajál a xi bolidh.
44010036	A Dios in abchij an káw an tsakamláb Israel, an ólchixtaláb k'al an Ítkáw k'al an koyataláb ti in ebál a Jesucristo (axé' já'its an Ajátik ti k'al patal).
44010037	Tatá'chik a exlál jawa' k'alej t'iladh ti in putát Judea; tujey ma ti Galilea, talbél ti in pujaxintal a xi a Juan in ólna';
44010038	ti in ebál a Jesús Nazaretíb, jant'odha' ti k'al a Dios k'uwiyat k'al an Espíritu Santo ani k'al i ejtodhtaláb, a xi xe'tsin in t'ajál i alwa' t'ajnél ani ti jeldhom k'al patal a xi yajchikidh k'al an Tenekláb, kom a Dios k'wajatak k'al Jajá'.
44010039	Ani wawá' pél u tejwa' tso'óblix k'al patal jawa' a xi in t'aja' ti tsabál Judea ani ti Jerusalén; a xi jajá'chik in tsemdha' tam ti in pala' ti pelk'odhte'.
44010040	Axé' a Dios in ts'akba' ti in óxchíl a k'icháj, ani in t'aja' ka tejwa'méj;
44010041	yab abal patal an bichówlom, po an tejwa' tso'óblixchik a xi a Dios in ok'xidh takuy, já'its wawá' a xi u k'apúts ani u uts'aláts k'al Jajá', talbél ti ts'akiy ti tsemláj.
44010042	Ani tu aba' abal ki ólchij an bichówlom ani ki tejwa' ts'o'óbliychik abal Jajá' já'its a xi a Dios in punuwámal ti juez abal k'al a xi ejat ani a xi tsemnek.
44010043	Já'its axé' a xi patal an tsu'bidh káwlómej in bínál i tejwa' tso'óblixtaláb, abal patal a xi ki in bela' Jajá', ne'ets ki in bats'uw an pakwlanchixtaláb k'al an walabtaláb ti in ebál in bij.
44010044	Biyat a Pedro k'wajatejak in t'ilál axé' xi káw, an Espíritu Santo ijkan ti k'al patal a xi in ats'ál an káwintaláb.
44010045	Ani an belomchik a xi pélak i t'okat kotodh in lej jik'pa', kom patal a xi che'nekak k'al a Pedro, kom in pidhbíl an Espíritu Santo jolchin jayej ti k'al a xi yab Judíochik,
44010046	kom in ats'álakchik káw ti pílchik i káwintaláb ani in puwénchal a Dios.
44010047	Tám, tok'tsin a Pedro: ¿Walám in ejtowal jún jita' ki in tank'wiy an ja' abal yab ka pujan axé'chik a xi in bats'uwámal jayej an Espíritu Santo jant'ini' wawá'?
44010048	Ani in aba'chik abal ka pujayat ti in bij an Ajátik. Tám, paka'bédháj abal ka jilk'onej jún i tsáb, óx a k'icháj.
44011001	Xó', an apóstolchik ani an ebchalábchik a xi k'wajat ti Judea, in ats'a' abal an yab Judíochik in bats'uwámal jayej in káwintal a Dios.
44011002	Ani tam ti a Pedro k'adhiy ti Jerusalén, pejeyat k'al an t'okat kotodh inikchik,
44011003	in ulal: ¿Jale' ti it otsenek ti in k'imá' i inik a xi yab t'okat kotodh ani it k'apúts k'al jajá'chik?
44011004	Tám, a Pedro in tujchij ki in t'ilchij ti in áy jawa' wat'ey, in uluw:
44011005	In k'wajatak ti in ól ti bichow Jope, ani in tumlidh tsu'biyat k'al jún i labidh tsu'bixtaláb; jún i eyextaláb pa'íl ejtíl jún i pulik toltom wik'at ti tsé'lom in chúm ani pa'báb ti k'ay'lál ani chích ma ti naná'.
44011006	A xi tam tu waxa', u t'aja' ti kwentaj, ani u tsu'uw i tsé' akán ko'nélchik ani i alte' dhimalón ko'nélchik ti tsabál ani a xi in belnál in chukul ani i ts'itsinchik ti k'ay'lál.
44011007	Tám, u ats'a' jún i káwintaláb a xi ti in uchál: "Pedro, ki it ts'akiy ka tsemdha' ani ka k'apuj."
44011008	Po naná' u uluw: "Ibáj Ajátik, kom yab jayk'i' u ódhámal tu wi' a xi yab t'okédhach o a xi yab t'okat."
44011009	Tám, an káwintaláb ti k'ay'lál ti in tok'tsiy junílek'ij: "Jawa' a xi a Dios in t'okámal, yabáts ka bijiy ti yab t'okedhach."
44011010	Axé' t'ajan ma óxíl; ani wichiy patal ka dhayk'an ti k'ay'lál.
44011011	Ani tám, wi'pachk'ij óx i inik kubat eléb an atáj ju'táj ti in k'wajatak, a xi abámej ma ti Cesarea.
44011012	Ani an Espíritu ti in ucha' abal ki in k'alej k'al jajá'chik ani yab ki in jalk'ú' tsalpaxin. Ani k'alej jayej k'al naná' axé'chik akak i ebchaláb, ani tám, u otsits ti in k'imá' jún i inik,
44011013	a xi tu ólchij jant'odha' ti in tsu'úmal jún i ángel kubiy ti al in k'imá' ani uchan: "Ka aba' i inikchik ti Jope, ani ka kaniy ka chích a Simón, a xi in punk'udh bijíl Pedro,
44011014	a xi ne'ets ti ólchij an káwintaláb abal ki it k'alej k'ánidh tatá' ani ti in yánél a xi ti a k'imá';"
44011015	ani tam tu tujuw ti in káw, an Espíritu Santo ijkan ti eblim jajá'chik jayej, jant'ini' ti eblim wawá' tam ti tujey.
44011016	Tám, u t'ilpa' an káwintaláb jawa' in uluw an Ajátik: "A Juan pujaxin k'al i ja', po tatá'chik ne'ets ki it pujayat k'al an Espíritu Santo."
44011017	Jaxtám, max a Dios in pidha'chik jayej an Espíritu jant'ini' wawá' a xi i belámal an Ajátik Jesucristo, ¿jita'xe' naná' abal ku ejtow ku tank'wiy a Dios?
44011018	Tam ti in ats'a'chik patal axé' piklanchik ani in witsidh puwenchij a Dios, in ulal: Tám, an yab Judíochik a Dios in pidhál jayej ki in joltiy in biyál xe'tsintal abal ti ejataláb.
44011019	Xó', a xi k'alejchik buk'udh ti in ebál an ájaxtaláb a xi wa'tsin tam ti tsemdháj a Esteban, k'alejchik ma ti Fenicia, ti Chipre ani ti Antiokía, ani yab jita' in ólchal an káwintaláb expidh an Judíochik.
44011020	Po wa'atsak jayej k'al jajá'chik i inik a xi pél i Chiprejíb ani i Cirenejíb, a xi tam ti otsits ti Antiokía in t'ilchijchik an Griegojíb, ani in ólchij in Ítkáwintal an Ajátik Jesucristo.
44011021	Ani in k'ubak an Ajátik k'wajatak k'al jajá'chik, ani lej yán in bela', ani wenk'on ti k'al an Ajátik.
44011022	Ani axé' xi ólnadh káw ulits ma ti in ots'oxtal an iglesia a xi ti Jerusalén, ani in aba'chik a Bernabé ti Antiokía,
44011023	a xi tam ti ulits, ani in tsu'uw in lablidh ts'ejwalixtal a Dios, lej kulbéj ani in kanátlidh tak'biy patal abal k'al patal in ichích ka k'wajiy k'al an Ajátik.
44011024	Kom pélak i lej alwa' inik, ani t'uchat k'al i Espíritu Santo ani k'al i belomtaláb; ani jún i yetsej kwenél punk'un ti k'al an Ajátik.
44011025	Talbél k'alej a Bernabé ti Tarso abal ki in aliy a Saulo; ani tam ti in ela' in chi'dha' ti Antiokía.
44011026	Ani k'wajiychik ti mulkunal taná' putat jún i tamub k'al an iglesia, ani in exóbchij lej yán i k'wajílom. Ani an exóbal belomchik ti Antiokía k'a'ál bijiyatchik ti Cristiano.
44011027	Ti tiwa' a k'ichájchik pa'iy ti Antiokía i tsu'bidh káwlómejchik a xi tál ti Jerusalén.
44011028	Ani kubiy jún a xi in bij Agabo, ani tso'óblixin k'al an Espíritu abal ne'etsak ka wa'tsin jún i jayil ti in putát an k'wajchidh tsabál. Axé' wat'ey ti in k'ijil a Claudio Cesar.
44011029	Tám, an exóbal belomchik, k'alek'ij jant'ini' in kwa'al, in junkudh tsalpay ki in abchij an tolmixtaláb an ebchalábchik a xi k'wajíl ti Judea.
44011030	Ani antsaná' in t'aja'chik jayej, in abchij an yejtselábchik ti k'al in k'ubak a Bernabé ani k'al a Saulo.
44012001	Xó', ti nixé' xi k'ij, an ts'álej Herodes in abátiy abal ka ódhelnáj junchik a xi ti iglesia.
44012002	Ani in tsemdha' k'al i nakat kutsíl a Jacobo, in ebchal a Juan.
44012003	Ani kom in tsu'uw abal an Judíochik in kulbétna', k'alej in yak'wál jayej a Pedro. Nixé' xi k'ij, pélak in k'ijil an yab levaduralidh bok'ól.
44012004	Ani tam ti in yak'wámalits, in baliy ti wik'axte', ani in bína' ti k'al tsé' kwenél ti tsé'chik i soldado abal ka beletnáj; in lé'ak ki in kaldha' ti in tamét an bichówlom tam ka wat'ey an ajib Pascua.
44012005	Tám, a Pedro k'wajatak beletnadh ti wik'axte', po an iglesia yabák koyol ti ól k'al a Dios ti in ebál jajá'.
44012006	Ani nixé' xi akal, tam ti a Herodes ne'etsak ki in kaldha', a Pedro k'wajatak wayámadh ts'ejelidh k'al tsáb i soldado wik'at k'al tsáb i punchichik pat'ál ts'áj ani an beletnom ti wi'leb k'wajatchik in belkóm an wik'axte'.
44012007	Ani jé'itsk'ij, in ángelil an Ajátik chích ani jún i tajáx tajk'an ti wik'axte', ani kwadhchin in tsoyíl a Pedro abal ka ejtsin ani uchan: Ki it ts'akiy dhubatk'ij. Ani an punchichik pat'ál ts'áj ijkachikin ti in k'ubak.
44012008	Ani uchan k'al an ángel: Ki it wík'lin ani ka wik'a' a pajab. Ani antsaná' in t'aja'. Ani uchan: Ki it wátin ani ti ki in áyna'.
44012009	Ani tam ti kalejits, in ayokna'; ani yabák in exlál max chubax jawa' a xi in t'ajál an ángel, po in tsalpayalak abal in tsu'tal jún i labidh tsu'bixtaláb,
44012010	ani tam ti in wat'enchij an beletnomchik a xi k'a'ál ani in tsabchíl, ulitschik ti pat'ál wi'leb a xi kalel ti bichow, ani kwetém japk'in; ani tam ti kalenekits, in wat'enchij jún i bél bichow; ani wi'pachk'ij an ángel tixk'an ti k'al jajá'.
44012011	Tam ti in t'aja' ti kwentaj a Pedro, in uluw: Xó', chubax u exbayal abal an Ajátik in aba' in ángelil abal ti in jek'ondha' ti in k'ubak a Herodes, ani patal jawa' an bichow Judío in aychalak ku wat'a'.
44012012	Ani tam ti in ejtiyámalits antsaná', k'alej ti in k'imá' a María, in mím a Juan a xi in kwa'al in punk'udh bij Marcos, ju'táj ti k'wajatak yántolom mulkudh ti ól.
44012013	Ani tam ti a Pedro tsapnédhomáts ti eléb wi'leb, jún i tsakam chidhan a xi in bij Rode kalej ki in ats'a'.
44012014	Ani tam ti in exlanchij in káwintal a Pedro, k'al i kulbéltaláb yab in japiy an wi'leb, po adhláts altáj, in ólna' abal a Pedro k'wajat ti wi'leb.
44012015	Jajá'chik in ucha: ¡Tatá' it olmadh! Po an chidhan in lujat ulal abal lej aníts. Tám, in uluwchik: Pél in ángelil.
44012016	Po a Pedro in áynanchal ti tsapnédhom; ani tam ti in japiychik, ani in tsu'uw, in lej jik'pa'chik.
44012017	Po, jajá' in t'ajchij k'al in k'ubak abal ka ts'ibk'anchik; tám, in ólchij jant'odha' ti kaldháj k'al an Ajátik ti wik'axte'; ani in ucha': Ka ólchij a Jacobo ani an ebchalábchik abal ki in exla' axé'. Tám, kalej ani k'alej píl i k'wajtaláb.
44012018	Xó', tam ti chudhey, wa'tsin jún i pulik xamk'untaláb k'al an soldadochik abal janéy wat'ey k'al a Pedro.
44012019	Ani tam ti a Herodes in alwa' aliyámalits ani yab in ela', ani tam ti in wilk'idh konówiyámalits an beletnomchik in aba' abal ka ne'dháj ti tsemdháb. Talbél pa'iy ti Cesarea kom k'wajatak ti Judea, ani taná' jilk'on.
44012020	Xó, a Herodes k'wajatak tsakúl k'al an Tirojíb ani k'al an Sidóníb; jajá'chik chích junkukudh ani in pajámidh k'ambiyámal a Blasto, an utat kó'bitsix k'al an ts'álej, in konchalak i koyataláb kom in k'wajíl tsabálil pijchincháb k'al in tsabálil an ts'álej.
44012021	Ani ti jún i pejadh k'ij, a Herodes k'wa'chimadh k'al in ts'alat k'wa'chímal, ketlej ti tribuno koytaláb ani in bína' jún i pulik alabél t'ilab,
44012022	ani an bichówlom dhájan: Axé' yab in káwintal i inik, po pél in káwintal a Dios.
44012023	Ani wi'pachk'ij ts'ojbédháj k'al jún in ángelil an Ajátik, kom yab in pidha' i witsidh puwenchixtaláb a Dios; ani tsemets k'apudh k'al yántolom i dhúm.
44012024	Po in káwintal an Ajátik ne'ets puwel ani yánel.
44012025	Ani a Bernabé ani a Saulo kalej ti Jerusalén ani wichiy; tam ti in putuwchik in k'ak'nadh t'ojlábil, ani in chi'dha' jayej a Juan, a xi in punk'udh bij Marcos.
44013001	Xó', wa'atsak ti iglesia taná' ti Antiokía, i tsu'bidh káwlómejchik, i exóbchixchik, a Bernabé, a Simón a xi bijiyábak ti T'unu', a Lucio Cirenejíb, a Manaén a xi junax yejey k'al a Herodes tsé'chíláb ts'álej ani a Saulo.
44013002	Biyat axé'chik in k'ak'nadh t'ojonchal an Ajátik ani pabilak, an Espíritu Santo in uluw: Ti ki in pílmédhanchij a Bernabé ani a Saulo abal k'al an t'ojláb ju'táj ti Naná' u kaniyámal.
44013003	Ani tam ti pabilámadhits ani ólonénekits ani in mo'kanchij in k'ubak, in tak'iychik.
44013004	Antsaná' abadh k'al an Espíritu Santo, pa'iychik ti Seleucia; ani taná' dhemat beláts ti Chipre.
44013005	Ani tam ti ulits ti Salamina, in ólna' in káwintal a Dios ti in sinagogajilchik an Judío; ani in kwa'alak jayej a Juan ti in tolmiwál.
44013006	Ani tam ti in wat'enchámal ti in putát an isla tsabál ma ti Pafos bichow, in ela' jún i Judío labidh k'ambix, janam tsu'bidh káwlómej in bij Barjesús,
44013007	axé' k'wajatak k'al an procónsul éyal Sergio Paulo, jún i tsalpadh inik. Axé' in kaniy a Bernabé ani a Saulo ani in lé'ak ki in ats'a' in káwintal a Dios.
44013008	Po t'ok'bayábak k'al a Elimas, an labidh k'ambix (kom antsaná' in bij max wiladhak), ani in lé'ak ki in ówmédha' an procónsul éyal ti k'al an belomtaláb.
44013009	Tám, a Saulo, a xi jayétsej a Pablo, t'uchat k'al an Espíritu Santo in tsapik met'a',
44013010	in uluw: ¡Ay tatá'! T'uchat k'al patal i k'ambixtaláb, ani k'al i k'ambix kwé'taláb, tsakámil i Tenekláb, tomólnax k'al patal an bolidhtaláb, ¿jayk'i' ti ne'ets ka jila' ka odhchij in bolidh bélil an Ajátik?
44013011	Jaxtám, xó' ka tsu'uw, in k'ubak an Ajátik k'wajat abal ti tomólna', ani ne'ets ki it jok'tsebéj ani yab ne'ets ka tsu'uw a k'icháj ti jún i k'ij. Ani wi'pachk'ij ijkan jún yajujúltaláb ani i yik'wáx ani xe'tsin in aliyal jita' k'al ti ka lotoknáj.
44013012	Tám, ti an procónsul éyal in tsu'uw janéy a xi wat'ey, in bela', jik'padh k'al in exóbchixtal an Ajátik.
44013013	Tam ti a Pablo ani in junkuwálchik dhemk'adh beláts, in jila' Pafos, ulits ti bichow Perge, Panfilia tsabál; taná' a Juan pílméj ti k'al jajá'chik, ani wichiy ti Jerusalén.
44013014	Po jajá'chik wat'ey ti bichow Perge, ani ulits ti bichow Antiokía, Pisidia tsabál, ani otsits ti sinagoga, ti jún i k'ak'nadh k'icháj ani ketlejchik.
44013015	Ani talbél tam ti in ajiyámalits an Éylidhkáw ani an Tsu'bidh káwintaláb, an ok'lómejchik k'al an sinagoga in aba' ani in ucha': Inik ebchalábchik, max a kwa'al jún i kanátlidh tak'bixtaláb abal k'al an bichow, ki it káwin.
44013016	Tám, a Pablo kubiy, in t'ipoy k'al in k'ubak abal ka kwék'ijchik, ani in uluw: Inik Israelíbchik, ani a xi in ts'ejnál a Dios, ka ats'a'.
44013017	In Diosil an bichow Israel, in takuy i pay'lómchik, ani in puwedhanchij in éy, tam ti k'wajatej ti óweláb tsabál Egipto, ani k'al in okób dhayach in kaldha' taná'.
44013018	Ani ti jún i k'ij, já'its, ma tsáb inik i tamub in kuxunchij ti joltom tsabál;
44013019	ani tam ti in tala'bédhámalits búk i kwenél k'wajílom ti tsabál Canaan, in label pidhóblidh pidha'chik an tsabál.
44013020	Ani talbél, wat'ey walám 450 i tamub, in pidha'chik i juez éyalchik ma ti k'al an tsu'bidh káwlómej Samuel.
44013021	Ani tám, in konoychik jún i ts'álej, ani k'al a Dios pidhan jún i inik, ti Benjamín kwenél kwenchaláb, a Saul, kwitól Sis, ti ts'álej ma tsáb inik i tamub.
44013022	Ani tam ti a axé' tixk'áj, dhayan a David ti ts'álej, a xi ma in bína' jayej i tejwa' tsu'bixtaláb, in uluw: U elámal a David, in tsakámil a Isaí, jún i inik ejtíl Naná' u ichích, (Sal 89:20; 1Sa 13:14) a xi ne'ets ki in t'aja' patal u awiltal.
44013023	Ti a axé' in tsakámil, jant'ini' an ok'xidh uludhtaláb, a Dios in ts'akba' a Jesús, an k'ánix abal k'al an Israelíb;
44013024	ok'xidh chích, a Juan ani in ólna' in pujantal abal ka joltiy a biyál xe'tsintal ti in yánél an bichow Israel,
44013025	po tam ti a Juan in putundhálits in áylábil, in uluw: "¿Jita'xe' a tsalpayal naná' u éy? Naná' yab in Ajátik. Po ka tsu'uw, ta'tál jún talbél a xi yab in tomnál naná' ku wilchij in pajab ti in akan."
44013026	Inik ebchalchik, tsakamláb k'al in yánél xits'ál a Abraham, ani jita'k'ij a xi in ts'ejnál a Dios, tatá'chik it abchinének an káw abal axé' xi k'ánixtaláb.
44013027	Kom an k'wajílomchik ti Jerusalén, ani in ok'lékilchik, kom yab in exla' a Jesús ma ni in káwintal an tsu'bidh káwlómejchik a xi ajiyáb patal an k'ak'nadh k'icháj, in t'aja' ka putun tam ti in weladh jolbiy,
44013028	ani ma anákej yab in elchij in jolbíl abal ka tsemets, in konchijchik a Pilato abal ki in tsemdha'.
44013029	Ani tam ti putunénekits patal a xi k'wajatak dhuchadh ti Jajá' in ebál, in pa'ba'chik ti te', ani in k'wajba' ti jolimtaláb;
44013030	po a Dios in ts'akba' ti an tsemláj.
44013031	Ani tsu'tat, ti yántolom a k'icháj k'al a xi junax ti k'adhiy ma Galilea abal Jerusalén, ani jajá'chik xó' pél i tejwa' tso'óblix ti k'al an bichówlom.
44013032	Ani wawá', i ólnál weyej an Ítkáw, nixé' xi ok'xidh uludhtaláb a xi pidhan i pay'lómchik,
44013033	ani xowé' a Dios in putuwámal axé' xi káwintaláb, ti k'al wawá' tu tsakamláb, kom in ts'akbámal a Jesús, jant'ini' k'wajat dhuchadh ti in tsabchíl an Salmo: Tatá' pél tu Tsakámil, Xowé' Naná' tu wa'tsindhámal. (Sal 2:7)
44013034	Ani kom in ts'akba' ti tsemláj abal yabáts jayk'i' ka wichiy ka odhej, antsé' in uluw: Ne'ets tu pidha'chik an putudh ok'xidh uludhtaláb a xi bijchidh a David. (Isa 55:3)
44013035	Jaxtám in ulal jayej ti píl i Salmo: Yab ne'ets ka jila' a Santo Tsakámil ki in tsu'uw i odheltaláb. (Sal 16:10)
44013036	Kom a David k'al an chubaxtaláb tam ti t'ojon k'al in juntal xits' k'wajílom jant'ini' a Dios in awiltal, wayits ani joliyat junkudh k'al in pay'lómchik ani in wat'a' i odheltaláb;
44013037	po nixé', a xi a Dios in ts'akba', yab in wat'a' i odheltaláb.
44013038	Jaxtám inik ebchalchik, ka exla', abal k'al Jajá' ti in ebál it ólcháb i pakwlanchixtaláb k'al a walab,
44013039	ani patal ju'táj ti yab in ejtow ti bolidhmédha' in Éylidh Káwintal a Moisés, k'al Jajá', patal a xi in belál bolidhmédháb.
44013040	Jaxtám ka lej met'a', abal yabák ka chích ti tatá'chik jawa' uludh ti an Tsu'bidh káwintaláb:
44013041	Ka met'a', telaxchik, Ani ki it jik'pan ani ki it t'ajat taley; Kom naná' u t'ajál jún i t'ojláb ti a k'ichájilchik, Jún i t'ojláb a xi ma ni yab t'ajat ne'ets ka bela' Max jita' ti ólchij. (Hab 1:5)
44013042	Tam ti kalejchik ti in sinagogajil an Judíochik, k'al a xi yab Judíochik paka'bédhábak abal ti in aykíl an k'ak'nadh k'icháj ka ólchinejk'ij axé' xi káwintaláb.
44013043	Xó' tam ti in tak'iyámalits an mulkunél, yántolom i Judíochik, ani i k'ak'nax wenk'onélom ts'at'énchat a Pablo ani a Bernabé, a xi in t'ilbayal, ani in pajámiyal abal ka k'wajiychik k'al in lablidh ts'ejwalixtal a Dios.
44013044	Ti in aykíl an k'ak'nadh k'icháj mulkun walám ti in yánél an bichow abal ki in ats'a' in káwintal a Dios.
44013045	Po tam ti an Judíochik in tsu'uw an mulkunél, dhayk'an in kanat pa'ixnomtal, ani tomólnadh káwin k'al a xi in ulal a Pablo, tomólnax káw ani at'ax káwílax.
44013046	Tám, a Pablo k'al a Bernabé káwin k'al i walkantaláb, in uluw: Yejentálak abal tatá'chik ok'ox ki it t'ilchin in káwintal a Dios, po kom a pojkál, ani a weladh tsalpayal abal yab in tomnál ka ko'oy an ets'ey ejataláb, xó' ka tsu'uw, wawá' u wilk'inal ti k'al an yab Judíochik.
44013047	Kom antsé' tu abámal an Ajátik: Tu punuwámal ti it tajaxtaláb ti k'al an yab Judíochik Abal ka ne'dha' an k'ánixtaláb ma ti in taltal an tsabál. (Isa 49:6)
44013048	Tam ti in ats'a' axé', an yab Judíochik lej kulbéj, ani in witsidh puwenchal in káwintal an Ajátik, ani in bela' patal a xi k'wajat uchbidh abal k'al an ets'ey ejataláb.
44013049	Ani in káwintal an Ajátik lej buk'elak ti in putát ti nixé' xi tsabál.
44013050	Po an Judíochik in xamk'uw an k'ak'nax ani i wat'adh exladh uxumchik, ani an ok'óxlom k'al an bichow, ani in dhayk'a' i ájaxtaláb ti k'al a Pablo ani a Bernabé, ani in kaldha'chik ti in walte' tsabálil.
44013051	Tám, jajá'chik in tiniy an pojodh ti in akan ti in tomól jajá'chik, ani k'alej ti Iconio bichow.
44013052	Ani an belom exóbalchik k'wajatak t'uchat k'al i kulbéltaláb, ani k'al an Espíritu Santo.
44014001	Xó', wat'ey ti Iconio bichow, a Pablo ani a Bernabé, tam ti otsitschik ti in sinagogajil an Judíochik, ani ólnomkáwin, ani jún i pulik mulkunél in bela', i Judíochik ani i Griegochik.
44014002	Po an Judíochik a xi yab belom, in xamk'uw ani in odhchij in kanatal an yab Judíochik, abal ka tomólnáj an ebchalábchik.
44014003	Jaxtám, k'wajiychik taná' lej owat, walkadh in káwintal k'al in tsáp an Ajátik, a xi in bínál in káwintal k'al i tejwa' tso'óblixtaláb já'its an lablidh ts'ejwalixtaláb, in pidhál ki in t'aja' k'al in k'ubakchik yán i labidh tsu'bixtaláb ani i jik'paxtaláb.
44014004	Po an mulkunél ti bichow k'wajatak lewadh, jún i kwenél k'wajatak k'al an Judíochik ani júnakej k'wajat k'al an apóstolchik.
44014005	Po tam ti an Judíochik ani a xi yab Judíochik, junkun k'al in ok'lékil, in junkudh tsalpaychik abal ki in odhna' ani ki in ábay k'al i t'ujub,
44014006	tam ti in exbaychik, in dhubchij an bél ti bichow Listra ani ti Derbe, ti Licaonia tsabál ani ti in tonídh nixé' xi tsabál,
44014007	ani taná' in ólnálak an Ítkáw.
44014008	K'wajatak taná' ti Listra, jún i inik ketél, yab tsáplidh in akan, tsámbej ma ti in wa'tsintal, a xi ma ni jayk'i' yabák belámadh.
44014009	Axé' in ats'a' a Pablo ti káw, ani a Pablo in tsapik met'a', ani in tsu'uw abal in kwa'al i belomtaláb abal ka jeley,
44014010	in uluw k'al i janidh káwintaláb: Ki it kubiy bolidh k'al a akan. Ani t'ikts'on ani beláts.
44014011	Tám, ti in tsu'uw an bichówlom jawa' a xi a Pablo in t'aja', janidh káwinchik, in uluw ti Licaonia káwintaláb: I dioschik ejtíl i inik pa'inek ti wawá'.
44014012	Ani a Bernabé bijiyábak ti Zeus, ani a Pablo ti Hermes, kom já'itsak an ok'ox kawlómej.
44014013	Ani in pale'il a Zeus, a xi in tiyópanil k'wajatak ti in tamét in bichówilchik, in chi'dha' i toro ko'nélchik ani i t'idhach wits ti wi'lebchik, ani in lé'ak ki in t'aja' i tsemdhanéltaláb junkudh k'al an bichówlom.
44014014	Tam ti an apóstolchik, já'its a Pablo ani a Bernabé in ats'a', in mits'a' in k'wa'chímal, ani adhláts ti k'al an mulkunél ki in tsapik dhájay,
44014015	in ulal: Inikchik, ¿jale' ti a t'ajál axé'? Wawá' weyej pél u inik ejtíl tatá'chik, ani tu ólchal abal ti k'al axé' xi jolátaláb ki it wenk'on ti k'al an ejat Dios, a xi in t'ajámal an k'ay'lál ani an tsabál, ani an pulik lejem, ani patal a xi k'al ti k'wajchidh.
44014016	A xi ti wat'enek an biyál k'ij, in walkanchij ti in yánél an kwenél k'wajílomchik ka xe'tsin ti in kwetém bélil;
44014017	po ma anákej, yab in jila' yab ka tejwa' tso'óblixin, já'its, in t'aja' a xi alwa', tu abchij i áb ti k'ay'lál ani i walíláb ti in k'ijil, tu t'uchiyámal k'al i k'apnél ani k'al i kulbéjintaláb ti ichích.
44014018	Ani k'al axé' xi káwintaláb, lej pama'tal in ejtow ki in koydha' an mulkunél abal yab ka t'ajchin i ts'akchix tsemdhanéltaláb.
44014019	Po junchik i Judío chích ma ti Antiokía ani ti Iconio ani in pajámiy k'al an káw an mulkunél, ani tám, in ábaychik a Pablo k'al i t'ujub, ani in bodhondha' ti eléb bichow, kom in tsalpayal k'wajat tsemnek.
44014020	Po tomtsiyat k'al an belom exóbalchik, kubiy ani otsits ti bichow; ani ti in aykíl a k'icháj k'alej k'al a Bernabé ti Derbe bichow.
44014021	Ani tam ti in ólnámalits an Ítkáw ti nixé' xi bichow, ani in exóbindhámal yántolom i belom, wichiychik ti Listra, ti Iconio, ani ti Antiokía,
44014022	in tsáplinchal in alma ichích an exóbalchik ani in kanat tak'bidh tawnál abal ki in áyna' an belomtaláb, ani in uchál: Yán i ni'adh yajchikixtaláb i yajinchal ki wat'enchij ma ku otsits ti in ts'álejlábil a Dios.
44014023	Ani tam ti in takudh punuwámal i yejtselábchik ti k'alek'ij an iglesiachik, ani ólonchik k'al i pabiltaláb, in bína' ti in k'ubak an Ajátik a xi in belámalchik.
44014024	Ani in wat'enchij Pisidia, ulitschik ti Panfilia tsabál;
44014025	ani tam ti in ólnámalits an káwintaláb ti bichow Perge, pa'iy ti bichow Atalia;
44014026	ani ti taná' dhemat beláts ma ti Antiokía, ju'táj ti abadh bínámej k'al in lablidh ts'ejwalixtal a Dios abal k'al an t'ojláb a xi in putundhámalchik.
44014027	Ani tam ti ulenekits, ani tamkudh an iglesia, in t'ilchijchik jáy i pulik t'ajnél jawa' a Dios in t'ajámal k'al jajá'chik, ani jant'odha' ti japchinének an wi'leb an yab Judíochik abal k'al an belomtaláb.
44014028	Ani k'wajiychik taná' owat i k'ij k'al an belom exóbalchik.
44015001	Xó', tám, junchik a xi tálak ti Judea, in exóbchal an ebchalábchik: Max yab ki it t'okat kotonchik jant'ini' in k'ak'nadh t'ajnélil a Moisés, yab a ejtowal ki it k'alej k'ánidh.
44015002	Jaxtám, tam ti a Pablo ani a Bernabé in ko'oy jún i tomólnáxtaláb ani i tamat ucháxtaláb yabk'ij abal wé' k'al jajá'chik, tám, in tsalpaychik abal a Pablo k'al a Bernabé ka k'adhiy ti Jerusalén junkídh k'al k'e'atchik, ti k'al an apóstolchik ani ti k'al an yejtselábchik abal k'al axé' xi káw.
44015003	Xó', tam ti kaldhámejitschik ti bél k'al an iglesia, wat'ey ti Fenicia ani ti Samaria tsabál, in t'ilchal in wenk'ontal an yab Judíochik, ani i pulik kulbéltaláb in t'ajchal ki in ko'oy patal an ebchalábchik.
44015004	Ani tam ti ulits ti Jerusalén, bats'uwatchik k'al an iglesia ani k'al an apóstolchik, ani k'al an yejtselábchik, ani in ólna' patal jawa' a Dios in t'ajámal k'al jajá'chik.
44015005	Po kubiy junchik a xi pélak in yanétal an Fariseo, a xi in belámal ani in ulal: Yejentál ka t'okat kotonchik ani ka aban ki in t'aja' in Éylidh Káwintal a Moisés.
44015006	Tám, an apóstolchik ani an yejtselábchik tamkun abal ki in ts'o'óbna axé' xi káw.
44015007	Xó', tam ti dhayk'an jún i pulik tok'tsíxtaláb, kubiy a Pedro, ani in ucha': Inik ebchalábchik, tatá' a exlál abal xó' biyálitsk'ij, a Dios in takuy an yab Judíochik abal ki in ats'a' ti naná' tu wi' an Ítkáw ani ki in bela'.
44015008	Ani a Dios, an exlom ichichláb, in pidha'chik i tejwa' tso'óblixtaláb, tam ti in pidha'chik jayej an Espíritu Santo jant'ini' wawá';
44015009	ani ma ni jún i pók'ódhtaláb in ko'oy k'al wawá' ani k'al jajá'chik, k'al an belomtaláb in t'okedhanchijchik in ichích.
44015010	Ani tám, xowé, ¿jale' ti a tilibnál a Dios, a punchal ti in núk' an belom exóbalchik i yugo kitáláb a xi ma ni i pay'lómchik ani ma ni wawá' i ejtowámal ki ne'dha'?
44015011	Po i belál abal k'al in lablidh ts'ejwalixtal an Ajátik Jesucristo ne'ets ku k'alej k'ánidh, jant'ini' jajá'chik jayej.
44015012	Tám, ti in yánél an mulkunél ts'ibk'an, ani in ats'ál jawa' a Bernabé ani a Pablo, in t'ilál, jáy i labidh tsu'bixtaláb ani i jik'paxtaláb a Dios in t'ajámal ti k'al an yab Judíochik ti in éy jajá'chik.
44015013	Talbél, tam ti ts'ibk'anchik, a Jacobo tok'tsin ani in uluw: Inik ebchalábchik, ti ki in ats'a'.
44015014	A Simón in t'ilámal jant'odha' a Dios ti k'a'ál in tsa'biy an yab Judíochik, abal ki in kaldha' jún i bichow abal k'al Jajá' ti in bij;
44015015	k'al axé' u junkuxnal an káw ti an Tsu'bidh káwintaláb, jant'ini' k'wajat dhuchadh:
44015016	Talbél a axé' ne'ets ki in wichiy Ani ne'ets ku kubchij in dhibk'odh k'wajtalábil a David, a xi ijkadhak; Ani ne'ets ku ts'ejkanchij a xi pakludh, Ani ne'ets ku ts'akbanchij jún kalat juníl;
44015017	Abal an inikchik a xi jilk'ochiknének ki in aliy an Ajátik, Ani patal an yab Judíochik ju'táj ti in dhájchinal u bij, In ulal an Ajátik, a xi in t'ajál patal axé'. (Am 9:11-12)
44015018	A Dios exlanchidh patal in t'ojlábil ma ets'ey k'ij.
44015019	Jaxtám, naná' u weladh tsalpayal, yab ka it'ixbédha' an yab Judíochik a xi wenk'onal ti belom k'al a Dios;
44015020	po ka dhuchunchat abal ka pílméjchik ti k'al in at'axbéltal an dhulkuts dioschik, ti k'al an alk'idh ko'óxtaláb, ti k'al a xi dhut'udh, ani ti k'al i xits'.
44015021	Kom a Moisés in kwa'al jita' k'al ka ólnanchat in káwintal ti sinagogachik ma biyál an k'ij, ti k'alek'ij an bichow, ju'táj ti ajincháb patal an k'ak'nadh k'icháj.
44015022	Tám, an apóstolchik ani an yejtselábchik k'al ti in putát an iglesia in alwátna' abal ki in takuy i inik ti jajá'chik, ani ki in aba' ti Antiokía k'al a Pablo ani a Bernabé. Já'its a Judas, a xi in punk'udh bijíl Barsabas, ani a Silas, ok'óxlom inikchik ti k'al an ebchaláb;
44015023	ani in dhucha' jún i dhuchlab abal ki in ne'dha' jajá'chik: An apóstolchik ani an yejtselábchik ani an ebchalábchik, Abal an ebchalábchik a xi yab Judío a xi k'wajat ti Antiokía, ani ti Siria, ani ti Cilicia. Tsapnédhomtaláb.
44015024	Xó', kom i ats'ámal abal talchik a xi kalenek ti wawá', ti it'ixbedhámal k'al i káw, ti t'ajchámal ka xamk'un a alma ichích, ti abámal ki it t'okat koton ani ka t'aja' an Éylidhkáw, a xi wawá' yab i abámal.
44015025	I alwátna' k'al i junkudhtaláb abal ki takuy i inikchik, ani ki aba' ti tatá'chik k'al i k'ánidhowál, já'its a Bernabé ani a Pablo,
44015026	inikchik a xi in yajchik binámal in ejatal k'al ti in ebál in bij i Ajátik Jesucristo.
44015027	Tám, xó', i abámal a Judas ani a Silas, a xi ne'ets jayej ti ólchij k'al in káwintal abal ka tso'óbna'.
44015028	Kom an Espíritu Santo in alwatnámal ani wawá', abal yab tu punchij píl más i kitáláb expidh axé' a xi yejentál.
44015029	Abal yab ka taka' a xi tsemdhach ts'akchixnámej k'al an dhulkuts dios, ma ni i xits', ma ni a xi dhut'udh, ani ma ni i alk'idh ko'óxtaláb. Max a beletnál ti a ba' ti k'al axé'chik, a t'ajál alwa'. Ki it alwa' k'wajiychik.
44015030	Tám, a xi abanchik, pa'iy ti Antiokía; ani in tamkuy an mulkunél, ani in pidha' an dhuchlab.
44015031	A xi tam ti in ajiyámalits, lej kulbéj k'al an kanatbédhomtaláb.
44015032	Ani a Judas ani a Silas kom pélak jayej i tsu'bidh kawlómej, in kanat tak'biy an ebchaláb ani in kublalaychik k'al yán i káwintaláb.
44015033	Ani tam ti wat'enekits jún i wé' i k'ij, an ebchalábchik in tak'iy abal ka k'alej ti k'al an apóstolchik k'al i koyataláb.
44015034	Po a Silas in tsalpay abal alwa' ka jilk'on taná'.
44015035	Ani a Pablo ani a Bernabé in áynanchij ti Antiokía, ti exóbchix k'al in káwintal an Ajátik ani in ólnál an Ítkáw aniyej k'al yán jita'k'ij.
44015036	Ani talbél, tam ti wat'ey a k'icháj, a Pablo in ucha' a Bernabé: Wanaj ku wichiy ki tsa'biy an ebchalábchik ti patal an bichowchik, ju'táj ti ólnámal in káwintal an Ajátik, abal ki tsu'uw jant'odha' k'wajatchik.
44015037	Ani a Bernabé in lé'ak abal ki in ne'dha' k'al jajá'chik a Juan, a xi in punk'udh bij Marcos;
44015038	po a Pablo in tsalpayalak abal yab in tomnál ki in ne'dha' k'al jajá'chik a xi k'al ti joltiyat ti Panfilia tsabál, ani yab júnáj ti k'al an t'ojláb;
44015039	ani in ko'oychik jún i tsapik tomólnáx káw kej ma buk'láxin. Tám, a Bernabé in kaniy a Marcos, dhemat k'alej ti Chipre.
44015040	A Pablo in takuy a Silas, k'alej bínadh k'al an ebchalábchik ti k'al in lablidh ts'ejwalixtal an Ajátik,
44015041	ani k'alej ti Siria ani ti Cilicia, in tsapikmedhál an iglesiachik.
44016001	Tám, ulits ti Derbe ani ti Listra, ani xó' taná', k'wajatak jún i belom exóbal in bij Timoteo, in tsakámil jún i uxum in yanétal an Judíochik ani belom, po in pay'lóm pélak i Griego.
44016002	Jajá' exlómtejak abal alwa' in tejwa' xe'tsintal k'al an ebchalábchik a xi k'wajat ti Listra ani ti Iconio.
44016003	Axé', a Pablo in lé'na' abal ka k'alej k'al jajá', ani in ne'dha' ki in t'okat kotoy k'al ti in ebál an Judíochik a xi k'wajat ti nixé' xi tsabál, kom patal in exlál abal in pay'lóm pélak i Griego.
44016004	Ani biyat wat'el ti bichowchik, in bínál an éylidh abatnaxtaláb, a xi an apóstolchik ani an yejtselábchik a xi k'wajat ti Jerusalén in tsalpadh binámal abal ka putuwat.
44016005	Antsaná', an iglesiachik tsapikmél k'al an belomtaláb, ani chudhél yánel in ajidhtal an belomchik.
44016006	Ani in wat'enchij Frigia ani an Galacia tsabál, taná' t'apchin k'al an Espíritu Santo abal yab ki in ólna' an káwintaláb ti Asia.
44016007	Ani tam ti ulits ti Misia, in exa'chik ka k'alej ti Bitinia tsabál, po yab walkáj k'al an Espíritu.
44016008	Ani tam ti in wat'enchámalits Misia tsabál, k'alejchik alál ti Troas bichow.
44016009	Ani tam ti aklej tsu'biyat a Pablo k'al jún i labidh tsu'bixtaláb. Jún i Macedonio inik k'wajatak kubat ti paka'bédháb ani in ulal: Ki it wat'ey ti Macedonia ani tu ku tolmiy.
44016010	Ani tam ti in tsu'uw an labidh tsu'bixtaláb, wi'pachk'ij i lubchij abal ku k'alej ti Macedonia tsabál, i lej exlál abal an Ajátik tu kaniyal abal ki ólchijchik an Ítkáw.
44016011	Tám, u kalej ti Troas, u dhemk'adh k'alej bolidh ti Samotracia, ani tam ti chudhey ti Neápolis bichow,
44016012	ani taná' ma Filipos (k'álnadh k'al an Romanojíb), já'its an ok'ox bichow ti Macedonia tsabál, ani taná' u k'wajiy jún, tsáb u óx a k'icháj.
44016013	Ani jún i k'ak'nadh k'icháj, u kalej eléb bichow, walte' pulik itse', ju'táj ti t'ajnal an ólontaláb; ani tam tu koyóts, i t'ilbay an uxumchik a xi tamkunének taná'.
44016014	Tám, jún i uxum in bij Lidia, a xi pélak i nujul k'al i tsuluw' k'wa'chim ti Tiatira bichow, a xi in k'ak'nál a Dios, k'wajatak ti ots'ol, ani an Ajátik in japchij in ichích abal ki in t'aja' ti kwentaj jawa' a xi a Pablo in ulal.
44016015	Ani tam ti jajá' ani in yanétal pujanchik, tu paka'bédha', in ulal: Max a weladh tsalpayalchik abal pél in putudh ti k'al an Ajátik, ki it otsits ani ki it k'wajiy tu k'imá', ani tu pajámiy ku jilk'on.
44016016	Xó, wat'ey, biyat u ne'etsak ti ólontaláb, tu kalénchij jún i abatnanél chidhan a xi in kwa'alak in espíritujil i labidh tsalpanchixtaláb, ani yán i átlomtaláb in pidhál in amuchik k'al in labidh tsalpanchixtal.
44016017	Axé' in ayokna' a Pablo ani wawá', ani dhájnal in ulal: Axé' xi inikchik, pél in abatwálejil an Wat'k'adh T'ek'at Dios, a xi tu ólchal in bélil an k'ánixtaláb.
44016018	Ani a axé' k'wajiy in t'ajál yán a k'icháj. Po a Pablo it'ixbéjdháj, ani wilk'in, ani in ucha' an espíritu: Tu abál k'al in bij a Jesucristo, abal ki it kalej ti jajá'. Ani kalpaláts ti nixé' xi k'ij.
44016019	Po an amulábchik tam ti in tsu'uw abal kalenek in aychixtal k'al in átlomtalábil, yak'wan a Pablo ani a Silas, ani lotondháj ti ts'ejel bichow ti k'al an éyalchik.
44016020	Ani utuwatchik ti k'al an éyal magistrado, in uluw: Axé' xi inikchik, pél i Judío ani in dhayk'ál i xamk'untaláb ti i bichówil,
44016021	ani exóbchixchik k'al jún i xe'tsintaláb a xi yab u walkadh ki bats'uw ma ni ki t'aja', kom pél u Romanojíb.
44016022	Tám, dhayk'an an mulkunél abal ka tomólnáj, ani an éyal magistrado in mits'inchij in k'wa'chímalchik, tam in aba' ka wipiyatchik k'al i widhexte'.
44016023	Talbél, tam ti in wat'adh wipiyámalits, in jolowchik ti wik'axte', in aba' an beletnom wik'axte' abal ki in lej alwa' beletna',
44016024	a xi tam ti in bats'uw axé' xi abatnadhkáw, in baliychik ti wik'axte' a xi k'wajat lej nixat altáj, ani k'at'binchat in akan k'al an te' k'at'bixtaláb.
44016025	Po ti ts'ejel akal, a Pablo ani a Silas k'wajiy ti ól ani ti k'ak'nadh ajat abal k'al a Dios, ani k'al an wik'nélchik u ats'áb.
44016026	Tám, jé'itsk'ij an tsabál tsapik ejeláts, a xi ma in ejédhanchij in akníl an wik'axte', ani wi'pachk'ij patal an wi'leb japk'ichikin, ani ti in yánél in wik'bíl wilts'ochikin.
44016027	Xó' tam ti ejtsin an beletnom wik'axte', ani in tsu'uw abal japidh patal an wi'leb, in la'uw an nakat kutsíl, ani ne'etsak ki in tsemdha' ti in bá', kom in tsalpayal abal an wik'nélchik tala' kalenek.
44016028	Po a Pablo dhájan janidh, in uluw: Yab ka ts'ojbédha' ti a bá', kom ti yánél tejé' u k'wajat.
44016029	Tám, in konoy i tajbaxtaláb, otsits altáj, ani t'elelél, pak'lun ti in tamét a Pablo ani a Silas;
44016030	ani in kaldha'chik eléb, in ucha': Pay'lómlábchik, ¿janéy u yajinchal ku t'aja' abal ki in k'ánin?
44016031	Jajá'chik in uluw: Ka bela' an Ajátik Jesucristo, ani ne'ets ki it k'ánin tatá' ani a k'imá'.
44016032	Ani jajá'chik in t'ilchij in káwintal an Ajátik, ani patal a xi k'wajat ti in k'imá'.
44016033	Ani an beletnom wik'axte' in ne'dha' ti nixé' xi oraj an akal, in t'akchij in ts'ojbéltal; ani wi'pachk'ij pujan ani patal in yanétal.
44016034	Ani in ne'dha' ti in k'imá', in pijchiy; ani kulbéj k'al patal in k'imá' kom in bela'chik a Dios.
44016035	Tam ti chudhey, an éyal magistradochik in aba' an abatnanél beletnomchik, in ucha': Ka jila'its ka kalej nixé' xi inikchik.
44016036	Ani an beletnom wik'axte' in ucha' axé' xi káw a Pablo: An éyal magistradochik in aba'its abal ki it walkan, tam, xó', ki it kalej ani ki it k'alejits k'al i koyataláb.
44016037	Po a Pablo in ucha'chik: U wipiyat ti in tamét an bichow, yab u ok'ox tsutat max u jolbidh, ani pél u Romanojíb, u jolowat ti wik'axte'; ¿ani xowé' u wak'láb tsinatk'ij? Ibáj walám, k'al i chubaxtaláb, po jajá'chik ka chích ani tu kaldha'.
44016038	An abatnanél beletnomchik k'alej in ólchal axé' xi káwintaláb an éyal magistradochik, tám, jik'eychik, kom in ats'a' abal pélak i Romanojíb.
44016039	Ani chíxchik, ani tam ti in kaldhámalits in paka'bédha', in lej konchij abal ka kalejits ti bichow.
44016040	Tam ti kalenekits ti wik'axte', otsitschik ti in k'imá' a Lidia, ani tam ti in tsu'úmalits an ebchalábchik in kanat tak'biy, ani tám k'alejits.
44017001	Ani taná', wat'eychik ti Anfípolis ani ti Apolonia, ani ulits ti Tesalónica bichow, ju'táj ti k'wajatak jún in sinagogajil an Judíochik.
44017002	Ani a Pablo, jant'ini' ti in ujnám, k'alej ti jajá'chik, ani ma óx i k'ak'nadh k'icháj in tamat t'ilbaychik,
44017003	in tajk'anchal ani in ólchalchik an Dhuchlab, abal a Cristo in yajinchalak ki in yajchíkna', ani ka ts'akiy ti tsemláj, ani a Jesús a xi tu ólchalchik, já'its a Cristo.
44017004	Ani junchik in bela', ani junkun k'al a Pablo ani k'al a Silas; ani jún i pulik mulkunél i k'ak'nax Griegojíb, ani i ok'óxlom uxumchik yab wé'k'ij.
44017005	Tám, an yab belom Judíochik, k'al i pa'ixnomtaláb ts'akiychik, ani k'alej in ik'tal ti bélchik junchik i inik a xi yab in kwa'al i t'ojláb ani pojkax, ani in xamk'uw an bichow; ani in otsánchij in k'imá' a Jasón, in aliy abal ki in kaldha'chik ti k'al an bichówlom.
44017006	Po kom yab in ela', in lotondha' a Jasón k'al junchik i ebchaláb ti k'al in ok'lékil an bichow, k'al i dhajal: Axé'chik a xi in xamk'uwal an k'wajchidh tsabál, in bajuwits jayej tejé';
44017007	a xi a Jasón in bats'uwámal, ani patal axé'chik in t'ajál k'et'ach jant'ini' a Cesar in éylidh abatnaxtal, in ulal wa'atskwa' júnakej i ts'álej, jún i Jesús.
44017008	Ani tam ti in ats'a'chik axé', in xamk'undha' an mulkunél ani in éyalilchik an bichow,
44017009	po talbél, tam ti a Jasón in bínámalits lej yán i kulbédhomtaláb abal k'al patal, tám, walkanchik.
44017010	Ani an ebchalábchik, wi'pachk'ij k'al i akal in aba' a Pablo ani a Silas ti Berea bichow; a xi tam ti ulenekits, otsits ti in sinagogajil an Judíochik.
44017011	Axé', más k'aya'akchik kej a xi k'wajíl ti Tesalónica, kom in bats'uw an káwintaláb k'al yán i ik'axtaláb, chudhél álim k'al an Dhuchlab abal ki in tsu'uw max patal aníts.
44017012	Jaxtámits yántolom in bela'; aniyek'ij i ts'alat Griego uxumchik, ani i inik yabk'ij abal wé'k'ij.
44017013	Po tam ti in exla' an Judíochik a xi ti Tesalónica abal ti Berea ólnáb jayej in káwintal a Dios k'al a Pablo, k'alejchik jayej taná' ani in xamk'uw an bichow.
44017014	Tám, an ebchalábchik wi'pachk'ij in aba' a Pablo abal ka k'alej ma ti pulik lejem, po a Silas ani a Timoteo jilk'on taná'.
44017015	Ani a xi ne'dhomátschik k'al a Pablo, in uldha' ti Atenas; ani a Silas ani a Timoteo pidhan jún abatnadhkáw abal ki in tsemenchij ka chích ti k'al Pablo; tam k'alejitschik.
44017016	Biyat a Pablo k'wajat ti in aychalchik ti Atenas bichow, in espíritu it'ixbél, kom in tsu'tal an bichow lej bínadh ti in bá' ti k'al an dhulkuts dioschik.
44017017	Jaxtámits, in tok'tsíx t'ilbayalakchik ti sinagoga an Judíochik ani an k'ak'naxchik; ani ti ts'ejel bichow patal a k'icháj k'al a xi taná' tamkunal.
44017018	Ani junchik i filósofo a xi pélak i Epikuriojíb ani i Estoikojíb tok'tsíx t'ilbayábak a Pablo; ani talchik in ulal: ¿Janéy in lé' ki in uluw axé' xi káwlom? Pílchik in ulal: Ejtíl tam pél i ólnomkáw k'al i ít dioschik; kom in ólchalak a Jesús ani an ts'akíltaláb.
44017019	Tám, ik'tat ani ne'dháj ti Areópago bolchal, ani uchan: ¿I ejtowal ki tso'óbna' janéy axé' xi ít exóbintaláb a xi a ulal?
44017020	Kom tu chi'dhanchal ti ots'oxtal i píl káw; jaxtám i lé' ki exla', janéy in éy.
44017021	(Kom patal an Atenasíb ani i ówelábchik a xi k'wajíl taná', yab jant'oj píl in t'ajál expidh ki in uluw o ki in ats'a' jant'oj ít.)
44017022	Tam ti k'wajiy a Pablo ti in ts'ejelíl an Areópago bolchal, in uluw: Inik Atenasíbchik, u tsu'tal abal k'al patal it lej k'ak'naxchik;
44017023	kom tam ti in wat'el, u tsu'uw a xi a k'ak'nálchik, u ela' jún i altar a xi in kwa'al axé' xi dhuchlab: AN DIOS A XI YAB EXLADH. Tám, nixé', a xi tatá'chik a k'ak'nál, ma ni yab a exlál, já'its a xi naná' tu ólchalchik.
44017024	A Dios a xi in t'aja' an tsabál ani patal a xi k'al ti k'wajnóm, axé', kom pél i Ajátik ti k'ay'lál ani ti tsabál, yab u k'wajíl ti tiyópan a xi t'ajadh k'al in k'ubak i inikchik,
44017025	ma ni yab k'ak'nadh k'al in k'ubak i inikchik, ejtíl max in yajinchalak jant'oj; kom jajá' in pidhál patal i ejataláb, ani i ixak'taláb ani patal jant'ok'ij;
44017026	ani Jajá' in t'aja' k'al jún i xits' patal an kwenél k'wajílom atikláb, abal ki in k'wajna' ti in putát an wal tsabál; ani in k'ejablinchámal in lejbál an k'ij, ani ma ju'táj wichat in k'wajtalchik.
44017027	Abal ki in aliychik an Ajátik, max jant'odha'ak elat ki in bajuw ki in taka', ani k'al an chubaxtaláb yab ów k'wajat ti k'alek'ij ti k'al wawá'.
44017028	Kom k'al Jajá' u xe'ets, ani u ejel, ani u k'wajat; ejtíl junchik a yanétal a xi dhuchum alwachik káw in uluw: "Kom wawá' weyej pél tu yanétal."
44017029	Jaxtámits, kom pél u yanétaláb k'al a Dios, yab in tomnál ki tsalpay abal a Dios pél ejtíl i oro, o i plata, o i t'ujub, inkidh tsalpadh dhakúmtal i inik.
44017030	Po a Dios yab in lé'námal ki in t'aja' ti kwentaj axé' xi maku'taláb k'ij, xowé' in abál patal an inikchik ma ju'támk'ij abal ki in joltiy in biyál xe'tsintal,
44017031	kom in pejámal jún a k'icháj, ju'táj ti ne'ets ki in weladh takuy k'al i bolidhtaláb an k'wajílom ti tsabál, k'al nixé' xi inik a xi Jajá' in punuwámal; in pidhál i belomtaláb patal an inikchik, kom in ts'akbámal ti tsemláj.
44017032	Tam ti in ats'a'chik in ts'akíltal an tsemélom, junchik teladh k'ijídhnaxin, ani junchik in uluw: Ne'ets tu ats'a'yej píl a k'icháj.
44017033	Ani antsaná' a Pablo kalej ts'ejel ti jajá'chik.
44017034	Po talchik junkun k'al jajá', ani in bela'chik, já'its a Dionicio Areopagojíb, ani jún i uxum in bij Dámaris ani k'e'at más k'al jajá'chik.
44018001	Talbél ti wat'ey axé', a Pablo in joltiy Atenas, ani k'alej ti Corinto.
44018002	Ani in ela' jún i Judío inik in bij Akila, in wa'tsintal ti Ponto, a xi in kwa'alak lej wé' ti kalenek ti Italia tsabál k'al a Priscila in tomkíl (kom a Claudio in abámalak abal ka kalej patal an Judíochik ti Roma), k'alej ti k'al jajá'chik,
44018003	ani kom t'ojnalak k'al jayétsej i t'ojláb, k'wajiy k'al jajá'chik ani junax t'ojon, kom in t'ojlábilchik pélak i ts'ejkom toltom atáj.
44018004	Ani in tok'tsíx t'ilbaychik ti sinagoga patal an k'ak'nadh k'icháj, ani in pajámidh exóbchal an Judíochik ani an Griegochik.
44018005	Ani tam ti a Silas ani a Timoteo in jila' Macedonia a Pablo k'wajatak ni'oknadh k'al an Espíritu, in tejwa' ts'o'óbliyal an Judíochik abal a Jesús já'its a Cristo.
44018006	Po jajá'chik tomólnaxin ani at'ax káwílaxin; a Pablo in tiniy in k'wa'chímal in ucha': A xits'ál ka k'wajiy ti a ók', naná' in k'wajat t'okat; ma ti xowé' in ne'ets ti k'al an yab Judíochik.
44018007	Ani kalej taná', ani otsits ti in k'imá' jún i inik in bij Justo, k'ak'nax k'al a Dios, a xi in k'imá' k'wajatak dhétkwíx k'al an sinagoga.
44018008	Ani a Crispo, an ok'óxlom k'al an sinagoga, in bela' an Ajátik k'al patal in k'imá'; ani yántolom i Corintojíb in ats'ál ani in belál, ani u pujanalchik.
44018009	Tám, an Ajátik in ucha' a Pablo ti jún i labidh tsu'bixtaláb akal: Yab ki it jik'ey, expidh ki it káwin, ani yab ki it ts'ibk'an;
44018010	kom Naná' in k'wajat k'al tatá', ani yab jita' ne'ets ki in dhaya' in k'ubak abal ti odhna'; kom Naná' u kwa'al yán i bichówlom ti al axé' xi bichow.
44018011	Ani k'wajiy taná' jún i tamub ani akak a íts', in exóbchalchik in káwintal a Dios.
44018012	Ani xó', tam ti a Galión pélak i procónsul éyal ti Acaya tsabál, an Judíochik dhayk'an junkukudh ki in tomólna' a Pablo ani in ne'dha' ti tribuno éyaltaláb,
44018013	in uluwchik: Axé' in pajámiyal an inikchik abal ki k'ak'na' a Dios, k'et'ach jant'ini' an Éylidhkáw.
44018014	Xó', tam ti a Pablo ne'etsak ki in tujuw ti káw, a Galión in ucha' an Judíochik: Max pélak jún i yab bolidh t'ajnél o i at'ax jolbintaláb, ¡ay Judíochik! k'al i tekedhtaláb ne'ets ku kuxuy tu ats'a'chik.
44018015	Po max pél i tamat konowíx k'al i káwlabchik ani i bijlábchik, ani a Éylidh Káwintal, tatá'chik ka tsu'uw; kom naná' yab u lé' ku t'aja' ti in juez abal axé'chik.
44018016	Ani in wak'la'chik eléb ti tribuno éyaltaláb.
44018017	Tám, ti in yánél an Griegojíbchik in yak'wa' a Sóstenes, an ok'óxlom k'al an sinagoga, ani kwadhnalak ti in tamét an tribuno éyaltaláb; ani a Galión ma ni yab in t'ajál ti kwentaj.
44018018	Xó', a Pablo jilk'on taná' lej owat, talbél in tak'iy an ebchalábchik ani kalej ani dhemat k'alej ti Siria tsabál, ani k'alej k'al jajá' a Priscila ani a Akila; ani ti Cencrea in watsiy in ók' kom in t'ajámalak jún i óláb lujkudh káw.
44018019	Ani ulits ti Efeso, ani in jila'chik taná'; po jajá' otsits ti sinagoga, ani tok'tsíx t'ilomak k'al an Judíochik,
44018020	a xi k'al ti paka'bédhábak abal ka k'wajiy más owat k'al jajá'chik, po yab in lé'na';
44018021	po in tak'iychik ani in uluw: Lej yejentál ma jant'odhákits abal ku puwenchidh k'ak'na' neyej axé' xi ta'tál an ajib ti Jerusalén, ani ne'ets ki in wichiy junílek'ij ti tatá'chik, k'al a Dios in awiltal. Ani dhemat beláts in joltiy Efeso.
44018022	Ani tam ti ulenekits ti Cesarea, k'adhiy ki in tsapnédha' an iglesia, ani talbél pa'iy ti Antiokía.
44018023	Ani taná' k'wajiy jún i wé' i k'ij, kalej, xe'tsin ti in áy ti tsabál Galacia ani ti Frigia, in tsápliyal patal an belom exóbalchik.
44018024	Xó', ulits ti Efeso jún i Judío inik in bij Apolos, a xi in wa'tsintal ti Alejandría, jún i inik bajudh ti káw, winat ejtodh k'al an Dhuchlab.
44018025	Axé' exóbchidhak k'al in bélil an Ajátik; lek'wtsidh ti in espíritu, káw ani lej alwa' exóbchixak ti in ebál an Ajátik, po in exlálak expidh in pujaxintal a Juan.
44018026	Ani in tujuw ti káw k'al i walkadhtaláb ti sinagoga; ani tam ti a Priscila ani a Akila in ats'a', in pílmédha', ani in ólchij ti in lej boltal in bélil a Dios.
44018027	Ani tam ti in lé'na' ka wat'ey ti Acaya, an ebchalábchik in dhuchunchij k'al i kanatbédhomtaláb an exóbal belomchik abal ka bats'uwat, ani tam ti ulits taná', lej tolmixin a xi k'al i lablidh ts'ejwalixtaláb in belámal.
44018028	Kom k'al i pulik wit'omtaláb in átál ki in t'ilbay an Judíochik ti in tamét yántolom, in tejwa'médhanchal k'al an Dhuchlab abal a Jesús já'its a Cristo.
44019001	Xó', axé' wat'ey, biyat a Apolos k'wajatak ti Corinto, a Pablo tam ti in wat'enchámal otsat tsabál, ulits ti Efeso, ani in ela' junchik a xi pél i belom,
44019002	ani in ucha'chik: ¿A bats'uwchik an Espíritu Santo tam ti a bela'? Ani jajá'chik in uluw: Wawá' ma ni yab i ats'ámal max wa'ats i Espíritu Santo.
44019003	A Pablo in ucha': ¿Tám, k'al janéy in pujantal it k'alej pujadh? Jajá'chik in uluw: K'al in pujantal a Juan.
44019004	Tám, a Pablo in uluw: A Juan pujaxin k'al in pujantal in joltixtal an biyál xe'tsintaláb, in ucha' an bichówlom abal ki in bela' a xi ta'tál talbél ti jajá', já'its a Cristo Jesús.
44019005	Tam ti in ats'a' axé', pujanchik k'al in bij an Ajátik Jesús.
44019006	Ani tam ti a Pablo in mo'kanchámalits in k'ubak, an Espíritu Santo chích ti jajá'chik, ani káwin ti pílchik i káwintaláb ani tsu'bidh káwinchik.
44019007	Ani pélak walám lajuj tsáb ti in yánél an inikchik.
44019008	Ani a Pablo otsits ti sinagoga, ani káwin k'al i walkadhtaláb ma óx a íts', tok'tsíx t'ilom ani in pajámiyal k'al an káw ti in ebál in ts'álejlábil a Dios.
44019009	Po junchik t'ujbadhméj ani yab in bela', ma in at'ax káwliy axé' xi Bél ti in tamét an mulkunél, tám, a Pablo pílméj ti jajá'chik ani in pílmédha' an exóbal belomchik, ani chudhél, chudhél tok'tsíx t'ilmáts ti in atáj exóbintalábil ti jún i inik bijidh Tirano.
44019010	Ani axé' in áyna' ka wat'ey ma tsáb i tamub; ani tám, patal a xi k'wajíl ti Asia, an Judíochik ani an Griegochik in ats'a' in káwintal an Ajátik Jesús.
44019011	Ani a Dios in t'ajálak i ít labidh t'ajnél k'al in k'ubak a Pablo,
44019012	kej ma ti in iniktal ne'dhancháb in k'wit'íb in tsak'íb ani in mandhílaxil ti k'al an ya'ulchik ani an yaw'láts u tixk'anal, ani an at'ax espíritu kalel ti jajá'chik.
44019013	Po junchik i Judío a xi pélak i belelma' kaldhom espíritu, in exa' ki in dhájanchij in bij an Ajátik Jesús abal k'al a xi in kwa'alak i at'ax espíritu, in uluw: Tu kwi'badh abál ti in bij a Jesús, a xi a Pablo in ólnál.
44019014	Wa'atsak búk a xi in t'ajál axé', in kwitólilchik jún i Esceva Judío, jún in ok'oxlómil an pale'chik.
44019015	Tok'tsin an at'ax espíritu ani in uluw: A Jesús u exlál ani u exlál jayej a Pablo; po ¿jita' já'its tatá'chik?
44019016	Ani an inik a xi k'wajnómtej k'al an at'ax espíritu, t'ikon, ani in ejtow más kej jajá'chik ani ijkáj, ani adhlátschik k'ot'idh ani ts'ojbédhach ti nixé' xi atáj.
44019017	Ani axé' k'alej exladh k'al patal, i Judío ani i Griegochik, a xi k'wajíl ti Efeso, ani chích jún i jík'ibtaláb ti jajá'chik, ani in bij an Ajátik Jesús k'alej puwedhach.
44019018	Ani yántolom a xi in belámal, che'elak, in lujuwal ani in ólnál in t'ajnélil.
44019019	Aniyek'ij yántolom a xi in t'ajámal i labidh k'ambixtaláb, in chi'dha' i t'i'at Dhuchlabchik, ani in chika' ti in tamét patal; ani tam ti in ajiychik jáy in jalbíl, in ela' abal pél i 50,000 i plata tumín.
44019020	Ani antsaná' in káwintal an Ajátik puwelak ani lej tsapikmél.
44019021	Xó', talbél tam ti putun axé'chik, a Pablo in tsalpadh uluw ti in espíritu ka k'alej ti Jerusalén, talbél tam ti wat'enekits ti Macedonia ani Acaya tsabál, in uluw: Talbél ki in k'wajiy taná', u yajinchal jayej ku tsu'uw Roma.
44019022	Ani in aba' tsáb ti Macedonia a xi k'al ti tolmiyáb, a Timoteo ani a Erasto, ani jajá' jilk'on ti Asia ti jún wé' i k'ij.
44019023	Ti nixé' xi k'ij, wa'tsin jún i xamk'untaláb yabk'ij abal wé'k'ij ti in ebál an Bél.
44019024	Kom jún i inik in bij Demetrio a xi dhakúm plata, in ts'ejkálak in tsakam tiyópanil a Diana, ani an dhakúm t'ojnalchik in átlomnálak yabk'ij abal wé'k'ij,
44019025	ani in tamkuy in at dhakúm t'ojnal k'al nixé' xi dhéy t'ojláb, ani in ucha': Inikchik, a exlál abal k'al axé' xi t'ojláb wawá' u tumínlanal;
44019026	po a tsu'tal ani a ats'ál abal yab expidh ti Efeso, po ma wachikits ti in putát Asia, axé' a Pablo in pajámiyámal ani in pílmédhámal lej yán i k'wajílom, jajá' in ulal abal yabkwa' i dios a xi t'ajnal k'al a k'ubak.
44019027	Ani xó', yab expidh wa'ats i k'ak'adhtaláb abal axé' xi dhakúm t'ojláb ka k'alej tsu'udh abal yab jant'oj in jalbíl, po in tiyópanil jayej a yetsej dios mím Diana, ka tsu'tat yab in jalbíl, ani ka tujey ti pakluwáb in púlik éy nixé' a xi ti in putát Asia in k'ak'nál ani ti in puwél an tsabál.
44019028	Xó', tam ti in ats'a'chik axé', lej k'ák' tsakuychik ani in tujuw ti dhájnal ani ki in uluw: ¡A Diana ti Efeso lej púlik in éy!
44019029	Ani ti in putát an bichow k'wajiy xamk'udh; ani junkudh k'alej ti teatro altáj, ani in lotondha' a Gayo, ani a Aristarco i Macedoniojíb, in junílchik a Pablo.
44019030	A Pablo in lé'ak ka otsits ti k'al an bichówlom, po k'al an belom exóbalchik yab walkáj.
44019031	Aniyek'ij k'al junchik i ok'óxlom Asiajíb, a xi pél in ja'úbchik, aban ka paka'bédháj abal yab ka tejwa'méj ti teatro altáj.
44019032	Ani an mulkunél k'wajatak lej xamk'udh ani yántolom yabák in exlál jale' ti tamkunének kom k'alek'ij dhájnal k'al jant'oj píl.
44019033	Ani a Alejandro kaldháj ti in al an mulkunél, nixoknáb k'al an Judíochik. Tam a Alejandro, in konoy k'al in k'ubak ka ts'ibk'an, in lé'ak ka káwin abal ki in k'ániy ti in bá' ti in tamét an bichówlom.
44019034	Po tam ti exláj abal pélak i Judío inik, ti in yánél junkudh dhájanchik walám ma tsáb i oraj: ¡A Diana ti Efeso lej púlik in éy!
44019035	Xó', tam ti an bajudh dhuchum in koyatmédhámalits an mulkunél, in uluw: Inikchik Efesiojíb, ¿jita'xe' tam inik yab in exlál abal an bichow Efeso pél i beletnom k'al in tiyópanil a yetsej dios mím Diana, ani k'al an walekláb a xi pa'inek ti k'ay'lál?
44019036	Jaxtámits, kom axé' yab jita' in ejtowal ki in tomólnadh káwliy, yejentál abal ki it koyat k'wajiyk'ijchik ani yab ka t'aja' jant'oj ti in adhím;
44019037	kom a alk'idh chi'dhámalchik axé' xi inikchik, a xi yab pél i otsax tiyópan ma ni yab at'ax káwílax k'al a mím diosil.
44019038	Xó', max a Demetrio ani an dhakúmchik a xi k'wajat k'al jajá' in kwa'al i káw k'al jún jita', wa'ats i jolát ti éyaltaláb, ani i procónsul éyalchik, k'alek'ij ki in ódha' an káw;
44019039	ani max it álim k'al jant'oj más, ti bá' jún i éylidh mulkuntaláb i ejtowal ki ts'ejka'.
44019040	Kom wa'ats i k'ak'adhtaláb abal ku jolbiyat k'al axé' xi tomólnax mulkuntaláb, kom yab i ejtowal ki bína' i kwentaj abal k'al axé' xi xamk'untaláb.
44019041	Ani tam ti in uluw axé', in tak'iy an mulkunél.
44020001	Xó', talbél tam ti wat'enekits an xamk'untaláb, a Pablo in kaniy an belom exóbalchik ani in kanat tak'biychik, ani in muluk'nadh tak'iy, ani k'alej ti Macedonia.
44020002	Ani tam ti in wat'enchámalits nixé' xi tsabálchik ani in kanátlidh tak'biyámalchik k'al yántolom i káwintaláb, chích ti Grecia.
44020003	Ani k'wajiy taná' óx a íts' ani tam ti in tsalpayámal ka dhemk'adh k'alej ma ti Siria, k'wajiy ti kwátsiyáb k'al an Judíochik, tám, in uluw ka wichiy ani ki in bélna' ti Macedonia,
44020004	ani juniknáj ma ti Asia k'al a Sopater Bereajíb, ani a Aristarco, ani a Segundo i Tesaloniajíbchik, a Gayo Derbejíb, ani a Timoteo; ani a Tikiko ani a Trófimo i Asiajíbchik.
44020005	Axé'chik k'alej ok'ox, ani tu aychij ti Troas bichow.
44020006	Ani talbél ti wat'enekits in k'ijil an ajib yab levaduralidh bok'ól, ma Filipos, u dhemat k'alej, ani k'al bó' a k'icháj u ulits ti jajá'chik ti Troas, ju'táj tu k'wajiy búk a k'icháj.
44020007	Ani ti in k'a'ál k'ichájil an semana, mulkudh an belom exóbalchik abal ki in peja' an bok'ól. Kom a Pablo ne'etsak ka kalej tam ka chudhey in áyna' ki in exóbchijchik an káw ma ts'ejel akal.
44020008	Ani wa'atsak yántolom i tajabláb ti t'ek'at altáj ju'táj ti k'wajatak mulkudh.
44020009	Ani ti ventana k'wajatak ketél jún i kwitól inik in bij Eutico ani kom a Pablo in jolchalak ti káw, átan k'al an ts'ebát, waypin lej lupudh, ijkan ma ti in óxchíl in t'ek'tsíl an atáj, ani k'alej ti dhaynal tsemnek.
44020010	Ani pa'iy a Pablo ani pak'lun ani in muluk'na' ani in uluw: Yabchik ki it xamk'uláts, kom in ejatal k'wajat ti al jajá'.
44020011	Talbél k'adhiy juníl, ani in peja' an bok'ól ani k'apúts, ani owey ti káw ma ti chudhélits, ani antsaná' kalej.
44020012	Ani an kwitól inik ne'dháj ejat ani kanat kulbéjchik yabk'ij abal wé'k'ij.
44020013	Tám, wawá' u ok'xin ku k'adhiy ti pulik tan, u dhemat beláts ma ti Assón bichow abal taná' ki bats'uw a Pablo; kom antsaná' ti in uluw abal ka k'alej belal k'al in akan.
44020014	Ani u eláxin k'al jajá' ti Assón, k'adhiy k'al wawá' ani u chích ti Mitilene bichow.
44020015	Ani taná' u dhemat k'alej, ani tam ti chudhey u ulits ti in tamét Kíos tsabál, ani ti in aykíl a k'icháj u ulits Samos tsabál ani u koyóts wé' ti Trogilio bichow, ani tam ti chudhey u chích ti Mileto bichow.
44020016	Kom a Pablo in tsalpay ka dhemat k'alej ki in wat'enchij Efeso, abal yab ki in k'iba' i k'ij ti Asia, kom in tsemenchal abal ka k'wajiy max elatak abal ti in k'ijil an Pentecostés ti Jerusalén.
44020017	Ani taná' ti Mileto in aba' ti Efeso abal ka kaniyat an yejtselábchik ti iglesia.
44020018	Ani tam ti ulénchatits, jajá' in ucha': A exlálchik jant'odha' naná' u éynámal ti k'al tatá'chik patal an k'ij, ma ti k'a'ál a k'icháj tam ti in otsits ti Asia,
44020019	u t'ojonchal an Ajátik k'al patal i tsa'ataláb, ani k'al yán in ja'líl u wal, ani u wat'ámal i takandhaxtaláb k'al in kwátsixtal an Judíochik;
44020020	ani ma ni jant'oj yab u tsinkámal jawa' tabat, tu ólchámal, tu exóbchámal ti japidh mulkuntaláb ani ti k'imádhlom,
44020021	u tejwa'médhanchámal an Judíochik ani an yab Judíochik abal ki in joltiy an biyál xe'tsintaláb abal k'al a Dios, ani an belomtaláb ti k'al an Ajátik Jesucristo.
44020022	Ani xó', ka met'a', naná' in k'wajat wik'at ti al an Espíritu, in ne'ets ti Jerusalén, ani yab u exlál janéy tiwa' ne'ets ku wat'a',
44020023	expidh an Espíritu Santo ti patal an bichow ti in tejwa' ts'o'óbliyal, in ulal abal i wik'axtaláb ani i ni'ax yajchiktaláb ti in aychal.
44020024	Po yab jant'oj u t'ajál ti kwentaj, ma ni u tsalpayal abal u ejatal lej in jalbílak abal naná'; expidh abal ku putundha' u áy k'al i kulbéltaláb, ani an k'ak'nadh t'ojláb a xi u bats'uw ti k'al an Ajátik Jesús, abal ku bína' i tejwa' tso'óblixtaláb ti in ebál an Ítkáw abal k'al in lablidh ts'ejwalixtal a Dios.
44020025	Ani xó', ka met'a', u exlál abal ma ni jita' ti patal tatá'chik, ju'táj ti in wat'enek ti in ólnomkáw abal in ts'álejlábil a Dios, yabáts jayk'i' ne'ets ti in tsu'chij u wal.
44020026	Jaxtám, xowé' k'icháj naná' tu tejwa' tso'óbliyalchik, abal t'okat in k'wajat k'al in xits'ál patal an atikláb.
44020027	Kom naná' yab tu tsinkanchámal tu ólchij patal in tak'bixtal a Dios.
44020028	Jaxtám ka t'aja'chik ti kwentaj ti a bá', ani ti k'al patal an kwenél oveja, ju'táj ti an Espíritu Santo ti punuwámal ti it obispo kó'bitsix, abal ka kó'bitsiy in iglesiajil a Dios, a xi Jajá' in ts'a'iyámal k'al in xits'ál.
44020029	Kom naná' u exlál abal talbél tam in k'alnekits, ne'ets ka otsits i k'apux lobo pik'o'chik ti ba' tatá'chik, a xi yab ne'ets ki in ja'na' an kwenél oveja,
44020030	ani ti tatá'chik jayej ne'ets ka dhayk'an junchik i inik abal ki in káwna' i at'axtaláb, abal ki in ne'dha' i belom exóbal abal ka ts'at'énchat.
44020031	Jaxtám, xó', ki it beletnomáts, ka t'ila' abal ma óx i tamub, akal ani k'icháj naná' yab in koyómadh ku wi'idh tak'biy k'alek'ij, ma k'al in ja'líl u wal.
44020032	Ani xowé', ebchalábchik, tu dhakat jilálchik ti in k'ubak a Dios, ani k'al in káwintal in lablidh ts'ejwalixtal, a xi in ejtowal ti puwedha', ani abal tu bats'undha' k'al i k'áláb junax k'al patal a xi santo t'okenek.
44020033	Naná' yab u jik'lomnanchámal ma ni jita' in platajil o i oro, o in k'wa'chímal.
44020034	Po tatá'chik a exlál abal k'al u yajinchixtal ani k'al a xi k'wajatchik k'al naná', axé' u k'ubak u eyendhámal.
44020035	K'al patal tu exóbchámalchik abal antsaná' ku t'ojon, i yajinchal ki tolmiy a xi pama'talchik, ani ki t'ilt'ónchij in káwintal a Jesús an Ajátik, a xi in uluw: "Más yán ti pidhóblidh a xi in bínál kej a xi in bats'uwal."
44020036	Tam ti putun ki in uluw axé', in tudhluw in k'walál ani ólon k'al patal jajá'chik.
44020037	Tám, ti in yánél in t'aja' jún i pulik uk'il, ani in palenchijchik in núk' a Pablo, in ts'uts'bayal,
44020038	in lej t'e'pidh yajnálchik an káw a xi in uluw, abal yabáts jayk'i' ne'ets ki in tsu'chij in wal. Ani k'alejchik in júnál ma ti pulik tan.
44021001	Xó', tam ti jila'chik, u dhemk'adh k'alej ti in boltal ti Cos, ani ti in aykíl a k'icháj ti Rodas, ani taná' ma Pátara.
44021002	Ani i ela' jún i pulik tan a xi ne'ets ti Fenicia, u k'adhiy, ani u dhemk'adh k'alej.
44021003	Xó', tám, i tsu'uw Chipre, i jalúnchij ti k'watab, u dhemk'adh k'alej ti Siria, ani k'alej tu ulel ti Tiro, kom an pulik tan in yajinchalak ki in jila' taná' in kitál.
44021004	Ani tam ti ela' an belom exóbalchik, u k'wajiy taná' búk a k'icháj, jajá'chik in uchál a Pablo k'al an Espíritu, abal yab ka k'adhiy ti Jerusalén.
44021005	Ani tam ti putun nixé'chik a k'icháj, u kalej ani ti in yánél k'alej tu júnál, k'al an uxumchik ani k'al in tsakámilchik, ma ti eléb an bichow. Ani i tudhluw i k'walál walte'ja', ani u ólon.
44021006	Ani k'alek'ij u ták'íxin, tám, u k'adhiy ti tan, ani jajá'chik wichiy ti in k'imá'.
44021007	Ani tam tu putun tu dhemk'adh belal a xi tujchij ti Tiro u ulits ti Tolemaida, ju'táj ti tsapnédha' an ebchalábchik, ani u k'wajiy jún k'icháj k'al jajá'chik.
44021008	Ani ti in aykíl a k'icháj a Pablo ani a xi u k'wajat k'al jajá' u kalej, ani u chích ti Cesarea; taná' u otsits ti in k'imá' a Felipe an búk'ul Ítkáw, já'its a xi pélak in yanél a xi búk, taná' u koyóts k'al jajá'.
44021009	A Felipe in kwa'alak tsé' in tsakámil, ít t'okat chidhanchik, a xi pélak i tsu'bidh kawlómej.
44021010	Ani biyat u k'wajatak taná' yán a k'icháj, pa'iy ma ti Judea jún i tsu'bidh kawlómej, in bij Agabo.
44021011	Ani tam ti ulits ti k'al wawá', in umchij in wík' a Pablo, ani in wik'a' in k'ubak ani in akan, ani in uluw: Axé' in ulal an Espíritu Santo: "Antsaná' an Judíochik ti Jerusalén ne'ets ki in wik'a' an inik a xi dhabal k'al axé' xi wík'láb, ani ne'ets ka bínaxnáj ti in k'ubak an yab Judíochik."
44021012	Tam ti ats'a' axé', wawá' ani a xi k'wajíl taná' i lej paka'bédhálak abal yab ka k'adhiy ti Jerusalén.
44021013	Tám, a Pablo tok'tsin: ¿Jale' ti it uk'nalchik ani ti in yajbédhanchal u ichích? Kom naná' yab expidh in k'wajat t'ojojodh abal ki in wik'an, po ma ki in tsemets ti Jerusalén k'al in bij an Ajátik Jesús.
44021014	Ani kom jajá' yab in jila' ka pajámidh uchan, u piklanchik, ani i uluw: Ka t'ajan in awiltal an Ajátik.
44021015	Ani talbél ti wat'ey nixé'chik a k'icháj, u ts'ejkan, ani u k'adhiy ti Jerusalén.
44021016	Ani tu júna' junchik i belom exóbalchik ma ti Cesarea, ani in chi'dhálak k'al jajá'chik jún i biyál belom exóbal in bij Mnasón, Chiprejíb, ju'táj ti ne'etsak ku koyóts.
44021017	Tam tu ulits ti Jerusalén, an ebchalábchik tu bats'uw k'al i kulbéltaláb.
44021018	Ani ti in aykíl a k'icháj a Pablo k'alej k'al wawá' ki tsa'biy a Jacobo, ani patal an yejtselábchik k'wajatak tamkudh.
44021019	A xi tam ti in tsapnédhámalits k'wajiy in ólchal ti junchik jawa' a xi a Dios in t'ajámal ti k'al an yab Judíochik k'al in k'ak'nadh t'ojlábil.
44021020	Ani tam ti in ats'a'chik, in witsidh puwenchij a Dios, ani uchan: A tsu'tal, ebchal, jáy wa'ats i Judío a xi in belámal, ani ti in yánél pa'ixnom k'al an Éylidhkáw;
44021021	po ólchinénekchik ti tatá' a ebál, abal it exóbchixkwa' ti k'al patal an Judío a xi k'wajat ti k'al an yab Judíochik abal ka pílméj ti k'al a Moisés, a ulalkwa': "Abal yab ki in t'okat kotoy in kwitólilchik, ma ni yabáts ka xe'tsin jant'ini' an ujnámtaláb."
44021022	¿Janéy tám, xó'? K'al an chubaxtaláb ne'ets ka tamkun an mulkunél, kom ne'ets ka ats'atbéj abal it che'nek.
44021023	Jaxtám, xó' ka t'aja' jawa' a xi wawá' tu uchál. Wa'ats tsé' i inik k'al wawá', a xi in t'ajámalchik i óláb lujkudh káw,
44021024	ka ne'dha' axé'chik ani ki it t'okej k'al jajá'chik ani ka jalbinchij abal ki in watsiychik in ók', ani patal ne'ets ki in exbay abal jawa' a xi ólchinének ti tatá' ti a ebál yab wa'ats jant'oj, po it xe'ets teyej ti in áy ani a putuwal an Éylidhkáw;
44021025	po abal an yab Judíochik a xi in belámal, i dhuchunchámal, ani i dhéy ulúmal abal yab ki in t'aja'chik ma ni jant'oj axé', expidh yab ki in taka' a xi tsemdhach ts'akchixnámej k'al an dhulkuts dios, ma ni i xits', ma ni a xi dhut'udh, ani ma ni i alk'idh ko'óxtaláb.
44021026	Tám, a Pablo in ne'dha' nixé' xi inikchik; ani ti chudhey, tam ti t'okenekits k'al jajá'chik, otsits ti tiyópan, abal ki in ólna' in putuntal in k'ichájil an t'okeltaláb, tam ti k'alek'ij in bínál an ts'akchixtaláb.
44021027	Ani tam ti in bukchíl a k'icháj k'wajatakits ti kidhbanal, tsu'tat ti tiyópan k'al an Judíochik a xi ti Asia, ani in xamk'uw ti in putát an bichow ani k'alej ti yak'wáb,
44021028	ani dhájnal in uluw: Inikchik ti Israel, tu ku tolmiy; axé' já'its an inik a xi in exóbchal patal ani ju'támk'ij abal ti in tomól i bichówil, an Éylidhkáw ani a axé' xi k'wajtaláb, ani ma in ódhámal jayej i Griegojíb ti tiyópan, ani in at'ax odhiyámal axé' xi santo k'wajtaláb.
44021029	(Kom ok'ox tsu'úmejak ti bichow junax k'al a Trófimo Efesiojíb, ani in tsalpay abal a Pablo in ódhámal ti tiyópan.)
44021030	Jaxtám ti in putát an bichow xamk'un, ani mudhkan an bichówlom, ani yak'wan a Pablo, ani kaldháj bodhodhól ti tiyópan, ani wi'pachk'ij mapuyat an wi'lebchik.
44021031	Ani tam ti in exálakchik ki in tsemdha', i ólchixtaláb ulits ti k'al an capitán, abal ti in putát Jerusalén k'wajat xamk'udh;
44021032	ani wi'pachk'ij in aba' an soldadochik ani i centurión abatnomchik, ani adhláts ti jajá'chik. Ani tam ti an xamk'unél in tsu'uw an capitán ani an soldadochik, in jila' ki in kwadha' a Pablo.
44021033	Xó, tam ti ulits an coronel beletnom, in yak'wa' ani in aba' abal ka wik'an k'al tsáb i punchichik pat'ál ts'áj; ani in konówiy jita' jajá' ani janéy in t'ajámal.
44021034	Po ti an mulkunél jún dhájnal antsé' ani jún píl. Ani kom yabák eltidh ka exbay k'al ti in ebál an xamk'untaláb, jajá' in aba' ka ne'dháj a Pablo ti kwartél k'wajtaláb.
44021035	Ani tam ti in bajuw an k'oybadh bél, ne'dháj kitkímtej k'al an soldadochik k'al ti in ebál in ts'ojbédhom tsakúltal an mulkunél,
44021036	kom an mulkudh bichówlom a xi ts'at'at dhájnalak: ¡Ka tsemets!
44021037	Xó', tam ti ódhábakits a Pablo ti kwartél k'wajtaláb, in ucha' an capitán: ¿U ejtowal tu ucha' jant'oj? Jajá' tok'tsin: ¿A wit'ál ti it káw Griego?
44021038	¿Yabxe' tatá' já'its it Egiptojíb, a xi in dhayk'a' jún i pextaláb ti ok'ox axé' a k'icháj, ani a ok'na' tsé' xi' i tsemdhom inik ti joltom tsabál?
44021039	Tám, a Pablo in ucha': K'al an chubaxtaláb naná' pél in Judío inik, in ajidh ti Tarso, jún i bichow a xi yab wé'k'ij in éy ti Cilicia; ani tu lej konchal abal ti ki in jila' ku tawna' an bichówlom.
44021040	Xó' tam ti walkanchat, a Pablo kubiy ti k'oybadh bél, in dhaya' in k'ubak ti t'iplab k'al an bichówlom, ani tam ti wa'tsin jún i pulik piklantaláb, káwin ti Hebreo, in uluw:
44022001	Inik ebchalchik ani pay'lómlábchik, ka ats'a' xowé' u jek'ondhaxtal ti a tamétchik.
44022002	Ani tam ti in ats'a'chik abal káw ti Hebreo káwintaláb, piklalanchik. Tam, in uluw:
44022003	K'al an chubaxtaláb, naná' pél in Judío, u wa'tsintal ti bichow Tarso, Ciliciajíb, po in yejey ti axé' xi bichow, exóbchidh ti in akan a Gamaliel, k'al in t'ipts'odh Éylidh Káwintal i pay'lómchik, ani pélak in ijchím lé'nom k'al a Dios jant'ini' xowé' tatá'chik ti a yanél.
44022004	Ani naná' u ájayalak axé' xi bél ma ti tsemláj, u wik'álak ani u bínálak ti wik'axte' i inikchik ani i uxumchik.
44022005	Jant'ini' an ok'lek pale' in ejtowal ti tejwa' tso'óblix jayej, ani patal an yejtselábchik; a xi k'al tu bats'uw i dhuchlab abal k'al an ebchalábchik; in ne'etsak ti Damasco abal ku chi'dha' wik'at ti Jerusalén a xi k'wajatchik taná' jayej abal ka yajchikiyat.
44022006	Po janéy wat'ey, tam ti in ne'etsak ti bél, ani in utelits ti Damasco, walám ti oraj k'icháj, jé'itsk'ij ti in tomtsiy jún i pulik tajaxtaláb ti k'ay'lál.
44022007	Ani in ijkan tsabál, ani u ats'a' jún i káw a xi ti in uchál: "Saulo, Saulo, ¿jale' ti in ájayal?"
44022008	Tám, in tok'tsin: "¿Jita'xe' tatá', Ajátik?" Ani Jajá' ti in ucha': "Naná' pél in Jesús Nazaretíb, a xi tatá' a ájayal."
44022009	A xi k'wajatakchik k'al naná', k'al an chubaxtaláb in tsu'uw an tajaxtaláb ani jik'ey; po yab in ejtiy an káw a xi ti in tawna'.
44022010	Ani u uluw: "Ajátik, ¿janéy xó' ku t'aja'?" Ani an Ajátik ti in ucha': "Ki it ts'akiy, ani ki it k'alej ti Damasco, ani taná' ne'ets ki it uchan patal jawa' abadh abal tatá' ka t'aja'."
44022011	Ani kom naná' yabák in tsu'ux k'al in witsidh tumlixtal an tajaxtaláb, in lotoknáj tu k'ubak k'al a xi k'wajatak k'al naná', ani in otsits ti Damasco.
44022012	Tám, jún i inik in bij Ananías, i k'ak'nax inik jant'ini' an Éylidhkáw, a xi in kwa'alak in alwa' tejwa' xe'tsintal ti k'al patal an Judíochik a xi k'wajíl taná,
44022013	chích ti naná', ani tam ti k'wajiy kubat ti in ucha': "Ebchal Saulo, ka bats'uw a tsu'uxtal." Ani ti nixé' xi k'ij lamk'an u tsu'uxtal ani u met'a'.
44022014	Ani jajá' in uluw: "In Diosil i pay'lómchik ti takuyámal abal ka exlanchij in awiltal, ani abal ka tsu'uw an Bolidh ani abal ka ats'a' an káw ti in lej wi'.
44022015	Kom tatá' ne'ets ti it tejwa' tso'óblix abal Jajá' ti patal an inik, k'al jawa' a xi a tsu'úmal ani a ats'ámal;
44022016	ani xó', ¿janéyej a aychal? Ki it ts'akiy ani ki it pujan, ka dhájanchij in bij an Ajátik ani ka t'oka' a walab."
44022017	Ani janéy u wat'a'; tam ti in wichiy ti Jerusalén, ani in k'wajatak ti in ól ti tiyópan, taná' in tumlidh tsu'biyat.
44022018	Ani u tsu'uw Jajá' ti in uchál: "Ka tsemanchij, ki it kalej dhubatk'ij ti Jerusalén, kom yab ne'ets ki it bats'unchat a tejwa' tso'óblixtal tu ebál Naná'."
44022019	Ani u uluw: "Ajátik, jajá'chik in exlál abal naná' u ne'dhálak ti wik'nél ani u kwadhálak ti patal an sinagoga a xi ti belálchik;
44022020	ani tam ti wak'lan in xits'ál a Esteban, a tejwa' tso'óblixal, taná' neyej in k'wajatak ani u junkunchal an tsemdhomchik, ani u beletnanchalak in k'wa'chímal an tsemdhomchik."
44022021	Ani ti in ucha': "Ki it k'alej, kom ne'ets tu aba' ów ti k'al an yab Judíochik."
44022022	Ani ma tejé' wichat ats'an k'al axé' xi káw; tám, dhájanchik, in ulal: Ka tixk'a' ti tsabál nixé' xi inik, kom yab in tomnál ka k'wajiy ejat.
44022023	Ani janidh dhájnal, ani in bet'enál in k'wa'chímal ani in k'upuwal i pojodh ti ik',
44022024	ani an capitán in aba' abal ka ne'dháj ti kwartél k'wajtaláb, ani in uluw abal ka konówiyat k'al i wipixtaláb; abal ki in exla' jale' ti lej dhájnalchik k'al jajá' ti in ebál.
44022025	Ani tam ti k'wajatak ti wik'nal k'al i ót' ts'áj, a Pablo in ucha' an centurión abatnom a xi k'wajatak kubat: ¿Walkadhxe' abal ka wipiy jún i Romano inik tam yabáyej weladh jolbiyámej?
44022026	Tam ti an centurión abatnom in ats'a' axé', k'alej in ólchal an capitán, in uluw: Ka t'aja' ti kwentaj jawa' a xi a t'ajál, kom axé' xi inik pél i Romano.
44022027	Tám, chích an capitán ti k'al a Pablo ani in ucha': Ti ki in ólchij, ¿tatá' pél it Romanojíb? Jajá' tok'tsin: Aníts.
44022028	An capitán tok'tsin: Naná' k'al lej yán i tumín u bajuw ki in ajiyat ti in Romanojíb. Tám, a Pablo in uluw: Po naná' pél u wa'tsintal.
44022029	Tám, wi'pachk'ij nixk'in ti jajá' a xi ne'etsak ti konówix k'al i wipixtaláb, ani an capitán ma jik'ey jayej, tam ti in exla' abal pélak i Romano, ani kom in wik'ámal.
44022030	Ani ti in aykíl a k'icháj, kom an capitán in lé'ak ki in exla' an chubaxtaláb jale' ti jolbidh káwliyáb k'al an Judíochik, in walkandha' ti k'al an wik'axtaláb, ani in aba' ka chích an ok'ox pale'chik ani ti in yánél an kwenél tak'bix éyal; tám, in kaldha' a Pablo ani in kuba' ti in tamétchik.
44023001	Tám, a Pablo, in tsapik met'a' an kwenél tak'bix éyal, in uluw: Inik ebchalchik, naná' in xe'tsinének k'al patal i alwa' ejat tsalap ti in tamét a Dios ma axé' a k'icháj.
44023002	Tám, an ok'lek pale' Ananías in aba' a xi utat k'wajatak ti k'al jajá', abal ka kwadhchin in wi'.
44023003	Tám, a Pablo in ucha': A Dios ne'ets ti kwadha' teyej, dhakni' ba'te'. Kom it k'wajat ketél abal ti in weladh alchij u jolbíl jant'ini' in ulal an Éylidhkáw. ¿Ani a jek'om jilál an Éylidhkáw a abál ki in kwadhan?
44023004	Ani uchan k'al a xi k'wajatchik tana': ¿In ok'lek pale'il a Dios a odhnax káwliyal?
44023005	A Pablo in uluw: Yabák u exlál, ebchalchik, abal pél an ok'lek pale'; kom k'wajat dhuchadh: Yab ka at'ax káwliy in ok'lekil a bichówil. (Exo 22:29)
44023006	A Pablo, tam ti in exla' abal jún kwenél pélak i Saduceo, ani jún kwenél pélak i Fariseo, dhájan ti an kwenél tak'bix éyal: Inik ebchalchik, naná' pél in Fariseo, in tsakámil i Fariseo, naná' k'wajat ti in jolbiyáb ti in ebál an aychixtaláb ani in ts'akíltal an tsemélomchik.
44023007	Tam ti in uluw axé', dhayk'an jún i xamk'untaláb k'al an Fariseo ani an Saduceo; ani an mulkunél lewáxin.
44023008	Kom an Saduceochik in ulal abal yab wa'ats i ts'akíltaláb, ma ni i ángel, ma ni espíritu, po an Fariseochik in ulal abal patal wa'ats.
44023009	Ani dhayk'an jún i janidh dhájáx, ani ts'akiy an bajudh exóbchixchik, in yanétnál an Fariseo, tomólnadh káwchik, in ulal: Yab i elchal a xi yab tekedh ti axé' xi inik, po max tawnámej k'al jún i espíritu o jún i ángel, yab ki tomólna' a Dios.
44023010	Ani kom wa'atsak jún i pulik xamk'untaláb, ani kom an capitán in ts'ejnanchalak ka t'ápixnáj a Pablo, in aba' an soldadochik abal ka k'alej ti tixk'áb k'al i tsápláb ti k'al jajá'chik ani ka ne'dháj ti kwartél k'wajtaláb.
44023011	Ani ti in aykíl an akal, ulénchat k'al an Ajátik ani uchan: Ka lubchij Pablo, kom jant'ini' it tejwa' tso'óblixnének ti Jerusalén, antsaná' a yajinchal ti it tejwa' tso'óblix jayej ti Roma.
44023012	Ani tam ti chudhey, junchik i Judío junkun k'al i tsinat tsalap ani in t'aja' jún i lujat wik'ax káw k'al i kwi'badh káwílaxtaláb, abal yab ne'etsak ka k'apúts ma ni yab ne'etsak ka uts'aláts, ma talbél tam in tsemdhámalakits a Pablo.
44023013	Ani a xi in t'aja' axé' xi wik'ax káw wat'adhak tsáb inik in yanél;
44023014	axé'chik k'alej ti k'al an ok'ox pale'chik ani k'al an yejtselábchik, ani in uluw: Wawá' u lujat káwnenek k'al i kwi'badh káwílaxtaláb, abal yab jant'oj ki k'apuj ma talbél tam i tsemdhámalakits a Pablo.
44023015	Jaxtám xó', tatá'chik ki it junkun k'al an kwenél tak'bix éyal ani ka konchij an capitán abal ki it pa'banchat kalám, ejtíl tam a lé'ak ka t'ipts'odh exla' jant'oj ti jajá' ti in ebál; ani wawá' ne'ets ku k'wajiy t'ojojodh abal ki tsemdha' tam utatakits ka ulits.
44023016	Po in kwitólil in uxum ebchal a Pablo in ats'a' axé' xi kwátsixtaláb, tám, k'alej ani otsits ti kwartél k'wajtaláb, ani in ólchij a Pablo.
44023017	Ani a Pablo, in kaniy jún i centurión abatnom ani in ucha': Ka ne'dha' axé' xi kwitól inik ti k'al an capitán, kom in kwa'al jant'oj ki in ólchij.
44023018	Tám, in ne'dha' ani in utuw ti k'al an capitán, ani in uluw: An wik'nél Pablo ti in kaniy ani ti in paka'bédha' abal ku chi'dha' ti k'al tatá' axé' xi kwitól inik, kom in kwa'alkwa' jant'oj ti ólchij.
44023019	An capitán, in kina' ti in k'ubak ki in pélandha' ani in konoy: ¿Janéy a xi a kwa'al ti in ólchij?
44023020	Ani jajá' tok'tsin: An Judíochik in junkudh tsalpayámal ti paka'bédha' kalám abal ka kaldha' a Pablo ti k'al an kwenél tak'bix éyal, ejtíl tam in lé'akchik ki in t'ipts'odh exla' jant'oj más chubax;
44023021	po yab ka bela', kom wa'ats ma wat'adh tsáb inik in yánél ti kwátsix, a xi ma in kwi'badh káwliyámal in kwetém bá' abal yab ne'ets ka k'apúts ma ni ka uts'aláts ma tam in tsemdhámalakits, ani xó' k'wajatchik t'ojojodh, in aychal a ok'xidh káwintal.
44023022	Tám, an capitán in jila' ka k'alej an kwitól inik, ani in punúbchij: Yab ka t'ilchij ma ni jita' a xi ti in ólchámal.
44023023	Tám, in kaniy tsáb i centurión abatnom, ani in ucha': Ka takuy 200 i soldadochik, óx inik k'al lajuj k'al i bichim ani 200 i tsojbax abal ti in óxchíl in orajil an akal ani ka k'alej ti Cesarea.
44023024	Ani ka t'ojojoyat i ko'nél púnláb abal ka punuwat a Pablo, ani ka ne'dháj jek'ondhach ma ti k'al an ok'lek Felix.
44023025	Ani in dhucha' jún i dhuchlab antsé':
44023026	Naná' Claudio Lisias, Abal k'al an wat'adh k'ak'nadh ok'lek Felix. Tsapnédhomtaláb.
44023027	Axé' xi inik, yak'wadhak ani ne'etsak ka tsemdháj k'al an Judíochik, in k'alej k'al an soldadochik ku jek'ondha', kom u exla' abal pélak i Romanojíb.
44023028	Ani kom u lé'na' ku exla' k'al janéy ti jolbiyábak, u ne'dha' ti in kwenél tak'bix éyalilchik;
44023029	ani u ela' abal jolbiyábak k'al ti in ebál i tamat konowixtaláb ti in kwetém Éylidh Káwintalchik, ani yab in kwa'al in jolbíl abal ki in tomna' ka tsemets ma ni ka ko'oyat ti wik'axte'.
44023030	Po in ólchin abal an Judíochik k'wajatak in kwátsiyal axé' xi inik, tám, wi'pachk'ij tu abchij ti tatá', ani u aba' jayej taná' an jolbixchik abal ti a tamét ki in uluw janéy in kwa'al k'al jajá'. Ki it k'wajiy alwa'.
44023031	Tám, an soldadochik, jant'ini' ti aban, kaldháj a Pablo, ani ne'dháj k'al i akal ma ti Antípatris bichow.
44023032	Ani ti in aykíl a k'icháj, jilan ka k'alej k'al an punélomchik, ani a xi jilk'on wichiychik ti kwartél k'wajtaláb,
44023033	ani tam ti ulitschik ti Cesarea, in pidha' an dhuchlab an ok'lek, aniyek'ij bínáj a Pablo ti in tamét.
44023034	Ani tam ti an ok'lek in ajiyámalits an dhuchlab, in konoy ti janéy tam tsabál in wa'tsintal, ani tam ti in exla' abal ti Cilicia,
44023035	in ucha': Ne'ets tu ats'a' tam ka ulitschik a jolbixal. Ani in aba' abal ka jilan beletnadh ti in Pretorio kwartélil a Herodes.
44024001	Ani bó' a k'icháj talbél, pa'iy an ok'lek pale' Ananías, k'al an yejtselábchik, ani jún i káwlómej in bij Tértulo, a xi in ti in tamét an ok'lek in tomól jolbiy a Pablo.
44024002	Ani tam ti kaldhámejits; a Tértulo in tujchij ki in jolbidh káwliy, in uluw: Kom wawá' i kwa'al i pulik koyataláb k'al tatá' ti a ebál, ani yán jant'oj alwa' t'ajnal ti k'wajtal tsabálil k'al tatá' a tsalpadhtal,
44024003	k'al patal ani ma ju'támk'ij i bats'uwal k'al i k'ak'námaltaláb; k'al tatá' wat'adh k'ak'nadh Felix.
44024004	Po abal yab más ki in owey tu it'ixbédha', tu paka'bédhál tu ku ats'a' jún i wé' k'al a k'aya'tal.
44024005	Kom wawá' i elámal abal axé' xi inik pél jún ódhil ts'ilk'ox, ani in dhayál i pejextaláb ti bá' an Judíochik ti in putát an tsabál, ani pél i ók'lom k'al an kwenél Nazarenojíb.
44024006	Ani ma in exa' jayej ki in at'axbédha' an tiyópan; ani wawá' i yak'wa', ani i lé'ak ki weladh yajchikiy jant'ini' in ulal i Éylidh Káwintal,
44024007	po an capitán Lisias pelkan ani k'al i tsápláb tu tixk'anchij ti k'ubak,
44024008	ani in aba' an jolbixchik abal ka chích ti k'al tatá'; tam ka konomchikiy k'al patal axé', ne'ets ka ejtow ka exla' jale' ti wawá' i jolbiyal.
44024009	Ani an Judíochik in junkudh uluw abal patal aníts.
44024010	Tám, a Pablo, t'ajchin jún i t'iplab k'al an ok'lek abal ka káwin; ani jajá' tok'tsin: Kom u exlál abal yán i tamub a t'ajámal ti it juez ti ba' axé' xi kwenél k'wajílom, k'al i kanataláb ne'ets ki in tok'tsin abal ku jek'ondha' tu bá'.
44024011	Kom a wit'ál ka tso'óbna' abal yab wat'enek lajuj tsáb a k'icháj tam ti in k'adhiy ti in k'ak'nax ti Jerusalén.
44024012	Ani yab jita' ti in ela' ti in tomólnax t'ilom o u dhayk'álak i xamk'untaláb ma ni ti tiyópan o ti sinagogachik o ma ni ti bichow,
44024013	ma ni yab in ejtowalchik ki in tejwa'médha' abal chubax jawa' a xi k'al xowé' ti in jolbiyal.
44024014	Po tu tejwa' ólchal axé', abal an bél, jawa' a xi jajá'chik in bijiyal ti ódhil k'ak'nax, antsaná', naná' u t'ojonchal a Dios a xi in bela' i pay'lómchik, u belál patal a xi k'wajat dhuchadh ti al an Éylidhkáw ani ti al an Tsu'bidh káwintaláb.
44024015	U kwa'al i aychixtaláb ti k'al a Dios, jant'ini' in kwa'alchik jayej, abal ne'ets ka wa'tsin i ts'akíltaláb ti k'al an tsemélom, já'its a xi bolidh ani a xi yab bolidh.
44024016	Jaxtámits, u lubchal abal ku ko'oy u ejat tsalápil ets'ey k'al ma ni jún i jolbintaláb ti in tamét a Dios ani ti in tamét an inikchik.
44024017	Xó', tam ti wat'enekits yán i tamub, in chích abal ku chi'dhanchij i ts'ejwalixtaláb u kwenél bichówil ani i ts'akchixtalábchik.
44024018	Xó', biyat in k'wajatak ti tiyópan talbél ti in t'okenek, ti in ela' junchik i Judío a xi tál ti Asia, yab k'al i mulkunéltaláb o k'al i xamk'untaláb;
44024019	axé'chik in yajinchalak ka k'wajiy ti a tamét, abal ti in jolbiy, max in kwa'al jant'oj ti u tomól naná'.
44024020	O ki in uluw axé'chik, max ti in elchámal jant'oj yab bolidh, tam ti in k'wajiy ti k'al an kwenél tak'bix éyal,
44024021	expidhk'ij, u tsapik uluw tam ti in k'wajat k'al jajá'chik: "Ti in ebál in ts'akíltal an tsemélom, ti k'al axé' xowé' k'wajat ti in alimcháb u jolbíl ti a éy tatá'."
44024022	Tam ti a Felix in ats'a' axé', ani kom in alwa' exlál axé' xi Bél, in jila' píl a k'icháj, ani in uluw: Tam ka pa'iy an capitán Lisias, ne'ets ku kidhat exla' a káwintalchik.
44024023	Tám, in aba' an centurión abatnom abal ka beletnáj a Pablo, ani ka pidhan i walkantaláb, ani yab ka tank'wiyat ma ni jún in yanétal abal ka beletnanchat in yajinchixtal o ka chích ti k'al jajá'.
44024024	Xó', tam ti wat'enekits jún jáyits a k'icháj, chích a Felix k'al a Drusila, in k'imádhil a xi pélak i uxum Judía, kaniyat a Pablo, ani in ats'a' an belomtaláb já'its k'al a Cristo.
44024025	Ani tam ti a Pablo in tamat t'ilbay ti in ebál an bolidhtaláb ani an ejét xe'tsintaláb ani k'al an yajchik takuxtaláb a xi ne'ets ka chích, a Felix jik'ey ani in tok'tsiy: Ki it k'alejits, po ne'ets tu kaniy tam ku ko'oy i k'ij.
44024026	In ayálak jayej ka pidhan i tumín k'al a Pablo abal ki in walka'; jaxtámits, in chi'dha' yáníl abal ki in t'ilbay.
44024027	Po tam ti wat'enekits tsáb i tamub a Porcio Festo otsits ti in jalúk' a Felix, ani kom a Felix in lé'ak ki in ko'oy kulbél an Judíochik, in jila' a Pablo ti wik'axte'.
44025001	Xó', tam ti a Festo ulits ti tsabál Palestina, ti in óxchíl a k'icháj, ma ti Cesarea k'adhiy ti Jerusalén.
44025002	Tám, an ok'lek pale' ani an ok'óxlom k'al an Judíochik chích ti k'al a Festo ani tomól káwin ti in ebál a Pablo ani in lej konchalak,
44025003	in lé'akchik jún i alwa'taláb, abal a Pablo ka aban ti Jerusalén, kom in kwa'alak kwátsidh an bél abal ki in tsemdha'.
44025004	Po tok'tsin, abal a Pablo k'wajat beletnadh ti Cesarea, ani jajá' a Festo ne'ets dhubat tiwa'.
44025005	Jaxtámits in uluw: Jita' in ejtowal ka k'alej k'al naná'; ani max in kwa'al in jolbíl axé' xi inik, ka káwlidh jolbiy.
44025006	Ani k'wajiy taná' walám lajuj a k'icháj, tám, chích ti Cesarea, ani ti in aykíl a k'icháj ketlej ti tribunal éyaláb, ani in aba' ka chi'dháj a Pablo.
44025007	Xó' tam ti chích, tomtsiyat k'al an Judíochik a xi che'nek ti Jerusalén, t'e'tsiyáb a Pablo k'al yántolom i alchik jolbixtaláb, a xi yabák in ejtowalchik ki in ch'uchbidh ólna'.
44025008	Biyat a Pablo in jek'ondhál ti in bá', in uluw: Naná' yab in walbinének ma ni ti in tomól in Éylidh Káwintal an Judíochik, ma ni ti in tomól an tiyópan, ma ni ti in tomól a Cesar.
44025009	Po a Festo, kom in lé'ak ki in kulbédha' an Judíochik, in tok'tsiy a Pablo, in uluw: ¿A lé' ki it k'adhiy ti Jerusalén, ani tiwa' ki it weladh konówiyat tu tamét?
44025010	Tám, a Pablo in uluw: Naná' in k'wajat ti in tribunal éyaltal a Cesar, ju'táj ti in yajinchal ki in tsu'tat max in jolbidh. An Judíochik yab u t'ajchámal i pojkaxtaláb, jant'ini' ti a lej alwa' exlál.
44025011	Kom max u t'ajámal jún i pojkaxtaláb o jant'oj a xi in tomnálak t'ajat ki in tsemdháj, naná' yab u padhál an tsemláj, po max yab jant'oj wa'ats a xi axé'chik ti in jolbidh káwliyal, ma ni jita' yab in ejtowal ti ki in binaxna' ti jajá'chik. Naná' u dhájanchal in bij a Cesar.
44025012	Tám, a Festo, talbél tam ti in t'ilbayámalits an tak'bix éyal, tok'tsin: ¿A dhájanchámal in bij a Cesar? Ne'ets ki it k'alej ti k'al a Cesar.
44025013	Xó', tam ti wat'enekits jún jáy a k'icháj, an ts'álej Agripa ani a Berenice chích taná' ti Cesarea abal ka tsapnédháj a Festo.
44025014	Ani biyat k'wajiy taná' yán a k'icháj, a Festo in ólchij an ts'álej ti in ebál a Pablo, in uluw: A Felix in jila' jún i inik ti wik'axte'.
44025015	Já'its, tam ti in k'alej ti Jerusalén, an ok'óxlom pale'chik ani an yejtselábchik ti bá' an Judío, ti in konchal i weladh jolbintaláb ti k'al jajá'.
44025016	Ani u tok'tsiychik, abal an Romanochik yab in ujnám abal ki in bína' jún ti taldhaxtaláb, max an jolbinél ok'ox yab in tametnámal in ódhom jolbixal, ani ki in ko'oy i jolát abal ka tok'tsin ani ki in jek'a' k'al an jolbixtaláb.
44025017	Jaxtám, ma yab owat, junkudh chíxchik tejé', ani ti in aykíl a k'icháj in ketlej ti tribunal éyaltaláb, ani u aba' ka chi'dháj nixé' xi inik;
44025018	ani tam, kubiychik an jolbix, po yab in tejwa'médha' ma ni jún i jolbintaláb a xi naná' u tsalpayalak,
44025019	po expidh in kwa'alakchik i konowíxtaláb ti in ebál in k'ak'naxtal, ani ti jún i Jesús, a xi tsemnekits, a xi a Pablo in ulal abal k'wajatkwa' ejat.
44025020	Ani kom naná' yab u lej ejtiyalak axé' xi konowíxtaláb, u konoy max in lé'ak ka k'alej ti Jerusalén, ani tiwa' ka weladh konówiyat.
44025021	Po a Pablo in konoy abal ka beletnáj ma ka ots'o'bédháj a Augusto, u aba' abal ka ko'oyat beletnadh ma ku aba' ti k'al a Cesar.
44025022	Tám, a Agripa in ucha' a Festo: U lé'ak neyej ku ats'a' nixé' xi inik. Ani a Festo in uluw: Kalám ne'ets ka ats'a'.
44025023	Ani ti in aykíl a k'icháj, chích a Agripa k'al a Berenice k'al yántolom i puwenchixtaláb, ani tam ti otsenekits ti atáj ots'ol ts'ejkantaláb, junax k'al an capitánchik ani k'al an ok'óxlom inikchik ti k'al an bichow; tám, k'alej ti ik'táb a Pablo k'al in abatnaxtal a Festo.
44025024	Tám, a Festo in uluw: Ts'álej Agripa, ani patal an inikchik a xi k'wajat tejé' junkudh k'al wawá'; a tsu'talchik axé' xi inik, a xi ti in puwél an mulkunél Judío u pelkanal, já'its ti Jerusalén ani tejé', k'al i dhajal abal yabkwa' in uchbíl ka k'wajiy ejat.
44025025	Po naná' u elámal' abal yab jant'oj in t'ajámal abal ka t'ajat tsemets, ani kom jajá' in bijidh dhajay a Augusto, u tsalpadh ulúmal ku aba' ti k'al jajá'.
44025026	Ti in ebál axé' yab u kwa'al jún i chubaxtaláb janéy ku dhuchunchij u yetsej amuj, jaxtám tu kaldhanchámal ti a tamétchik, po ok'oxek'ij ti k'al tatá', ts'álej Agripa abal tam ka exlanchij janéy jajá' in éy, naná' ku ko'oy janéy ku dhucha'.
44025027	Kom naná' u tsu'tal abal yab in tomnál ku alk'idh aba' jún i wik'nél ani yab ku ólnanchij in kitbadh jolbíl.
44026001	Tám, a Agripa in ucha' a Pablo: It walkadh ki it káwin k'al tatá' ti a ebál. Tám, a Pablo in lujkuw in k'ubak, in tujuw ti káw abal ki in k'ániy ti in bá':
44026002	Ts'álej Agripa, xowé' naná' in lej kulbél kom u ejtowal ku k'ániy tu bá' ti a tamét, k'al patal jawa' a xi an Judíochik ti in jolbidh t'e'tsiyal.
44026003	Ok'oxek'ij kom tatá' a exlál patal in ujnadh xe'tsintal ani in tamat t'ilomtal an Judíochik; jaxtám tu lej konchal abal ti ki in ats'a' k'al i aychixtaláb.
44026004	Naná' u xe'tsintal, ma tu kwitóltal, a xi ma ti tujey u wat'ba' tu k'wajchidh tsabálil, ti Jerusalén, axé' patal an Judío in exlál.
44026005	Ani ti in exla'chik ma ti tujey, max in lé'chik ti tejwa' tso'óblix, naná' in k'wajiy k'al an kwenél k'ak'nax a xi junkáw in eyendhál, naná' pélak in Fariseo;
44026006	ani xowé' k'al ti in ebál in aychixtal an ok'xidh uludhtaláb a xi a Dios in pidha' i pay'lómchik, in k'wajat ti in weladh konówiyáb,
44026007	an ok'xidh uludhtaláb a xi in aychal ka putun i lajuj tsáb kwenchálil, jaxtám t'ojnalchik akal ani k'icháj. K'al axé' xi aychixtaláb, ts'álej Agripa, in jolbidh t'e'tsiyáb k'al an Judíochik.
44026008	¿Jale' ti a tsalpayámalchik ani yab a belál abal a Dios in ts'akbál an tsemélomchik?
44026009	K'al an chubaxtaláb naná' u tsalpay abal ku tomólnadh t'aja' yán jant'oj ti in ebál in bij a Jesús Nazaretíb.
44026010	Já'its axé' u t'aja' ti Jerusalén, u mapuy ti wik'axte' yántolom i santo belomchik, u bats'uw i uchbixtaláb ti k'al an ok'óxlom pale'chik; ani tam ti tsemdhájchik, in tolmixin k'al jajá'chik.
44026011	Ani yáníl u odhna'chik ti patal an sinagogachik, u t'ajchij k'al i tsápláb ka at'ax káwílaxin; ani k'al i olmadh tsakúltaláb u ájay ti pílchik i óweláb bichow.
44026012	Ti k'al axé' xi áyláb, in k'alej ti Damasco k'al in uchbixtal ani in abatnaxtal an ok'óxlom pale'chik.
44026013	Ts'álej, naná' u tsu'uw ti bél, ti lej oraj k'icháj, jún i tajáx ti k'ay'lál, más tajax kej a k'icháj, a xi ti in tajbay ani a xi ne'etschik k'al naná'.
44026014	Ani tam tu kwajlan ti yánél ti tsabál, u ats'a' jún i káw a xi ti in tawna', ani in uluw ti Hebreo káwintaláb: "Saulo, Saulo, ¿jale' ti in ájayal? Lej t'ojláb abal tatá' ka tsotsbay an tsajbaxtaláb."
44026015	Tám, naná' u uluw: "¿Jita'xe' tatá', Ajátik?" Ani Jajá' in uluw: "Naná' já'its in Jesús, a xi tatá' a ájayal.
44026016	Po ki it ts'akiy, ani ki it kubiy k'al a akan, kom ti k'al axé' ti in tejwa'mének ti k'al tatá', abal tu punuw ti it t'ojnal ani ti it tejwa' tso'óblix k'al a xi a tsu'úmal, ani a xi ne'etsej ki in tejwa'méj ti k'al tatá'.
44026017	Ne'ets tu jek'ondha' ti k'al a bichówil ani ti k'al a xi yab Judíochik, ti ju'táj xowé' Naná' tu abál.
44026018	Abal ka lamchij in tsu'uxtalchik, a xi k'wajat ti bá' an yik'wáx abal ka wenk'on ti an tajaxtaláb, ani ti in uchbixtal a Satanás ka wenk'on ti k'al a Dios, abal ki in bats'uwchik k'al an belomtaláb a xi já'its k'al Naná', i pakwlanchixtaláb k'al an walabtaláb ani ti báts'ul k'áláb junax k'al a xi santo t'okenek."
44026019	Jaxtám, ts'álej Agripa, yab u t'aja' ti in jek'om k'al an labidh tsu'bixtaláb ti k'ay'lál,
44026020	po u ólchij ok'ox a xi k'wajatchik ti Damasco, ani a xi ti Jerusalén, ani ti in putát an tsabál Judea, ani an yab Judíochik, abal ki in joltiy in biyál xe'tsintal ani ka wenk'on ti k'al a Dios, ani ki in t'aja' i t'ajnél a xi in tomnál, tam i joltiyámal i biyál xe'tsintal.
44026021	K'al axé' ti in ebál an Judíochik, ti in yak'wa' ti tiyópan, ani in exa'chik ti ki in tsemdha'.
44026022	Tám, kom a Dios ti in tolmiyal, ma axé' a k'icháj, in kubat u bínál i tejwa' tso'oblixtaláb abal patal a xi pakdha' ani a xi t'ijax, yab u ulal jant'oj píl a xi ti tsu'bidh káwintaláb ani a Moisés in uluw ne'ets ka wat'ey,
44026023	abal a Cristo in yajinchij ki in yajchíkna', ani ka ok'xin ka ts'akiy ti tsemélom, abal ki in ólchij an tajaxtaláb an bichówlom ani an yab Judíochik.
44026024	Biyat in ulal axé' abal ki in k'ániy ti in bá', a Festo in uluw k'al i janidh káw: It olmadh Pablo; an yántolom exóbaltaláb ti t'ajámal ki it olman.
44026025	Po jajá' in uluw: Yab in olmadh wat'adh k'ak'nadh Festo, po naná' u ulal an káw a xi chubax ani a xi tekedh.
44026026	Kom an ts'álej in exlál axé'chik, ju'táj ti in tamét in k'wajat ti in káw k'al i walkadhtaláb, kom u dhakat exlál abal yab k'wajat tsinat ti k'al jajá, kom axé' yabk'ij t'ajan ti jún i tsinat jolát.
44026027	¿A belál ts'álej Agripa an Tsu'bidh káwintaláb? Naná' u exlál abal a belál.
44026028	Tám, a Agripa in ucha' a Pablo: Lej wé' ti in pajámiy abal ki in wenk'on ti in Cristiano.
44026029	Ani a Pablo in uluw: U konchal a Dios k'al wé' o k'al yán, yab expidh tatá', po patal a xi xowé' k'wajat ti in ats'ál, wenk'onalak ejtíl naná', expidh an wik'axtaláb ibáj.
44026030	Xó', tam ti putun ki in uluw patal axé', kubiy an ts'álej, an ok'lek, ani a Berenice, ani patal a xi ketlenének k'al jajá'chik.
44026031	Ani tam ti pílménekits, tamat t'ilmáts, in ulalchik: Axé' xi inik yab in t'ajámal jant'oj abal ka t'ajat tsemets o ka wik'an.
44026032	A Agripa in ucha' a Festo: Axé' xi inik elatak ka walkáj, max yabák in bijidh dhajayámal a Cesar.
44027001	Xó', tam ti tsalpadh uluwat abal ne'ets ku dhemat k'alej ti Italia, a Festo in bína' a Pablo ani talchik píl i wik'nélchik ti in k'ubak jún i centurión abatnom in bij Julio, in kwenélil a Augusto.
44027002	Ani u k'adhiy ti al jún i pulik tan Adramitena, u dhemat k'alej tu kublé' walte' ja' ti tsabál Asia, k'wajatak k'al wawá' a Aristarco Macedoniojíb, ti Tesalónica bichow.
44027003	Ani ti in aykíl a k'icháj u ulits ti Sidón bichow. Xó', a Julio in k'ayátna' a Pablo ani in walkanchij ka k'alej ti k'al in ja'úbchik, abal ka t'ajan ti kwentaj.
44027004	Ani taná' u dhemat k'alej, i tóniy Chipre, kom tu tamuwalak an ik'.
44027005	Ani tam ti wat'enchámalits an pulik lejem walte' Cilicia ani Panfilia, u ulits ti Mira bichow, ti Licia tsabál.
44027006	Ani taná', an centurión abatnom in ela' jún i pulik tan Alejandrina, a xi ne'etsak ti Italia, taná' u punbáj.
44027007	Ani u beláts yajúm yán a k'icháj, ani pama'tal u ulits ti in tamét Gnido bichow, kom an ik' yab tu jilálak, u k'alej i tóniyal Creta, ti in tamét Salmón.
44027008	Ani k'al i k'ibataláb i wat'enchij, u ulits walte'ja' a xi in bij Alabél Uleltal i Tan, taná' utat k'wajatak an bichow Lasea.
44027009	Xó', tam ti wat'ey lej owat i k'ij, kom an bél k'ak'adhak ti ja', ani an k'ij pabiltaláb wat'enekits; a Pablo in kanat tak'biyalakchik,
44027010	in ulal: Inikchik, u tsu'tal abal axé' xi belaltaláb ti ja' ne'ets ki tamuw i yajchiktaláb ani yán i k'íbaltaláb yab expidh k'al an kitáláb ani k'al an pulik tan, po k'al i ejatal jayej.
44027011	Po an centurión abatnom in belchalak más in káwintal an beldhom ani an dhabal tan, kej a Pablo in káwintal.
44027012	Ani kom in uleltal an tan yabák in kwa'al in alwá' abal taná' ki wat'ba' an tsamáy k'ij, yán in tsalpay abal ku kalej taná', max i ejtowalak ku ulits ti Fenice, ani taná' ki wat'ba' an tsamay k'ij, já'its an uleltaláb tan ti Creta a xi tejwa'mél ti k'watab talolaj in otseltal a k'icháj ani ti winab tsaylél otseltal a k'icháj.
44027013	Ani tujey ti juchnal jún i talolaj ik', in tsalpaychik abal ne'ets ki in bajuw jawá' a xi in lé'ak, in dhaya'chik in ts'akatlíl an tan, ani dhemat beláts walte' Creta.
44027014	Po ma yab owat, k'aletnáj k'al jún i tsapik kóx ik' in bij Euroclidón.
44027015	Ani an tan ne'dhánáj k'al an ik', ani kom yab i ejtow ki ók'na' ju'táj tu ne'ets, i walba' tu ku ne'dha'.
44027016	Ani u wat'ey i tóniy jún i tsakam isla tsabál a xi in bij Clauda, k'al yán i pama'taláb i ejtow ki k'ániy an tsakam tan.
44027017	A xi tam ti dhayámalits in eyendha'chik i k'oxdha' ts'áj abal ki in wik'a' an tan, ani kom in ts'ejnálak ka xapk'an ti Sirte dhadhatja', in pa'ba'chik an juchudh k'wa'chim ani in walba' ka ne'dháj.
44027018	Po chích tu uwandháb k'al jún i ik'ladh áb ti in aykíl a k'icháj, in tujuwchik ki in ik'owmédha' an pulik tan;
44027019	ti in óxchíl a k'icháj, k'al i k'ubak i wak'la' in eyextal an tan.
44027020	Ani kom yán a k'icháj yab tejwa'méj an k'ak'al ma ni a ót, ani chích jún i ik'ladh áb yabk'ij abal wé'k'ij, tám, i k'iba' patal i aychixtaláb abal ki k'ániy ti bá'.
44027021	Ani kom yánakits a k'icháj yab u k'apúmadh, tám, a Pablo kubiy ti ts'ejel jajá'chik, ani in uluw: Inikchik, ti in ats'anchámalak u káwintal ani yabák i jilámal Creta, expidh abal ki wat'a' axé' xi yajchiktaláb ani axé' xi k'íbaltaláb.
44027022	Xowé' naná' tu kanátlidh tak'biyal, ka ko'oychik i alwa' kanataláb; kom ma ni jún i ejataláb yab ne'ets ka k'ibej ti ba' tatá'chik, po expidh an tan.
44027023	Kom axé' xi akal in ángelil a Dios k'wajinek k'al naná', a xi pél ti in k'ál, ani a xi u t'ojonchal,
44027024	in uluw: "Yab ki it jik'ey, Pablo, in yajinchal ki it utuwat ti in tamét a Cesar, ani xó', ka tsu'uw, a Dios ti pidhámal patal a xi ne'ets k'al tatá'."
44027025	Jaxtám, inikchik, ka ko'oy i alwa' kanataláb; kom naná' u belál a Dios abal jant'ini' ti in uchan, antsaná' ne'ets ka wat'ey;
44027026	po, i yajinchal ku chích tu tomk'inal ti jún i isla tsabál.
44027027	Xó', tam ti chích in lajuj tsé'chíl an akal, biyat u ne'dháb tiwa'k'ij ti pulik lejem Adriatico, ti ts'ejel akal, an marinero inik in tsalpaychik, abal u k'wajatak tu utel ti jún i tsabál.
44027028	Ani in bet'éna' an lejbaxtaláb, in ela' in lupém jún inik i jó', ani k'alejchik jún i wé' más in baliy an lejbaxtaláb junílek'ij in ela'chik lajuj bó' i jó'.
44027029	Tám, kom in ts'ejnálak ki in tamánchij i t'ujublom, in bet'éna'chik ti in kúx an tan, tsé' in ts'aklaxtal, ani in lé'akchik max chudhélakits.
44027030	Tám, an marinero inikchik in lé'na' ka adhláts abal ki in jila' an pulik tan, in pa'ba'chik an tsakam k'ánix tan ti pulik lejem, in k'ambix t'ajálakchik abal ne'ets ki in kints'onchij in ts'aklaxtal ti in ók' an tan.
44027031	A Pablo in ucha' an centurión abatnom ani an soldadochik: Max axé'chik yab ka k'wajlelenk'ij ti pulik tan, tatá'chik yab ne'ets ka ejtow ka k'ániy.
44027032	Tám, an soldadochik in muts'inchij in ts'ájilchik an tsakam k'ánix tan, ani in jila' ka k'ibej.
44027033	Xó', tam ti chudhélits, a Pablo in paka'bédhál patal abal ka k'apulitschik, in ulal: Axé' pélits in lajuj tsé'chíl a k'icháj ti it k'wajat ti it aychixchik k'al i pabiláts, ani yab a k'apúmal jant'oj.
44027034	Jaxtám xó', tu paka'bédhál abal it k'apulitschik ti in ebál a lubachtal, kom ma ni jún a xi'íl ti a ók' yab ne'ets ka k'ibej.
44027035	Ani tam ti in ulúmalits axé', in uma' an k'apnél, in pidha' i k'ak'námal a Dios ti in tamét patal, ani in peja', ani in tujchij ti k'apul.
44027036	Tám, ti in yánél in ko'oy i alwa' kanataláb, k'apútschik jayej.
44027037	Ani ti yánél an atikláb a xi u k'wajat ti pulik tan pélak ma 276.
44027038	Ani tam ti ajwénekits, in jolk'owchik an ichlab trigo ti pulik lejem abal ka ik'owméj an tan.
44027039	Tam ti tajk'anits, yabák in exlálchik an tsabál; po in tsu'talak jún i otsat ja' ti tsabál a xi in kwa'al i wejat kidhiblom, taná' in tsalpaychik max in ejtowalak ki in ódha' an tan.
44027040	Tám, in muts'inchij in ts'akatlíl an tan, in jila'chik ti pulik lejem, aniyek'ij in walka' in wik'áb an timón beldhaxtaláb; ani wé'k'ij in dhaya'chik an toltom ti in juchtal an ik', in boliychik ti wejat kidhiblom.
44027041	Po otsits ti jún i pejach ju'táj ti támúx an ja', in t'ay'ka' an tan, ani in ók' t'ay'kadh yab ejel ani in kúx pok'lanal k'al in tsápík in lank'intal an ja'.
44027042	Tám, in junkudh tsalpay an soldadochik ki in tsemdha' patal an wik'nél, abal yab jita' ka k'alej walkadh ti kowal.
44027043	Po kom an centurión abatnom, in lé'ak ki in jek'ondha' a Pablo, in t'ok'banchij in tsalápilchik, ani in aba' a xi in ejtowal ti kowal ka ok'ox t'ikon ani ki in bajuw an walte' tsabál;
44027044	ani a xi jilk'ochikin, junchik k'al i oktsa' ani junchik k'al in pejmách an pulik tan. Ani antsaná' patal kalej jek'ondhach ma ti tsabál.
44028001	Ani tam ti jek'ámalits, tám, i exla' abal an isla tsabál in bij Malta.
44028002	Ani taná' an bárbaro k'wajílom tu bats'uw k'al i k'aya'taláb yab abal wé'k'ij; kom in ts'u'uwchik jún i k'amal abal tu bats'uw ti yanél, k'al in ebál an áb a xi ulel ani an tsamáy.
44028003	Tám, a Pablo in tamkuy jún boye' i dhi', in jolow ti k'amal, ani jún i at'ax tsan adhláts k'al an k'ak'ém, ani palk'an ti in k'ubak.
44028004	Xó', tam ti an bárbaro k'wajílomchik in tsu'uw an tsan palat ti in k'ubak, tamat ucháxinchik: K'al an chubaxtaláb axé' xi inik pél i lej tsemdhom, a xi in jek'ámalits ti pulik lejem, po k'al in tsáp an bolidhtaláb yab jilnal ka k'wajiy ejat.
44028005	Po a Pablo, in tiniy an tsan ti k'amal, ma ni yab jant'oj in wat'a',
44028006	ani jajá'chik k'wajatak in aychal ki in tsu'uw ka málin o ka ijkan tsemnek ti in adhím; po tam ti oweyits ti aychix ani in tsu'uw abal yab jant'oj in wat'ál, in jalk'uy in tsalápilchik, ani in ulalak abal pél i dios.
44028007	Ani utat ti nixé' xi tsabál in kwa'alak in k'ál tsabálil an ok'ox inik ti nixé' xi isla tsabál, in bij Publio, a xi tu bats'uw ani tu koydha' óx a k'icháj k'al i k'aya'taláb.
44028008	Xó' taná', in pay'lóm a Publio kwatsatak k'al i k'ak'éltaláb ani ts'ijal xits'; taná' a Pablo otsits, ani tam ti ólonénekits in mo'ka' in k'ubak ti jajá', ani in jeldha'.
44028009	Xó', tam ti wat'ey axé' xi t'ajnél, aniyek'ij a xi taná' k'wajíl ti isla tsabál ani in kwa'al i yaw'láts che'elchik ani jeldháb.
44028010	A xi tu lét'edh k'ak'na' k'al yántolom i lét'edh k'ak'naxtaláb; ani tam ti kaldha' an bél, tu kitáy k'al patal a xi ne'ets ki yajinchij.
44028011	Xó', tam ti wat'enekits óx a íts', u dhemat k'alej ti jún i tan Alejandrina kom taná' ti isla tsabál ti in wat'bámal an tsamáy k'ij, ani in kwa'alak in ts'o'omadh bij Kastor ani Polux.
44028012	Ani tam, u ulits ti Siracusa bichow, ani taná' u k'wajiy óx a k'icháj.
44028013	Ani taná' i tóniy ma tu ulits ti Regio, ani ti in aykíl a k'icháj, juchun jún i talolaj ik' ani ti in tsabchíl a k'icháj u ulits ti Puteoli,
44028014	ju'táj ti ela' i ebchalábchik, a xi tu paka'bédha' abal ku jilk'on k'al jajá'chik búk a k'icháj; ani antsaná' u k'alej tu ulel ti Roma bichow.
44028015	Tam tu ats'an k'al an ebchalábchik, kalej tu bats'uwal ma ti in forojil a Apio ani ti Óx Taberna k'wajtaláb; tam ti a Pablo in tsu'uw, in bína' i k'ak'námal k'al a Dios, ani in ko'oy i kanataláb.
44028016	Ani tam tu ulits ti Roma bichow, an centurión abatnom in bína' an wik'nélchik ti k'al an capitán k'al an soldadochik, po a Pablo jilan ka k'wajiy kwetém k'al jún i soldado abal ka beletnáj.
44028017	Xó', tam ti wat'enekits óx a k'icháj, a Pablo in kaniy an ok'óxlom k'al an Judíochik abal ka mulkun, ani tam ti k'wajatits mulkudh in ucha': Inik ebchalchik, naná' yab jant'oj at'ax u t'ajchámal i bichówil ma ni in ujnám t'ajnélil i pay'lómchik, po antsaná' in bínáj ti in wik'nél ma ti Jerusalén ti in k'ubak an Romano,
44028018	já'its, tam ti in wilk'idh konówiyámej, in lé'ak ti in walka'chik; kom yab u kwa'al u jolbíl abal ki in tsemdháj.
44028019	Po an Judíochik tomólnadh káwin, k'al i tsápláb in t'ajchin abal ku bijidh dhájay a Cesar, yab abal naná' u jolbidh káwliyalak u bichówil.
44028020	Jaxtámits, k'al axé' xi tsalap tu kaniyámal abal tu tsu'uw ani abal tu t'ilbay; kom k'al in aychixtal an Israelíb in wik'at k'al axé' xi punchichik pat'ál ts'áj.
44028021	Tám, jajá'chik in uluw: Wawá', ma ni yab i bats'uwámal i abadh dhuchláb ti Judea k'al tatá' ti a ebál, ma ni yab jita' tam ebchaláb che'nek abal tu ku ólchij o tu ku t'ilchij jant'oj yab alwa' ti k'al tatá' ti a ebál.
44028022	Po i lé'ak ki ats'a' a káwintal abal janéy a tsalpayal; kom ti k'al a axé' xi k'e'at k'ak'naxtaláb i exlál abal ma ju'támk'ij tomólnadh t'ilabnáb.
44028023	Xó', tam ti in peja'chik a k'icháj, yántolom chích ti in k'wajíltal, ani exóbchix dhajuw ani ma wákal in tejwa' ólchalchik in ts'álejlábil a Dios, ani in pajámiyalchik ti in ebál a Jesús, in eyendhál in Éylidh Káwintal a Moisés ani an Tsu'bidh káwintaláb.
44028024	Ani junchik in belál a xi t'ilchinal, po junchik yab in belál.
44028025	Ani kom yab junkudh tsalpaxin ti jajá'chik, tam ti nixk'inchik, a Pablo in ucha' axé' xi káw: I pay'lómchik alwa' uchan k'al an Espíritu Santo tam ti káwin an tsu'bidh káwlómej Isaías.
44028026	In uluw: Ki it k'alej ti axé' xi bichówlom ani ka ucha'chik: "K'al a xutsun ne'ets ka ats'a', ani yab ne'ets ka exbay, Ani ki it met'axin ne'ets ki it tsu'uxin po yab ne'ets ka ejtiy.
44028027	Kom in ichích axé' xi bichówlom t'ujbanének, Ani in xutsun ots'ox lej pama'tal, Ani in tsu'uxtal in mapuyámal, Abal yabák ka tsu'uxin k'al in tsu'uxtal ani ka ots'oxin k'al in xutsun, Ani ki in exbay k'al in ichích an ka wenk'on, Ani Naná' ku jeldha'." (Isa 6:9-10)
44028028	Jaxtám xó', ka tso'óbna' chik abal axé' xi k'ánixtaláb a Dios in abchal an yab Judíochik, ani jajá'chik ne'ets ki in ats'a'.
44028029	Ani tam ti in ulúmalits axé', kalej an Judíochik k'al yántolom i tamat tok'tsíxtaláb ti jajá'chik.
44028030	Po a Pablo k'wajiy bá' jún i atáj a xi in jalbiyal putat tsáb i tamub, ani in bats'uwal patal a xi che'el ti k'al jajá'.
44028031	In ólnál in ts'álejlábil a Dios ani in exóbchal patal a xi ti in ebál an Ajátik Jesucristo k'al patal i walkadh káwintaláb ani k'al ma ni jún i t'ok'baxtaláb.
45001001	Naná' Pablo, in abatwálejil a Jesucristo, kanidh abal ku t'aja' ti in apóstol, pílmédhach abal ti k'al in Ítkáwintal a Dios,
45001002	a xi in k'ejab ok'xidh ulúmal k'al in tsu'bidh káwlómejilchik ti al an Santo Dhuchlabchik,
45001003	ti in ebál in Tsakámil, a xi chích ti al in iyalábil a David jant'ini' ti an anam t'u'lek,
45001004	ani k'alej uludh abal pél in Tsakámil a Dios k'al i ejtodhtaláb, jant'ini' in santolidhtal an Espíritu, ti in ebál an ts'akíltaláb ti bá' an tsemláj,
45001005	ani k'al Jajá' i bats'uwal an lablidh ts'ejwalixtaláb ani an apóstoltaláb, abal ku ik'ax ots'oxin ti k'al an belomtaláb ti patal an kwenél k'wajílomchik ti in ebál Jajá' in bij;
45001006	ti al axé'chik, tatá'chik teyej it kanidh ki it k'wajiy k'al a Jesucristo;
45001007	Ti patal a xi k'wajat ti Roma, it k'ánelábchik ti k'al a Dios, it kanidh ti it santo belomchik. Lablidh ts'ejwalixtaláb abal tatá'chik ani i koyataláb a xi tál ti k'al a Dios i Pay'lóm ani an Ajátik Jesucristo.
45001008	Ok'oxek'ij, u pidhál i k'ak'námal u Diosil, ti in ebál a Jesucristo ti patal tatá'chik, kom a belomtal k'wajat ti t'ilnal ti in putát an tsabál.
45001009	Kom a Dios; pél u tejwa' tso'óblixal, a xi u t'ojonchal k'al u espíritu ti al in Ítkáwintal in Tsakámil, abal k'al yab i koyoltaláb ets'ey tu t'ilálchik ti u ólontal.
45001010	U lej konoyal, max jant'odha'ak ti yab owat, jún i jolát k'ij k'al in awiltal a Dios ku alwa' ko'oy jún i belal tsa'bixtaláb ti tatá'chik.
45001011	Kom u lej lé' tu tsu'uwchik, abal tu pidha' jún i pidhóbláb espiritual abal ki it k'wajiy tsapik kublaladh;
45001012	já'its axé', abal ku junkudh kanatbédháxin ti in ebál an belomtaláb a xi pél i dhéy k'ál, k'al tatá'chik ani naná'.
45001013	Po yab tu lé'nanchal ebchalábchik, abal yab ka exla' abal naná' yáníl u tsalpayámal ki in k'alej ti tatá'chik (po ma axé' xi k'ij in oybiyámej) abal ku ko'oy i walíláb jayej ti tatá'chik, jant'ini' ti pílchik a xi yab Judíochik.
45001014	Naná' in tók'lidh ti k'al an Griegojíbchik ani ti k'al an bárbarojíbchik, aniyek'ij an bajudhchik ani an yab bajudhchik.
45001015	Jaxtámits naná', t'ojojodh in k'wajat abal tu ólchij an Ítkáw, ti tatá'chik jayej a xi it k'wajíl ti Roma.
45001016	Kom Naná' yab u tidhenál in Ítkáwintal a Cristo, kom pél in ejtodhtal a Dios abal ti k'ánixtaláb ti patal a xi in belál, ok'ox an Judío ani jayej an Griego.
45001017	Kom ti al an Ítkáw, in bolidhtal a Dios japidh tejwa'mél ma ti belomtaláb abal ti belomtaláb, jant'ini' k'wajat dhuchadh: An bolidh inik k'al an belomtaláb ne'ets ka k'wajiy ejat. (Hab 2:4)
45001018	Kom in k'ák' tsakúltal a Dios japidh tejwa'mél ma ti k'ay'lál ki in tomólna' patal an yab k'ak'nax ani in yab bolidhtal an inikchik a xi in t'ok'bayal k'al i yab bolidhtaláb an chubaxtaláb.
45001019	Kom a xi a Dios eltidh ka exlanchat tejwa'médhanchámejchik, kom a Dios in tejwa'médhanchámal.
45001020	Kom a xi yab tejwa' a xi in k'ál a Dios, ma ti in ts'ejkantal an tsabál k'wajat tajax tejwa' in ets'ey ejtodhtal ani in éytal a Dios, ejtidh ka exbay k'al a xi t'ajadhits, antsaná' yab in kwa'al ma ni jún i pelkantaláb.
45001021	Kom ma anákej in exla'chik a Dios, yab in witsidh puwenchij jant'ini' a Dios, ma ni in pidha' i k'ak'námal, po in alk'idh k'adhatna' in tsalpopóltal ani in maku' ichích yik'wtsin.
45001022	K'al in kwetémtal in ulalchik abal pél i tsalpadh, antsaná', wenk'on ti tantsu',
45001023	ani in jalk'unchij in witsidh puwenchixtal a Dios a xi yab jayk'i' odhel abal ki in jumbay in waleklábil i inik a xi odhel, i ts'itsinchik, i tsé' akán ko'nélchik ani a xi bodhodhól belalchik.
45001024	Jaxtámits, a Dios in walba'chik ti an at'axtaláb, ti in padhay lé'nomtal in ichích, abal yab ki in lét'edh k'ak'na' in iniktal ti ba' jajá'chik,
45001025	kom in jalk'unchij in chubaxtal a Dios ti janamtaláb, in k'ak'na' ani in t'ojonchij más an ts'ejkanélábchik kej an Ts'ejkom, já'its a xi lablidh abal ets'ey. Amén.
45001026	K'al axé' in ebál, a Dios in walba'chik ti tidhetál padhaytaláb, kom ma in uxumilchik in jalk'uy in t'ajtal éy ti k'al a xi yab já'its in t'ajtal éy.
45001027	Aniyek'ij jayej an inikchik, in joltiy in t'ajtal éytal an uxumchik, t'a'íláts ti in padhaytal jún k'al a xi júnakej, inik k'al in juntal inik, in t'ajál a xi lej tidhetál, ani in bats'uwal a xi in tomnál ti jajá'chik in jalbixtal ti in ebál in k'iblontal.
45001028	Ani já'its kom jajá'chik yab in lé'na' ki in kwentana' a Dios ti al in exlomtal, k'al Dios walbáj ti bá' i at'ax k'ibélnal tsalap, abal ki in t'aja'chik a xi yab in tomnál,
45001029	t'uchatchik k'al patal i yab bolidhtaláb, i alk'idh ko'óxtaláb, i pojkaxtaláb, i jik'lomtaláb, i yab alwa'taláb, t'uchat k'al i telax lé'nomtaláb, i tsemdhomtaláb, i tomólnaxtaláb, i k'ambixtaláb ani i tsinat t'úchil;
45001030	kúx t'ilabnaxchik, in at'álchik a Dios, yajbédhom káwílax, in puwetnálchik ti in bá', k'adhatchik, inkixchik k'al i at'axtaláb, in jek'omnálchik in pay'lóm,
45001031	maku'chik, yab putudh, k'al ma ni jant'oj in t'ajtal éy ti k'ánidhom, k'al ma ni jún i koyataláb, k'al ma ni jún i yajnanchixtaláb.
45001032	Axé'chik in exlanchal in uchbidh káwintal a Dios, abal a xi in t'ajál axé' xi t'ajnélchik, in tomnál ka t'ajat tsemets, yab expidh in t'ajálchik, po wat'k'adh kulbél ti k'al a xi in t'ajálchik.
45002001	Jaxtámits, yab a kwa'al i tonik' pelkantaláb, tatá' inik, jitákits tatá' a éy a xi it weladh jolbix, kom tam a weladh jolbiyal jún jita', tatá' kwetém a weladh yajchikiyal ti a bá', kom tatá' a xi it yajchik jolbix jayétsej a t'ajál.
45002002	Po wawá' i exlál abal in weladh pílmédhomtal a Dios já'its jant'ini' an chubaxtaláb abal ka tomólnáj a xi in t'ajál axé'chik.
45002003	¿Ani a tsalpayal axé' tatá' inik, a xi a weladh jolbiyal a xi in t'ajál axé'chik, ani a t'ajál jayétsek'ij, abal ne'ets ka jek'a' in weladh pílmédhomtal a Dios?
45002004	¿O a alál met'ál in ts'alat alwa'tal ani in kuxudhtal ani in nakat aychixtal, yabxe' a exlál abal in alwa'tal a Dios ti chúmliyal abal ka joltiy a biyál xe'tsintal?
45002005	Po jant'ini' a t'ujbadh ani a yab jalk'udh ichích, a dhayál abal tatá' ti a kwetémtal, i k'ák' tsakúltaláb ti in k'ichájil an k'ák'tsakúltaláb ani in japidh tejwa'médhomtal in bolidh weladh pílmédhomtal a Dios.
45002006	A xi ne'ets ki in wichbanchij k'alek'ij jant'ini' in t'ajnélil,
45002007	ani a xi in aykidh áykóm ki in t'aja' i alwa' t'ajnél; in aliyalchik i witsidh puwenchixtaláb ani i lét'edh k'ak'naxtaláb, an yab taléltaláb ani i ets'ey ejataláb;
45002008	po i k'ák' tsakúltaláb ani i yajchikix tsakúltaláb abal a xi alk'idh tomólnax ani yab ik'ax ots'ox k'al an chubaxtaláb, po in ik'ax ats'ál a xi yab bolidh;
45002009	i ni'adh yajchiktaláb ani i k'its'ataláb ti patal an atikláb a xi in t'ajál a xi yab alwa', an Judío ok'oxek'ij ani jayej an Griego,
45002010	i witsidh puwenchixtaláb ani lét'edh k'ak'naxtaláb ani koyataláb ti patal a xi in t'ajál a xi alwa', an Judío ok'oxek'ij ani jayej an Griego.
45002011	Kom a Dios yab in pók'ódh tsu'tal an atikláb.
45002012	Kom patal a xi yab in kwa'al an Éylidhkáw walbinének, jayétsej k'al i yab i Éylidhkáw ne'ets ka taley, ani patal a xi walbinének ti al an Éylidhkáw ti in éy an Éylidhkáw ne'ets ka weladh jolbiyat,
45002013	kom a xi in ats'ál an Éylidhkáw yab já'its an bolidhchik ti in tamét a Dios, po a xi in t'ajál an Éylidhkáw já'its a xi ne'ets ka bolidhméj.
45002014	Kom, tam an yab Judíochik, a xi yab in kwa'al an Éylidhkáw, in t'ajál k'al in t'ajtal éy a xi pél i Éylidhkáw, axé'chik, ma anákej yab in kwa'al an Éylidhkáw, ani abal jajá'chik ti in kwetémtal pél i Éylidhkáw.
45002015	Kom jajá'chik in tejwa'médhál ti in t'ajnélil an Éylidhkáw dhuchadh ti in ichíxchik, tejwa' tso'óblix in ejat tsalápil jayej, ani ti al in tsalápil wilk'idh tomólnáx ti jolbix o ti k'ánix,
45002016	ti a k'icháj tam ti a Dios ne'ets ki in weladh pílmédha' ti in éy a Jesucristo jawa' in kwa'al tsinat an atiklábchik, já'its, jant'ini' u Ítkáwil.
45002017	Xó' ka tsu'uw, tatá' it punk'udh bijidh ti it Judío, ani a tsápnál an Éylidhkáw ani a puwetnál a Dios,
45002018	ani a exlanchal in awiltal, ani it exóbindhach k'al an Éylidhkáw a takuyal a xi in lej tomnál,
45002019	ani a dhakatnál ti a bá' abal pél it chúmlix k'al an jok'tsejchik, ani pél it tajaxtaláb abal a xi k'wajat ti an yik'wáx,
45002020	a exóbchal a xi maku'chik, a exóbchal i tsakamchik, a ko'onchal in alwá' wal an exlomtaláb ani an chubaxtaláb ti al an Éylidhkáw.
45002021	Tám, tatá', a xi a exóbchal a xi k'e'atchik, ¿yab a exóbchal a kwetém bá'? Tatá' a xi it ólnomkáw abal yab ki it kwé'en, ¿it kwé'?
45002022	Tatá' a xi a ulal abal yab ki it tsáblixin, ¿a tsábliyal a tomkíl? Tatá' a xi a at'ál an dhulkuts dioschik, ¿it otsax ti it kwé' tiyópan?
45002023	Tatá' a xi a puwetnál an Éylidhkáw, ¿yabxe' a tidhetál kaldhál a Dios tam a jek'om jilál an Éylidhkáw?
45002024	Kom jant'ini' k'wajat dhuchadh: In bij a Dios at'ax káwlidh ti ba' an yab Judíochik ti a ebál tatá'chik. (Isa 52:5)
45002025	Kom k'al an chubaxtaláb an t'okat kotodhtaláb in kwa'al in jalbíl, max a t'ajál an Éylidhkáw, po max a jek'om jilál an Éylidhkáw, a t'okat kotodhtal wenk'onal ti yab t'okat kotodhtaláb,
45002026	jaxtám, max a xi yab t'okat kotodh ki in putuw in bolidhtal an Éylidhkáw, ¿yab walám in yab t'okat kotodhtal ne'ets ka punk'udh ajinchat ti t'okat kotodhtaláb?
45002027	Ani a xi ti in iniktal yab t'okat kotodh, po max in putuwal an Éylidhkáw, ne'ets ti weladh jolbiy tatá', a xi a kwa'al an Dhuchlab, ani it t'okat kotodh po a jek'om jilál an Éylidhkáw.
45002028	Kom yab já'its pél i Judío a xi eléb tejwa', ma ni já'its an t'okat kotodhtaláb a xi eléb ti anam t'u'lek,
45002029	po an Judío já'its a xi ti in ál, ani an t'okat kotodhtaláb já'its a xi ti in ichích, ti al in espíritu, yab al i dhuchlab, a xi in kwa'al in puwenchixtal yab ti bá' i inikchik, po ti k'al a Dios.
45003001	Tám, ¿janéy in wat'k'adh éy in kwa'al an Judío? O ¿janéy in tabát an t'okat kotodhtaláb?
45003002	Lej yán ti patal; ok'oxek'ij kom jajá'chik dhakat pidhámej in káwintal a Dios.
45003003	¿Tám xó', max talchik yab in t'ajámal ti belom? ¿Walám in yab belomtal in t'ajámal abal a Dios in putudhtal ti yab jant'oj in jalbíl?
45003004	Ma ni jant'oj, po a Dios pél i chubaxtaláb ani patal an inik pél i janamkáw, jant'ini' k'wajat dhuchadh: Abal ki it tejwa'méj bolidh ti al a káwintal, Ani ka áta' tam ki it weladh pílmédháj. (Sal 51:4)
45003005	Ani max i yab bolidhtal in tsapik kubál in bolidhtal a Dios, ¿janéy tám ki uluw? ¿Walám yab bolidh a Dios kom in chi'dhál i yajchiktaláb? (Ejtíl jún i alk'idh inik in k'wajat ti in káw.)
45003006	Ma ni jant'oj; kom ¿jant'odha' tám a Dios ne'ets ki in weladh pílmédha' an k'wajchidh tsabál?
45003007	Po max ti in ebál u janamtal, in chubaxtal a Dios lej yáney abal Jajá' ti in witsidh puwenchixtal, ¿jale' tám, ti in weladh pílmédhábej ejtíl jún i waláblom?
45003008	¿Ani jale'ak (jant'ini' u janam t'ilabnáb ani jant'ini' talchik in t'ilál abal i ulalkwa'): Ki t'aja' a xi yab alwa' abal ka chích a xi alwa'? In yajchik jolbidhtalchik k'wajat ti in boltal.
45003009	¿Janéy tám? ¿Wawá' walám más u bolidh kej jajá'chik? Ibáj, ma ni jant'oj; kom i káwlidh jolbiyámal jant'ini' an Judíochik ani i yab Judíochik, abal patal k'wajat ti al an walabtaláb.
45003010	Jant'ini' k'wajat dhuchadh: Yab wa'ats jún i bolidh, ma ni jún.
45003011	Yab wa'ats ma ni jita' ki in exbay, Yab wa'ats jita' ki in aliy a Dios.
45003012	Ti in yánél pílmének ti bá' an bél, Ti jún yánél wenk'onének ti yab jant'oj ti ka éyan, Yab wa'ats jita' ki in t'aja' a xi alwa', Ibáj ma ni jún. (Sal 14:1-3; 53:1-3; Ecl 7:20)
45003013	In jabáx in núk'chik pél i japidh jolimtaláb; K'al in lek'ábchik in t'ajál ti k'ambix; In it'imtal i aspid tsan wa'ats ti alam in xepúp wi'; (Sal 5:9; 140:3)
45003014	Jajá'chik in wi' k'wajat t'uchat k'al i kwi'badhkáw ani k'al i ts'a'ik yajal. (Sal 10:7)
45003015	Jajá'chik in akan ádhil abal ki in wak'la' i xits';
45003016	Pakluntataláb ani i yajchik ts'ejwantáltaláb wa'ats ti in bélilchik.
45003017	Ani yab in exlámalchik i koyat bél. (Isa 59:7-8)
45003018	Yab wa'ats in ts'ejnaxtal a Dios ti in tamét in tsu'uxtalchik. (Sal 36:1)
45003019	Po wawá' i exlál abal patal a xi in ulal an Éylidhkáw, in uchál jita' k'wajat ti al an Éylidhkáw, abal patal an wi' ka mapun, ani ti in putát an k'wajílom ti tsabál ka k'wajiy jolbidh ti in tamét a Dios,
45003020	kom k'al in t'ajnélil an Éylidhkáw ma ni jún i atikláb yab ne'ets ka bolidhméj ti in tamét Jajá', kom k'al an Éylidhkáw já'its an exlomtaláb k'al an walabtaláb.
45003021	Po xowé' yabáts k'al an Éylidhkáw tejwa'mének in bolidhtal a Dios, tejwa' tso'óblidh k'al an Éylidhkáw ani k'al an Tsu'bidh káwintaláb;
45003022	in bolidhtal a Dios já'its ti in éy an belomtaláb ti al a Jesucristo, abal patal a xi in belál Jajá'. Kom yab wa'ats i pók'ódhtaláb.
45003023	Kom ti in yánél walbinének, ani k'wajat jamat ti in witsidh puwenchixtal a Dios,
45003024	xó' u bolidhmédhach alk'idhk'ij k'al in lablidh ts'ejwalixtal, k'al ti in ebál an ts'a'idh wichbadhtaláb a xi tál ti k'al a Cristo Jesús.
45003025	A xi a Dios in punuw ti ts'akchix kulbédhax ti in éy an belomtaláb ti al in xits'ál, abal ki in tejwa'médha' in bolidhtal, kom in uk'chiyámal an walabtaláb ti in ebál in kuxudhtal.
45003026	Abal ki in tejwa'médha' ti axé' xi k'ij in bolidhtal, abal Jajá' já'its an bolidh, ani bolidhmédhom k'al a xi in belál a Jesús.
45003027	¿Ju'táj tám, ti k'wajat an dhakat k'adhataláb? Jilk'onal eléb. ¿Ti k'al jawa' tam Éylidhkáw? ¿In k'ál an t'ajnéláb? Ibáj, po k'al in éylidh káwintal an belomtaláb.
45003028	Jaxtám wawá' i talts'udh ulal abal an atikláb u bolidhmél k'al an belomtaláb ani yabáts k'al in t'ajnélil an Éylidhkáw.
45003029	¿Awxe' a Dios expidh pél in Diosil an Judíochik? ¿Yabxe' pél jayej in Diosil an yab Judíochik? Aníts, pél jayej in Diosil an yab Judíochik.
45003030	Kom a Dios expidh junkats, ani Jajá' in bolidhmédhál a xi t'okat kotodh k'al an belomtaláb, ani a xi yab t'okat kotodh k'al an belomtaláb.
45003031	Tám, ¿walám k'al an belomtaláb i tixk'anchal in jalbíl an Éylidhkáw? Ma ni jant'oj, po wawá' i tsapik kubál an Éylidhkáw.
45004001	¿Janéy tám, janéy ki uluw in ela' a Abraham i pay'lóm jant'ini' an anam t'u'lek?
45004002	Kom max a Abraham k'alej bolidhmédhach k'al i t'ajnéláb, tám, jajá' in ko'óyámalak jant'oj ki in puwetna', po yab ti k'al a Dios.
45004003	Kom ¿janéy in ulal an Dhuchlab? A Abraham in bela' a Dios, ani a Dios in punk'udh ajinchij ti bolidhtaláb. (Gen 15:6)
45004004	Po xó' a xi t'ojnal, yab ajincháb in jalbixtal ti lablidh ts'ejwalixtaláb, po ejtíl i tók'láb.
45004005	Po a xi yab in t'ajál i t'ajnél, po in belál Jajá' a xi in bolidhmédhál an yab k'ak'nax, in belomtal punk'udh ajincháb ti bolidhtaláb.
45004006	Já'its, jant'ini' a David in tajax t'ilál abal yán ti pidhóblidh an atikláb, a xi a Dios in punk'udh ajinchal ti bolidhtaláb k'al yab i t'ajnéláb,
45004007	in ulal: Yán ti pidhóblidh nixé'chik a xi in jek'omtal pakwladhits, Ani paxk'idh in walabchik.
45004008	Yán ti pidhóblidh an atikláb a xi an Ajátik yab in punk'udh ajinchal in walab. (Sal 32:1-2)
45004009	¿Walám axé' xi lablinchixtaláb tál expidh ti k'al an t'okat kotodhchik, o ti k'al an yab t'okat kotodhchik jayej? Kom i ulal: Abal a Abraham punk'udh ajinchat in belomtal ti bolidhtaláb. (Gen 15:6)
45004010	¿Jant'odha' tám ti k'alej ajinchidh? ¿Tam ti k'wajatak t'okat kotodh o tam ti yabák t'okat kotodh? Ibáj ti al an t'okat kotodhtaláb, po tam ti yabáyejak t'okat kotodh.
45004011	Ani in bats'uw in tejwa'médhomtal an t'okat kotodhtaláb, in ts'o'omál in bolidhtal an belomtaláb a xi in ko'oy ti al an yab kotodhtaláb, abal ka pay'lómnáj k'al patal an belomchik a xi yab t'okat kotodh, abal jajá'chik jayej ka punk'udh ajinchat ti bolidhtaláb,
45004012	ani ka pay'lómnáj k'al a xi t'okat kotodh, abal yab expidh a xi t'okat kotodh, po a xi in áynál jayej in xakábil an belomtaláb a xi in ko'oy i pay'lóm Abraham tam ti yabáyejak t'okat kotodh.
45004013	Kom yab ti bá' an Éylidhkáw pidhan a Abraham o in tsakámilchik an ok'xidh uludhtaláb, abal ne'etsak ki in t'aja' ti báts'ul k'al an k'wajchidh tsabál, po ti in éy in bolidhtal an belomtaláb.
45004014	Kom max a xi k'wajatchik ti al an Éylidhkáw já'its an báts'ul k'álábchik, tám, yab jant'oj in jalbíl an belomtaláb, ani an ok'xidh uludhtaláb taley in jalbíl.
45004015	Kom an Éylidhkáw in chi'dhál i k'ák' tsakúltaláb; po ju'táj ti yab wa'ats i Éylidhkáw, yabáts wa'ats i jek'omtaláb.
45004016	Jaxtámits, pél k'al an belomtaláb abal ka k'alej jant'ini' an lablidh ts'ejwalixtaláb, abal an ok'xidh uludhtaláb ka alwa' kubiy abal ti in yánél an tsakamláb, yab expidh abal k'al a xi k'wajat ti al an Éylidhkáw, po jayej nixé'chik a xi in ko'onchal in belomtal a Abraham, a xi pél i pay'lómláb ti k'al patal wawá'
45004017	(jant'ini' k'wajat dhuchadh: Tu punuwámal abal ti pay'lómna' yántolom i kwenél k'wajílom) (Gen 17:5) ti in tamét a xi jajá' in bela'. Já'its a Dios a xi in pidhál i ejataláb an tsemélomchik, ani in bijiyal nixé'chik a xi yabáyej k'wajat, ejtíl max k'wajatits.
45004018	Jajá' in bela' k'al i aychixtaláb ti in tomól an aychixtaláb, abal ka wenk'on ti pay'lómláb ti k'al yántolom i kwenél k'wajílom, jant'ini' ti k'alej uchadh: Antsaná' a tsakámilchik ne'ets ka yáney. (Gen 15:5; 17:5)
45004019	Ani in belomtal yab wé'méj, yab in t'aja' ti kwentaj in iniktal a xi k'wajatakits ejtíl tam tsemnek, kom in kwa'alakits utat bó' inik i tamub, ma ni in nút'betal in ebóm a Sara,
45004020	ma ni yab in jalk'ú' tsalpay in ok'xidh uludhtal a Dios k'al yab i belomtaláb, po tsapikméj k'al an belomtaláb, in pidha' i witsidh puwenchixtaláb a Dios,
45004021	lej dhakat abal jita' a xi ok'xidh káwin pél jayej i winat ejtodh abal ki in putuw;
45004022	ani jaxtámits jayej: In belomtal k'alej punk'udh ajidh ti bolidhtaláb. (Gen 15:6)
45004023	Ani yab expidh abal jajá' ti in ebál k'alej dhuchadh abal k'alej punk'udh ajinchidh.
45004024	Po abal wawá' a xi ne'ets weyej ku k'alej punk'udh ajinchidh, a xi u belom ti k'al Jajá' jita' in ts'akba' a Jesús i Ajátik ti bá' an tsemláj,
45004025	a xi k'alej bínadh ti in ebál i k'ibts'ontal, ani ts'akiy abal wawá' ku bolidhméj.
45005001	Jaxtám xó', kom u bolidhmédhachits k'al an belomtaláb, i kwa'alits i koyataláb k'al a Dios, ti in éy i Ajátik Jesucristo.
45005002	Ti k'al Jajá' i kwa'al jayej i otseltaláb k'al an belomtaláb ti al in lablidh ts'ejwalixtal, ju'táj tu k'wajat u alwa' kublaladh, ani i puwetnál ti al in aychixtal in witsidh puwenchixtal a Dios.
45005003	Ani yab expidh axé', po i puwetnál jayej ti an ni'ax yajchiktaláb, kom i exlál abal an ni'ax yajchiktaláb tu t'ajál tu kuxudh.
45005004	Ani an kuxudhtaláb tu pidhál i takadh éy ani an takadh éytaláb, i aychixtaláb.
45005005	Ani an aychixtaláb yab tidhetál, kom in k'ánidhomtal a Dios in jolowámal ti ichích ti in éy an Espíritu Santo a xi u pidhámej.
45005006	Kom tam tu k'wajatejak yab u tsapik, ti in k'ijil tsemets a Cristo abal k'al an yab k'ak'naxchik.
45005007	K'al an chubaxtaláb lej t'ojláb abal jún ka tsemets ti in ebál jún i bolidh, po anákej walám jún jita' yab ki in ts'ejna' ka tsemets ti in ebál jún i alwa' inik.
45005008	Po a Dios in tejwa'médhál in k'ánidhomtal ti k'al wawá', abal anákej, biyat wawá' u k'wajatejak tu walbinélom, a Cristo tsemets k'al wawá' ti ebál.
45005009	Tám, xó' lej más kom u bolidhmedhámejits ti al in xits'ál, ti k'al Jajá' ne'ets ku k'alej k'ánidh ti bá' an k'ák' tsakúltaláb.
45005010	Kom max pélak u tomólnax, ani u k'alej wichbadh tu ja'úbnax k'al a Dios ti k'al in tsemtal in Tsakámil, lej más u k'wajat wichbadh ja'úbnax, ne'ets ku k'alej k'ánidh ti in ebál in ejatal.
45005011	Ani yab expidh axé', po jayej u k'ijidhbél ti k'al a Dios k'al in éy i Ajátik Jesucristo, ti in éy Jajá' xowé' i bats'uwámal an wichbadh ja'úbnaxtaláb.
45005012	Jaxtám, jant'ini' k'al jún i inik an walabtaláb otsits ti tsabál, ani k'al an walabtaláb otsits an tsemláj, antsaná' an tsemláj wat'ey ti k'al patal an atikláb, kom ti in yánél walbinének.
45005013	Kom ok'xidh an Éylidhkáw, ti tsabál wa'atsakits i walabtaláb, po yab punk'udh ajincháb i walabtaláb tam yab wa'ats i Éylidhkáw.
45005014	Yab expidh axé', po an tsemláj in t'aja' ti abatnom ma ti k'al a Adán ani ma ti k'al a Moisés, ani ma anákej a xi yab walbinének ejtíl in k'ibts'ontal a Adán, a xi in jumbayal a xi ne'etsak ka chích.
45005015	Po an ts'ejwalixtaláb yab in juntalnál an k'ibts'ontaláb, kom max k'al in k'ibts'ontal nixé' jún i inik yántolom tsemets, más wat'k'adh dho'ey in lablidh ts'ejwalixtal a Dios ani in pidhbíl k'al in ts'ejwalixtal a Dios ti k'al jún i inik, a Jesucristo, dho'enek abal yántolom.
45005016	Ani an ts'ejwalixtaláb yab in juntalnál ejtíl in walab nixé' jún a xi walbin, kom k'al an chubaxtaláb an weladh yajchiktaláb chích ti in ebál jún i walabtaláb abal ti jolbidh yajchikixtaláb, po an pidhbíláb chích ti in ebál yántolom i jolbintaláb abal ti bolidhmedhomtaláb.
45005017	Kom max k'al in k'ibts'ontal jún i inik, an jolbidh yajchiktaláb chích ti patal an inik, xowé' lej más yán ne'ets ti ts'álej ti al an ejataláb k'al nixé' jún, a Jesucristo, a xi in bats'uwal an yántolom lablidh ts'ejwalixtaláb ani in pidhbíl an bolidhtaláb.
45005018	Jaxtám antsaná', ti in éy in k'ibts'ontal jún i inik, chích an yajchik jolbixtaláb ti patal an atikláb, antsaná' jayej k'al ti in éy in bolidhtal jún, chích an bolidhmedhomtaláb, an ejataláb ti patal an atikláb.
45005019	Kom antsaná' jant'ini' in jek'omtal jún i inik, yántolom t'ajan ti waláblom, antsaná' jayej k'al in ik'ax ots'oxtal jún i inik, yántolom ne'ets ka t'ajan ti bolidh.
45005020	Po an Éylidhkáw otsits abal an k'ibts'ontaláb ka yáney; po tam ti an walabtaláb yáney, an lablidh ts'ejwalixtaláb ok'ádh dho'ey;
45005021	abal antsaná' jant'ini' an walabtaláb ts'alátlin ti bá' an tsemláj, antsaná' jayej an lablidh ts'ejwalixtaláb ti in éy an bolidhtaláb ka ts'alátlin abal ti ets'ey ejataláb ti in éy a Jesucristo i Ajátik.
45006001	¿Janéy tám ki uluw? ¿Ki áynanchij ti al an walabtaláb abal an lablidh ts'ejwalixtaláb ka dho'ey?
45006002	Ma ni jant'oj. Kom wawá' a xi u tsemnekits ti al an walabtaláb ¿jant'odha' ti ku xe'tsinej ti taná'?
45006003	¿Yabxe' a exlálchik abal yántolom a xi u pujnének ti al a Cristo Jesús, u pujnénekits ti al in tsemtal?
45006004	Jaxtám, u jolinének k'al Jajá' ti al an pujantaláb abal ti tsemláj, kom jant'ini' a Cristo Jesús ts'akiy ti tsemláj abal ti in witsidh puwenchixtal an Pay'lóm, antsaná' weyej ku xe'tsin ti al an ít xe'tsintaláb.
45006005	Kom max u k'alej t'ayadh junax k'al Jajá' ti al in jumbaxtal in tsemeltal, antsaná' weyej ne'ets ku k'alej ti al in ts'akíltal;
45006006	i exlál axé', abal i biyál xe'éts k'alej k'et'adh ti pelk'odhte' k'al Jajá', abal in anam t'u'úl an walabtaláb ka tala'béj, abal yabáts más ki t'ojonchij an walabtaláb.
45006007	Kom a xi tsemnekits walkanal ti k'al an walabtaláb.
45006008	Ani max u tsemnek k'al a Cristo, i belál abal ne'ets weyej ku ejátlin k'al Jajá';
45006009	i exlál abal a Cristo, kom ts'akinekits ti al an tsemláj, yabáts u tsemel, an tsemláj yabáts in t'ajál ti abátix ti k'al Jajá'.
45006010	Kom tam ti tsemets, in tsémna' abal an walabtaláb jún kalat, po xó' abal ejat, ejat ti k'al a Dios.
45006011	Antsaná' tatá'chik teyej, ka tso'óbliy ti a ba' abal chubax it tsemnek ti k'al an walabtaláb, po it ejat ti k'al a Dios ti in ebál a Jesucristo i Ajátik.
45006012	Jaxtám, yabáts ka walka' an walabtaláb ti abátix ti a tsemel iniktal, abal ka ik'ax ats'anchij in padhay lé'nomtal,
45006013	ma ni yab ka bína' in pejmách a iniktal abal ka éyan ti yab bolidh eyendhanél abal ti k'al an walabtaláb, po ka bína' ti a kwetém bá' ti k'al a Dios ejtíl a xi ejat ti bá' an tsemélomchik, ani a pejmáxchik ejtíl in eyextal an bolidhtaláb abal ti k'al a Dios.
45006014	Kom an walabtaláb yab ne'ets ti k'unat abátiychik, kom yabáts it k'wajat ti al an Éylidhkáw, po ti al an lablidh ts'ejwalixtaláb.
45006015	¿Janéy tám? ¿Ne'ets tu walbinal, kom yab u k'wajat al an Éylidhkáw, po ti al an lablidh ts'ejwalixtaláb? Ma ni jant'oj.
45006016	¿Yabxe' a exlálchik abal max it k'unat ots'oxchik ti k'al jún ejtíl i abatnanél abal ti abátiy, pél it abatnanélchik ti k'al nixé' a xi ti abatnál, já'its max pél i walabtaláb abal ti tsemláj o ti it ik'ax ots'ox abal ti k'al an bolidhtaláb?
45006017	Po k'ak'námal a Dios, abal pélakchik ti abatnanélil an walabtaláb, po xó' k'al a ichích a ik'ax ats'ámal nixé' in alwá' wal an exóbintaláb ju'táj ti it bínámejchik;
45006018	ani talbél ti it walkan ti k'al an walabtaláb, it wenk'onchik ti in abatnanélil an bolidhtaláb.
45006019	In káw ejtíl jún i alk'idh atikláb ti in ebál in paluwtal a anam t'u'úl; abal jant'ini' ti a bína' a pejmách abal ki in t'ojonchij a xi yab t'okat ani ti jek'omtaláb abal ti jek'omtaláb; xó' antsaná', ka bína' a pejmách ti t'ojonchix ti k'al an santo t'okataláb abal ti bolidhtaláb.
45006020	Kom tam ti pélak ti abatnanélil an walabtaláb, it k'wajatak walkadh ti k'al an bolidhtaláb.
45006021	¿Janéy tam walíláb a kwa'alak ti k'al nixé' ju'táj ti xó' a tidhenálchik? Kom in ta'pantal nixé'chik pél i tsemláj.
45006022	Po xowé' kom it walkandhámejits ti k'al an walabtaláb ani it wenk'on ti it t'ojonchix ti k'al a Dios, a kwa'alitschik in walíl an santo t'okataláb ani in putuntal, an ets'ey ejataláb.
45006023	Kom in jalbixtal an walabtaláb pél i tsemláj; po in ts'ejwalixtal a Dios pél i ets'ey ejataláb ti in éy a Cristo Jesús i Ajátik.
45007001	¿Yabxe' a exlál, ebchalábchik (kom u t'ilbayal a xi in exlál an Éylidhkáw), abal an Éylidhkáw in k'unat abátiyal an inik biyat jajá' k'wajat ejat?
45007002	Kom an uxum a xi tomkidh k'wajat wik'at ti an Éylidhkáw k'al in tomkíl biyat jajá' ejat; po max in tomkíl ka tsemets, an uxum walkanal ti in éylidh káwintal in tomkíl.
45007003	Tám, antsaná', biyat ejat in tomkíl, ani ki in tomikna' júnakej inik, ne'ets ka bijiyat ti tsáblix tomikláb; po max in tomkíl ka tsemets, jajá' walkanal ti k'al nixé' xi Éylidhkáw ani yab ne'ets ka bijiyat ti tsáblix tomikláb ma anákej ki in tomikna' júnakej inik.
45007004	Jaxtám, ebchalábchik k'al naná', tatá'chik teyej it tsemnekits ti k'al an Éylidhkáw ti bá' in iniktal a Cristo; abal ki it junkun k'al júnakej, já'its nixé' a xi ts'akiy ti bá' an tsemláj, abal ki chi'dha' i walíláb abal k'al a Dios.
45007005	Kom biyat u k'wajatak ti anam t'u'lek, in padhaytal an walabtaláb, a xi pélak ti bá' an Éylidhkáw, abátixak ti al i putát i iniktal abal ki in ne'dha' i walíláb abal ti tsemláj.
45007006	Po xowé' u walkanének ti k'al an Éylidhkáw, u tsemnekits ti k'al a xi tu ko'oyalak wik'at, abal ku t'ojchichláts ti al in ít t'ojlábil an Espíritu ani yab ti al in biyáltal an Dhuche'.
45007007	¿Janéy tam ki uluw? ¿An Éylidhkáw pél i walabtaláb? Ma ni jant'oj. Po naná' yab u exlálak an walabtaláb po u exla' ti in éy an Éylidhkáw, kom yab u exlálak an jik'lomtaláb, max an Éylidhkáw yabák in ulal: Yab ka t'aja' ti it jik'lom. (Exo 20:17; Deu 5:21)
45007008	Po an walabtaláb in ela' i jolát ti bá' an abatnadhkáw, in ejédha' ti ál naná' patal i padhay lé'nomtaláb. Kom tam yab wa'ats i Éylidhkáw an walabtaláb k'wajat tsemnek.
45007009	Kom ti jún i k'ij in k'wajiy ejat k'al yab i Éylidhkáw; po tam ti chích an abatnadhkáw, an walabtaláb wichiy ka ejtsin, ani naná' in tsemets.
45007010	U ela' abal an abatnadhkáw a xi ne'etsak ti ejátlix, u ela' abal pélak u tsemeltal.
45007011	Kom an walabtaláb, in tsápna' an abatnadhkáw, ti in k'ambiy, ani ti k'al jajá' ti in tsemdha'.
45007012	Jaxtám, an Éylidhkáw já'its santo t'okat, ani an abatnadhkáw já'its santo, bolidh ani alwa'.
45007013	¿Tám, a xi alwa', chích ti tsemláj abal naná'? Ma ni jant'oj; po abal an walabtaláb ka tejwa'méj pél i walabtaláb, ti in t'ajchij i tsemláj ti naná', ti in éy a xi alwa', abal an walabtaláb ti in ebál an abatnadhkáw ki in t'aja' ti jalpidh walabtaláb.
45007014	Kom i exlál abal an Éylidhkáw pél espiritual; po naná' pél in anam t'u'lek, in k'álnadh k'al an walabtaláb.
45007015	Kom a xi u t'ajál yab u ejtiyal, kom yab u t'ajál jawa' a xi u lé', po a xi u at'ál, já'its a xi u t'ajál.
45007016	Ani max u t'ajál a xi yab u lé', u junkudh ulal abal an Éylidhkáw alwa'.
45007017	Tám xó', yabáts naná' a xi in t'ajál nixé', po pél an walabtaláb a xi k'wajíl ti ál naná'.
45007018	Kom naná' u exlál ti ál naná' (axé' já'its tu anam t'u'úl) yab k'wajíl a xi alwa'; kom an lé'nomtaláb abal ku t'aja' a xi alwa' u kwa'al; po yab abal ku t'aja'.
45007019	Kom yab u t'ajál an alwa' t'ajnél a xi u lé', po an at'ax t'ajnél a xi yab u lé' já'its u t'ajál.
45007020	Ani max u t'ajál a xi yab u lé', yabáts naná' u t'ajál, pél an walabtaláb a xi k'wajíl ti ál naná'.
45007021	Jaxtám xó', tam u lé' ku t'aja' a xi alwa', u elál axé' xi Éylidhkáw; abal an at'axtaláb k'wajat ál naná'.
45007022	Kom jant'ini' ti in ál jún i atikláb, in k'ijidh kulbél ti in Éylidh Káwintal a Dios.
45007023	Po u tsu'tal júnakej Éylidhkáw tu pejmáxchik a xi in tomólnál in éylidh káwintal u tsalápil, ani ti in ne'dhál wik'at ti bá' in éylidh káwintal an walabtaláb a xi k'wajíl tu pejmáxchik.
45007024	¡Ay t'a'ich naná' ti in inik! ¿Jita' ne'ets ti in walkandha' ti bá' axé' xi tsemélom anam t'u'lek?
45007025	U pidhál i k'ak'námal a Dios ti in éy a Jesucristo i Ajátik. Jaxtám, k'al u tsalápil naná' u t'ojonchal in Éylidh Káwintal a Dios; po k'al u anam t'u'úl in éylidh káwintal an walabtaláb.
45008001	Jaxtám xó', yabáts wa'ats i jolbidh yajchiktaláb abal jajá'chik a xi k'wajat ti al a Cristo Jesús, a xi yabáts belal jant'ini' an anam t'u'lek, po jant'ini' an Espíritu.
45008002	Kom in Éylidh Káwintal in Espíritujil an ejataláb ti al a Cristo Jesús, ti in walkandhámal ti k'al in éylidh káwintal an walabtaláb ani ti an tsemláj.
45008003	Kom jawa' a xi an Éylidhkáw yab in ejtow ki in t'aja', kom yabák in kwa'al in tsáp ti in ebál an anam t'u'lek, a Dios in aba' in lej Tsakámil jant'ini' in anam t'u'úl an walabtaláb, ani ti in ebál an walabtaláb, in weladh jolbiy an walabtaláb ti al an anam t'u'lek;
45008004	abal in bolidhtal an Éylidhkáw ki in ejtow ka putun ti al wawá', a xi yabáts u xe'ets jant'ini' an anam t'u'lek, po jant'ini' an Espíritu.
45008005	Kom a xi xe'ets jant'ini' an anam t'u'lek, in tsalápnál jawa' in lé' an anam t'u'lek, po a xi xe'ets jant'ini' an Espíritu in tsalápnál jawa' in lé' an Espíritu.
45008006	Kom tam expidh ki it tsalpopláts ti al an anam t'u'lek pél i tsemláj, po ki it tsalpopláts ti al an espíritu pél i ejataláb ani i koyataláb.
45008007	Kom an tsalap a xi in áykóm an anam t'u'lek in tomólnál a Dios, kom yab k'unat k'wajíl k'al in Éylidh Káwintal a Dios, ma ni yab in ejtowal.
45008008	Jaxtám, a xi k'wajat ti bá' an anam t'u'lek yab in ejtowal ki in kulbédha' a Dios.
45008009	Po tatá'chik yabáts it xe'ets ti bá' an anam t'u'lek, po ti bá' an Espíritu, max chubax in Espíritujil a Dios k'wajíl ti al tatá'chik. Ani max jún jita' yab in kwa'al in Espíritujil a Cristo, yab k'álnadh k'al an Ajátik.
45008010	Po max a Cristo k'wajat ti al tatá'chik, an anam t'u'lek k'wajat tsemnek ti in ebál an walabtaláb, po an espíritu ejat ti in ebál an bolidhtaláb.
45008011	Po max in Espíritujil Jajá' a xi in ts'akba' a Jesús ti tsemláj k'wajíl ti al tatá'chik, Jajá' a xi in ts'akba' a Cristo ti bá' an tsemláj ne'ets ki in pidha' i ejataláb a tsemel iniktal ti k'al in Espíritu a xi k'wajíl ti tatá'chik.
45008012	Jaxtám, ebchalábchik, u k'wajat u tók'lidh, yab k'al an anam t'u'lek, abal ku xe'tsin jant'ini' an anam t'u'lek,
45008013	kom max ki it xe'tsin jant'ini' an anam t'u'lek, ne'ets ki it tsemets, po max ti in éy an Espíritu, ne'ets ka t'aja' ka tsemets in t'ajnélil an anam t'u'lek, tám, ne'ets ki it ejátlin.
45008014	Kom patal a xi júnadh k'al in Espíritujil a Dios, axé' já'its in tsakámilchik a Dios.
45008015	Kom yab a bats'uwámalchik in espíritu an abatnaneláb abal ki it k'wajiy junílek'ij k'al i jik'éltaláb, po a bats'uwámalchik in espíritu an bats'udh tsakamláb, ti k'al jajá' u dhájadh káw: ¡Abba, Pay'lóm!
45008016	Jajá' an Espíritu in tejwa' tso'óbliyal i espíritujil abal wawá' pél u tsakamláb k'al a Dios.
45008017	Ani max pél u tsakamláb, tám, pél u báts'ul k'áláb ani u junax báts'ul k'áláb k'al a Cristo, max i yajchiknál junax k'al Jajá', abal junax weyej k'al Jajá' ku k'alej witsidh puwenchidh.
45008018	Kom u tso'ób exlál abal in yajchikixtal axé' xi k'ij, yab in tomnál ki jumbay k'al an witsidh puwenchixtaláb a xi ne'ets ka japidh tejwa'méj ti al wawá'.
45008019	Kom in lupudh lé'nomtal an ts'ejkanéláb in lek'wtsidh ayál in japidh tejwa'médhomtal in tsakámilchik a Dios.
45008020	Kom an ts'ejkanéláb k'alej k'unudh ti bá' i jolátaláb, yab k'al in kwetém awiltal, po ti in ebál Jajá' a xi in k'unuw ti al an aychixtaláb,
45008021	kom an ts'ejkanéláb ne'ets jayej ka walkan ti k'al in wik'axtal an odheltaláb, abal ti in witsidh puwenchixtal in walkantal in tsakámilchik a Dios.
45008022	Kom i exlál abal ti in putát an ts'ejkanéláb junkudh yajajál ani in kwa'al junkudh i yajal kó'ontaláb ma ti axé' xi k'ij.
45008023	Ani yab expidh jajá'chik, po lej wawá' weyej, a xi i kwa'al in ok'xidh walíl an Espíritu, wawá' weyej u yajajál ti ál wawá', i lek'wtsidh aychal in bats'uxtal tu tsakamláb, in ts'a'idh wichbadhtal i iniktal.
45008024	Kom wawá' u k'ánidh ti jún i aychixtaláb, po an aychixtaláb a xi tejwa' yab i aychixtaláb, kom a xi jún in tsu'tal, ¿jale' ki in alk'idh aychiyej?
45008025	Po max i aychal a xi yab i tsu'tal, tám, k'al i kuxudhtaláb i ayál.
45008026	Aniyek'ij jayej an Espíritu tu tolmiyal ti ál i paluwtal; kom yab i exlál jant'odha' ku ólon jant'ini' ti in tomnál, po Jajá' an Espíritu u dhúchum pelkanal k'al wawá' a xi yab eltidh ka uluw.
45008027	Po a xi in lupudh aliyal an ichich in exlál janéy in tsalpayal an Espíritu, kom jant'ini' in awiltal a Dios pelkanal ti in ebál an santo belomchik.
45008028	Ani i exlál abal jita' k'ánidhom k'al a Dios, patal jawámakits junkudh t'ojnal abal ti in alwa'tal jajá'chik a xi kanidh jant'ini' ti a Dios in tsalpayámal.
45008029	Kom a xi in ok'xidh exla', in ok'xidh takuy abal ne'ets ti jumbax jant'ini' in wal in Tsakámil, abal Jajá' ki in t'aja' ti ok'oxláb ti bá' yántolom i ebchalábchik.
45008030	Ani a xi in ok'xidh takuychik, axé'chik jayej in kaniy, ani a xi in kaniy axé'chik jayej in bolidhmédha', ani a xi in bolidhmédha' axé'chik jayej in witsidh puwenchámal.
45008031	¿Janéy tám ki uluw ti k'al patal axé'? Max a Dios pél k'al wawá', ¿jita' tomólnax ti k'al wawá'?
45008032	Jajá' a xi ma ni yab in k'ániy in kwetém Tsakámil, po in bína' abal k'al wawá' ti yanél, ¿jant'odha' ti yab ne'ets tu ku pidha' jayej k'al Jajá', ts'ejwalidh patal?
45008033	¿Jita' ne'ets ki in jolbidh t'e'tsiy a xi a Dios in takuyámal? A Dios já'its an bolidhmédhom.
45008034	¿Jita' já'its a xi yajchik jolbix? A Cristo já'its a xi tsemets; ani más a xi ts'akiy junílek'ij, a xi jayej k'wajat ti in winab a Dios, a xi jayej u pelkanal abal wawá'.
45008035	¿Janéy ne'ets tu pílmédha' ti k'al in k'ánidhomtal a Cristo? ¿I ni'ax yajchiktaláb, o i yajchik t'e'pintaláb, o i ájaxtaláb, o i jayil, o i k'ot'idhtaláb, o i k'ak'adhtaláb o i nakat kutsíl?
45008036	Jant'ini' k'wajat dhuchadh: K'al tatá' ti a ebál, wawá' u tsemdháb patal an k'ij; U ajidh ejtíl i oveja ko'nél abal ti tsemdhanél. (Sal 44:21)
45008037	Po ma anákej, ti k'al patal axé', wawá' i t'ajál más tu átax k'al Jajá' a xi tu k'ánidhál.
45008038	Kom naná' in dhakat kubladh, abal ma ni i tsemláj, ma ni i ejataláb, ma ni i ángelchik, ma ni i ok'óxlomchik, ma ni i ejtodh éyalchik, ma ni a xi xowé', ma ni a xi ta'tál,
45008039	ma ni a xi t'ek'at, ma ni a xi lupudh, ma ni jant'oj a xi ts'ejkadh yab ne'ets ki in ejtow tu ku pílmédha' ti in k'ánidhomtal a Dios, já'its ti al a Cristo Jesús i Ajátik.
45009001	U ulal i chubaxtaláb al a Cristo, ani yab in janamkáw, ani u ejat tsalápil jayej ti in pidhál i tejwa' tso'óblixtaláb ti al an Espíritu Santo,
45009002	abal u kwa'al jún i pulik yajchik t'e'pintaláb ani i aykidh yajal tu ichích.
45009003	Kom ma u lé'ak abal naná' ki in t'ajat pikchin ti in anatema, ti in pílmédhach ti k'al a Cristo, ti in ebál u ebchalchik, a xi pél u yanétal jant'ini' an anam t'u'lek,
45009004	a xi pél i Israelíbchik, a xi in k'ál an bats'udh tsakamlábchik, an witsidh puwenchixtaláb, an junkudhkáw, an bínadh Éylidhkáw, an k'ak'nadh t'ojláb ani an ok'xidh uludhtalábchik;
45009005	a xi in k'ál an biyál pay'lómlábchik, ti jita' k'al, chích a Cristo jant'ini' an anam t'u'lek, a xi já'its a Dios ti eblim patal, lablidh abal ets'ey. Amén.
45009006	Yab abal in káwintal a Dios k'alnekak ti jolát. Kom yab patal a xi pél ti Israel pél i Israelíb,
45009007	ma ni in yanél tsakámilchik a Abraham, yab patal pél i lej tsakamlábchik; po: Ti al a Isaac ne'ets ka bijin a yánél tsakámil. (Gen 21:12)
45009008	An tsakamláb k'al a Dios, yab já'its in tsakámil i anam t'u'lek, po ajidh ti yanél tsakamláb a xi wa'tsinal jant'ini' an ok'xidh uludhtaláb.
45009009	Kom axé' já'its an ok'xidh uludhtaláb: Ti axé' xi lej k'ij ne'ets ki in chích ani a Sara ne'ets ki in ko'oy jún i tsakam. (Gen 18:10)
45009010	Ani yab expidh axé'; po tam ti a Rebeca jayej kó'ondháj ti jún, ti k'al a Isaac i pay'lóm
45009011	(kom jajá'chik ma ni yabáyejak wa'tsinének, ani yabáyejak in t'ajámal ma ni jant'oj alwa' o yab alwa', abal in tsalápil a Dios jant'ini' in takuxtal ka k'wajlelen, yab k'al i t'ajnéláb po ti in ebál a xi kanix),
45009012	uchan a Rebeca: A xi ok'ox ne'ets ki in t'ojonchij a xi talbél. (Gen 25:23)
45009013	Jant'ini' k'wajat dhuchadh: A Jacob u k'ánidha' po a Esaú u pojka'. (Mal 1:2-3)
45009014	¿Janéy tám ki uluw? ¿Wa'ats i yab bolidhtaláb ti al a Dios? Ma ni jant'oj.
45009015	Kom a Moisés uchan: Ne'ets ku yajnanchij a xi Naná' ne'ets ku yajnanchij, ani ne'ets ku ja'na' a xi Naná' ne'ets ku ja'nanchij. (Exo 33:19)
45009016	Jaxtám xó', yab abal jún in lé'ak, ma ni abal jún ádhilak, po pél a Dios a xi yajnanchix.
45009017	Kom ti an Dhuchlab uchan a Faraón: Ti k'al axé' xi tsalap, Naná' tu ts'akbámal, abal ku tejwa'médha' u ejtodhtal ti k'al tatá', ani abal u bij ka ólnaxnáj ti in putát an tsabál. (Exo 9:16)
45009018	Jaxtám xó', in yajnanchal jita' Jajá' in lé', po jita' Jajá' in lé' in t'ujbandhál.
45009019	Po tám, tatá' ne'ets ti ki in ucha': ¿Jale' tám ti walbixej? Kom ¿jita' in kuxudh tomólnanchámal in awiltal?
45009020	Po tatá' inik, ¿jita' tatá' a éy abal ka tomólnadh tok'tsiy a Dios? ¿Walám jún i eyextaláb in ejtowal ki in ucha' an dhakúm: Jale' ti in ts'ejka' antsé'?
45009021	¿Yabxe' jún i dhakúm in kwa'al in uchbíl ti k'al an anam, abal ki in t'aja' ti jayétsej an yut'idh anam, jún i eyextaláb abal ti lét'edh eyextaláb ani jún, ti yab lét'edh eyextaláb?
45009022	¿Ani janéy xó', max a Dios in lé'na' ki in tejwa'médha' in k'ák' tsakúltal ani ki in t'aja' ka exláj in ejtodhtal, in kuxunchij yáníl k'al i owat kuxudhtaláb an eyextalábchik a xi t'ojojodh ti k'ák' tsakúl tala'bédhaxtaláb?
45009023	¿Ani abal ki in ejtow ki in tejwa'médha' in ts'alat witsidh puwenchixtal ti k'al an eyextalábchik abal ki in yajnanchij, a xi Jajá' in k'ejab t'ojojoyámal abal ti witsidh puwenchixtaláb,
45009024	axé'chik jayej in kaniyámal, já'its wawá', yab expidh ti bá' an Judíochik po jayej ti bá' an yab Judíochik?
45009025	Jant'ini' ti in uluw jayej ti Oseas: Ne'ets ku bijiy tu bichówil ju'táj ti yabák u bichówil, Ani tu k'ánidhowál, a xi yabák u k'ánidhál. (Ose 2:23)
45009026	Ani ne'ets ka wat'ey, ju'táj ti uluwat: "Tatá'chik yab pél tu bichówil;" Ne'ets ka bijiyat in tsakámilchik an ejat Dios. (Ose 1:10)
45009027	A Isaías jayej dhajadh káwin ti in ebál a Israel: Ma anákej in ajidh tsakámil a Israel ki in bajuw ejtíl an kidhib ti pulik lejem, Expidh an kwenél jilk'onél ne'ets ka k'ánin.
45009028	Kom an Ajátik ne'ets ki in kidhbay in t'ojlábil ti tsabál k'al i bolidhtaláb Ani k'al i dhubataláb. (Isa 10:22-23)
45009029	Jant'ini' a Isaías in ok'xidh uluw: Max an Ajátik in k'ál an ejército yabák tu jilchámal i tsakamlábchik, I bajúmalak ku wenk'on ejtíl a Sodoma, Ani u wenk'onénekak ejtíl a Gomorra. (Isa 1:9)
45009030	¿Janéy tám ki uluw? Abal an yab Judíochik, a xi yabák in áykóm an bolidhtaláb, in bajuw an bolidhtaláb, já'its an bolidhtaláb a xi tál ti bá' an belomtaláb;
45009031	po a Israel, a xi in áykómak in Éylidh Káwintal an bolidhtaláb, yab in bajuw in éylidh káwintal an bolidhtaláb.
45009032	¿Jale'? Kom in ayokna'chik k'al yab i belomtaláb, po jant'ini' in t'ajnélil an Éylidhkáw. Kom t'idhk'wanchik ti bá' an t'ujub a xi t'idhk'wax.
45009033	Jant'ini' k'wajat dhuchadh: Xó' ka tsu'uw, u punuwal ti Sion jún i t'idhk'wax t'ujub ani i yetsej ijkax t'ujub; Ani jita' ki in bela' jajá' yab ne'ets ka tidhebédháj. (Isa 8:14; 28:16)
45010001	Ebchalábchik, in lé'nomtal u ichích ani u ólontal ti k'al a Dios ti in ebál a Israel, já'its abal ka k'áninchik.
45010002	Kom naná' u bínál i tejwa' tso'óblixtaláb abal ijchím lé'nom k'al a Dios, po yab jant'ini' i exlomtaláb.
45010003	Kom yab in exla' in bolidhtal a Dios, ani in aliyal ki in kuba' in kwetém bolidhtal, yab k'unat ots'oxchik ti in bolidhtal a Dios.
45010004	Kom in putuntal an Éylidhkáw pél a Cristo, abal ti bolidhtaláb ti patal a xi belom.
45010005	Kom a Moisés in dhucha' an bolidhtaláb a xi já'its ti bá' an Éylidhkáw: An inik a xi ki in t'aja' axé'chik ne'ets ka ejátlin k'al jayétsej. (Lev 18:5)
45010006	Po an bolidhtaláb a xi já'its ti bá' an belomtaláb in ulal antsé': Yab ka uluw ti a ichích: "¿Jita' ne'ets ka k'adhiy ti k'ay'lál?" (Deu 9:4; 30:12) (axé' já'its abal ka pa'ba' a Cristo);
45010007	o: "¿Jita' ne'ets ka pa'iy ti joltam jól?" (axé' já'its abal ka ts'akba' a Cristo ti tsemláj).
45010008	Po ¿janéy in ulal? An káw k'wajat utat ti tatá', já'its ti a wi' ani ti a ichích. (Deu 30:13-14) Axé' já'its an káw belomtaláb a xi i ólnál.
45010009	Max a lujudh ólnálak k'al a wi' an Ajátik a Jesús, ani a belálak ti al a ichích abal k'al a Dios ti ts'akbáj ti tsemláj, tatá' ne'ets ki it k'ánin.
45010010	Kom k'al an ichich u beláb abal ti bolidhtaláb; ani k'al an wi'lek u lujudh uluwáb abal ti k'ánixtaláb.
45010011	Kom an Dhuchlab in ulal: Patal jitákits a xi ki in bela' Jajá', yab ne'ets ka tidhebédháj. (Isa 28:16)
45010012	Kom yab wa'ats i pók'ódhtaláb ti al i Judíochik ani ti al i Griegochik; kom jayétsej an Ajátik a xi k'wajat ebál patal pél i ts'alat ti k'al patal a xi k'al ti dhajayáb.
45010013	Kom jitákits a xi ki in dhájanchij in bij an Ajátik ne'ets ka k'ánin. (Jl 2:32)
45010014	¿Jant'odha' tám ti ne'ets ki in dhájaychik Jajá' a xi yab in belámal? ¿Ani jant'odha' ti ne'ets ki in bela'chik Jajá' a xi yab in ats'ámal? ¿Ani jant'odha' ti ne'ets ki in ats'a' tam yab wa'ats i ólnomkáw?
45010015	¿Ani jant'odha' ti ne'ets ti ólnomkáw, max yab abnalchik? Jant'ini' k'wajat dhuchadh: Lej alabél in akan jajá'chik a xi in ólnál an koyataláb A xi in ólnál an Ítkáw. (Isa 52:7)
45010016	Po yab patal in ik'ax ats'ámal an Ítkáw; kom a Isaías in uluw: Ajátik, ¿jita' in belámal i ólnaxtal? (Isa 53:1)
45010017	Jaxtám xó', an belomtaláb che'el ti a ots'oxtal; ani ka ats'a' in káwintal a Dios.
45010018	Po u ulal, ¿yabxe' in ats'ámalchik? Aníts, chubax: In janídh k'alenek ti in putát an tsabál, Ani in káwintal ma ti in taltal an k'wajchidh tsabál. (Sal 19:3)
45010019	Po u ulal, ¿axé' yab in exlámal a Israel? Ok'ox a Moisés in uluw: Naná' ne'ets tu dhayk'anchij a pa'ixnomtal k'al jún i kwenél a xi yab pél i kwenél k'wajílom; Ani ne'ets tu tsakúdha' k'al jún i kwenél k'wajílom a xi yab tsalpadh. (Deu 32:21)
45010020	Ani a Isaías in uluw ti in boltal: Naná' in elan k'al jajá'chik a xi yabák ti in aliyal, Naná' in tejwa'méj ti k'al jajá'chik a xi yabák konówix ti k'al Naná'. (Isa 65:1)
45010021	Po ti k'al a Israel in ulal: Ti in putát a k'icháj u lujkuw u k'ubak Ti jún i jek'om ani tok'ok'ma' bichow. (Isa 65:2)
45011001	Tám, u ulal, ¿walám a Dios in wak'ladh k'e'atnámal in bichówil? Ma ni jant'oj. Kom naná' neyej pél in Israelíb, in yanél tsakámil a Abraham, ti al an kwenchal Benjamín.
45011002	A Dios yab in wak'ladh k'e'atnámal in bichówil a xi in ok'xidh exla'. ¿Yabxe' a exlál janéy in ulal an Dhuchlab ti in ebál a Elías, jant'odha' ti pelkan ti k'al a Dios ti in tomól a Israel in ulal:
45011003	Ajátik, a tsu'bidh káwlómejilchik in tsemdhámal, ani a xi tatá' analtar in kwajlámalchik, ani expidh naná' in jilk'onének, ani xe'etschik ti in alimchal u ejatal? (1Re 19:10, 14)
45011004	Po ¿janéy ti uchan k'al in tok'tsixtal a Dios? U jilámal abal Naná' búk xi' i inik a xi yab in tudhluwámal in k'walál ti in tamét a Baal. (1Re 19:18)
45011005	Antsaná' jayej, ti axé' xi k'ij wa'ats jún i kwenél jilk'onél jant'ini' in takuxtal an lablidh ts'ejwalixtaláb.
45011006	Ani max pél k'al i lablidh ts'ejwalixtaláb tám, yabáts k'al i t'ajnéláb, kom max anák, an lablidh ts'ejwalixtaláb yabáts i lablidh ts'ejwalixtaláb. Ani max pél k'al i t'ajnéláb tám, yabáts i lablidh ts'ejwalixtaláb; max anák, an t'ajnéláb yabáts tám i t'ajnéláb.
45011007	¿Janéy tám? A xi a Israel in lej aliyalak, yab in bats'uw, po a xi takudhchik in bats'uw, ani a xi píl jilk'ochikin t'ujbadh;
45011008	jant'ini' k'wajat dhuchadh: K'al a Dios pidhanchik jún i toybadh espíritu, In tsu'uxtalchik yab tsu'ux Ani in ots'oxtalchik yab ots'ox, Ma ti a axé' xi a k'icháj. (Deu 29:5; Isa 29:10)
45011009	Ani a David in ulal: Ka wenk'on in k'apútstal ti ts'awk'uxtaláb ani ti yak'waxtaláb, Ti t'idhk'wantaláb ani ti wichbax yajal abal ti jajá'chik.
45011010	In tsu'uxtalchik ka yik'wtsin abal yab ka tsu'uxinchik, Ani in kúx ka kwa'lej abal ets'ey. (Sal 69:20-21)
45011011	Tám, naná' u ulal, ¿an Israel t'idhk'wanének abal ka ijkan? Ma ni jant'oj; po ti in ebál in k'ibts'ontal an k'ánixtaláb chích ti k'al an yab Judíochik, abal ki in tsakúdhanchij in pa'ixnomtal.
45011012	Ani max in k'ibts'ontal já'its in ts'alatal an k'wajílom ti tsabál, ani in ijkantalchik já'its in ts'alatal an yab Judíochik; ¿jáy más walám in putudh wichbaxtal?
45011013	Kom tatá'chik an yab Judío u t'ilbayal, kom naná' pél in apóstol ti k'al an yab Judíochik, u lét'edh k'ak'nál u t'ojlábil,
45011014	kom max jant'odha'ak ku ejtow ku tsakúdhanchij in pa'ixnomtal a xi u juntal xits'ál ani ku ejtow ku k'ánindha' junchik jajá'chik,
45011015	kom max k'al in pélandhantal já'its in wichbadh já'úbnaxtal an k'wajílom ti tsabál, ¿jant'odha' walám in bats'udhtalchik, po i ejataláb ti bá' an tsemélom?
45011016	Kom max an k'a'ál walíláb pél i santo walíláb, aniyek'ij tám, ti in yánél an k'oyej, ani max an iblab pél i santo iblab, tám, aniyek'ij jayej an k'we'labchik.
45011017	Ani max junchik an k'we'lab kats'iyat, ani tatá', a t'ajtal éy pél it alte' olivo akante', it k'alej punchidh ti al jajá'chik, ani a t'aja' ti it tolmix ti k'al an iblab ani k'al in xits'ál an olivo akante';
45011018	yab ka tomól puwetna' ti k'al an k'we'labchik, ani max a alk'idh puwetnál, ka exla' abal yabk'ij tatá' a teykóm an iblab, po an iblab ti teykóm tatá'.
45011019	Tám, walám ka uluwitsk'ij: An k'we'lab k'alej kats'idh abal naná' ki in k'alej punchidh.
45011020	Alwa'its; k'al in yab belomtalchik k'alej kats'idh, po tatá' k'al an belomtaláb it k'wajat kubat. Yab ki it k'adhat tsalpaxin, po ka ts'ejna';
45011021	kom max a Dios yab in lét'endha' an k'we'lab a xi pél in t'ajtal éy, tám, ma ni tatá' yab ne'ets ti lét'endha'.
45011022	Jaxtám, xó' ka tsu'uw, in alwa'tal ani in tsapik junkáwintal a Dios, an tsapik junkáw ti k'al a xi ijkanchik, po i alwa'taláb abal k'al tatá', max it k'wajlelnal ti in alwa'tal; kom max ki it jalk'un, ne'ets teyej ki it kats'ináj.
45011023	Aniyej jajá'chik, max ki in jila' ka k'wajiy ti yab belom, ne'ets ka punchiyat, kom a Dios ejtodh abal ka wichiy ki in punchiy.
45011024	Kom max tatá' it kotoyat ti a xi in t'ajtal éy pél i alte' olivo ani it k'alej punchidh ju'táj ti yab a t'ajtal éy ti jún i alwa' akante olivo, ¿jale'ak más axé'chik a xi pél i k'we'lab in t'ajtal éy, ne'ets ka punchin ti in k'ál olivo akante'?
45011025	Kom yab u lé' ebchalábchik abal yabák ka exla' axé' xi tsinkadhkáw, abal yab ka k'adhat tsalpay ti a kwetém bá', abal a Israel yab in ejtiyal ti pejechik, ma ka ulits in t'uchtal an yab Judíochik.
45011026	Ani antsaná' ti in putát a Israel ne'ets ka k'alej k'ánidh; jant'ini' k'wajat dhuchadh: An Jek'ondhom ne'ets ka kalej ti Sion, Ani ne'ets ki in pílmédha' an yab k'ak'nax ti k'al a Jacob.
45011027	Kom antsé' ne'ets ku junkuw u káwintal k'al jajá'chik, Tam ku tixk'anchij in walabchik. (Isa 27:9; 59:20-21)
45011028	Jaxtám xó' ti in ebál an Ítkáw, pél i tomólnaxchik k'al tatá'chik ti a ebál; po ti in ebál an takuxtaláb, pél i k'ánidhowalábchik ti in ebál an pay'lómlábchik.
45011029	Kom a Dios in ts'ejwalixtal ani in kanixtal yab wa'ats i jalk'ú' tsalap.
45011030	Kom jant'ini' tatá'chik teyej ti píl i k'ij yabák it ik'ax ots'oxchik ti k'al a Dios, po xowé' a bats'uwámal i yajnanchixtaláb ti in ebál in yab belomtalchik.
45011031	Antsaná' jayej xó', axé'chik yab in belámal, abal ti in éy an yajnanchixtaláb a xi tatá'chik a bats'uwal, jajá'chik jayej ki in ejtow ki in bats'uw i yajnanchixtaláb.
45011032	Kom a Dios in mapuyámal patal ti al i yab belomtaláb, abal patal ki in yajnanchij.
45011033	¡O, an lupudh ts'alataláb, já'its in tsalpadhtal ani in exlomtal a Dios! ¡Lej yab elat ka tso'óbnanchij in weladh pílmédhomtal, ani in bélil yab ka ejtiy!
45011034	Kom ¿jita' in ejtinchámal in tsalápil an Ajátik? O ¿jita' k'al ti tak'biyáb?
45011035	O ¿jita' k'al ti pidhámej ok'ox, Abal ka wichbadh jalbinchat? (Job 41:19)
45011036	Kom Jajá'yej, ani ti in éy Jajá' ani abal Jajá' in k'ál patal. Jajá' ki in k'álna' an witsidh puwenchixtaláb abal ets'ey an ets'eytaláb. Amén.
45012001	Jaxtám, ebchalábchik tu kanat paka'bédhál ti in ebál in yajnanchixtal a Dios, abal ka bína'chik a iniktal ti ejat tsemdhanél, santo pílmédhach, a xi in alwatnál a Dios a xi pél a tsalpadh k'ak'naxtalábil.
45012002	Ani yab ki it jumbadh xe'tsin jant'ini' axé' xi k'ij, po ki it timk'odh jalk'un ti in ítmédhomtal a tsalápil, abal ka taka' jawa' já'its in alwa' awiltal a Dios, a xi bats'udh ani putudh.
45012003	Tám, u ulal ti in ebál an lablidh ts'ejwalixtaláb a xi in pidhámej, ti k'alek'ij a xi k'wajat ti tatá'chik, abal yab ka k'adhat tsalpaxin ti in kwetém bá' kej jant'ini' ti in tomnál ki in tsalpay, po ka tsalpaxin k'al i tsalpadhtaláb, jant'ini' a Dios tu lejab pidhámal k'alek'ij an belomtaláb.
45012004	Kom jant'ini' i kwa'al yántolom i pejách ti iniktal, po yab ti in putát an pejachláb in kwa'al jayétsej in éy;
45012005	antsaná' weyej, yán ti éb, i t'ajál jún i iniktaláb ti al a Cristo, ani ti yánél pél u pejachláb ti jún k'al a xi júnakej.
45012006	Xó' i kwa'al yán pílchik i pidhóbláb, jant'ini' an lablidh ts'ejwalixtaláb a xi u pidhámej, max já'its ti it tsu'bidh kawlómej, ka eyendha' jant'ini' in yáném an belomtaláb,
45012007	max ti an k'ak'nadh t'ojláb, ka t'ojon, o a xi exóbchix, ti bá' an exóbchixtaláb;
45012008	a xi kanátlidh tak'bix, ti bá' an kanátlidh tak'bixtaláb; a xi ts'ejwalix bínom, ki in t'aja' k'al in kulbéltal; a xi ok'óxlom, k'al i ik'axtaláb; a xi yajnanchix, ki in t'aja' k'al i kanataláb.
45012009	An k'ánidhomtaláb yab k'al i nits'bixtaláb, ka pojka' a xi yab alwa' ka ts'at'énchij a xi alwa'.
45012010	Ki it k'ánidháxinchik jún k'al a xi júnakej k'al i ebchal k'ánidhaxtaláb; xó' ti in ebál an lét'edh k'ak'naxtaláb, ka jila' ka ok'xin a xi júnakej;
45012011	ju'táj ti yejentál i ik'axtaláb yab ka óbetna', lek'wtsidh a espíritu, ka t'ojonchij an Ajátik;
45012012	ki it k'ijidhbéj ti al an aychixtaláb, kuxudh ti al an ni'adh yajchiktaláb, aykidh ti al an ólontaláb,
45012013	ka junáxnanchij in yajinchixtal an santo belomchik, ka kanátna' ti it koydhom tonel.
45012014	Ka labliychik a xi ti ájayal, ki it lablixin ani yab ki in at'ax káwílaxin.
45012015	Ki it kulbéj k'al a xi kulbélchik, ani ki it uk'in k'al a xi uk'nalchik.
45012016	Junkudh a tsalápil jún k'al a xi júnakej, yab ki it k'adhatbéjchik, ki in junkun k'al a xi tsa'atchik. Yab ka t'aja' ti it tsalpadh k'al a kwetém tsalápil.
45012017	Yab ki it wichbanchíxin k'al jún i at'axtaláb k'al júnakej i at'axtaláb. Ka t'aja' a xi alwa' ti in tamét patal an atiklábchik.
45012018	Anákej max elat, jant'ini' tatá'chik ti a ejtodhtal, ka ko'oy i koyataláb k'al patal an atiklábchik.
45012019	K'ánidhowálchik, yab ka wichba' ti a kwetémtalchik, po ka jilchij in jolát an k'ák' tsakúltaláb; kom k'wajat dhuchadh: Naná' u k'ál an wichbaxtaláb, naná' ne'ets ku wichbadh jalbiy, (Deu 32:35) in ulal an Ajátik.
45012020	Jaxtám, max a tomólnáxil k'a'íl, ka pijchiy; Max chikél, ka pidha' i ja'; Kom tam a t'ajál axé', k'wajat ti a tamkunchal i k'amal k'alul ti in ók'. (Pro 25:21-22)
45012021	Yab ka jila' ti áta' an pojkaxtaláb, po an pojkaxtaláb ka áta' k'al a xi alwa'.
45013001	Patal an atiklábchik ka k'unat ots'oxin ti k'al an púlik éyalchik; kom yab wa'ats i éyal po a xi jiladh k'al a Dios, ani an éyal a xi xowé' k'wajat, k'al a Dios ti punuwámej.
45013002	Jaxtám, jita' in tomólnál an éyal, in tomólnál a xi a Dios in punuwámal; ani a xi tomólnaxchik ne'ets ki in bats'uw i weladh yajchiktaláb ti jajá'chik.
45013003	Kom an ok'lekchik yab in jik'édhál a xi alwa' in t'ajnélil, po a xi yab alwa'. ¿Tám, yab a lé' ka ts'ejna' an éyal? Ka t'aja' a xi alwa', ani ne'ets ti puwénchij.
45013004	Kom jajá' pél i t'ojonchix k'al a Dios abal k'al tatá' ti a alwa' xe'tsintal. Po max a t'ajál a xi yab alwa', ki it jik'ey; kom yab alk'idh in xe'tsindhál an nakat kutsíl; kom pél i t'ojonchix k'al a Dios, jún i talax wichbom k'al an k'ák' tsakúltaláb a xi in t'ajál yab alwa'.
45013005	Jaxtám, lej yejentál ki it k'wajiy k'unat, yab expidh kom ne'ets ka tsakúdha', po jayej k'al ti in ebál a ejat tsalápilchik.
45013006	Jaxtám, jayej k'al axé' ti in ebál, a jalbiyalchik an tributo, kom pél i t'ojnal k'al a Dios, a xi aykidh in t'ajt'óm ti kwentaj axé'chik.
45013007	Tám, ka jalbiy a tók' ti k'al patal; a xi tributo, i tributo, ani a xi impuesto, i impuesto, ani a xi' i ts'ejnaxtaláb, i ts'ejnaxtaláb, a xi an lét'edh k'ak'naxtaláb, i lét'edh k'ak'naxtaláb.
45013008	K'al ma ni jita' yab ki it k'wajiy tók'lidh, po ki it k'ánidháxin jún k'al a xi júnakej; kom jita' in k'ánidhál in at k'wajíl in putuwámal an Éylidhkáw.
45013009	Kom: Yab ka tsábliy a tomkíl, Yab ki it tsemdhomáts, Yab ki it kwé'láts, Yab ki it janam tejwa' tso'óblixin, Yab ka t'aja' ti it jik'lom, (Exo 20:13-15, 17; Deu 5:17-19, 21) ani max taná' wa'ats júnakej i abatnadhkáw, ti axé' xi káw tu tamkunal: Ka k'ánidha' a at k'wajíl jant'ini' tatá' ti a kwetém bá'. (Lev 19:18)
45013010	An k'ánidhomtaláb yab in odhnál in at k'wajíl; jaxtám, an k'ánidhomtaláb já'its in putuntal an Éylidhkáw.
45013011	Ani xó', kom i exlálits an k'ij, abal pélits in k'ijil ku ejtsin ti wayám; kom xowé' i k'ánixtal k'wajat más utat ti k'al wawá' kej tam ti bela'.
45013012	An akal lej wat'enekits ani utat k'wajat a k'icháj. Jaxtám, wanaj ki wak'la' in t'ajnélil an yik'wáx ani ku k'wa'chiman k'al in eyextal an tajaxtaláb.
45013013	Ku xe'tsin jant'ini' tam k'icháj, já'its jant'ini' ti in tomnál; yab ti al i ajibaltaláb, ani uts'általáb, yab ti al i padhaytaláb, ani i k'ibeltaláb k'al a tidhéj, yab ti al i pejéx tomólnaxtaláb ani i kanat pa'ixnomtaláb.
45013014	Po anákej, ki it k'wa'chiman k'al an Ajátik Jesucristo, ani yab ka pidha' in padhay lé'nomtal an anam t'u'lek.
45014001	Ka bats'uwchik a xi paluwej in belomtal, po yab abal ki it tok'tsíxin k'al i weladh káw.
45014002	Kom jún in belál abal elat patal ka k'apuj, po a xi paluwej in k'apal i ts'ojól.
45014003	Jún a xi k'apul, yab ki in alál met'a' a xi yab k'apul, ani a xi yab k'apul yab ki in weladh pílmédha' a xi k'apul; kom k'al a Dios ti bats'uwámej.
45014004	¿Jita' tatá' a éy a xi a weladh pílmédhál i k'e'at abatnanél? K'al in kwetém amuj u k'wajat kubat o ijkanal; po ne'ets ka k'wajiy kubat kom ejtodh a Dios abal ka ko'oyat kubat.
45014005	Wa'ats jún jita' in weladh pílmédhál a k'ichájchik, ani wa'ats jita' in weladh tsu'tal jununúl a k'ichájchik; k'alek'ij ka k'wajiy lej dhakat ti in kwetém tsalápil.
45014006	A xi in t'ajál ti kwentaj a k'icháj, ti k'al an Ajátik in t'ajál ti kwentaj, ani a xi yab in t'ajál ti kwentaj a k'icháj, ti k'al an Ajátik yab in t'ajál ti kwentaj. A xi k'apul, k'apul abal k'al an Ajátik, kom in pidhál i k'ak'námal a Dios; ani a xi yab k'apul, jajá' yab k'apul abal k'al an Ajátik, ani in pidhál i k'ak'námal a Dios.
45014007	Kom yab jita' wawá' k'wajat ejat ti in kwetémtal, ani yab jita' tsemel ti in kwetémtal.
45014008	Kom max u k'wajat ejat, u ejat abal ti k'al an Ajátik; ani max u tsemel, u tsemel abal ti k'al an Ajátik. Jaxtám, anákej u k'wajat ejat o u tsemel, u k'álnadh k'al an Ajátik.
45014009	Kom a Cristo ti k'al axé' ti tsemets ani ts'akiy, ani wichiy ka ejtsin, abal ki in t'aja' ti Ajátik ti k'al an tsemélom jant'ini' ti k'al a xi ejat.
45014010	Po tatá', ¿jale' ti a weladh pílmédhál a ebchal? O ¿jale' ti a alál met'ál a ebchal? Kom ti yánél ne'ets ku kubiy ti in tamét in tribunal koytal a Cristo.
45014011	Kom k'wajat dhuchadh: Naná' in ejat, in ulal an Ajátik, Tu tamét patal in k'walál ne'ets ka tudhlun, Ani patal in lek'áb ne'ets ki in lujudh ólna' a Dios. (Isa 45:23; 49:18)
45014012	Antsaná' tám, k'alek'ij wawá' ne'ets ki bína' ti k'al a Dios janéy i kwentanámal.
45014013	Jaxtám, yabáts ku weladh pílmédháxin jún k'al a xi júnakej; po anákej ki uluw abal yabáts ki t'idhk'wandha', o yabák ki t'ajchij ka kwajlan i ebchal.
45014014	Naná' u exlál ani in k'wajat dhakat ti k'al an Ajátik Jesús, abal yab wa'ats jant'oj a xi yab t'okat ti in kwetém éy; po max jún jita' in bijiyal jant'oj yab t'okat, abal jajá' yab t'okat.
45014015	Po max a ebchal k'al ti in ebál jawa' a xi a k'apal a t'e'pidh yajbédhál, yabáts it xe'ets jant'ini' an k'ánidhomtaláb. K'al a k'apnélil, yab ka t'aja' ka tala'béj nixé' a xi a Cristo in tsémna' ti jajá' ti in ebál.
45014016	Tám, yab ka walka' a alwa' t'ajnélil ka at'ax t'ilabnáj.
45014017	Kom in ts'álejlábil a Dios yab pél i k'apnél ma ni i uts'nél, po i bolidhtaláb, i koyataláb ani i kulbéltaláb ti al an Espíritu Santo.
45014018	Kom jita' ti al axé' in t'ojonchal a Cristo, in kulbédhál a Dios ani wat'badh tsu'táb k'al an inikchik.
45014019	Jaxtám, ku ts'at'ey ti k'al a xi in t'ajál an koyataláb ani an dhéy puwedhomtaláb.
45014020	Yab ka paklundha' in t'ojlábil a Dios, k'al ti in ebál an k'apnél. K'al an chubaxtaláb patal t'okat, po yab alwa', tam an atikláb t'idhk'wandhom k'al jawa' a xi in k'apal.
45014021	Mas alwa'ak yab ka k'apuj i t'u'lek, ma ni ka uts'a' i bók, ma ni yabák ka t'aja' ju'táj ti a ebchal ka t'idhk'wan o ka ijkan o ka paluwmédha'.
45014022	¿Tatá' a kwa'al i belomtaláb? Ka ko'komay ti a ál ti in tamét a Dios. Yán ti pidhóblidh nixé' a xi yab in jolbiyal ti in bá' k'al jawa' a xi in wat'bál.
45014023	Po a xi jalk'ú' tsalpax k'al jawa' a xi in k'apal, u weladh jolbinal, kom yab in t'ajál k'al i belomtaláb; ani patal a xi yab tál ti belomtaláb pél i walabtaláb.
45015001	Jaxtám, wawá' a xi u tsapik, yejentál ki tolminchij in paluw tsalápil a xi yabáyej tsapik, ani yab ki kulbédha' i kwetém bá'.
45015002	K'alek'ij wawá' ki kulbédha' i at k'wajíl ti k'al a xi alwa' abal k'al an puwedhomtaláb.
45015003	Kom ma ni a Cristo yab in kulbédha' in kwetém bá, po, jant'ini' k'wajat dhuchadh: An tidhebédhomtaláb a xi ti tidhebédha' ijkan ti k'al Naná'. (Sal 69:8)
45015004	Kom jawa' a xi k'alej ok'xidh dhuchadh, k'alej dhuchadh abal ti k'al wawá' i exóbchixtal, abal k'al an kuxudhtaláb ani in kanatbédhomtal an Dhuchlab ki ko'oy i aychixtaláb.
45015005	Ani xó', an kuxudh ani an kanatbédhom Dios u konchal ti pidha'chik i junkudh tsalap jún ti k'al a xi júnakej jant'ini' a Cristo Jesús,
45015006	abal ka junkuwchik a tsalápil ani a káwintal, ka witsidh puwenchij a Dios, já'its in Pay'lóm i Ajátik Jesucristo.
45015007	Jaxtám, ki it bats'úxin jún k'al a xi júnakej, jant'ini' a Cristo tu bats'uw weyej abal ti in witsidh puwenchixtal a Dios.
45015008	Xó' naná' u ulal abal a Cristo Jesús t'ojchichláts abal ti k'al an t'okat kotodhtaláb abal ti k'al in chubaxtal a Dios, abal ki in kublalay in ok'xidh uludhtalchik a xi pidhan an pay'lómlábchik;
45015009	ani abal an yab Judíochik ki in witsidh puwenchij a Dios ti in ebál in yajnanchixtal, jant'ini' k'wajat dhuchadh: Ti in ebál axé', naná' ne'ets tu lujudh ólna' ti bá' an yab Judíochik, Ani a bij ne'ets ku ajatinchij. (2Sa 22:50; Sal 18:48)
45015010	Ani junílek'ij in ulal: Ki it kulbéj, tatá' yab Judíochik, k'al in bichówil. (Deu 32:43)
45015011	Ani junílek'ij: Ka puwenchij an Ajátik, tatá' ti a yánél yab Judíochik; Ani ka k'ak'nadh t'ek'edha' tatá' ti a yánél bichówlom. (Sal 117:1)
45015012	Ani junílek'ij in ulal a Isaías: In ibíl a Isaí ne'ets ka k'wajiy, Ani ne'ets ka ts'akiy abal ki in t'aja' ti ok'nom ti bá' an yab Judíochik. Ani ti k'al Jajá' an yab Judíochik ne'ets ti dhakat aychix. (Isa 11:10)
45015013	Xó', a Dios a xi in k'ál an aychixtaláb u konchal ti t'uchiychik k'al patal i kulbéltaláb ani i koyataláb ti al an belomtaláb, abal ki it dho'eychik ti an aychixtaláb, ti in éy in ejtodhtal an Espíritu Santo.
45015014	Xó' naná' jayej in k'wajat lej dhakat abal tatá' tu ebchalchik, abal it k'wajat jayej t'uchat k'al i alwa'taláb, it t'uchat k'al patal i exlomtaláb, a ejtowalchik jayej ki it kanat tawnáxin jún k'al a xi júnakej.
45015015	Po tu dhuchunchámal ebchalábchik, ani u eyendhámal ti pejach i walkadhtaláb abal tu t'ilt'ónchijchik ti in ebál an lablidh ts'ejwalixtaláb a xi a Dios ti in pidhámal;
45015016	abal ku t'aja' ti in t'ojonchix ti k'al a Jesucristo abal k'al an yab Judíochik, in t'ojnal ejtíl i pale' ti al in Ítkáwintal a Dios, abal in k'ak'nadh ts'ejwalixtal an yab Judíochik ka alwa' bats'uwat, santo t'okedhach ti in éy an Espíritu Santo.
45015017	Jaxtám, naná' u kwa'al janéy ku puwetna' ti al a Cristo Jesús ti k'al jawa' a xi a Dios in k'ál.
45015018	Kom naná' yab u ts'ejnál ku káwna' jawá' a xi a Cristo in t'ajámal ju'táj ti in eyendhámal abal an yab Judíochik ki in t'aja' ti ots'nidh, k'al an káw ani k'al an t'ajnél,
45015019	ti in ejtodhtal an labidh tsu'bixtaláb, ani i jik'paxtaláb, k'al in ejtodhtal in Espíritujil a Dios; jaxtám, ma Jerusalén ani ti in tonídh ma Ilírico, in ólnom káwnének ti in putát k'al in Ítkáwintal a Cristo.
45015020	Ani antsaná' u lubchámal ku ólna' an Ítkáw, yab ju'táj ti a Cristo exlábits, abal yab ku puwedha' ju'táj ti jún jita' píl in akniyámal,
45015021	po jant'ini' k'wajat dhuchadh: Jajá'chik a xi yabák jayk'i' ólchin in bij Jajá', ne'ets ki in tsu'uwchik, Ani a xi yab jayk'i' in ats'ámal, ne'ets ki in exbaychik. (Isa 52:15)
45015022	Ti k'al axé' ti in ebál, yáníl in t'ok'banének abal ki in k'alej ti k'al tatá'chik.
45015023	Po xó', yabáts u kwa'al más i jolát ti a axé' xi tsabálchik, ani kom yánits i tamub u lej lé'námal ki in k'alej ti k'al tatá'chik,
45015024	xó', tam ki in k'alej ti España, ne'ets ki in wat'ey ti tatá'chik, kom u ayál tu tsu'uwchik tu bélil, ani abal ti ki in tolmidh júna'chik abal ma tiwa', talbél tam in wé' kulbénekits k'al tatá'chik.
45015025	Po xó' in ne'ets ti Jerusalén abal ku t'ojonchij an santo belomchik.
45015026	Kom an Macedoniajíb ani an Acayajíb in ko'oyámal in kulbéltal ki in bína' jún i dhéy junkudhtaláb abal ti k'al an santo ts'ejwantálchik a xi k'wajat ti Jerusalén.
45015027	Ani in lej kulbétnámal, ani chubax k'wajat tók'lidh ti k'al jajá'chik. Kom max an yab Judíochik in bats'uwal an espiritual alwa'taláb, tám, uchbidhchik jayej abal ka t'ojchichláts ti k'al in eyendhaxtal in iniktalchik.
45015028	Jaxtám, tam ku putundha' axé', ani ku ts'o'omadh pidhá'chik axé' xi walíláb, ne'ets ki in wat'ey ti tatá'chik abal ma ti España.
45015029	Ani u exlál abal tam ki in k'alej ti tatá'chik, ne'ets ki in ulits ok'ádh k'al in lablinchixtal in Ítkáwintal a Cristo.
45015030	Xó' tu paka'bédhál ebchalchik, ti in éy i Ajátik Jesucristo ani k'al in k'ánidhaxtal an Espíritu, abal ka luba'chik junkudh k'al naná' ti an ólontaláb ti k'al a Dios abal naná';
45015031	abal ku ejtow ku jek'a' ti k'al a xi yab belomchik ti Judea, ani u t'ojlábil abal an santo belomchik a xi k'wajat ti Jerusalén ki in alwa' bats'uwchik,
45015032	abal k'al i kulbéltaláb ku ejtow ki in ulits ti tatá'chik k'al in awiltal a Dios, ani ku ejtow ki in koyóts junkudh ti bá' tatá'chik.
45015033	Ani an koyat Dios ka k'wajiy k'al tatá'chik ti a yanél. Amén.
45016001	Tu xijadh punúbchal a Febe i uxum ebchal, a xi t'ojonchix ti iglesia ti Cencrea,
45016002	abal ka bats'uwchik ti al an Ajátik jant'ini' ti in tomnál an santo belomchik, ani abal ka tolmiy ti k'al jawámakits a xi ki in yajinchij ti tatá'chik, kom a Febe jayej in tolmiyámal yántolom, ani ma naná' neyej.
45016003	Ka tsapnédha' a Priscila ani a Akila u tolmiwálchik al a Cristo Jesús;
45016004	a xi in bína' in ejatal k'al naná' tu ebál, ani yab expidh naná' u pidhál i k'ak'námal, po jayej ti in yánél an iglesiachik ti bá' an yab Judíochik.
45016005	Aniyek'ij ka tsapnédha' an iglesia a xi k'wajat ti in k'imá'. Ka tsapnédha' u k'ánidhowál Epeneto, a xi já'its an k'a'ál walíláb ti Acaya abal a Cristo.
45016006	Ka tsapnédha' a María, a xi lej t'ojnének k'al wawá'.
45016007	Ka tsapnédha' a Andrónico ani a Junias, u yanétalchik ani u at junkuwál ti wik'axte, a xi lej exladh ti bá' an apóstolchik, ani a xi ok'xidh in exla'chik a Cristo kej naná'.
45016008	Ka tsapnédha' a Amplias, u lej k'ánidhowál ti al an Ajátik.
45016009	Ka tsapnédha' a Urbano, i juntal t'ojnal al a Cristo ani a Estakis u k'ánidhowál.
45016010	Ka tsapnédha' a Apeles, wat'badh ti k'al a Cristo. Ka tsapnédha'chik in yanétal a Aristóbulo.
45016011	Ka tsapnédha' a Herodión u yanétal. Ka tsapnédha'chik in yanétal a Narciso, a xi k'wajat ti al an Ajátik.
45016012	Ka tsapnédha' a Trifena ani a Trifosa, a xi lej t'ojnalchik abal an Ajátik. Ka tsapnédha' a k'anidhach Pérsida, a xi lej t'ojnének abal an Ajátik.
45016013	Ka tsapnédha' a Rufo, takudh abal an Ajátik, ani in mím ani jayej u mím.
45016014	Ka tsapnédha' a Asíncrito, a Flegonte, a Hermas, a Patrobas, a Hermes, ani an ebchalábchik a xi k'wajat k'al jajá'chik.
45016015	Ka tsapnédha' a Filólogo, a Julia, a Nereo ani in uxum ebchal, a Olimpas ani patal an santo belom a xi k'wajat k'al jajá'chik.
45016016	Ki it tsapnédháxinchik k'al i santo ts'uts'baxtaláb. Patal in iglesiajil a Cristo ti tsapnédhálchik.
45016017	Xó' tu kanat kaniyal ebchalábchik, ka t'aja' ti kwentaj a xi in t'ajál i lewáxintaláb, ani t'idhk'wandhom ti in tomól an exóbchixtaláb a xi tatá'chik a exóbnámal; ki it pílméj ti k'al jajá'chik.
45016018	Kom a xi antsaná'chik in éy, yab in t'ojonchal i Ajátik Jesucristo, po in kwetém chukulchik, ani k'al i alwachik káw ani i witsidh janamkáw in k'ambinchal in ichíxchik a xi in walbál ti in bá'.
45016019	Kom a ik'ax ots'oxtal k'alenek exladh ti k'al patal. Jaxtám in kulbél ti k'al tatá'chik; po tu lé'nanchal ka t'aja' ti it tsalpadh k'al a xi alwa', po yab ki it walábin k'al a xi yab alwa'.
45016020	Ani an koyat Dios ne'ets ki in k'etsa' a Satanás ti in alam a akan yab owat. In lablidh ts'ejwalixtal i Ajátik Jesucristo ka k'wajiy k'al tatá'chik. Amén.
45016021	Ti tsapnédhál a Timoteo u at t'ojnal, a Lucio, a Jasón ani a Sosípater u yanétalchik.
45016022	Naná' Tercio a xi u dhucha' axé' xi abadh Dhuchlab, tu tsapnédhálchik ti al an Ajátik.
45016023	Ti tsapnédhál a Gayo, a xi ti in bats'uwámal ti in k'imá' ani ti in putát an iglesia. Ti tsapnédhál a Erasto, an kwentalom k'áláb k'al an bichow, ani an ebchaláb Cuarto.
45016024	In lablidh ts'ejwalixtal i Ajátik Jesucristo ka k'wajiy k'al patal tatá'chik. Amén.
45016025	Ani xó', Jajá' a xi in kwa'al i ejtodhtaláb abal ti tsapik kublalay jant'ini' u Ítkáwintal ani in ólnaxtal a Jesucristo, jant'ini' in japidh tejwa'médhomtal an tsinkadhkáw, a xi tsinatak ma ti ets'ey k'ij,
45016026	po xowé' tejwa'mének, ani k'al in Dhuchlábil an tsu'bidh káwlómejchik, jant'ini' in abatnadh káwintal an ets'ey Dios, a xi in ólchal ti in yánél an kwenél k'wajílom abal ka ik'ax ots'oxin k'al an belomtaláb,
45016027	an junkats tsalpadh Dios, ki in k'álna' an witsidh puwenchixtaláb ti in éy a Jesucristo abal ets'ey. Amén.
46001001	Naná' Pablo, kanidh ku t'aja' ti in apóstolil a Jesucristo ti in ebál in awiltal a Dios, ani a Sóstenes an ebchaláb,
46001002	Abal in iglesiajil a Dios a xi k'wajat ti Corinto, a xi santo t'okedhaxchik ti al a Cristo Jesús, bijidh ti santo belomchik, k'al patal a xi in dhájanchal in bij i Ajátik Jesucristo ma ju'támk'ij, Ajátik ti jajá'chik ani ti wawá' weyej.
46001003	Lablidh ts'ejwalixtaláb ani koyataláb abal tatá'chik a xi tál ti k'al a Dios i Pay'lóm ani ti k'al an Ajátik Jesucristo.
46001004	U pidhál i k'ak'námal u Diosil ets'ey, ti a ebál tatá'chik k'al an lablidh ts'ejwalixtaláb a xi a Dios ti pidhámal k'al a Cristo Jesús.
46001005	Kom ti in éy Jajá', patal it k'alenekchik it ts'alatbédhach, ti al patal an káwintaláb ani ti al patal an exlomtaláb.
46001006	Antsaná' jant'ini' in tejwa' tso'óblixtal a Cristo kubladhnének ti tatá'chik,
46001007	kej ma yabáts yejentál i pidhóbláb ti bá' tatá'chik, a aychalits in japidh wichéltal i Ajátik Jesucristo;
46001008	a xi ne'ets ti tsapik kuba' ma ti in ta'pantal, abal yab ka ko'oy i punk'udh jolbintaláb abal ti in k'ichájil i Ajátik Jesucristo.
46001009	A Dios putudh, ti in éy Jajá' it kaniyámejchik ka ko'oy i junkúdhtaláb k'al in Tsakámil Jesucristo i Ajátik.
46001010	Xó', naná' tu lej paka'bédhál ebchalábchik, ti in bij i Ajátik Jesucristo, abal patal junini' ki it káwinchik, ani yab ka wa'tsin i lewáxtaláb ti tatá'chik, po ki it k'wajiychik putat junkudh k'al jún i tsalap ani k'al jún i junkudhkáw.
46001011	Kom in ólchinének ti a ebál tatá'chik, k'ánidhowál ebchalchik, k'al in yanétal a Cloé, abal wa'ats ti ba' tatá'chik i pejextaláb.
46001012	U lé' ku uluw, abal k'alek'ij ti tatá'chik in ulalkwa': Naná' in k'wajat k'al Pablo; ani: Naná' k'al a Apolos; ani: Naná' k'al a Cefas; ani: Naná' k'al a Cristo.
46001013	¿Walám k'wajat pejkáx a Cristo? ¿Walám a Pablo k'alej k'et'adh k'al tatá'chik ti a ebál? O ¿walám it pujayámej ti in bij a Pablo?
46001014	U pidhál i k'ak'námal a Dios, abal yab jita' ti tatá'chik u pujayámal, expidh a Crispo ani a Gayo,
46001015	abal yab jita' ki in uluw abal in pujaxinének k'al naná' u bij.
46001016	U pujay jayej in k'imá' a Estefanas; yab u exlál max u pujayámal jita' píl.
46001017	Kom a Cristo yab ti in aba' ti in pujax, po ku ólna' an Ítkáw; yab k'al i tsalpadh káwintaláb, abal in pelk'odhte'il a Cristo yab ka k'alej ti jolát.
46001018	Kom in ólnaxtal an pelk'odhte' pél i maku'taláb abal a xi k'ibelchik, po abal wawá', a xi u k'ánidh, pél in ejtodhtal a Dios.
46001019	Kom k'wajat dhuchadh: Ne'ets ku pakludha' in bajudhtal an bajudh, Ani in tsalpadhtal an tsalpadh ne'ets ku tala'bédha'. (Isa 29:14)
46001020	¿Ju'táj ti k'wajat an tsalpadh? ¿Ju'táj ti k'wajat an bajudh? ¿Ju'táj ti k'wajat an tomólnax t'ilom ti a axé' xi k'ij? ¿Yabxe' a Dios in maku'dhámal an bajudhtaláb ti axé' xi tsabál?
46001021	Kom k'al in tsalpadhtal a Dios, an k'wajílom ti tsabál yab in exla' a Dios k'al in tsalpadhtalábil, a Dios in kulbétna' ki in k'ániy an belomchik k'al an maku' ólnom káwintaláb.
46001022	Kom an Judíochik in konoyal i labidh tsu'bixtaláb, ani an Griegochik in aliyal i tsalpadhtaláb,
46001023	po wawá' i ólnadh káwnál a Cristo a xi k'et'an, k'al an chubaxtaláb abal an Judíochik pél i t'idhk'wantaláb, po abal an Griegochik pél i maku'taláb;
46001024	po abal a xi kanidhchik, já'its an Judíochik jant'ini' an Griegochik, a Cristo já'its in ejtodhtal a Dios ani in tsalpadhtal a Dios.
46001025	Kom in maku'tal a Dios, já'its más tsalpadh kej an inikchik; ani in paluwtal a Dios já'its más tsáplidh kej an inikchik.
46001026	Kom ka met'a', ebchalábchik, a kanixtal, yab yán a xi tsalpadh ti an anam t'u'lek, yab yán i winat éylidh, yab yán a xi ts'alat in wa'tsintal;
46001027	po a xi maku' ti a axé' xi tsabál in takuy a Dios, abal ki in tidhebédha' a xi tsalpadhchik; ani a xi paluw ti a axé' xi tsabál in takuy a Dios, abal ki in tidhebédha' a xi tsáplidh;
46001028	ani a xi yab in jalbíl ti a axé' xi tsabál ani a xi at'adh in takuy a Dios ani a xi yab jant'oj in éy abal ki in tala'bédha' a xi in kwa'al in éy.
46001029	Abal patal an atikláb yab ka k'adhatbéj ti Jajá' in tamét.
46001030	Po k'al Jajá', tatá'chik it k'wajat k'al a Cristo Jesús, a xi wenk'on abal wawá' ti in tsalpadhtal a Dios, ti bolidhmedhomtaláb, ani ti santolidhtaláb, ani ti ts'a'idh wichbadhtaláb.
46001031	Abal, jant'ini' k'wajat dhuchadh: Jita' in puwetnál, ki in puwetna' an Ajátik. (Jer 9:25)
46002001	Jaxtám, ebchalábchik, tam ti in k'alej ti tatá'chik, in k'alej yab k'al i ts'alat káwintaláb o k'al i tsalpadhtaláb, abal tu ólchijchik in tejwa' tso'óblixtal a Dios.
46002002	Kom u weladh tsalpay abal yab jant'oj ku tso'óbna' ti tatá'chik, expidh a Jesucristo, a xi k'et'an ti pelk'odhte'.
46002003	Ani in k'wajiy k'al tatá'chik k'al i ya'ultaláb, k'al i jik'éltaláb ani k'al yán i t'eleléltaláb;
46002004	ani u t'ilomtal, ani u ólnom káwintal yab in ko'oy i pajámixtaláb jant'ini' in tsalpadhtal an inik, po k'al in tejwa'médhomtal an Espíritu ani k'al i ejtodhtaláb,
46002005	abal a belomtalchik yab ka k'wajiy kubat ti in tsalpadhtal i inik, po ti in ejtodhtal a Dios.
46002006	Po i káwnál i tsalpadhtaláb k'al a xi putudh; po yab in tsalpadhtal axé' xi k'ij, ma ni in k'ál i ok'lekchik ti axé' xi k'ij, a xi u ta'panal,
46002007	po wawá' i káwnál in tsinkadh káwintal a Dios a xi k'wajatak mapudh, a xi a Dios in k'ejab ulúmal, ma ti ok'xidh an k'ij abal wawá' i witsidh puwenchixtal,
46002008	an tsalpadhtaláb a xi ma ni jún i ok'lek ti a axé' xi k'ij yab in exla'; kom max in exlámalak, yabák tam in k'et'ámal an witsidh puwenchidh Ajátik.
46002009	Po jant'ini' k'wajat dhuchadh: A xi i tsu'uxtaláb yab in tsu'úmal, Ma ni i xuts yab in ats'ámal, Ma ni otsenek ti in ichích i inik, Já'its a xi a Dios in t'ojojoyámal abal k'al a xi ti k'ánidháb. (Isa 64:5)
46002010	Po a Dios tu japidh tejwa'médhanchámal k'al in Espíritu, kom an Espíritu patal in otsat aliyal, ma a xi lupudh in k'ál a Dios.
46002011	Kom ¿jita' tam inik in exlál a xi in k'ál an inik, po expidh in espíritujil an inik a xi k'wajat ti al jajá'? Antsaná' jayej, yab jita' in exlál a xi in k'ál a Dios expidh in Espíritujil a Dios.
46002012	Ani wawá' i bats'uwámal, yab in espíritujil axé' xi tsabál, po in Espíritujil a Dios, abal ki exla' jawa' a xi a Dios tu pidhámal ts'ejwalidh.
46002013	A xi wawá' i káwnál, an káwintaláb a xi yab exóbchidh k'al in tsalpadhtal i inik, po a xi exóbchidh k'al an Espíritu Santo, i jumbíxiyal k'al a xi espiritual k'al júnakej jant'oj espiritual.
46002014	Po an inik a xi alk'idh ejat yab in bats'uwal a xi in k'ál in Espíritujil a Dios, kom abal jajá' pél i maku'taláb, ani yab in wit'ál ki in ejtiy, kom yejentál ka tsalpadh ejtiy k'al in tolmixtal an Espíritu.
46002015	Po an inik a xi espiritual in tsalpadh ejtiyal patal, ani jajá' yab jita' k'al ti weladh pílmédháb.
46002016	Kom: ¿Jita' in ejtinchámal in tsalápil an Ajátik abal ki in exóbchij? (Isa 40:13) Po wawá' i ko'onchal in tsalápil a Cristo.
46003001	Jaxtám ebchalchik, naná' yab u ejtow tu t'ilbay jant'ini' a xi espiritual, po jant'ini' a xi abatnadh k'al an anam t'u'lek ejtíl i t'ele'chik k'álnadh k'al a Cristo.
46003002	Tu pijchiychik k'al i naptal leche, ani yab k'al i k'apnél; kom yabák a ejtowal, ma ni xowé' yabáyej a ejtowal;
46003003	kom ti abatnál a anam t'u'úl; jaxtám wa'ats i pa'ixnomtaláb, i tomólnaxtaláb ani i welaxtaláb. ¿Yabxe' ti abatnál a anam t'u'úl ani it xe'ets ejtíl i inikchik?
46003004	Kom tam jún in ulal: Naná' chubax in k'wajat k'al a Pablo, ani júnakej: Naná' k'al a Apolos, ¿walám yab it abatnadhchik k'al a anam t'u'úl?
46003005	¿Jita'xe' já'its a Pablo, ani jita'xe' já'its a Apolos? I abatnanélchik a xi éyan abal ka bela', ani jant'ini' an Ajátik in pidhámal k'alek'ij.
46003006	Naná' in ómáts, a Apolos in pujchiy, po a Dios in puwedhámal.
46003007	Jaxtám, ma ni a xi óm yab jant'oj in éy, ma ni a xi pujchix; po pél a Dios a xi in puwedhál.
46003008	Xó', a xi óm ani a xi pujchix junkats in éy, po k'alek'ij ne'ets ki in bats'uw in kwetém jalbíl jant'ini' in kwetém t'ojlábil.
46003009	Kom wawá' pél u tolmix t'ojnal k'al a Dios; ani tatá'chik pél it alejláb in k'ál a Dios, pél it kubadh atáj in k'ál a Dios.
46003010	Jant'ini' a Dios in lablidh ts'ejwalixtal a xi ti in pidhámal, ejtíl jún i tsalpadh kúbal atáj, u k'wajbanchij in akan, ani júnakej in puwedhál. Po k'alek'ij ki in t'aja' ti kwentaj jant'odha' in puwedhál.
46003011	Kom ma ni jita' yab in ejtowal ki in k'wajbanchij píl in akan expidh a xi k'wajbadhits, já'its a Jesucristo.
46003012	Xó', max jún ki in puwedha' ti axé' in akníl k'al i oro, i plata, i jalbidh t'ujub, o i te', o i tóm, o i pakbil;
46003013	k'alek'ij in t'ojlábil ne'ets ka tejwa'méj; kom a K'icháj ne'ets ki in ólna'; kom k'al i k'amal ne'ets ka japidh tejwa'méj; ani k'alek'ij ma jawákits tam t'ojláb, an k'amal ne'ets ki in t'aja' an takandhaxtaláb.
46003014	Max jún in t'ojlábil a xi in punk'udh punchij ki in kuxuy, jajá' ne'ets ki in bats'uw in jalbíl.
46003015	Max jún in t'ojlábil ka t'a'iy, ne'ets ki in yajchik k'iba', po jajá' ne'ets ka k'alej k'ánidh, po ejtíl tam wat'enek ti k'amal.
46003016	¿Yabxe' a exlálchik abal pél ti it tiyópanil a Dios, ani in Espíritujil a Dios k'wajíl ti a ál tatá'chik?
46003017	Max jún ki in odhnanchij in tiyópanil a Dios, k'al a Dios ne'ets jayej ka tala'bédháj, kom in tiyópanil a Dios, já'its tatá'chik, pél i santo k'wajtaláb.
46003018	Yab jita' ki in k'ambiy ti in bá'; max jún a xi ti tatá'chik, in belál ejtíl tam tsalpadh ti axé' xi k'ij, ki in t'aja' ti maku' abal ka wenk'on ti tsalpadh.
46003019	Kom in tsalpadhtal axé' xi k'ij pél i maku'taláb abal a Dios; kom k'wajat dhuchadh: In yak'wanál an tsalpadhchik ti in kwetém k'ambix tsalpadhtal. (Job 5:13)
46003020	Ani junílek'ij: An Ajátik in exlanchal in tsalpopóltal an tsalpadh inikchik, abal yab jant'oj in jalbíl. (Sal 94:11)
46003021	Jaxtám, yab ka wa'tsin ma ni jún jita' ki in alk'idh k'adhatna' ti al an inikchik; kom patal pél a k'ál,
46003022	já'its max a Pablo, o a Apolos, o a Cefas, o an tsabál, o an ejataláb, o an tsemláj, o max a xi xowé', o a xi ta'tál an k'ij, patal pél a k'ál;
46003023	ani tatá'chik it k'álnadh k'al a Cristo, ani a Cristo k'álnadh k'al a Dios.
46004001	Jaxtám, xó', patal an inik tu ku ko'oy abal wawá' pél u abatnanél ti k'al a Cristo, ani u kwentalom k'áláb ti k'al in tsinkadh káwintal a Dios.
46004002	Po yejentál abal k'alek'ij an kwentalom k'áláb ka elan ti putudh.
46004003	Wa'ats lej wé' abal tatá'chik ti ki in weladh káwliy, o in tribuno welaxtal i inik; ma ni naná' yab u weladh káwliyal tu bá'.
46004004	Kom naná' u tso'ób abal yab in jolbidh, po yab k'al já'its naná' in kalel bolidh, po jita' ti in weladh káwliyal pél an Ajátik.
46004005	Jaxtámits, yabchik ki it welax káwílaxin ok'xidh an k'ij, ma ti in wichéltal an Ajátik, a xi ne'ets ki in tajk'a' a xi k'wajat tsink'odh ti yik'wáx ani ne'ets ki in japidh tejwa'médha' in tsalápil patal in ichích an inik. Tám, tik'elej, k'alek'ij ne'ets ki in bats'uw ti k'al a Dios an puwenchixtaláb.
46004006	Xó', ebchalábchik, patal axé' u t'aja' ti t'iplab já'its naná' ani a Apolos, k'al tatá'chik ti a ebál, abal ki it exóblátschik ti k'al wawá' abal yab ka tsalpay más jant'ini' k'wajat dhuchadh, abal ma ni jita' ki in alk'idh k'adhatna' ti in tomól a xi júnakej.
46004007	Kom, ¿jita' ti t'ajál ti it k'e'at? O ¿janéy a kwa'al tatá' a xi yab a bats'uwámal? Ani max a bats'uwámal, ¿jale' ti a puwetnál ejtíl max yab a bats'uwámal?
46004008	It ajwénekitschik, it ts'alat tumínladhchik, it ts'álej éylidhits yab k'al wawá'. Tu lé'nchanchalak ki it éylidh ts'álejméj abal wawá' weyej ku ts'álejméj junkudh k'al tatá'chik.
46004009	Kom u tsalpayal abal a Dios tu k'wajbámal wawá' tu apóstol ti taltaláb, jant'ini' pél u jolbidh abal ti tsemláj, kom i bajuwámal ku teladh met'an k'al an k'wajílom ti tsabál, k'al an ángelchik, ani k'al an inikchik.
46004010	Wawá' pél u maku' ti in ebál a Cristo, po tatá'chik pél it tsalpadh ti k'al a Cristo; wawá' yab u tsáplidh, po tatá'chik it tsáplidh, tatá'chik it lét'edh k'ak'nadh po wawá' pél u pojkanél.
46004011	Ma ti axé' xi k'ij wawá' u k'wajat k'al i jayil, u chikél, u k'ot'idh, u kwadhnének ani yab i kwa'al i k'imá',
46004012	u tsekel tu t'ojnal k'al i k'ubak. U at'ax káwliyáb ani u lablix, u ájayáb ani i kuxuyal;
46004013	u at'ax t'ilabnáb, ani u kanat tak'bix, u t'ajnének ejtíl pél u at'axtaláb ti axé' xi tsabál, in wak'ladh at'axtal patal an inik ma ti axé' xi k'ij.
46004014	U dhuchál axé', yab abal tu tidhebédha', po ejtíl u k'ánidhowál tsakámil tu wi'idh tawnál,
46004015	kom ma anákej ka ko'oychik lajuj xi' i kó'bits tsakam ti al a Cristo, po yab a kwa'al yán a pay'lóm; kom k'al a Cristo Jesús naná' tu wa'tsindha' k'al an Ítkáw.
46004016	Jaxtámits, tu kanat paka'bédhál abal ka t'aja' ejtíl naná'.
46004017	Jaxtámits tu abchámal a Timoteo, já'its u k'ánidhowál tsakámil ani putudh ti k'al an Ajátik, a xi ne'ets ti t'ilchij jant'odha' naná' u bélil k'al a Cristo, jant'ini' naná' in exóbchix ju'támk'ij ani ti patal an iglesiachik.
46004018	Po wa'ats jita' a xi in k'adhbál ti in bá', ejtíl max yab jayk'i' ne'ets ki in k'alej ti tatá'chik.
46004019	Po ne'ets ki in k'alej dhubat ti tatá'chik, max an Ajátik in kwa'al in awiltal, ani ne'ets ku exla', yab expidh in káwintal a xi k'adhat, po an ejtodhtaláb.
46004020	Kom in ts'álejlábil a Dios yab pél i káwintaláb, po i ejtodhtaláb.
46004021	¿Janéy a lé'chik? ¿Ki in k'alej ti tatá'chik k'al i widhexte', o k'al i k'ánidhomtaláb ani k'al in espíritujil i maxutaláb?
46005001	K'al an chubaxtaláb ats'atmél abal wa'ats i alk'idh ko'óxtaláb ti ba' tatá'chik, ani nixé' xi alk'idh ko'óxtaláb ma ni yab bijiyáb ti al an yab belomchik, abal jún i inik in ko'onchalkwa' in uxumil in pay'lóm.
46005002	Ani tatá'chik it k'wajat k'al a k'adhatal, ju'táj ti in tomnálak ki it yajajáláts, abal ka tixk'áj ti ts'ejel tatá'chik nixé' a xi in t'ajámal nixé' xi t'ajnél.
46005003	K'al an chubaxtaláb, naná' ma anákej ów k'wajat u iniktal, po in k'wajat ti k'al u espíritu, ejtíl tam in k'wajat, xowé' u weladh káwliyits nixé' a xi in t'ajámal axé' xi t'ajnél.
46005004	K'al in bij i Ajátik Jesucristo, ki it mulkun ti a yánél ani k'al u espíritu, ani k'al in ejtodhtal i Ajátik Jesucristo,
46005005	ka bína' nixé' xi inik ti k'al a Satanás abal ti in tsemeltal an anam t'u'lek, abal in espíritu ka k'alej k'ánidh ti in K'ichájil an Ajátik Jesús.
46005006	Yab alwa' a k'adhatalchik. ¿Yabxe' a exlálchik abal jún i wé' i levadura in dho'edhál ti in putát an k'oyej?
46005007	Jaxtám, ki it wejlan ti k'al an biyál levadura, abal ka t'aja' ti it ít k'oyej yabáts levaduralidh; kom i Pascuajil, já'its a Cristo k'alej tsemdhach k'al wawá' ti ebál.
46005008	Jaxtámits, ki t'aja' an ajib, yab k'al an biyál levadura, ma ni k'al in levadurajil i at'axtaláb ani i pojkaxtaláb, po k'al an yab levaduralidh bok'ól já'its an t'okataláb ani k'al an chubaxtaláb.
46005009	Tu dhuchunchijchik k'al i abadh Dhuchlab, abal yab ki it junkúxin k'al a xi alk'idh ko'óx;
46005010	po yab k'al a xi alk'idh ko'óxchik ti axé' xi tsabál, o k'al a xi jik'lomchik, o k'al i k'ambix kwé'chik, o k'al a xi k'ak'nax k'al i dhulkuts dios; kom max anákej, tám, a yajinchalchik ki it kalej ti axé' xi tsabál.
46005011	Po xowé', naná' tu dhuchunchámalchik abal yab ka ko'oy i junkuntaláb, k'al axé'chik. Max jún in bijnál ti ebchaláb, ani alk'idh ko'óx k'al jún jita', o pél i jik'lom, o k'ak'nax k'al i dhulkuts dios, o yajbédhom k'al in káwintal, o uts'ál o k'ambix kwé', k'al jún axé' ma ni yab ki it junkudh k'apúts.
46005012	Kom, ¿jale' ku weladh jolbiy a xi k'wajat eléb? ¿Yabxe' a weladh jolbiyal a xi k'wajatchik altáj?
46005013	Kom a Dios ne'ets ki in weladh jolbiy a xi k'wajat eléb. Jaxtám, ka wak'la' ti tatá'chik nixé' xi at'ax inik.
46006001	Tam jún a xi tata'chik in kwa'al jant'oj k'al k'e'at ¿yab jik'ma' ka k'alej ti in tamét an yab belomchik abal ka weladh ts'ejkáj ani yab ti in tamét an santo belomchik?
46006002	¿Yabxe' a exlál abal an santo belomchik ne'ets ki in weladh káwliy an k'wajchidh tsabál? Ani max an k'wajchidh tsabál ne'ets ka k'alej weladh káwlidh k'al tatá'chik, ¿yab a ejtowal ka weladh ts'ejka' jant'oj tsipti'chik?
46006003	¿Yabxe' a exlál abal wawá' ne'ets ki weladh káwliy an ángelchik? ¿Jale' tam ti a k'ibatnál k'al axé' xi xe'tsintaláb?
46006004	Tám, max a kwa'al i weladh káw ti al axé' xi xe'tsintaláb, ¿jale' ti a punuwal jún i inik ti wéláx ts'ejkom a xi yab in kwa'al in éy ti iglesia?
46006005	K'wajat ti in káw, abal tu tidhebédha'chik; ¿awxe' yab wa'ats jún i tsalpadh inik ti al tatá'chik? ¿Ma ni jún abal ki in ejtow ti welax ts'ejkom ti ba' in ebchalchik?
46006006	Po an ebchaláb k'al i ebchaláb k'alel ti k'al an welax éyaltaláb, ani ti in tamét a xi yab belomchik.
46006007	Jaxtám xó', pélits jún i k'ibts'ontaláb ti ba' tatá'chik kom a kwa'al i jolbíx káw jún k'al a xi júnakej. ¿Jale' ti yab a walbál ki it odhnáj? ¿Jale' ti yab a walbál ki it k'ambidh kwé'yat?
46006008	Po ibáj, tatá'chik a t'ajál an pojkaxtaláb ani it k'ambix kwé' ani já'its k'al an ebchalábchik.
46006009	¿Yabxe' a exlál abal a xi yab bolidh yab ne'ets ti báts'ul k'al in ts'álejlábil a Dios? Yab ki it k'iblon; kom ma ni a xi alk'idh ko'óxchik, ma ni a xi in k'ak'nál i dhulkuts dios, ma ni a xi tsáblix k'al in tomkíl, ma ni i inik a xi in t'ajál ti uxum, ma ni i inik a xi in uxumnál in at inik,
46006010	ma ni i kwé'chik, ma ni i jik'lomchik, ma ni i uts'álchik, ma ni i at'ax káwílax ma ni i k'ambix kwé' yab ne'ets ti báts'ul k'al in ts'álejlábil a Dios.
46006011	Ani junchik antsaná'ak ti it xe'ets, po it t'okámejits, it santo pílmédhámejits, it bolidhmedhámejits, ti in bij an Ajátik Jesús ani ti in Espíritu i Diosil.
46006012	Patal walkadh abal naná', po yab patal tabat; patal walkadh abal naná', po naná' yab ne'ets ku walka' ti ki in áta' ma ni jant'oj;
46006013	an k'apnél abal ti chukul ani i chukul in k'ál an k'apnél; po axé' tsablom a Dios ne'ets ki in tala'bédha', ani i iniktal yab já'its k'al an alk'idh ko'óxtaláb, po pél in k'ál an Ajátik, ani an Ajátik k'al i iniktal;
46006014	ani a Dios, a xi in ts'akba' an Ajátik, wawá' weyej ne'ets tu ts'akba' k'al in ejtodhtal.
46006015	¿Yabxe' a exlálchik abal a iniktal pél in pejách a Cristo? ¿Ku tixk'anchij in pejách a Cristo abal ki in pejáchna' jún i talchíkbej uxum? Ma ni jant'oj.
46006016	¿O yabxe' a exlál abal tam jún junkúxinal k'al jún i talchíkbej uxum junkunal in iniktal k'al jajá'? Kom in ulal: Axé' xi tsablom ne'ets ka wenk'on jún ti in éb. (Gen 2:24)
46006017	Po a xi junkunal k'al an Ajátik, pél jún i espíritu k'al Jajá'.
46006018	Ki it dhubat nixk'in ti k'al an alk'idh ko'óxtaláb. Ti patal an walabtaláb a xi an atikláb in t'ajál, k'wajat eléb ti in iniktal; po a xi walbinal k'al an alk'idh ko'óxtaláb, walbinal k'al in kwetém iniktal.
46006019	¿Yabxe' a exlál abal a iniktal pél in tiyópanil an Espíritu Santo, a xi k'wajat ti a ál tatá'chik, a xi tu pidhámal a Dios, ani yabchik pél it dhabal k'al a iniktal?
46006020	Kom it ts'a'iyámej k'al i jalbixtaláb; jaxtám, ka witsidh puwenchij a Dios, k'al a iniktal ani k'al a espíritu a xi pél in k'ál a Dios.
46007001	Xó', abal jawa' a xi ti in dhuchunchijchik: Alwa'ak abal an inik yab ki in taka' i uxum;
46007002	po k'al ti in ebál an alk'idh ko'óxtaláb, k'alek'ij ki in ko'oy in uxum tomkíl, ani k'alek'ij ki in ko'oy in inik tomkíl.
46007003	An inik ki in putunchij in alwa' yajinchixtal an uxum, aniyek'ij an uxum k'al in tomkíl.
46007004	An uxum yab ki in abatna' in kwetém iniktal, po in tomkíl, aniyek'ij an inik yab ki in abatna' in kwetém iniktal po in tomkíl.
46007005	Yab ki it k'ánchixin jún k'al a xi jún, expidh jún i k'ij, k'al i junkudhtaláb, abal ka jolk'anchij an pabiltaláb ani an ólontaláb, ani talbél ki it wichiy ki it junkúxin, abal yab ti tilibna' a Satanás k'al ti in ebál a yab kúxudhtal.
46007006	Po a axé' naná' u ulal, abal ti walkadhtaláb, yab abal i abatnadhkáw.
46007007	U lé'nanchalak abal patal an inik ka k'wajiy ejtíl naná', po k'alek'ij in kwa'al in pidhbíl k'al a Dios, jún chubax antsé' ani jún pílitsk'ij.
46007008	Jaxtám u ulal abal a xi yab tomkidh, ani an tsemchidh uxum, alwa' abal jajá'chik max k'wajílak ejtíl naná'.
46007009	Po max yab in ejtowal ki in beletna' ti in bá', ka tomkin, más alwa' ka tomkin kej ka k'wajiy ti t'a'íl ti in bá'.
46007010	Ani a xi k'wajat tomkidhchik u ólchal an abatnadhkáw, yab naná', po an Ajátik, abal an uxum yab ki in joltiy in tomkíl;
46007011	po max ki in joltiy, ka k'wajiy yab tomkidh o ka wichiy ti ts'ejkanal k'al in tomkíl. Ani an inik yab ki in joltiy in tomkíl.
46007012	Ani a xi pílchik, naná' u ulal, yab an Ajátik, max jún i ebchaláb in kwa'al jún i uxum a xi yab belom, yab ki in joltiy, max an uxum in tok'tsiyal ka k'wajiy k'al jajá'.
46007013	An uxum a xi in kwa'al in tomkíl a xi yab belom, yab ki in joltiy max jajá' in tok'tsiyal abal ka k'wajiy k'al jajá'.
46007014	Kom an inik a xi yab belom, u santo t'okedháb k'al an uxum, ani an uxum a xi yab belom, u santo t'okedháb k'al in tomkíl, max yabák aníts, tám, a tsakámilchik yabák t'okat, po xowé' k'wajat santo t'okatchik.
46007015	Po max a xi yab belom in lé' ti pílmél, ka jila' ka pílméj, kom an ebchaláb inik o uxum yab k'wajat ti ba' i wik'axtaláb, po a Dios tu kaniyámal ku k'wajiy k'al i koyataláb.
46007016	Kom ¿jant'odha' ne'ets ka exla' tatá' uxum, max ne'ets ka k'ániy a tomkíl? O ¿jant'odha' ne'ets ka exla' tatá' inik, max ne'ets ka k'ániy a tomkíl?
46007017	Po k'alek'ij jant'ini' k'al a Dios ti pidhnének, jant'ini' k'alek'ij k'al an Ajátik ti kaniyámej, antsaná' ka xe'tsin. Antsaná' u ólnál ti patal an iglesiachik.
46007018	¿Kaniyat jún k'wajat t'okat kotodh? Ka k'wajiy t'okat kotodh. ¿Kaniyat jún yab t'okat kotodh? Yab ka t'okat koton.
46007019	An t'okat kotodhtaláb yab janéy in éy, ani an yab t'okat kotodhtaláb yab janéy in éy, po ki t'ajchij in abatnadh káwintal a Dios.
46007020	K'alek'ij jant'ini' in éy tam ti kaniyat antsaná' ka jilk'on.
46007021	¿It kaniyat ani it k'wajat ti it abatnanél? Yab ki it t'e'pin; po max a ejtowalak ki it walkan, ka lé'na'.
46007022	Kom a xi kaniyat k'al an Ajátik ani pél i abatnaneláb, pél i walkadh inik k'al an Ajátik; aniyek'ij, a xi kaniyat ani k'wajat walkadh, pél i abatnaneláb ti k'al a Cristo.
46007023	It ts'a'iyámejchik k'al i jalbixtaláb, yabáts ka t'aja' ti it abatnaneláb ti k'al an inikchik.
46007024	Ebchalábchik, k'alek'ij jant'ini' ti it kaniyámej antsaná' ka jilk'on ti k'al a Dios.
46007025	Xó', ti in ebál an ít t'okat atiklábchik, yab u kwa'al i abatnadhkáw ti k'al an Ajátik, po u bínál u tsalápil, jant'ini' naná' in yajnanchámej ti k'al an Ajátik abal ti in putudh.
46007026	Jaxtám, naná' u tsalpayal abal alwa' ti in ebál an yajchiktaláb a xi xowé', alwa' abal an inik ka jilk'on antsaná'.
46007027	¿It mak'wchidh k'al i uxum? Yab ka aliy ki it walkan. ¿Yabáyej it tomkidh? Yab ka lubchij ti it tomkinal.
46007028	Po max ki it tomkin, yab it walbinal; max jún i ít chidhan ka tomkin, yab walbinal. Po jajá'chik ne'ets ki in ko'oy i ni'adh yajchiktaláb ti in anam t'u'úl ani naná' u lé'ak tu jek'ondha'chik.
46007029	Po axé' u ulal, ebchalábchik abal an k'ij lej jamat, tám xó', a xi in kwa'al in tomkíl, ka k'wajiy ejtíl tam yab in kwa'al;
46007030	a xi uk'nalchik ki in t'aja' ejtíl tam yab uk'nal, a xi k'ijidhbélchik ejtíl max yab u k'ijidhbél, a xi ts'a'umchik ejtíl max yab in kwa'al jant'oj,
46007031	ani a xi in eyendhál axé' xi tsabál, ejtíl tam yab in lej eyendhálak, kom in tejwa' eyendhowál axé' xi tsabál wat'elk'ij.
46007032	Naná' tu lé'nanchalchik abal yab ka ko'oy ma ni jún i t'e'pintaláb. A xi yab tomkidh k'wajat in tsalpóm in t'ojlábil an Ajátik, abal jant'odha' ki in t'ajchij in kulbéltal an Ajátik,
46007033	po a xi tomkidh t'e'pinal k'al in t'ajnélil axé' xi tsabál, abal jant'odha' ki in kulbédha' in tomkíl,
46007034	an tomkidh uxum ani an ít t'okat chidhan yab jununúl, a xi yab tomkidh in tsalpóm a xi in k'ál an Ajátik, abal ka k'wajiy santo t'okat antsaná' ti in iniktal ani ti in espíritu; po a xi tomkidh in tsalpóm in t'ajnélil axé' xi tsabál, abal jant'odha' ki in kulbédha' in tomkíl.
46007035	Ani axé' u ulal ti tabataláb abal tatá'chik, yab abal tu punchij i ts'alk'untaláb, po abal a xi in tomnál ani ki it k'wajiy alwa' ani k'al ma ni jún i tank'wixtaláb ka t'ojonchij an Ajátik.
46007036	Po max wa'ats jún jita' in tsalpayal abal in t'okat ít chidhánil k'wajat ti payelits, ani in tsu'tal in yajinchal antsaná' ki in t'aja', ki in t'aja' jawa'its in lé', yab walbinal, jila'its ka tomkinchik.
46007037	Po jita' in kwa'al in ichích kublaladh, ani yab in yajinchal jant'oj, po in abatnál in lé'nomtal, ani in ulúmal ti in ichích abal in ít iniktal ne'ets ki in ko'komay, alwa' in t'ajál.
46007038	Tám, jita' in bínál abal ka tomkin alwa' in t'ajál, ani jita' yab in bínál ka tomkin in t'ajál más alwa'.
46007039	An uxum k'wajat wik'at k'al an Éylidhkáw biyat in tomkíl ejat; po max in tomkíl ka tsemets, jajá' jilk'onal walkadh abal ka tomkin k'al jita'its jajá' ki in lé'na', expidh ti al an Ajátik.
46007040	Po naná' u tsalpayal abal ne'ets ka k'wajiy más kulbél max jilk'onalak antsaná'; ani u tsalpayal abal u kwa'al neyej in Espíritujil a Dios.
46008001	Xó' ti in ebál an tsemdhanél ts'akchixtaláb abal an dhulkuts dios, wawá' i exlál abal ti yánél i kwa'al i exlomtaláb. An exlomtaláb in t'ajál ti k'adhatbédhom, po an k'ánidhomtaláb puwedhom.
46008002	Ani max jún jita' in tsalpayal abal in exlál jawámakits, yabáyej in exlál jant'oj jant'ini' ti in tomnál ki in exla';
46008003	po max jún jita' in k'ánidhál a Dios, axé' exladh k'al Jajá'.
46008004	Jaxtám, jawa' a xi k'apuwáb, a xi tsemdhach ts'akchixnámej k'al an dhulkuts dioschik, wawá' i exlál abal jún i dhulkuts dios yab jant'oj in éy ti tsabál, ani yab wa'ats jita' más, expidh junkats a Dios,
46008005	kom max taná' wa'ats a xi bijiyábchik ti dios, max ti k'ay'lál o ti tsabál (jant'ini' wa'ats yántolom i dios ani i amulábchik),
46008006	po abal wawá', junkats a Dios, an Pay'lóm, ti jita' ti tál patal, ani wawá' u k'álnadh k'al Jajá'; ani jún i Ajátik Jesucristo ti k'al Jajá' patal t'ajnének, ani wawá' ti k'al Jajá'.
46008007	Po yab k'al patal wa'ats axé' xi exlomtaláb: junchik kom in ujnámal an dhulkuts dios ma ti xowé', in k'apal ejtíl tam lablidh kom ts'akchixnáj k'al an dhulkuts dios, ani in ejat tsalápil, kom paluwej, u at'axbél.
46008008	Po an k'apnél yab tu utuwal más k'al a Dios, kom max i k'apal yab tu puwedhanchal más i éy, ani max yab ki k'apuj yab wé'mél i éy.
46008009	Tám, ka t'aja' ti kwentaj abal axé' xi a walkadhtal yab ki in t'idhk'wandha' a xi yabáyej tsapik.
46008010	Kom max jita' ti tsu'uw tatá' a xi a kwa'al i exlomtaláb it ketél ti it k'apul ti in tiyópanil jún i dhulkuts dios, ¿yabxe' in ejat tsalápil nixé' a xi yab tsapik ne'ets ka k'ambin abal ki in k'apuj a xi ts'akchixnámej k'al an dhulkuts dios?
46008011	Ani ti in éy a exlomtal a k'ibedhál an ebchaláb a xi yabáyej tsapik, a xi a Cristo tsemets k'al jajá' ti in ebál.
46008012	Jaxtámits it walbinal ti k'al an ebchalábchik, ani a yajbédhanchal in ejat tsalápil a xi yabáyej tsapik, antsaná' it walbinal ti k'al a Cristo.
46008013	Jaxtámits, max an k'apnél in t'ajál abal u ebchal ka t'idhk'wan, yabáts jayk'i' ne'ets ku k'apuj i t'u'lek, abal yab ku t'idhk'wandha' u ebchal.
46009001	¿Walám yab pél in apóstol? ¿Walám yab in walkadh? ¿Walám yab u tsu'úmal a Jesucristo i Ajátik? ¿Walám yab tatá'chik pél tu t'ojlábil ti al an Ajátik?
46009002	Max k'al jita' píl naná' yab pél in apóstol, po abal tatá'chik pél in apóstol, kom an ts'o'om abal pél in apóstol, já'its tatá'chik ti al an Ajátik.
46009003	Já'its axé' naná' u tok'tsixtal jita'its ti in konówiyal.
46009004	¿Walám yab i kwa'al i uchbíl abal ku k'apúts ani ku uts'aláts?
46009005	¿Walám yab i kwa'al i uchbíl abal ki chi'dha' ti tomkíl jún i belkax uxum, jant'ini' a xi pílchik an apóstol, ani in ebchalchik an Ajátik ani a Cefas?
46009006	¿O expidh a Bernabé ani naná' yab u uchbidh ku t'ojon?
46009007	¿Jita' in t'ajál ti soldado k'al in kwetém tumínal? ¿Jita' in t'ayál i alejláb t'udhup ani yab in k'apchal in walíl? ¿O jita' kó'bits k'al jún kwenél i ko'wáláb ani yab k'apul k'al in lechejil in ko'wál?
46009008	¿Awxe' u ulal axé' expidh jant'ini' jún i atikláb? ¿Yabxe' in ulal jayej an Éylidhkáw?
46009009	Kom ti in Éylidh Káwintal a Moisés k'wajat dhuchadh: Yab ka dhu'banchij in wi' an t'ojnal toro a xi in k'etsál an trigo. (Deu 25:4) ¿Walám a Dios in beletnál an t'ojnal toro?
46009010	O ¿walám káw ti k'al wawá' ti ebál? Já'its k'al wawá' ti ebál ti dhuchan, kom an t'ojnal k'al i aychixtaláb in yajinchal ka t'ojon ti lichal tsabál, ani a xi in k'etsál an trigo in aychal jayej ki in bats'uw an walíláb.
46009011	Max wawá' i t'ayámal ti tatá'chik a xi in k'ál an espíritu, ¿lej púlikxe' max ki k'ojow ti k'al tatá'chik a xi eyendhál ti iniktal?
46009012	Max k'e'atchik in eyendhál axé' xi uchbixtaláb ti eblim tatá'chik, ¿walám wawá' yab más u uchbidh kej jajá'chik? Po wawá' yab i eyendhámal axé' xi uchbixtaláb, po i kuxuyal patal, abal yab ki oybiy in Ítkáwintal a Cristo.
46009013	¿Yab a exlálchik abal a xi t'ojnal ti tiyópan, in k'apal a xi ti tiyópan? Ani ¿a xi t'ojnal ti altar, ti altar in bats'uwal in pejáchil?
46009014	Já'its antsaná' jayej an Ajátik in abámal, abal a xi in ólnál an Ítkáw, ki in ejátna' an Ítkáw.
46009015	Po naná' ma ni k'al jant'oj axé' u tabat eyendhámal, ma ni yab u dhuchál axé' abal antsaná' ka t'ajan k'al naná', kom ok'ox u lé' ki in tsemets kej abal jita' ti in tixk'anchij axé' xi u puweltalábil.
46009016	Kom max u ólnál an Ítkáw, yab u kwa'al jant'oj ku puwetna', kom in punchámej jún i yajinchixtaláb. ¡Ani yajchik abal naná' max yab ku ólna' an Ítkáw!
46009017	Jaxtám, max u t'ajál axé' k'al u kulbéltal, ne'ets ku bats'uw i jalbixtaláb, po max u t'ajál ma anákej yab u lé', bélits an kó'bitsix t'ojláb in pidhámej.
46009018	¿Jawa' tám u jalbixtal? Tam ku ólna' an Ítkáw u bínál ts'ejwalidh in Ítkáwintal a Cristo, yab ki in odhnaxin k'al an uchbixtaláb a xi u kwa'al k'al an Ítkáw.
46009019	Jaxtám xó', naná' in k'wajat walkadh ti k'al patal, po u t'ajál ti in abatnanél ti k'al patal abal ku ejtow ku áta' más i belom.
46009020	A xi pél i Judíochik u t'ajál ejtíl in Judío abal ku ejtow ku áta' an Judíochik, a xi k'wajat k'unat al an Éylidhkáw, ejtíl max in k'wajat k'unat al an Éylidhkáw, abal ku ejtow ku áta' a xi k'wajat k'unat al an Éylidhkáw.
46009021	A xi yab in kwa'alchik i Éylidhkáw, u t'ajál ejtíl max yab u kwa'al i Éylidhkáw (yab abal yabák in k'wajat k'al in Éylidh Káwintal a Dios kom in k'wajatits al in Éylidh Káwintal a Cristo) abal ku ejtow ku áta' a xi yab in kwa'al i Éylidhkáw.
46009022	A xi yab tsapik u t'ajámal ejtíl tam yab in tsapik, abal ku áta' a xi yab tsapik, ti in ebál patal an inik u t'ajámal ti in patal, abal jant'odha'ak ku ejtow ku k'ániy junchik.
46009023	Axé' u t'ajál k'al ti in ebál an Ítkáw, abal ku t'aja' ti in junkudh tolmix k'al in t'ojlábil.
46009024	¿Yabxe' a exlálchik abal a xi ádhilchik ti estadio, ti in yánél ádhil po jún expidh a xi in bats'uwal an áta'intaláb? Xó' ki it adhlátschik abal ka bats'uw.
46009025	Patal a xi otsel k'al an áta'intaláb, k'al patal in beletnál ti in bá'. Jajá'chik abal ki in áta' jún i witsidh petobláb a xi odhel, po wawá' jún a xi yab odhel.
46009026	Jaxtám, antsaná' naná' in ádhil, yab abal alk'idh, antsaná' naná' in k'wajat k'al an pejextaláb, yab abal alk'idhak u kwadhál an ik',
46009027	po u yajchikiyal u iniktal, ani u t'ajál ti in abatnanel, yabák k'al a xi pílchik u t'aja' ti in ólnomkáw, ani ti in taltal naná' ki in jilan eléb.
46010001	Kom yab tu lé'nanchal abal yab ka exla' ebchalábchik abal i pay'lómchik ti in yánél k'wajiy ti in alam an tokow, ani ti in yánél in wat'enchij an pulik lejem,
46010002	ani ti in yánél k'al a Moisés k'alej pujadh al an tokow ani al an pulik lejem,
46010003	ani ti in yánél k'apúts k'al jayétsej an k'apnél espiritual;
46010004	ani ti in yánél in uts'a' jayétsej an uts'nél espiritual, kom in uts'álakchik ti t'ujub espiritual a xi k'al ti áykómtejak, ani an t'ujub pélak a Cristo.
46010005	Po yán jajá'chik yab in kulbédha' a Dios, jaxtám kwajlájchik ti joltom tsabál.
46010006	Xó', patal axé' wat'ey ti t'iplab abal wawá', abal yabáts ki padhay lé'na' a xi at'ax, jant'ini' jajá'chik in padhay lé'na'.
46010007	Ma ni yab ki it k'ak'naxin k'al an dhulkuts dios jant'ini' xaludh jajá'chik, jant'ini' k'wajat dhuchadh: An bichow ketlej ti k'apul ani ti uts'al, ani kubiychik ti ubát'. (Exo 32:6)
46010008	Ma ni yab ku alk'idh ko'óxin, jant'ini' xaludh jajá'chik alk'idh ko'óxin, jaxtám k'al jún k'icháj tsemets 23,000;
46010009	ma ni yab ki tilibna' a Cristo, jant'ini' xaludh jajá'chik in tilibna', ani yántolom tsemets k'al an tsanlom.
46010010	Ma ni yab ki it kúx t'ilabnaxin, jant'ini' xaludh jajá'chik kúx t'ilabnaxin, ani talanchik k'al an tala'bédhom.
46010011	Ani patal axé' in wat'a'chik ejtíl jún i t'iplab, ani k'wajat dhuchadh abal tu wi'idh tso'óbliy, a xi i bajuwámal ti a axé' in ta'pantal an k'ij.
46010012	Jaxtámits, jita' in tsalpayal k'wajat kublaladh, ki in t'aja' ti kwentaj, abal yab ka ijkan.
46010013	An takandhaxtaláb a xi ti takandhámal yab ka uluw abal yab in k'ál i inik, po a Dios lej putudh, abal yab ti walka' ki it takandháj más tiwa' a kuxudhtal, po ne'ets ti pidha' jayej in kaleltal junkudh k'al an takandhaxtaláb abal ka ejtow ka kuxuy.
46010014	Jaxtám, k'ánidhowál ebchalchik, ka dhubchij ki it ówméj ti in k'ak'naxtal an dhulkuts dios.
46010015	Tu t'ilbayal ejtíl a xi tsalpadh, ka weladh tsalpaychik jawa' a xi u ulal.
46010016	An lablidh uts'umtaláb a xi i labliyal, ¿yabxe' já'its an junkúdhtaláb k'al in xits'ál a Cristo? An bok'ól a xi i pejál, ¿yabxe' já'its an junkúdhtaláb k'al in iniktal a Cristo?
46010017	Kom an bok'ól jún expidh, wawá' yán ti éb, po pél jún i iniktal, kom ti yánél i bats'uwal nixé' xi bok'ól.
46010018	Ka t'aja' ti kwentaj an Israelíb ti anam t'u'lek, ¿yabxe' junkunal k'al an altar tam in k'apal an tsemdhach ko'nélchik?
46010019	Tam, ¿janéy a xi k'wajat u ulal? ¿Abal an dhulkuts dios in kwa'al in tabát? O ¿a xi tsemdhach ts'akchixnámej k'al an dhulkuts dios in kwa'al in tabát?
46010020	Po naná' u ulal, abal an tsemdhanéltaláb jawa' a xi in t'ajál an yab Judíochik, in ts'akchidh tsemdhanchal an demoniochik ani yab a Dios; ani naná' yab tu lé'nanchal abal ka ko'oy i junkuntaláb k'al i demoniochik.
46010021	Yab a ejtowal ka uts'umnanchij in uts'umtal an Ajátik ani in uts'umtal an demoniochik, yab a ejtowal ka junkunchij in mexajil an Ajátik ani in mexajil an demoniochik.
46010022	O ¿ne'ets ki tsakúdha' an Ajátik k'al i pa'ixnomtaláb? ¿Awxe' más u tsáplidh kej Jajá'?
46010023	Patal walkadh abal naná', po yab patal tabat. Patal walkadh abal naná', po yab patal puwedhom.
46010024	Yab jita' ki in aliy in kwetém yajinchixtal, po a xi in at juntal.
46010025	Patal a xi nujuwáb ti t'u'lek nujumtaláb, ka k'apuj ani yab ki it kononláts k'al jant'oj, k'al ti in ebál an ejat tsalap;
46010026	kom: An tsabál pél in k'ál an Ajátik ani jawa' wa'ats ti in putát. (Sal 24:1)
46010027	Max jún i yab belom ti kaniy, ani a lé' ki it k'alej, ka k'apuj patal a xi ki it mo'kanchat ti a tamét, yab ki it kononláts k'al ti in ebál an ejat tsalap;
46010028	po max jún jita' ti ucha': Axé' tsemdhach ts'akchixnámej k'al an dhulkuts dios, yab ka k'apuj, k'al ti in ebál a xi in uluw, ani k'al ti in ebál an ejat tsalap; kom: An tsabál in k'ál an Ajátik ani jawa' wa'ats ti in putát. (Sal 24:1)
46010029	U lé' ku uluw: Yab tatá' a ejat tsalápil po a xi k'e'at; kom, ¿jale' ki in weladh jolbinchat u walkantal k'al a xi k'e'at in ejat tsalápil?
46010030	Max naná' in k'apul k'al i k'ak'námaltaláb. ¿Jale' ti ne'ets ki in at'ax káwliyat k'al jawa' a xi naná' u bínál i k'ak'námal?
46010031	Jaxtám, max it k'apul, o it uts'al o jant'ókits a t'ajálchik, ka t'aja' patal abal ti in witsidh puwenchixtal a Dios.
46010032	Yab ka t'aja' ti it t'idhk'wandhom, ma ni k'al an Judíochik, ma ni k'al an yab Judíochik, ma ni k'al in iglesiajil a Dios.
46010033	Já'its ejtíl naná', patal u kulbédhál ti in yanél, yab u aliyal jawa' u tabatnál po a xi yántolom, abal ki in ela'chik an k'ánixtaláb.
46011001	Ti ki in jumbaychik, jant'ini' naná' u jumbayal a Cristo.
46011002	Xó', tu pulik t'ilabnál ebchalábchik, kom k'al patal ti in t'ilpál ani a ko'komiyal an jilchidh exóbchixtaláb jant'ini' tu wat'banchijchik.
46011003	Po u lé' ka exla'chik abal patal an inik ók'lidh k'al a Cristo, ani an uxum ók'lidh k'al an inik, ani a Cristo ók'lidh k'al a Dios.
46011004	Patal an inik a xi in paxk'iyal in ók' tam ól o tam tsu'bidhkáw, in jek'om tidhebédhál in ók'.
46011005	Po patal an uxum tam ól o tsu'bidhkáw ani yab púchudh in jek'om tidhebédhál in ók', kom jayétsej ejtíl tam in watsiyámal.
46011006	Kom max an uxum yab púchunal, tám, ki in et'oy in xi'íl; ani max tidhetál abal an uxum ki in et'oy in xi'íl o ki in watsiy, tam, ka púchun.
46011007	Kom an inik yab in tomnál ki in paxk'iy in ók', kom jajá' pél in waleklábil ani in witsidh puwenchixtal a Dios, po an uxum pél in witsidh puwenchixtal an inik.
46011008	Kom an inik yab tál ti k'al an uxum, po an uxum tál ti k'al an inik;
46011009	ma ni an inik inkiyat abal ti in ebál an uxum; po an uxum k'al ti in ebál an inik.
46011010	Jaxtámits an uxum yejentál ki in ko'oy jún i uchbixtaláb ti in ók', ti in ebál an ángelchik.
46011011	Po ti k'al an Ajátik, an inik yab jant'oj in éy max yab k'al an uxum ani an uxum yab jant'oj in éy max yab k'al an inik;
46011012	kom antsaná' jant'ini' an uxum tál ti k'al an inik, jayétsek'ij an inik tál ti k'al an uxum, po patal tál ti k'al a Dios.
46011013	Ka weladh tsalpay tatá'chik ti a kwetémtal, ¿awxe' in tomnál jún i uxum yab púchudh ka ólon ti k'al a Dios?
46011014	In t'ajtal éy ti tsabál, ¿yabxe' tu exóbchal abal tidhetál abal an inik ki in jila' ka nakey in xi'íl?
46011015	Po abal an uxum, ki in jila' ka nakey in xi'íl pél i witsidh alabeltaláb; kom in xi'íl pidhnének ti púchláb.
46011016	Po max jún jita' in lé' ti tomólnax t'ilom, wawá' yab i kwa'al axé' xi ujnámtaláb, ma ni an iglesiachik in k'ál a Dios.
46011017	Xó', a xi ne'ets tu ucha' yab ne'ets tu puwénchij; kom yab it tamkunalchik abal ka t'aja' a xi alwa' po a xi k'alchidh.
46011018	Kom ok'oxek'ij, tam it tamkunal ti it iglesia, u ats'ál abal wa'ats i lewáxtaláb ti tatá'chik, ani wé' u belál.
46011019	Kom yejentál ka wa'tsin i lewáxintaláb ti tatá'chik abal ka tejwa'méj jita' k'wajat wat'badh.
46011020	Jaxtám, tam it mulkunalchik ti jún tamkudh yab já'its abal ka k'apchij in tsa'xaltal an Ajátik.
46011021	Kom tam it k'apul, k'alek'ij ok'xinal ki in k'apuj in kwetém k'apnélil, ani wa'ats jita' k'a'íl, ani jún jita' wilel.
46011022	¿Jale'? ¿Yabxe' a kwa'al a k'imá' abal ki it k'apúts ani ki it uts'aláts? ¿O a alál met'ál in iglesiajil a Dios ani a tidhebédhál a xi yab in kwa'al? ¿Janéy tu ucha'chik? ¿Ne'ets tu puwenchijchik k'al axé'? Yab tu puwenchalchik.
46011023	Kom naná' u bats'uw ti k'al an Ajátik a xi jayétsej tu wat'banchijchik; abal an Ajátik Jesús, an akal tam ti binaxnáj, in uma' an bok'ól;
46011024	ani tam ti in bínámalits an k'ak'námaltaláb, in peja' ani in uluw: Axé' ka bats'uw ani ka k'apuj, axé' já'its u iniktal a xi pejkanal abal tatá'chik ti a ebál; ka t'aja' axé' k'al Naná' u tilaxtal.
46011025	Aniyek'ij in uma' jayej an uts'umtaláb, talbél tam ti tsa'xalnénekits, in uluw: Axé' xi uts'umtaláb já'its an ít junkudhkáw k'al u xits'ál; ka t'aja'chik axé' jáyílits ka uts'a', k'al naná' u t'ilaxtal.
46011026	Jaxtám, jáyíl ka k'apuj axé' xi bok'ól ani a uts'ál axé' xi uts'umtaláb, in tsemtal an Ajátik a tejwa' ólnál ma ti in wichéltal.
46011027	Jaxtám, jita' a xi ki in k'apuj axé' xi bok'ól o ki in uts'a' in uts'umtal an Ajátik yab k'al in k'ak'nadh jalbíl, ne'ets ka jolbiyat k'al in iniktal ani k'al in xits'ál an Ajátik.
46011028	Jaxtám, k'alek'ij ki in takandha' ti in bá', ani antsaná' ki in k'apuj nixé' xi bok'ól ani ki in uts'a' nixé' xi uts'umtaláb.
46011029	Kom jita' in k'apal ani in uts'ál k'al yab in k'ak'nadh jalbíl, in k'apal ani in uts'ál i weladh jolbintaláb kom yab in tsalpadh ejtinchal in iniktal an Ajátik.
46011030	Jaxtám wa'ats yántolom i ya'ul, ani a xi yab lubach ti tatá'chik; ani yán wayámadhits.
46011031	Kom max i takandhálak ti a kwetém bá', yab ne'ets tám ku weladh jolbiyat.
46011032	Po max u weladh jolbiyáb, tam an Ajátik tu yajchikiyal abal yab tu weladh jolbiy an k'wajílom ti tsabál.
46011033	Jaxtám, tu ebchalchik, tam it tamkunal ti it k'apul, k'alek'ij ki it aychíxinchik.
46011034	Max jún jita' k'a'íl, ka k'apúts ti in k'imá', abal yab ki it mulkunchik k'al i jolbidh yajchiktaláb. A xi jilk'ochiknalej ne'ets ku boliy tam ki in k'alej taná'.
46012001	Xó', ti in ebál in pidhbíl an Espíritu, yab u lé' ebchalábchik abal yab ka tso'óbna'.
46012002	A exlálchik abal tam ti pélak it yab belom, it ne'dhábak ani it k'alelak tiwa'k'ij ejtíl jún i mó' dhulkuts dios.
46012003	Jaxtámits, tu ólchalchik abal ma ni jita' tam ka káwin k'al in Espíritu a Dios, yab ne'ets ki in bijiy a Jesús ti pikchidh anatema, ani yab jita' in ejtowal ki in uluw abal a Jesús pél i Ajátik, max yab k'al an Espíritu Santo.
46012004	Xó', wa'ats yán i pílchik pidhóbláb, po an Espíritu jayétsej,
46012005	ani wa'ats yán i pílchik k'ak'nadh t'ojláb, po an Ajátik jayétsej.
46012006	Ani wa'ats yán i pílchik i t'ojnaltaláb po a Dios jayétsej a xi in t'ajál patal ti k'al patal.
46012007	Po an Espíritu in pidhál k'alek'ij in tejwa'médhomtal abal ti tabataláb.
46012008	Kom axé' jún pidhnal i tsalpadh káwintaláb jant'ini' an Espíritu, axé' júnakej k'al jayétsej an Espíritu, i káw exlomtaláb,
46012009	ani jún píl, i belomtaláb k'al jayétsej an Espíritu, ani jún píl, k'al jayétsej an Espíritu pidhnal i pidhóbláb abal ti jeldhax,
46012010	ani k'e'at, ki in t'aja' i labidh t'ajnél, ani k'e'at, i tsu'bidh káw, ani k'e'at, ki in exlanchij in éy i espírituchik, ani k'e'at, i pílchik káwintaláb, ani k'e'at, ki in wila' i pílchik káwintaláb.
46012011	Patal axé' xi t'ajnél in t'ajál junkats, ani jayétsej an Espíritu, in buk'udh pidhál k'alek'ij ti junchik jant'ini' Jajá' in lé'nomtal.
46012012	Kom antsaná' jant'ini' i iniktal jún expidh ani in kwa'al yántolom i pejmách, ani patal an pejmach ti iniktal, ma anákej yán, pél jún expidh i iniktal, antsaná' jayej a Cristo.
46012013	Kom k'al jún i Espíritu ti yánél u k'alej pujadh ti in iniktal a Cristo, já'its i Judío o i Griego, já'its i abatnaneláb o i walkadh atiklábchik; ti yánél u pidhan ki uts'a' k'al jayétsej an Espíritu.
46012014	Kom ma ni i iniktal yab jún expidh i pejmách po yántolom.
46012015	Max an akanlek ki in uluwak: Kom naná' yab pél in k'ubaklek, naná' yab pél in pejmáchláb k'al i iniktal, ¿awxe' yabáts tám pél i pejmáchláb k'al i iniktal?
46012016	Max a xutsun ki in uluw: Kom naná' yab pél in tsu'uxtaláb, naná' yab pél in pejmáchláb k'al i iniktal, ¿awxe' yabáts tám pél i pejmáchláb k'al i iniktal?
46012017	Max ti in putát a iniktal pélak i tsu'uxtaláb, ¿ju'táj ti ne'ets ka lejey a xutsun? Max ti in putát pélak a xutsun, ¿ju'táj ti ne'ets ka lejey a dhám?
46012018	Po xó' a Dios in punuwámal patal i pejmách i iniktal jant'ini' jajá' in lé'na'.
46012019	Max ti in putát pélak jún i pejmách, ¿ju'táj ti ne'ets ka k'wajiy a iniktal?
46012020	Po xó', wa'ats yán i pejmách, po jún expidh a iniktal.
46012021	Ma ni a tsu'uxtal, yab in ejtowal ki in ucha' a k'ubak: Yab tu yajinchal; aniyek'ij, ma ni a ók' ti k'al a akan: Tatá'chik yab tu yajinchal.
46012022	Po xó', a pejmách ti a iniktal a xi i tsalpayal yab tsáplidh, já'its a xi más yejentál,
46012023	ani i pejmách iniktal a xi i tsalpayal yab k'ak'nadh, axé' já'its a xi más i k'ak'nadh k'wa'chimyal, ani i alwa' k'wa'chimyal i pejmách a xi yab i tejwa'médhál,
46012024	po i pejmách a xi i tejwa'médhál yab in yajinchal i alwa' k'wa'chim. Antsaná' a Dios in inkiy in iniktal a Cristo, ani in pidhál i más pulik lét'edh k'ak'naxtaláb a xi in yajinchal,
46012025	abal yab ka wa'tsin i lewáxintaláb ti in iniktal a Cristo, po an pejmáchlábchik ka t'e'pidh beletnáxin jún k'al a xi júnakej.
46012026	Ani max jún i pejmáchláb in yajchiknál, ti in yánél an pejmáchláb in yajnál k'al jajá', o max jún i pejmáchláb lét'edh k'ak'náb, tám, patal an pejmáchláb u kulbél k'al jajá'.
46012027	Xó', tatá'chik pél in iniktal a Cristo, ani k'alek'ij ti junchik pél it pejmáchláb.
46012028	Ani a Dios in punuwámal axé'chik ti iglesia; k'a'ál an apóstolchik, ti in tsabchíl an tsu'bidh káwlómejchik, i exóbchixchik, ani talbél an t'ojom labidh t'ajnél, ani tám, a xi pidhóbliyámej ti jeldhax, i tolmixchik, i ok'lómejchik, ani a xi káw k'al pílchik i káwintaláb.
46012029	¿Walám, ti in yánél pél i apóstol? ¿Ti in yánél pél i tsu'bidh kawlómej? ¿Ti in yánél pél i exóbchix? ¿Ti in yánél in t'ajál i labidh t'ajnél?
46012030	¿Ti in yánél pidhóblidh ti jeldhom? ¿Ti in yánél in káwnál píl i káwintaláb? ¿Ti in yánél in wit'ál ki in wila' i káwintaláb?
46012031	Ka kanat lé'na' an más alwa' pidhbílábchik; po naná' ne'ets tu ólchij jún i bél a xi más wat'k'adh ti alwa'.
46013001	Xó', max naná' u káwnálak in káwintal i atiklábchik ani i ángelchik, ani yab u kwa'al i k'ánidhomláb, in wenk'onal ejtíl in janídh i pat'ál o ejtíl in janiníntal an címbalo.
46013002	Ani max u kwa'alak i tsu'bidh káwintaláb, ani u exbayalak patal i tsinkadhkáw ani patal i exlomtaláb, ani max u kwa'alak patal an belomtaláb abal ma ku pílmédha' i ts'énchik, po yab u kwa'al i k'ánidhomtaláb, yab jant'oj u éy.
46013003	Ani max u bínálak patal u k'álábil abal ku pijchiy an ts'ejwantálchik, ani max u bínálak u iniktal abal ka chikan, ani yab u kwa'al i k'ánidhomtaláb, yab jant'oj ti tabat abal naná.
46013004	An k'ánidhomtaláb pél i kuxudhtaláb, pél i k'aya'taláb, yab telax, an k'ánidhomtaláb yab k'adhat, yab alk'idh in puwedhál ti in bá';
46013005	yab in t'ajál a xi yab in tomnál, yab in aliyal in kwetém lé'nomtal, yab it'ixbelom, yab in dhayál i tsakúltaláb;
46013006	yab k'ijidhbél k'al a xi yab bolidh, po k'ijidhbél k'al an chubaxtaláb.
46013007	An k'ánidhomtaláb in kuxudh beletnál patal, in belál patal, in ayál patal, in kuxuyal patal.
46013008	An k'ánidhomtaláb yab jayk'i' wat'el in éy; po an tsu'bidhkáw ne'ets ka taley, ani an pílchik káwintaláb ne'ets ka koylemáts, ani an exlomtaláb ne'ets ka taley.
46013009	Kom ti jún i pejach i exlál, ani ti i jún i pejach u tsu'bidhkáw,
46013010	po tam ka chích a xi kidhat, tám, a xi pejach ne'ets ka taley.
46013011	Tam ti in tsakamejak, in káwak ejtíl i tsakam, in tsalpaxak ejtíl i tsakam, in weladh tsalpaxak ejtíl i tsakam, po tam ti in inikbéjits, u jila' a xi in k'ál i tsakam.
46013012	Xowé' i tsu'tal ti lam, yik'wik'wíl; po támakits ne'ets ku támtéxin wal k'al i wal. Xowé' ti jún i wé' u exlál, po tám, ne'ets ku exla' jant'ini' ti in exláj.
46013013	Xowé' jilk'onal an belomtaláb, an aychixtaláb ani an k'ánidhomtaláb, po ti axé' óx, a xi wat'k'adh in éy, já'its an k'ánidhomtaláb.
46014001	Ka áyna' an k'ánidhomtaláb, ani ka lé'na' an pidhóbláb a xi espiritual, po más ka lé'na' ki it tsu'bidh káwin.
46014002	Kom a xi káw k'al i píl káwintalábchik, yab in tawnál an inikchik, po in tawnál a Dios; kom yab k'al jita' ti exbayáb, ma anákej ti in espíritu in káwnál i tsinkadhkáw.
46014003	Po a xi tsu'bidh kawlómej, in tawnál an inikchik abal ka puwedhomáts, ka kanátlidh tak'bixin, ani ka kulbédhomáts.
46014004	A xi káw k'al i píl káwintaláb, in kwetém bá' in puwedhál, po a xi tsu'bidh káwlómej in puwedhál an iglesia.
46014005	Naná' u lé' abal ti a yánél a káwnálak i píl káwintalábchik, po más ki it tsu'bidh káwin, kom a xi tsu'bidh káw más ebál in éy kej a xi in káwnál i píl káwintalábchik; po alwa' bél, max jún jita' in wiladh tajk'álak, abal an iglesia ki in bats'uw i puwedhomtaláb.
46014006	Xó', ebchalchik, max naná' in k'alelak ti tatá'chik ani ku káwna' yán i káwintaláb, ¿janéy in tabát abal tatá'chik max yab tu tawna'chik k'al i japidh tejwa'médhomtaláb, o k'al i exlomtaláb o k'al i tsu'bidh káwintaláb o k'al i exóbchixtaláb?
46014007	Aniyek'ij jayej an eyextalábchik a xi yab ejátlidh, ejtíl an tsúl o an arpa tam in bínál in janídh, ani max yab in áynanchal in alwa' janídh, ¿jant'odha' ne'ets ka exláj jawa' a xi t'eneyáb k'al an tsúl o k'al an arpa?
46014008	Ani max an trompeta ki in bína' yab ejtidh in janídh, ¿jita' ne'ets ka t'ojojon k'al an pextaláb?
46014009	Antsaná' tatá'chik teyej, max k'al a wi' a bínál i káwintaláb a xi yab ejtidh, ¿jant'odha' ti ne'ets ka exbayat jawa' a xi a ulal? Kom alk'idh it káw ti ik'.
46014010	Wa'ats yántolom i pílchik káwintaláb ti axé' xi tsabál, ani ti in yánél in kwa'al in ejtidhtal.
46014011	Xó', max yab u ejtiyal in janídh an káwintaláb, tám, naná' pél ejtíl in óweláb k'al jita'its a xi k'wajat ti káw, ani jita' a xi káw pél i óweláb abal naná'.
46014012	Antsaná' tatá'chik teyej, kom it ijchím lé'nom k'al i pidhbíláb espiritual, ka aliy ka yánedha' abal ka puwey an iglesia.
46014013	Jaxtámits, a xi in káwnál i píl káwintaláb a xi yab exlantál, ka ólon abal ki in ejtow ki in wiladh tajk'a'.
46014014	Kom max naná' in ól k'al i yab exladh káwintaláb, u espíritu ól, po u ejtidhtal jilk'onal naptal.
46014015	¿Jant'odha' tám? Ne'ets ki in ólon k'al an espíritu, ani ne'ets jayej ki in ólon k'al i ejtidhtaláb; ne'ets ki in ájtin k'al an espíritu, po ne'ets jayej ki in ajtin k'al i ejtidhtaláb.
46014016	Kom max anákej, tam ki it lablixin k'al a espíritu, jún a xi che'nek ani yab wit'om, ¿jant'odha' ti ne'ets ki in uluw: Amén, tam a bínál i k'ak'námaltaláb? Kom yab in exbay janéy a uluw.
46014017	Kom, k'al an chubaxtaláb tatá' a bínál i alwa' k'ak'námal; po a xi píl yab puwel.
46014018	U pidhál i k'ak'námal u Diosil kom u káwnál más yán i píl káwintaláb kej patal tatá'chik.
46014019	Po ti iglesia u lé' ku káwna' bó' i káw k'al u ejtidhtal, abal ku exóbchij a xi pílchik, kej 10,000 i káw, k'al i píl káwintaláb a xi yab exlantál.
46014020	Ebchalábchik, yab ki it tsalpaxin ejtíl i tsakam, po ki it tsalpaxin k'al i payenektaláb, expidh ti an at'axtaláb ka t'aja' ejtíl it tsakam.
46014021	Ti Éylidhkáw k'wajat dhuchadh: K'al i k'e'at i káwintalábchik ani k'al i píl i wi'lek Ne'ets ku t'ilbay axé' xi bichow, Ani ma ni antsaná' ne'ets ti in ats'a'chik, (Isa 28:11-12) in ulal an Ajátik.
46014022	Jaxtámits, i píl káwintalábchik pél i labidh tsu'bixtaláb yab abal an belomchik, po abal an yab belomchik; po an tsu'bidh káwintaláb yab abal an yab belomchik po abal an belomchik.
46014023	Jaxtám, max ti in yánél an iglesia u tamkunal ti jún i jolát ani ti in yánél káw k'al i pílchik káwintaláb, ani otsel yán a xi yab wit'om o a xi yab belom, ¿yab walám ne'ets ki in uluw abal it olmadhchik?
46014024	Po max it káw ti a yánél k'al i tsu'bidh káwintaláb, ani ka otsits jún a xi yab belom o a xi yab wit'om, jajá' k'al patal bajundháb abal ki in exla' ani k'al patal takandháb,
46014025	antsaná', a xi k'wajat tsinat ti in ichích ne'ets ka tejwa'méj, ani ne'ets ka pak'lun abal ki in k'ak'na' a Dios, ani ne'ets ki in uluw abal a Dios lej k'wajat k'al tatá'chik.
46014026	¿Janéy, tám, ebchalábchik? Tam it tamkunal, k'alek'ij ti tatá'chik a kwa'al i Salmo, a kwa'al i exóbchixtaláb, a kwa'al i píl káwintaláb, a kwa'al i japidh tejwa'médhomtaláb, a kwa'al i wiladh káwintaláb. Ka t'aja'chik patal abal ti puwedhomtaláb.
46014027	Max jita' káw k'al i píl káwintaláb, ka káwin tsáb o óx expidh, ani k'alek'ij ti in k'ijil; ani jún ki in wiladh tajk'a'.
46014028	Ani max yab wa'ats i wilomkáw, ka k'wajiy kwék'ij ti iglesia, ka káwin ti in kwetémtal ani k'al a Dios.
46014029	Aniyek'ij an tsu'bidh káwlómejchik ka káwin tsáb o óx, ani a xi más ka weladh ots'oxin.
46014030	Ani max jún píl a xi k'wajat ketél ki in ko'oy i japidh tejwa'médhomtaláb, tám, a xi ok'ox ka ts'ibk'an.
46014031	Kom ti a yánél a ejtowal ti it tsu'bidh káwlómej ani k'alek'ij ti junchik, abal patal ka exóbláts ani ti in yánél ka kanat tak'biyat.
46014032	In espíritu an tsu'bidh káwlómejchik ka k'wajiy k'unat ti k'al an tsu'bidh káwlómejchik;
46014033	kom a Dios yab i t'ojom k'al i xamk'untaláb, po pél i koyataláb, jant'ini' ti patal in iglesiajilchik an santo belomchik.
46014034	An uxumchik ka k'wajiy kwék'ij ti al an iglesiachik, kom yab walkadh ka káwin, po ka k'wajiy k'unat, jant'ini' in ulal jayej an Éylidhkáw.
46014035	Ani max in lé'chik jant'oj ki in exla', ki in konoy in tomkílchik ti in k'imá', kom tidhetál tam jún i uxum ka káwin ti al an iglesia.
46014036	¿Awxe' ti tatá'chik ti kalenek in káwintal a Dios? ¿O ulenek ti tatá'chik expidh?
46014037	Max jún jita' in tsalpayal abal pél i tsu'bidh káwlómej o pél i espiritual, ki in exla' abal a xi tu dhuchunchal pél in abatnadh káwintal an Ajátik.
46014038	Po max jún jita' yab in exlál, ka jila'its ti yab exlom.
46014039	Jaxtám, ebchalábchik, ka lé'na' ti it tsu'bidh kawlómej, ani yab ka oybiy jita' in káwnál i píl káwintalábchik.
46014040	Po ka t'ajan patal jant'ini' ti in tomnál ani ti in áy.
46015001	Po xó', tu tso'óbliyal ebchalábchik, an Ítkáw a xi tu ólchámal, a xi a bats'uwchik, ani ju'táj ti it kubatchik,
46015002	k'al já'its it k'wajat k'ánidh, max a ko'komiyal an káw a xi tu ólchámal, max yab alk'idh jolát a belámal.
46015003	Kom ok'ox tu wat'banchámal a xi jayétsej naná' u bats'uw, abal a Cristo tsemets ti in ebál wawá' i walab, jant'ini' k'wajat ti Dhuchlab;
46015004	ani joliyat, ani ts'akiy ti in óxchíl a k'icháj, jant'ini' k'wajat ti Dhuchlab;
46015005	ani Jajá' tejwa'méj ti k'al a Cefas, ani talbél a xi k'al an lajuj tsáb;
46015006	ani talbél tejwa'méj ti k'al ma 500 i ebchaláb junkudh, a xi yántolom k'wajatej ejat, po talchik wayámadhits.
46015007	Talbél tejwa'méj ti k'al a Jacobo; ani talbél ti k'al patal an apóstolchik;
46015008	ani ti taltaláb tejwa'méj ti k'al naná', ejtíl jún a xi wa'tsinal tam yabáyej in k'ijil.
46015009	Kom naná' ti in apóstol tekedh wé' u éy, yab in tomnál ki in bijiyat ti in apóstol, kom u ájayalak in iglesiajil a Dios.
46015010	Po k'al in lablidh ts'ejwalixtal a Dios, naná' in já'its jawa' já'its u éy, ani yab jolát in lablidh ts'ejwalixtal ti k'al naná', po in t'ojnének más kej patal jajá'chik, po yab naná', po in lablidh ts'ejwalixtal a Dios k'al naná'.
46015011	Jaxtám, já'its max naná' o jajá'chik, antsaná' i ólnál, ani antsaná' a belámalchik.
46015012	Po xó', max ólnáb abal a Cristo ts'akiy ti tsemláj, ¿jant'odha' tam, junchik ti tatá'chik in ulal abal yabkwa' wa'ats in ts'akíltal an tsemélom?
46015013	Kom max yab wa'ats in ts'akíltal i tsemélom, tám, ma ni a Cristo ts'akiy;
46015014	ani max a Cristo yab ts'akiy, tám, jolát alk'idh i ólnom káwintal, alk'idh jolát jayej a belomtalchik;
46015015	tam, u elanits tu janam tejwa' tso'óblix ti k'al a Dios, kom i tejwa' tso'óbliyámal abal a Dios in ts'akba' a Cristo; a xi yab in ts'akbámal, max chubax an tsemélom yab ts'akíl.
46015016	Kom max an tsemélom yab ts'akíl, tám, ma ni a Cristo yab ts'akinek.
46015017	Ani max a Cristo yab ts'akiy, tam, jolát a belomtal, it k'wajatejchik ti al a walabtal.
46015018	Tám, a xi wayitschik al a Cristo taley in ejatal.
46015019	Max ti axé' xi ejataláb expidh i ayál a Cristo, tám, tekedh jolát i éy ti in tamét patal an inik.
46015020	Po xowé' a Cristo ts'akinek ti tsemláj, Jajá' wenk'onének ti k'a'ál walíláb k'al a xi wayámadh.
46015021	Kom jant'ini' an tsemláj chích k'al jún i inik, aniyek'ij jayej k'al jún i inik chích an ts'akíltaláb ti k'al an tsemláj.
46015022	Kom antsaná' jant'ini' al a Adán patal tsemel, antsaná' jayej ti al a Cristo patal ne'ets ka k'alej ejátlidh.
46015023	Po k'alek'ij ti in áytal; a Cristo, an k'a'ál walíláb, talbél a xi k'álnadh k'al a Cristo ti in wichéltal.
46015024	Tám, ti in ta'pantal, tam ki in bína' an ts'álejláb ti k'al a Dios, an Pay'lóm, tam ki in tala'bédha' patal i ok'óxlom, patal i éyaláb ani i ejtodhtaláb.
46015025	Kom yejentál ki in t'aja' ti Ts'álej, ma ki in punuw patal in tomólnáxil alam in akan.
46015026	Ani an taltaláb tomólnax a xi ne'ets ka tala'bédháj já'its an tsemláj.
46015027	Kom: A Dios in k'unuw patal ti alam in akan. (Sal 8:6) Po tam in ulal: Patal k'wajat k'unudh ti Jajá', tejwa' abal a xi in k'unúmal patal ti al Jajá', Jajá' yab k'wajat k'unudh.
46015028	Ani tam patal ka k'wajiy k'unat ti k'al a Dios, tám, an Tsakamláb ne'ets jayej ka k'uney ti k'al Jajá', a xi k'al ti k'unchin patal, abal a Dios ki in t'aja' ti patal ti k'al patal.
46015029	Kom max yabák aníts, ¿janéy tam ne'ets ki in t'aja' a xi pujanalchik k'al an tsemélom, max an tsemélom yab jayk'i' ts'akíl? ¿Jale' tám ti pujanalchik ti in ebál an tsemélom?
46015030	¿Ani jale' wawá' u k'wajat k'al i k'ak'adhtaláb patal an k'ij?
46015031	U ulal an chubaxtaláb ti in ebál an puwenchixtaláb a xi u kwa'al ti k'al tatá'chik k'al i Ajátik Jesucristo, abal chudhél ani chudhél naná' in tsemel.
46015032	Max ejtíl jún i inik a xi pejéxin k'al i alte' ko'nélchik ti Efeso, ¿janéy in tabát? Max an tsemélom yab ts'akíl: Wanaj tu k'apul ani tu uts'al, kom kalám ne'ets ku tsemets. (Isa 22:13)
46015033	Yabchik ki it k'iblon, an junkúxintaláb a xi yab alwa' in odhiyal an alwa' ujnámtaláb.
46015034	Ki it ejtsinits ti k'al an bolidhtaláb, ani yab ki it walbin; kom junchik yab in exlál a Dios. U ulal axé' abal ki it tidhebéchik.
46015035	Po junchik ne'ets ki in uluw: ¿Jant'odha' ne'ets ka ts'akiy an tsemélomchik? ¿K'al janéy in iniktal ne'ets ka chích?
46015036	Tatá' ti it maku', jawa' a xi a t'ayál yab ejátlinal, max yab ka ok'ox tsemets.
46015037	Ani a xi a t'ayál, yab já'its in iniktal a xi ne'ets ka kalej, po an k'ot'idh iyaláb, já'its max pél i trigo o k'e'at i iyaláb.
46015038	Po a Dios in pidhál in iniktal jant'ini' Jajá' in lé' ani k'alek'ij an iyaláb in kwetém iniktal.
46015039	Yab patal an anam t'u'lek jayétsej an anam t'u'lek, po jún já'its in anam t'u'úl an inik, ani píl in t'u'úl an ko'nélchik, ani píl an ts'itsinchik ani píl an to'olchik.
46015040	Aniyek'ij wa'ats in iniktalchik an k'ay'lálíb, ani in iniktal an tsabálíb; po jún já'its in witsidh puwenchixtal an k'ay'lálíb ani júnakej an tsabálíb.
46015041	Jún in witsidh puwenchixtal a k'icháj, ani júnakej in alabél puwenchixtal a íts', ani júnakej in alabél puwenchixtal a ótchik, kom jún a ót píl in puwenchidh alabéntal k'al a xi júnakej a ót.
46015042	Antsaná' jayej in ts'akíltal an tsemélomchik. T'ayáb abal ti k'atsel, ne'ets ka ts'akiy abal yabáts ka k'atsej.
46015043	T'aynal tam yab lét'edh k'ak'nadh, po ne'ets ka ts'akiy k'al i witsidh puwenchixtaláb, u t'aynal al i paluwtaláb po ne'ets ka ts'akiy k'al i ejtodhtaláb;
46015044	u t'aynal k'al i tsabál iniktal, ne'ets ka ts'akiy k'al in iniktal espiritual. Wa'ats i tsabál iniktaláb, ani wa'ats i espiritual iniktaláb.
46015045	Ani antsaná' k'wajat dhuchadh: A Adán an k'a'ál inik, t'ajan ti ejat atikláb, (Gen 2:7) an taltaláb Adán an espíritu ejatbédhom.
46015046	Po a xi espiritual yab já'its ok'ox, po a xi tsabál iniktal ani talbél a xi espiritual.
46015047	An k'a'ál inik tál ti anam, tsabálíb; an tsabchíl inik já'its an Ajátik, a xi ti k'ay'lál.
46015048	Jant'ini' an tsabálíb, antsaná' jayej an tsabálíbchik; ani jant'ini' an k'ay'lálíb, antsaná' jayej a xi k'ay'lálíbchik.
46015049	Ani jant'ini' i ko'onchámal in wal an tsabálíb, ne'ets ki ko'onchij jayej in wal an k'ay'lálíb.
46015050	Po xó', naná' u ulal, ebchalábchik, abal an anam t'u'lek ani an xits' yab ne'ets ki in ejtow ti báts'ul k'al in ts'álejlábil a Dios, ma ni an k'atseltaláb yab ne'ets ti báts'ul k'al a xi yab k'atsel.
46015051	Xó' ka met'a', tu ólchal jún i tsinkadhkáw. Yab ti yánél ne'ets ku wayits, po ti yánél ne'ets ku jalk'uyat,
46015052	ti jún i tsipti' k'ij, ti jún mut'únadh a wal, ti in taltal an trompeta; kom ne'ets ka juchuyat an trompeta, ani a xi tsemnekchik ne'ets ka ts'akiy yab k'al i k'atseltaláb, ani wawá' ne'ets ku jalk'uyat.
46015053	Kom yejentál abal axé' xi k'atseltaláb ki in ka'iy a xi yab k'atsel; ani axé' xi tsemel in yajinchal ki in ka'iy a xi yab u tsemel.
46015054	Ani tam axé' xi k'atseltaláb ki in ka'iy a xi yab k'atsel, ani axé' xi tsemel iniktal ki in ka'iy a xi yab tsemel, tám, ne'ets ka putun an káw a xi k'wajat dhuchadh: An tsemláj k'ut'uwatits k'al i áta'intaláb. (Isa 25:8)
46015055	Tsemláj, ¿ju'táj ti k'wajat a ts'ik'axtal? Tamtsemláj, ¿ju'táj ti k'wajat a áta'ixtal? (Ose 13:14)
46015056	Kom in ts'ik'axtal an tsemláj pél an walabtaláb, ani in ejtodhtal an walabtaláb pél an Éylidhkáw.
46015057	Po k'ak'námalits a Dios, a xi tu pidhál ki ko'oy i áta'intaláb ti in éy i Ajátik Jesucristo.
46015058	Jaxtám k'ánidhowál ebchalchik, ki it k'wajiy alwa' kubat, yab ki it pílméj ani ets'ey a puwendhanchal in t'ojlábil an Ajátik, a exlálchik abal a tsekel t'ojlábil ti k'al an Ajátik yab jolát.
46016001	Xó', ti in ebál an tamkudh tumín abal k'al an santo belomchik, ka t'aja'chik teyej jant'ini' u aba' an iglesiachik ti Galacia.
46016002	Ti in k'a'ál k'ichájil an semana, k'alek'ij ti tatá'chik ki in pílmédha' jún i wé', jant'ini' labliyámej ti k'al a Dios, abal tam ki in ulits, yabáts tám ka tamkuyat i tumín.
46016003	Ani tam ki in ulits, jita'its tatá'chik a takandhach takuyámal k'al i dhuchlab, axé'chik ne'ets ku aba' ti Jerusalén abal ki in ne'dha' a ts'ejwalixtal.
46016004	Ani max in tomnál abal naná' neyej ki in k'alej, ne'ets ka k'alejchik k'al naná'.
46016005	Ani ne'ets ki in k'alej ti tatá'chik, tam in wat'enekakits ti Macedonia tsabál, kom ne'ets ki in wat'ey ti Macedonia.
46016006	Ani walám ne'ets ki in k'wajiy k'al tatá'chik, o ma ne'ets ku wat'ba' an tsamáy k'ij, abal ti ki in kaldha'chik ju'táj ki in k'alej.
46016007	Kom yab u lé' tu tsu'uw expidh tam ki in wat'ey, kom u ayál ki in k'wajiy k'al tatá'chik jún i k'ij, max an Ajátik ti ki in walkanchij.
46016008	Po ne'ets ki in k'wajiy ti Efeso ma ti ajib Pentecostés;
46016009	kom jún i pulik wi'leb japk'inének ani in kwa'al in alwá' ani yántolom wa'ats i tomólnax.
46016010	Xó', max ka ulits a Timoteo, ka tsu'uw abal yab ka k'wajiy jik'jól ti tatá'chik, kom jajá' in t'ajál in t'ojlábil an Ajátik ejtíl naná' jayej.
46016011	Jaxtám, yab jita' ki in alál met'a', po ka aba' k'al i koyataláb abal ka chích ti k'al naná', kom u aychal k'al an ebchalábchik.
46016012	Po ti in ebál an ebchaláb Apolos, u kanátlidh tak'biy abal ka k'alej k'al an ebchalábchik ti tatá'chik, po yab in ko'oy in awiltal abal ka k'alej xowé', po ne'ets ka k'alej tam ki in ko'oy i k'ij.
46016013	Ki it beletnomáts, ki it alwa' kubiychik k'al an belomtaláb; ki it xe'tsin lej inik, ani ka lubchij.
46016014	Patal jawa' a t'ajálchik ka t'aja' k'al i k'ánidhomtaláb.
46016015	Tu lej konchal, ebchalábchik (a exlálits in yanétal k'imá' a Estefanas, já'its an k'a'ál walíláb ti Acaya tsabál, ani in binámal ti in bá' abal ka t'ojchichláts abal k'al an santo belomchik),
46016016	tu paka'bédhál abal ki it k'unat ots'oxin k'al i atiklábchik ejtíl jajá' ani k'al patal a xi tolmix ani k'wajat ti t'ojnal.
46016017	In lej kulbél k'al in tsa'bixtal a Estefanas, a Fortunato ani a Acaico, kom jajá'chik in kidhbay an jolát a xi tatá'chik a jila'.
46016018	Kom ti in tsamk'anchij u espíritu ani a xi tatá'chik teyej. Jaxtám ka exlómna' i inik ejtíl jajá'chik.
46016019	An iglesiachik a xi ti Asia ti tsapnédhálchik. A Akila ani a Priscila ti yán tsapnédhálchik ti al an Ajátik ani an iglesia a xi k'wajat ti in k'imá'.
46016020	Patal an ebchaláb ti tsapnédhálchik. Ki it tsapnédháxinchik k'al i santo ts'uts'baxtaláb.
46016021	Naná' a Pablo tu tsapnédhálchik k'al u k'ubak dhuchlábil.
46016022	Max jún jita' yab in k'ánidhál an Ajátik, ka pikchin ti anatema. An Ajátik ta'tálits.
46016023	In lablidh ts'ejwalixtal an Ajátik Jesucristo ka k'wajiy k'al tatá'chik.
46016024	U k'ánidhomtal k'al Cristo Jesús ka k'wajiy k'al tatá'chik ti a yanél. Amén.
47001001	Naná' a Pablo, in apóstolil a Jesucristo k'al in awiltal a Dios, ani an ebchaláb Timoteo, Abal in iglesiajil a Dios a xi k'wajat ti Corinto, k'al patal an santo belomchik a xi k'wajat ti in putát ti Acaya.
47001002	Lablidh ts'ejwalixtaláb ani koyataláb abal tata'chik xi k'al a Dios i Pay'lóm ani an Ajátik Jesucristo.
47001003	Lablidh a Dios ani in Pay'lóm i Ajátik Jesucristo, in Pay'lóm an yajnanchixtaláb ani a Dios in k'ál patal i kanatbédhomtaláb,
47001004	a xi tu kanat kulbédhál ti k'al patal i ni'ax yajchiktaláb abal wawá' weyej ki ejtow ki kanatbédha' a xi k'wajat k'al jawa'k'ij tam ni'ax yajchiktaláb, k'al an kanatbédhomtaláb jant'ini' wawá' weyej tu kanatbédhál a Dios.
47001005	Kom jant'ini' in yajchikixtal a Cristo k'wajat yán ti ál wawá', antsaná' jayej i kanatbédhomtal dho'el jayej ti in éy a Cristo.
47001006	Xó', max u k'wajat k'al i ni'adh yajchiktaláb, pél abal ki it kanatbéjchik ani a k'ánixtal, a xi t'ojnal abal ka kuxuy k'al jayétsej an yajchiktaláb a xi i yajchiknál weyej; ani max u kanatbédháb, já'its abal a kanatbédhomtalchik ani a k'ánixtal.
47001007	Ani i aychixtal ti in ebál tatá'chik k'wajat alwa' kubat, kom i exlál abal jant'ini' tatá'chik pél tu junkuwál k'al an yajchiktaláb, aniyek'ij jayej k'al an kanatbédhomtaláb.
47001008	Kom yab i lé' abal yab ka tso'óbna' ebchalchik, ti in ebál i ni'ax yajchiktal a xi i wat'a' ti Asia, kom u lej punk'udh kitáyat, ma wat'k'adh i ejtodhtal, ma i tsalpay abal i k'iba'its i ejatal.
47001009	Po i ko'oy ti wawá' an káw abal ne'etsak ku tsemdháj, abal yab ki dhakátna' i kwetém bá' po k'al a Dios, a xi in ts'akbál an tsemélomchik.
47001010	A xi tu jek'ondhámal ani tu jek'ondhál ti bá' i pulik tsemláj, ani i lej ayál abal ne'etsej tu ku jek'ondha',
47001011	ani tatá'chik teyej it junkudh tolmix k'al an ólontaláb abal wawá' ti ebál, abal antsaná' i yántolom atiklábchik ki in bína' i k'ak'námaltaláb k'al wawá' ti ebál k'al an ts'ejwalixtaláb a xi u pidhámej ti k'al yántolom.
47001012	Kom i puwental já'its axé', in tejwa'médhomtal i ejat tsalápil abal u xe'tsinének ti tsabál ani lej más k'al tatá'chik k'al i junkatstaláb ani k'al in chubaxtal a Dios, yab k'al in tsalpadhtal i anam t'u'lek po k'al in lablidh ts'ejwalixtal a Dios.
47001013	Kom yab jant'oj píl tu dhuchunchalchik expidh jawa' a xi a ajiyal, o a xi a exbayal, ani u ayál abal ne'ets ka exbay ma ti in taltal,
47001014	antsaná' jant'ini' jún i wé' a exbayámal, abal wawá' pél tu puwenchixtal, jant'ini' tatá'chik ti k'al wawá' jayej, abal ti in K'ichájil an Ajátik Jesús.
47001015	Ani k'al axé' xi dhakataláb u lé'na' ok'xidh ki in k'alej ti tatá'chik abal ka ko'oychik in tsabchíl an lablidh ts'ejwalixtaláb,
47001016	tam ki in k'alej ti Macedonia ki in wat'ey ti tatá'chik, ani ti Macedonia ki in wichiy junílek'ij ti tatá'chik, ani tatá'chik ti ki in júna' ma ti Judea.
47001017	Jaxtámits, tam ti in k'wajiy u tsalpayal axé', ¿walám u alk'idh adhíkna'? O a xi u tsalpay ku t'aja', ¿walám u tsalpay jant'ini' an anam t'u'lek, abal ka wa'tsin ti naná', i aníts, aníts ani i ibáj, ibáj?
47001018	Po kom a Dios pél i putudh, i káwintal ti k'al tatá'chik yab já'its aníts, ani ibáj.
47001019	Kom in Tsakámil a Dios, a Jesucristo, a xi ólnáj ti tatá'chik k'al wawá', já'its naná', ani a Silvano ani a Timoteo, yab i uluw aníts, ani ibáj; po, i aníts al an Ajátik.
47001020	Kom ti in yánél in ok'xidh uludhtal a Dios pél i aníts ti al Jajá', ani i Amén al Jajá', abal ti in witsidh puwenchixtal a Dios ti éy wawá'.
47001021	Xó', jita' a xi tu kublaliyal k'al tatá'chik ti al a Cristo, ani a xi tu majuy, já'its a Dios;
47001022	a xi jayej tu ts'o'omayámal, ani tu pidhámal an jilchidh jalmach, já'its an Espíritu ti ichích.
47001023	Po naná' u dhájayal a Dios ti tejwa' tso'óblix tu alma ichích, kom tu k'ánidh ts'ejwayalchik, yabáyej in k'alenek ti Corinto.
47001024	Yab abal wawá' u abátix k'al a belomtalchik, po pél u tolmix t'ojnal abal k'al a kulbéltal, kom k'al an belomtaláb it k'wajat kubatchik.
47002001	Xó' axé', u alwa' tsalpay abal tam ki in k'alej junílek'ij ti tatá'chik, abal yab ne'ets tu yajchik t'e'pindha';
47002002	kom max naná' tu yajchik t'e'pindhál, ¿jita' tám ne'ets ti in kulbédha', po expidh a xi naná' u yajchik t'e'pindhámal?
47002003	Ani axé' tu dhuchunchij, abal tam ki in ulits, yabák ku ko'oy i yajchik t'e'pintaláb ti k'al jita' a xi k'al in tomnál ku ko'oy i kulbéjintaláb, ani u kwa'al i dhakataláb k'al tatá'chik ti a yánél abal u kulbéjintal pél abal tatá'chik ti a yanél.
47002004	Kom tu dhuchunchij k'al yán in ja'líl u wal, k'al yán i ni'adh yajchiktaláb ani i yajchik t'e'pintaláb tu ichích yab abal tu t'e'pidh yajbédha', po abal ka exla' abal lej púlik an k'ánidhomtaláb a xi i kwa'al ti k'al tatá'chik.
47002005	Kom max jita' in t'ajámal ka wa'tsin i yajchik t'e'pintaláb, yab ti in t'ajchámal ki in yajchik t'e'pin expidh naná', po ma anákej (ani yab u k'adhpinchal) ti a yánél tatá'chik.
47002006	Lejatits an uwandhaxtaláb abal nixé' xi inik a xi punchin k'al yántolom;
47002007	ani yab expidh nixé', xowé' a yajinchal ka pakwlachij ani ka kanatbédha', abal yab ka talan k'al yán i yajchik t'e'pintaláb.
47002008	Jaxtám, tu kanat paka'bédhálchik abal ka tejwa'médhanchij an k'ánidhomtaláb abal k'al jajá'.
47002009	Kom já'its k'al axé' tu dhuchunchij, abal tu takandha' max it ik'ax ots'oxchik ti k'al patal.
47002010	Jita' tatá'chik a pakwlanchal naná' neyej. Kom max jant'oj u pakwlámal, u pakwla' k'al tatá'chik ti a ebál ani ti in tamét a Cristo,
47002011	abal a Satanás yab ki in yak'wa' i jolát ti k'al wawá', kom i exlanchal jant'odha' jajá' t'ojnal.
47002012	Tam ti in ulits ti Troas bichow abal ku ólna' in Ítkáwintal a Cristo, ma anákej in japchin jún i wi'leb ti al an Ajátik,
47002013	u espíritu yab in ela' i koyoltaláb, kom yab u ela' u ebchal Tito; antsaná' u tak'iychik, ani in k'alej ti Macedonia tsabál.
47002014	Po a Dios k'ak'námal, a xi ets'ey tu ne'dhál abal k'al an áta'intaláb ti k'al a Cristo, ani in niwiwíltal exlomtal ti k'al wawá' in tejwa'médhál ti patal an k'wajtaláb.
47002015	Kom wawá' pél in niwiwíltal a Cristo abal k'al a Dios ti k'al a xi k'wajat k'ánidh, ani a xi k'wajat ti k'ibeltaláb;
47002016	ti axé'chik pél i jiknél ti tsemláj abal k'al an tsemláj, ani a xi pílchik, pél i jiknél ti ejataláb abal an ejataláb. Ani k'al axé'chik, ¿jita' pél i wit'om?
47002017	Kom wawá' yab i juntalnál yántolom a xi tumínlanal k'al in káwintal a Dios, po k'al i junkats chubaxtaláb ejtíl tál ti k'al a Dios, ani ti in tamét a Dios u káw ti in éy a Cristo.
47003001	Xó', ¿i tujuwal junílek'ij ki xija' ti kwetémtal? O ¿i yajinchal ejtíl junchik, i xijadh abadh Dhuchlab abal tatá'chik o a xi tatá'chik a xijadh abadh dhuchlábil?
47003002	Tatá'chik pél it abadh dhuchlab abal wawá', dhuchadh ti al i ichích, exladh ani ajidh k'al patal an atikláb;
47003003	k'wajat tajax abal tatá'chik pél in abadh dhuchlábil a Cristo, t'ojonchidh k'al wawá', dhuchadh yab k'al i tinta po k'al in Espíritujil an ejat Dios; yab ti bá' i lemadh t'ujub po ti bá' i lemadh ichich a xi pél i anam t'u'lek.
47003004	Ani axé' xi dhakataláb i kwa'al ti in éy a Cristo ti k'al a Dios;
47003005	yab abal i kwa'al an ejtomtaláb ti wawá' abal ki tsalpay abal wawá' a xi u ejtom po i ejtomtal tál ti k'al a Dios,
47003006	a xi tu t'aja' tu ejtom t'ojonchix abal k'al an ít junkudhkáw, yab ti bá' an dhuche' po ti bá' an Espíritu, kom an dhuche' tsemdhax po an Espíritu in bínál i ejataláb.
47003007	Ani max in k'ak'nadh t'ojlábil an tsemláj, to'badh dhuchan ti t'ujub k'alej k'al i witsidh puwenchixtaláb, kej ma an tsakamláb k'al an Israelíbchik yabák in ejtowal ki in met'enchij in wal a Moisés ti in ebál in tajax puwenchidh wal, a xi ne'etsak ka taley,
47003008	¿jale' tám, in k'ak'nadh t'ojlábil an Espíritu yab ne'ets ka k'alej más witsidh puwenchidh?
47003009	Kom max in k'ak'nadh t'ojlábil an jolbidh yajchikixtaláb k'alej k'al i witsidh puwenchixtaláb, tám, an k'ak'nadh t'ojláb ti in ebál an bolidhtaláb ne'ets ka punk'udh dho'ey in witsidh puwenchixtal.
47003010	Kom ma anákej a xi k'alej witsidh puwenchidh, yabák witsidh puwenchidh ti k'al axé', max jumbidhak k'al axé' xi wat'k'adh witsidh puwenchixtaláb.
47003011	Kom max a xi ta'panal in ko'oy i witsidh puwenchixtaláb, tám, a xi ne'ets ka jilk'on más ne'ets ki in ko'oy i witsidh puwenchixtaláb.
47003012	Jaxtám, kom i kwa'al ejtíl axé' xi aychixtaláb, u káw k'al i lej walkantaláb;
47003013	ani yab ejtíl a Moisés, a xi in púchuyalak ti in wal abal an tsakamláb Israelíbchik yab ki in met'a' a xi ti in taltal ne'etsak ka taley.
47003014	Po in tsalap exlomtalchik t'ujban, kom ma ti a axé' a k'icháj tam in ajiyalchik an Biyál Testamento, k'wajat jayétsej an dhibok' a xi yab taxk'anal, kom expidh a Cristo in ejtowal ki in tixk'a'.
47003015	Ani ma ti axé' a k'icháj, patal an k'ij tam ajiyáb a Moisés, an dhibok'láb k'wajat ti in ichíxchik.
47003016	Po tam ka wenk'on ti k'al an Ajátik, an dhibok'láb ne'ets ka tixk'an.
47003017	Kom an Ajátik já'its an Espíritu; ani ju'táj ti k'wajat in Espíritujil an Ajátik, taná' wa'ats i walkantaláb.
47003018	Po wawá' ti yanél, k'al i japidh wal, i met'ál ti ejtíl bá' jún i lam in witsidh puwenchixtal an Ajátik, u k'wajat tu jalk'uyáb ejtíl Jajá' in éy ti k'al i witsidh puwenchixtaláb ti bá' i witsidh puwenchixtaláb jant'ini' ti in Espíritujil an Ajátik.
47004001	Xó' jaxtámits, kom i kwa'al axé' xi k'ak'nadh t'ojláb, jant'ini' an yajnanchixtaláb a xi i bats'uwámal, yab i k'ibál an kanataláb.
47004002	Po i jilál a xi tsinat ani a xi tidhetál, yab u xe'ets tu k'ambibíl ani yab i odhiyal in káwintal a Dios, po i tejwa'médhál an chubaxtaláb abal antsaná' i xijál ti bá' ti k'al patal in ejat tsalápil an inik ti in tamét a Dios.
47004003	Po max i Ítkáwintal k'wajatej tsink'odh, ti k'al a xi k'ibenek k'wajat tsink'odh;
47004004	a xi in diosil axé' xi k'ij xe'tsintaláb, jok'tsemédhanchámej in tsalápil an yab belomchik abal yab ka tajk'an ti jajá'chik in witsidh puwenchixtal in Ítkáwintal a Cristo, já'its in lej wal a Dios.
47004005	Kom yab k'al i kwetémtal u káwlómej abal wawá', po a Cristo Jesús an Ajátik, ani wawá' tu abatwálej abal tatá'chik ti in ebál a Jesús.
47004006	Kom pél a Dios in aba' an tajaxtaláb abal ka tajk'an ti yik'wáx, já'its a xi tajk'anének ti ichích, abal in tajk'antal in exlomtalábil in witsidh puwenchixtal a Dios ti in tamét a Jesucristo.
47004007	Po i kwa'al axé' xi dhayach tesoro ti anam eyextaláb, abal an wat'k'adh ejtodhtaláb ki in k'álna' a Dios ani yab wawá',
47004008	kom u k'wajat k'al patal i t'e'tsidh yajchiktaláb, po yab u ni'adh yajchikidh, u k'iblodh k'al i tsalápil po yab i k'ibál i aychixtal;
47004009	u ájayáb, po yab u joltidh, u kwajladh po yab u tala'bédhach;
47004010	i ne'dhanchal ets'ey ti iniktal in tsemeltal an Ajátik Jesús, abal in ejatal a Jesús ka tejwa'méj jayej ti iniktal.
47004011	Kom wawá' a xi u ejat, ets'ey u k'wajat bínadh ti k'al i tsemláj ti in ebál a Jesús, abal in ejatal a Jesús ka tejwa'méj ti k'al i tsemel anam t'u'úl.
47004012	Ani jaxtám, an tsemláj t'ojnal ti wawá', po ti tatá'chik an ejataláb.
47004013	Ani kom i kwa'al jayétsej in espíritujil an belomtaláb, jant'ini' k'wajat dhuchadh: U bela', jaxtám in káwin. (Sal 116:110) I belámal weyej, jaxtám u káw,
47004014	kom i exlál a xi in ts'akba' an Ajátik Jesús, ne'ets tu ts'akba' weyej k'al a Jesús, ani ne'ets tu utuw junkudh k'al tatá'chik.
47004015	Kom patal axé' pél abal tatá'chik ti a ebál, abal an lablidh ts'ejwalixtaláb ka dho'ey k'al yántolom, abal an k'ak'námaltaláb ka wat'k'adh dho'ey ti in witsidh puwenchixtal a Dios.
47004016	Jaxtám, yab i k'ibál an kanataláb; ma anákej i axé' xi eléb iniktal k'wajat ti tala'bél, po a xi altáj u ítmél chudhél ani chudhél;
47004017	kom axé' i wé' ni'ax yajchiktaláb wat'elk'ij, tu t'ajchal ki ko'oy jún i wat'k'adh ani ets'ey alchik witsidh puwenchixtaláb;
47004018	wawá' yab i met'ál a xi tejwa', po a xi yab tejwa'; kom a xi tejwa' wat'elk'ij, po a xi yab tejwa' pél i ets'eytaláb.
47005001	Kom wawá' i exlál max i k'wajtal ti tsabál axé' xi dhibk'odh k'wajtaláb ka paklun, i kwa'al jún i kubadh atáj ti k'al a Dios, jún i atáj yab t'ajadh k'al in k'ubak i inik, abal ets'ey ti k'ay'lálíb.
47005002	Jaxtámits, u dhúchum ti axé' xi k'wajtaláb, i lej lé' ku k'wa'chimyat k'al i k'wajtal a xi ti k'ay'lál;
47005003	kom max antsaná', ne'ets tám ku elan k'wa'chimadh ani yab u k'ot'idh.
47005004	Kom a xi u k'wajat ti axé' xi dhibk'odh k'wajtaláb u dhúchum k'al i alémtaláb, kom yab i lé'ak abal ku k'ot'iyat, po ku k'wa'chimyat, abal an odheltaláb ka k'ut'uwat k'al an ejataláb.
47005005	Xó', a xi tu t'aja' abal axé' já'its a Dios, a xi tu pidhámal an jilchidh jalmach já'its an Espíritu.
47005006	Jaxtám, ets'ey i kwa'al axé' xi dhakataláb ani i exlál abal biyat i k'wajnóm axé' xi iniktal, u k'wajat ów ti k'al an Ajátik,
47005007	kom k'al an belomtaláb u xe'ets ani yab k'al i tsu'uxtal;
47005008	po u dhakat ani ma i lé'ak ku k'wajiy ów ti iniktal ani ku k'wajiy k'al an Ajátik.
47005009	Jaxtám, i lubchal ma anákej, u k'wajat ti k'imá' o ów ti k'imá', ki t'ajchij in kulbéltal.
47005010	Kom ti yánél yejentál ku kubiy ti in tamét in tribunal éyalábil a Cristo, abal k'alek'ij ki in bats'uw jawa' in t'aja' tam ti k'wajiy ti in iniktal, já'its a xi alwa' o a xi yab alwa'.
47005011	Jaxtám, kom i exlanchal in jik'éltal an Ajátik, i pajámiyal an inikchik, po k'al a Dios u k'wajat exladh jant'oj i éy, ani u ayál abal u k'wajat exladh ti a ejat tsalápil jayej.
47005012	Kom yab i xijál ti bá' junílek'ij ti tatá'chik, po i bínál i jolát abal ka puwedha' ti a bá' k'al wawá' ti ebál, abal ka ko'oy janéy ka tok'tsiy a xi in alk'idh puwetnál jawa' a xi tejwa' ani yab a xi ti in ichích.
47005013	Kom max u k'wajat olmadh, já'its abal a Dios; ani max u k'wajat tsalpadh i ók' já'its abal tatá'chik.
47005014	Kom in k'ánidhomtal a Cristo tu nixoknál, i tsalpayal antsé', max jún tsemets abal ti in yanél, tám, ti in yánél tsemnek,
47005015	ani tsemets abal ti in yanél, abal a xi ejatchik, yabáts ka k'wajiy ejat abal jajá'chik expidh, po abal k'al a xi tsemets ani ts'akiy junílek'ij k'al ti in ebál jajá'chik.
47005016	Jaxtám, ma ti xowé' ani ets'ey, yabáts jita' i exlál jant'ini' an anam t'u'lek. Ma anákej a Cristo i exla' ti anam t'u'lek, xó', yabáts i exlál antsaná'.
47005017	Jaxtámits, max jún jita' k'wajat k'al a Cristo, pél jún i ít ts'ejkadh atikláb; an biyál t'ajnél wat'eyits; xó' ka tsu'uw, patal wenk'onal ti ít.
47005018	Ani patal axé' tál ti k'al a Dios, a xi k'al a Cristo tu wichbámal tu ja'úbnáx k'al Jajá', ani tu pidha' axé' xi k'ak'nadh t'ojláb abal an wichbadh ja'úbnaxtaláb;
47005019	kom, a Dios k'wajatak ti al a Cristo abal ki in wichbadh t'aja' an ja'úbnaxtaláb k'al an k'wajílom ti tsabál ti k'al Jajá', abal yabáts in dhaychal in k'ibts'ontal an inikchik ani tu pidha' axé' xi káw abal an wichbadh ja'úbnaxtaláb.
47005020	Tám xó', wawá' pél u kalchix abatnél k'al ti in bij a Cristo, ejtíl max a Dios paka'bédhom ti k'al wawá'; tu lej konchalchik ti in ebál a Cristo, ¡ki it wichiyits ti it ja'úbnáx k'al a Dios!
47005021	A xi yab in exla' i walabtaláb, k'al wawá' ti ebál t'ajan ti walabtaláb, abal wawá' ku wenk'on ti in bolidhtalábil a Dios ti in ebál a Cristo.
47006001	Tám xó', wawá' ejtíl u tolmix t'ojnal k'al Jajá', tu kanat tak'biyalchik jayej abal yab ka jolát bats'uwchik in lablidh ts'ejwalixtal a Dios.
47006002	Kom in ulal: Ti in k'ijil an bats'ultaláb tu ats'ámal. Ani ti in k'ichájil an k'ánixtaláb tu tolmiyámal. (Isa 49:8) Xó' ka tsu'uw, xowé' pél in k'ijil an bats'uxtaláb, xó' ka tsu'uw, xowé' pél in k'ichájil an k'ánixtaláb.
47006003	Yab i t'ajál ma ni jant'oj abal jún jita' ka t'idhk'wan, abal yab ku walbinchat i k'ak'nadh t'ojlábil,
47006004	po wawá' ti k'al patal i xijál ti bá' ejtíl in k'ak'nadh t'ojnálil a Dios, k'al yán i kuxudhtaláb, k'al i ni'ax yajchiktaláb, k'al i yajinchixtaláb, k'al i ni'adh yajchiktaláb;
47006005	k'al yán i wapaxtaláb, k'al yáníl ti in wik'nél, k'al yán i xamk'udhtaláb, k'al yán i t'ojláb, ma yabáts in wayal, k'al yán i pabiltaláb;
47006006	k'al i t'okataláb, k'al i exlomtaláb, k'al i nakat aychixtaláb, k'al i k'aya'taláb, k'al an Espíritu Santo, k'al i chubax k'ánidhomtaláb;
47006007	k'al i chubax káw, k'al in ejtodhtal a Dios, k'al in eyextal an bolidhtaláb ti a winab ani ti a k'watab;
47006008	k'al i puwenchixtaláb ani k'al yab i puwenchixtaláb, k'al i yab alwa' t'ilabnaxtaláb ani k'al i alwa' t'ilabnaxtaláb; ejtíl tam pél u k'ambix, po i kwa'al an chubaxtaláb;
47006009	ejtíl tam yab u exláb, po u lej exláb; ejtíl tam u tsemelits, po xó' ka tsu'uw, u ejat; ejtíl tam u yajchikidh, po yab u tsemnek;
47006010	ejtíl u yajchik t'e'pidh, po ets'ey u kulbél; ejtíl tam pél u ts'ejwantál, po i ts'alatmédhál yántolom, ejtíl tam yab jant'oj i kwa'al, po i kwa'al patal.
47006011	Abal tatá'chik Corintojíb, i wi' i japiy, i ichích lej puwenek.
47006012	Yab it k'wajatchik it xuchbidh ti k'al wawá', po it k'wajatchik xuchbidh ti a kwetém ál.
47006013	Xó', abal jayétsej ti in wichbaxtal (tu t'ilbayal ejtíl tu tsakámilchik) aniyek'ij ki it japidh puweychik teyej.
47006014	Yab ki it pó'k'ódh junkudh kitán k'al an yab belomchik; ¿kom janéy tam junax xe'tsintaláb in kwa'al an bolidhtaláb k'al an jek'omtaláb? O ¿janéy tam junkudhtaláb an tajaxtaláb k'al an yik'wáx?
47006015	O ¿janéy i junkudhkáw in kwa'al a Cristo ani a Belial? O ¿janéy tam pejach in kwa'al an belom k'al an yab belom?
47006016	O ¿janéy tam junkudh tsalap wa'ats k'al in santo tiyópanil a Dios ani k'al an dhulkuts dios? Kom tatá'chik já'its in santo tiyópanil an ejat Dios, jant'ini' a Dios in uluw: Ne'ets ki in k'wajiy ba' jajá'chik Ani ne'ets ki in xe'tsin k'al jajá'chik. Ani ne'ets ti in Dios ti jajá'chik, Ani jajá'chik ne'ets tu bichówil. (Lev 26:12; Eze 37:27)
47006017	Jaxtám: Ki it kalej ti ts'ejel jajá'chik, Ani ki it pílméj, in ulal an Ajátik; Ani yab ka taka' a xi yab t'okat, Ani Naná' ne'ets tu bats'uwchik. (Eze 20:34)
47006018	Ani ne'ets ti in Pay'lóm abal tatá'chik. Ani tatá'chik ne'ets ti it tsakamláb abal k'al Naná', In ulal an Winat Ejtodh Ajátik. (2Sa 7:8, 14)
47007001	Xó' jaxtám, k'ánelábchik, kom i kwa'al axé' xi ok'xidh uludhtaláb, wanaj ku t'okej ti k'al patal in at'axbédhomtal an anam t'u'lek ani ti k'al an espíritu, ki putundha' an santolidhtaláb k'al in jik'éltalábil a Dios.
47007002	Tu ku bats'uw; wawá' yab jita' i odhnámal, yab jita' i odhiyámal, yab jita' i k'ambidh kwé'yámal.
47007003	U ulal axé', yab abal tu weladh jolbiychik; kom i ulúmal ok'oxej abal it k'wajatchik ti ichích abal ku tsemets junax ani abal ku k'wajiy ejat junax.
47007004	Lej pulik i walkantaláb u kwa'al ti k'al tatá'chik, lej pulik u puwental ti k'al tatá'chik, kidhat k'wajat u kanatbédhomtal, in wat'k'adh kulbél k'al patal i ni'adh yajchiktal.
47007005	Kom k'al an chubaxtaláb tam tu ulits ti Macedonia, i iniktal yab in ko'oy ma ni jún i koyoltaláb, po ma ju'támk'ij u k'wajiy k'al i ni'adh yajchiktaláb; ti eléb, i pextaláb, ti al i jik'éltaláb.
47007006	Po a Dios, a xi in kanatbédhál a xi tsa'kadh, tu kanatbédha' k'al in uleltal a Tito;
47007007	yab expidh k'al in uleltal, po jayej an kanatbédhomtaláb a xi k'al ti a kanatbédha'chik, tu t'ilchij a kanat lé'nomtalchik, a yajajál uk'iltal, a ik'axtalchik abal k'al naná', antsaná', más in kulbéj.
47007008	Kom ma anákej naná' tu yajchik t'e'pindha' k'al u abadh dhuchlábil, xó', yab u yajnál, ma anákej u yajna'ak, kom u tsu'tal abal nixé' xi abadh Dhuchlab ti yajchik t'e'pindha' po expidh jún wé' i k'ij.
47007009	Po xó', naná' in kulbéj, yab abal it yajchik t'e'pindháj po it yajchik t'e'pindháj abal ka joltiy a biyál xe'tsintal, kom it k'alej yajchik t'e'pidh jant'ini' a Dios in lé', abal yab jant'oj ka k'iba' abal k'al wawá' ti ebál.
47007010	Kom an yajchik t'e'pintaláb jant'ini' a Dios in lé', in t'ajál ka joltiy a biyál xe'tsintal abal ku k'ánin, ju'táj ti yab jayk'i' ne'ets ka yajna', po in yajchik t'e'pintal an walbidh xe'tsintaláb in chi'dhál i tsemláj.
47007011	Xó' ka met'a', it k'alej yajchik t'e'pindhach jant'ini' in lé' a Dios, ti t'ajchámal abal ki it kanat ik'axméj, ani ka lej jek'ondha' ti a bá', i lej tsakúltaláb, i lej jik'éltaláb, i lupudh lé'nomtaláb, i ijchím lé'nomtaláb, i lej wichbaxtaláb; k'al patal a tejwa'médhámal abal it t'okatchik k'al nixé' xi t'ajnél.
47007012	Xó', ma anákej tu dhuchunchij, yab abal ti in ebál a xi in t'aja' an odhnaxtaláb, o a xi odhnáj, po abal tu tejwa'médhanchij i t'e'pintal a xi i kwa'al ti k'al tatá'chik ti in tamét a Dios.
47007013	Jaxtám xó', u kanatbédhámej k'al tatá'chik a kanatbédhomtal; po u kulbének más k'al in kulbéltal a Tito, kom in espíritu k'alenek tsamk'adh k'al patal tatá'chik.
47007014	Kom max naná' tu puwenchámalchik ti in tamét a Tito, yab in kalenek tidhetál, kom antsaná' jant'ini' tu ucha' an chubaxtaláb ti k'al patal, antsaná' jayej u puwéchixtal ti in tamét a Tito kalej ti chubaxtaláb.
47007015	Ani in lé'nomtal ti k'al tatá'chik wat'k'adh puwenek tam ki in t'ila' abal ti a yánél it ik'ax ots'ox, ani Jant'odha' ti a bats'uw, k'al i t'eleléltaláb ani k'al i jik'éltaláb.
47007016	Jaxtám, in lej kulbél abal k'al patal in k'wajat dhakat ti k'al tatá'chik.
47008001	Xó', ebchalchik, tu ts'o'óbliyal abal in lablidh ts'ejwalixtal a Dios a xi pidhámej an iglesiachik ti Macedonia;
47008002	jant'odha' ti jún i pulik takandhaxtaláb k'al an ni'ax yajchikixtaláb, más puwey in kulbéltal, ani ti in wat'adh ts'ejwantáltal yáney in ts'alatal k'al in walkadh ts'ejwalixtal.
47008003	Kom naná' u tejwa'médhál abal jant'ini' in ejtowámal, in binámal ani ma wat'k'adh in ejtodhtal, k'al in awiltal.
47008004	Jajá'chik tu lej konchij k'al yán i paka'bédhomtaláb abal ki bats'unchij in ts'ejwalixtal ani an junkudhtaláb abal ka tolmixin k'al an santo belomchik;
47008005	yab expidh jant'ini' wawá' i ayálak, po ok'ox in bína'chik ti in bá' ti k'al an Ajátik, ani talbél ti k'al wawá' k'al in awiltal a Dios;
47008006	jaxtám, ma i paka'bédha' a Tito abal, jant'ini' ti in tujuw ti ok'ox, antsaná' jayej ki in putundha' axé' xi lablidh ts'ejwalixtaláb ti tatá'chik.
47008007	Jaxtám xó', jant'ini' it dho'el ti k'al patal; já'its an belomtaláb, an káwintaláb, an exlomtaláb, patal i ik'axtaláb ani a k'ánidhomtalchik ti k'al wawá', antsaná' jayej ki it dho'eychik jayej k'al axé' xi lablidh ts'ejwalixtaláb.
47008008	Yab in káw ejtíl jún a xi abatnax, po expidh ku takandha' in chubaxtal a k'ánidhomtal ti k'al in ik'axtal an Macedoniajíbchik.
47008009	Kom a exlálits in lablidh ts'ejwalixtal i Ajátik Jesucristo, abal k'al tatá'chik ti a ebál, ti an ts'alataláb, wenk'on ti ts'ejwantál, abal k'al in ts'ejwantáltal, tatá'chik ki in wenk'on ti it ts'alat.
47008010	Ani k'al axé' u bínál u tak'bixtal; kom axé' tabat abal tatá'chik, kom tatá'chik it ok'xin ma ti wat'ey an tamub yab expidh abal ka t'aja', po ka lé'na' jayej.
47008011	Jaxtám xó', ka putuw ka t'aja' jayej, abal jant'ini' it k'wajiychik dhubatk'ij ka lé'na', antsaná' jayej ka putuw k'al jawa' a kwa'alchik.
47008012	Kom, max ok'ox an lé'nomtaláb k'wajat t'ojojodh, k'alel bats'udh jant'ini' jún in kwa'al, yab jant'ini' tam jún yab in kwa'al.
47008013	Yab u lé' ku uluw, yab abal junchik ka k'wajiy k'al i walkantaláb, ani tatá'chik k'al i ni'axtaláb,
47008014	po ka wa'tsin i jununúltaláb ti al axé' xi k'ij, a ts'alatal ka tolmixin abal k'al jajá'chik in yajinchixtal, abal aniyek'ij in ts'alatalchik jayej ki in t'uchiy jawa' a yajinchal, abal ka wa'tsin i jununúltaláb.
47008015	Jant'ini' k'wajat dhuchadh: A xi in tamkuy yán, yab in ko'oy wat'adh yán, a xi wé', yab in ko'oy wé'kats. (Exo 16:18)
47008016	Po k'ak'námalits a Dios kom in punchij ti in ichích a Tito axé' jayétsej an ik'axtaláb abal tatá'chik.
47008017	Kom in bats'uw an kanátlidh tak'bixtaláb; po in ik'áxna' jayej, k'al in kwetém kulbéltal k'alej ti k'al tatá'chik.
47008018	Ani i aba' k'al jajá', an ebchaláb a xi k'ak'nadh ti al an Ítkáw ti in yánél an iglesiachik,
47008019	po yab expidh axé', po k'alej takudh k'al an iglesiachik abal tu ku júna' ti bél k'al axé' xi lablidh ts'ejwalixtaláb a xi wawá' i t'ojonchal abal k'al in witsidh puwenchixtal k'al jayétsej an Ajátik ani abal ka tejwa'médha' a alwa' awiltalchik;
47008020	i alimchal in áy abal yab jita' tu ku jolbiy ti axé' xi k'ak'nadh yán tumín a xi i t'ojonchal,
47008021	i lubchal ki t'aja' jawa' a xi tekedh, yab expidh ti in tamét an Ajátik po jayej ti in tamét an inikchik.
47008022	Ani i aba' jayej k'al jajá'chik an ebchaláb, a xi i tejwa' ts'o'óbnámal yáníl abal pél i ik'ax k'al yán jant'ok'ij, po xó', más wat'k'adh ik'ax, k'al axé' xi dhakataláb a xi ti ko'onchal tatá'chik.
47008023	Xó', ti in ebál a Tito, jajá' pél u juntal t'ojnal abal tatá'chik, ani ti in ebál i ebchalchik, pél i abadh t'ojnal abal k'al an iglesiachik ani abal k'al in witsidh puwenchixtal a Cristo.
47008024	Jaxtám xó', ka tejwa'médha'chik ti in tamét axé' xi inikchik ani ti an iglesiachik an tejwa'médhomtaláb abal it k'ánidhom ani i puwénchixtal ti tatá'chik ti a ebál.
47009001	Xó', ti in ebál an t'ojchichíltaláb abal k'al an santo belomchik, yabáts yejentál abal tu dhuchunchijchik;
47009002	kom u exlál a ik'axtal, já'its a xi naná' u puwetnál ti k'al an Macedonia k'wajílom, abal an Acayajíbchik k'wajatits t'ojojodh ma ti wat'ey an tamub, ani a ijchím lé'nomtal in dhay'k'ámal yántolom.
47009003	Po u abámal an ebchalábchik abal i puwental ti tatá'chik yab ka k'alej ti jolát k'al axé' xi pejach, abal jant'ini' tu uluwits, ki it k'wajiy t'ojojodh;
47009004	kom xó', max k'alelak k'al naná' junchik i Macedoniojíbchik ani ti ela' yab it t'ojojodh, tám, wawá' ne'ets ku tidhebéj (abal yab ku uluw abal tatá'chik), k'al axé' i puwenchixtal.
47009005	Jaxtám, u pulik tsalpay abal yejentál ku kanátlidh tak'biy an ebchalábchik, abal ka k'alej ok'xidh ti tatá'chik, ani ki in t'ojojoy a xi a uluw ok'ox ti in ebál an walkadh ts'ejwalixtaláb abal antsaná' ka tejwa'méj ejtíl i walkadh ts'ejwalixtaláb ani yab ejtíl i jik'lom lé'nomtaláb.
47009006	Po xó', axé' u ulal, a xi in t'ayál wé'kats, ne'ets jayej ki in k'ojow wé', ani a xi in t'ayál k'al i walkadh ts'ejwalixtaláb, k'al i walkadh ts'ejwalixtaláb ne'ets jayej ti k'ojol.
47009007	K'alek'ij ki in bína' jant'ini' in ok'xidh tsalpayámal ti in ichích, yab k'al i yajchik t'e'pintaláb, o k'al i yajinchixtaláb, kom a Dios in k'ánidhál a xi in bínál k'al in kulbéltal.
47009008	Ani a Dios winat ejtodh abal ki in t'aja' ka dho'ey patal i lablidh ts'ejwalixtaláb ti tatá'chik, abal ets'ey ka ko'oy patal abal patal an yajinchixtaláb, antsaná' ki it dho'ey abal patal i alwa' t'ajnél.
47009009	Jant'ini' k'wajat dhuchadh: Jajá' in buk'tsíxna', in pidha' an ts'ejwantálchik; In bolidhtalábil k'wajíl abal ets'ey. (Sal 112:9)
47009010	Xó' a xi in pidhál i iyaláb an óm, in pidhál jayej i k'apnél abal ka k'apúts, ani ne'ets ki in dho'edha' an iyaláb a xi t'ayadh, ani ne'ets ki in yánedha' in walíl a bolidhtalábil,
47009011	abal ki it ts'alatbéj k'al patal i walkadh ts'ejwalixtaláb, a xi in t'ajál ka wa'tsin i k'ak'námaltaláb ti k'al a Dios ti i éy wawá'.
47009012	Kom an beletnomtaláb ti k'al axé' xi k'ak'nadh t'ojláb yab expidh in pidhál in yajinchixtal an santo belomchik, po in t'ajál ka dho'ey yántolom i k'ak'námaltaláb ti k'al a Dios;
47009013	kom k'al a takadh tejwa'médhomtal k'al axé' xi k'ak'nadh t'ojláb, in witsidh puwenchal a Dios kom it k'unat ots'ox ti al in Ítkáwintal a Cristo, ani k'al in walkadh ts'ejwalixtal an junkudhaláb abal jajá'chik ani ti k'al patal,
47009014	aniyek'ij in ólontalchik abal k'al tatá'chik, ti tejwa'médhanchal in lej lé'nomtal k'al ti in ebál in wat'k'adh lablidh ts'ejwalixtal a Dios ti al tatá'chik.
47009015	A Dios k'ak'námalits k'al in pidhbíl a xi yab elat ka lejkidh káwna'.
47010001	Xó' naná' a Pablo, tu paka'bédhál k'al in maxujintal ani k'al in k'aya'tal a Cristo, já'its naná' a xi u t'ajál ti in tsa'at tam in k'wajat k'al tatá'chik, po tam in k'wajat ów yab in jik'ma'.
47010002	Tu lej konchal, abal tam ki in k'wajiy k'al tatá'chik, yabák ku eyendha' nixé' xi yab jik'ma'taláb k'al nixé' xi dhakat walkantaláb ju'táj tu lé' ku tsapik tametna', a xi tu tsalpanchal abal ejtíl tam u xe'ets jant'ini' an anam t'u'lek.
47010003	Kom, ma anákej u xe'ets ti anam t'u'úl, yab u pejéx jant'ini' an anam t'u'lek.
47010004	Kom i eyextal abal k'al an pejextaláb yab pél i anam t'u'lek po pél in winat ejtodhtal a Dios abal ki paklundha' i tsapik tsínláb;
47010005	i paklundhál i tsalpopóltaláb ani patal i k'adhataláb a xi ts'akíl ki in tomólna' in exlomtal a Dios, ani i ne'dhál wik'at patal i tsalap abal ka ik'ax ots'oxin ti k'al a Cristo,
47010006	ani u k'wajat t'ojojodh abal ki yajchikiy patal i jek'omtaláb, tam a ik'ax ots'nidhtal ka putun.
47010007	Tatá'chik a tsu'tal expidh jant'ini' tejwa' eblim. Max jún jita' dhakat abal k'álnadh k'al a Cristo, ki in lej alwa' tsalpay ti in ál junílek'ij abal jant'ini' jajá' k'álnadh k'al a Cristo, wawá' weyej u k'álnadh k'al a Cristo,
47010008	kom ma anákej u puwetnámal tu bá' jún i wé' an uchbixtaláb a xi an Ajátik tu pidhámal abal ku puwedhaxin, ani yab abal ki in paklundhaxin, yab ne'ets ki in tidhebéj;
47010009	abal yab ka tejwa'méj ejtíl tam u lé' tu jik'édha'chik k'al i abadh dhuchadh uw.
47010010	Kom junchik in ulal: In abadh dhuchlábil lej tsapik ani alchik; po in tejwa' iniktal paluw ani in káwintal yab jant'oj ti exbadh.
47010011	Axé' ki in t'aja' ti kwentaj nixé' xi atikláb, abal jant'ini' u éy k'al an káw ti abadh Dhuchlab tam u k'wajat ów, ne'ets jayej ki t'aja' tam ku k'wajiy támtéx.
47010012	Kom wawá' yab u jik'él ku ajiyat o ku jumbáxin k'al junchik a xi in puwetnál ti in kwetémtal, po jajá'chik lejbanal ti in kwetémtal, ani jumbáx ti in kwetémtal, yabchik tsalpadh.
47010013	Po wawá' yab i wat'k'adh puwetnál, po ti al in lejbadh t'ojlábil a Dios a xi tu pidhámal, abal ku ulits ma ti tatá'chik.
47010014	Kom yab i wat'k'anchámal, ejtílak max yab u ulenekak ti tatá'chik, kom wawá'yej a xi u ok'ox ulits ma ti tatá'chik k'al in Ítkáwintal a Cristo.
47010015	Yab i wat'k'adh puwetnál abal k'al k'e'at in t'ojlábil, po i kwa'al i aychixtaláb abal a belomtal ne'ets ka puwey, ani jant'ini' i lejbadh t'ojlábil ne'ets weyej ku puwey ti k'al tatá'chik.
47010016	Ani ne'ets ki ólna' an Ítkáw ma wat'k'adh tiwa' ti tatá'chik, ani yab ne'ets ki puwetnanchij k'e'at in lejbadh t'ojlábil a xi k'wajatits t'ojonchidh.
47010017	Po: Jita' in witsidh puwetnál jant'oj, ki in witsidh puwetna' an Ajátik. (Jer 9:25)
47010018	Kom a xi in puwetnál ti in bá' yab já'its a xi wat'badh bats'udh; po jita' a xi xijadh puwencháb k'al a Dios.
47011001	U lej lé'ak ti ki in wé' kuxunchij u maku'tal, aníts ti ki in lej kuxunchijchik.
47011002	Kom tu kanat pa'ixnálchik k'al in kanat pa'ixnomtal a Dios; kom tu ok'xidh tomkiyámal k'al jún i tomkinél inik, abal tu utuw ti in tamét a Cristo ejtíl jún i t'okat ít chidhan.
47011003	Po u ts'ejnál, max anákej ejtíl an tsan k'al in pojkax tsalpadhtal in k'ambiy a Eva, a tsalápilchik ka odhej ti k'al an junkats tsalap abal k'al a Cristo;
47011004	kom max jún jita' ka chích ani ki in ólna' i k'e'at Jesús a xi wawá' yab i ólnámal, o ka bats'uw i k'e'at espíritu a xi yab a bats'uwámal, o i k'e'at Ítkáw a xi yab a bats'uwámal, ani a alwa' a kuxuyalchik.
47011005	Ani u tsalpayal, abal naná' yab wé' u éy kej nixé' xi pulik apóstolchik.
47011006	Kom ma anákej yab in bajudh ti in káw po yab aníts k'al an exlomtaláb, kom ti k'al patal i tejwa'médhámal ani ti k'al jawámakits ti tatá'chik.
47011007	¿Walám in walbin tam tu tsa'ka' tu bá' abal tatá'chik ki it t'ek'ey, kom tu ólchijchik in Ítkáwintal a Dios k'al yab i tumín?
47011008	U tixk'anchámal i k'e'at iglesiachik, u bats'uwámal i jalbixtaláb abal tu t'ojonchij tatá'chik.
47011009	Ani tam ti in k'wajiy k'al tatá'chik, ani u ko'oy i yajinchixtaláb, ma ni jita' yab u kitbay, kom an ebchalábchik a xi chích ti Macedonia ti in pidha' abal k'al u yajinchixtal. Ani k'al patal u beletnámal ani ne'ets ku beletna' tu bá', abal yab jita' ku kitbay.
47011010	Jant'ini' in chubaxtal a Cristo a xi k'wajat k'al naná', abal yab jita' ne'ets ti in tomk'inchij axé' xi puwenchixtaláb abal ti in putát an tsabál Acaya.
47011011	¿Jale'? ¿Kom yab tu k'ánidhálchik? A Dios in exlál.
47011012	Po a xi u t'ajál, ne'ets ku áynanchij ku t'aja', abal ku oybinchij nixé'chik a xi lé'nom k'al jún i jolát, abal tam ki in puwetna' ka elanchik jayej ejtíl wawá';
47011013	kom axé'chik pél i janam apóstolchik, k'ambix t'ojnal, a xi in jalk'uyal in wal ejtíl in apóstolilchik a Cristo.
47011014	Ani yab ka jik'pa', kom ma jajá' a Satanás in jalk'uyal in wal ti tajax ángel.
47011015	Jaxtám, yab i jik'pantaláb, max in abatnanélilchik in jalk'uyal in wal ejtíl a xi in t'ojonchal an bolidhtaláb; a xi in ta'pantal já'its ejtíl in t'ojlábilchik.
47011016	Junílek'ij u ulal, ma ni jita' ki in tsalpay abal pél in maku', po anákej, ti in bats'uw ejtíl i maku', abal ku puwetna' neyej jún i wé'.
47011017	A xi u ulal, yab u ulal ejtíl an Ajátik, po ejtíl an maku'taláb, k'al axé' xi dhakataláb abal ku puwetna'.
47011018	Kom yántolom in puwetnál ti in anam t'u'úl, tam, ne'ets neyej ku puwetna'.
47011019	Kom k'al i kulbéltaláb a kuxuyal an maku'chik, ani tatá'chik pél it tsalpadh.
47011020	Kom a kuxuyal max jún jita' ti wik'ál ti it abatnaneláb, max jún jita' ti k'apal, max jún jita' ti tixk'anchal a xi tatá', max jún jita' k'adhat, max jún jita' ti kwadhchal a wal.
47011021	K'al i tidhetáltaláb u ulal, kom i t'aja' tu lej paluw. Po max jún jita' in kwa'al i yab jik'ma'taláb (in káw k'al i maku'taláb), yab neyej in jik'ma'.
47011022	¿Pél i Hebreojíbchik? Jayétsej neyej. ¿Pél i Israelíbchik? Jayétsej neyej. ¿Pél in tsakámilchik a Abraham? Jayétsej neyej.
47011023	¿Pél in k'ak'nadh t'ojnálilchik a Cristo? In káw ejtíl tam pél in maku'. Naná' más; k'al i t'ojláb lej yántolom; k'al i wipixtaláb ma yab ajidh, ti wik'axte' más yáníl, k'al i k'ak'adhtaláb ti tsemláj lej yáníl.
47011024	Ti k'al an Judíochik bó' kalat in kwadhámej k'al jún inik lajuj beléw i wapaxtaláb.
47011025	óxíl in widhaxte'liyámej, jún kalat in ábayámej k'al i t'ujub, óxíl u yajchíkna' ti in k'ibélnal ti pulik lejem, jún k'icháj ani jún akal in k'wajinek ti lupudhtaláb;
47011026	yáníl tam in belal, i k'ak'adhtaláb ti pulik itse', i k'ak'adhtaláb k'al i kwé'chik, i k'ak'adhtaláb k'al u juntal Judío, i k'ak'adhtaláb k'al an yab Judíochik, i k'ak'adhtaláb ti bichow, i k'ak'adhtaláb ti joltom tsabál, i k'ak'adhtaláb ti pulik lejem, i k'ak'adhtaláb k'al i janam ebchalábchik;
47011027	k'al i yajchik t'ojláb ani i tsekénib, yáníl in ts'ebátlinal, k'al i jayil ani i chikénib, yán i pabiltaláb, k'al i tsamáy ani i k'ot'idhtaláb;
47011028	ani a xi más jant'ok'ij, a xi che'el ti naná' chudhél ani chudhél, an t'e'pintaláb abal ti in ebál patal an iglesiachik.
47011029	¿Jita' k'wajat ya'ul ani yab ti in ya'undhál? ¿Jita' t'idhk'wandháb ani yab ti in tsakúdhál?
47011030	Max yejentál ku puwetna', ne'ets ku puwetna' k'al u paluwtal.
47011031	A Dios ani in Pay'lóm i Ajátik Jesucristo, a xi lablidh abal ets'ey in exlál abal yab pél u janamtal.
47011032	An ok'lek ti Damasco, a xi k'álnadh k'al an ts'álej Aretas, in beletnálak in bichówil an Damacenojíbchik, in lé'ak ti in yak'wa';
47011033	po ti jún i ventana in pa'báj ti t'i'badh ba'te', balidh ti jún i t'oknal, ani u jek'a' ti in yak'wa' in k'ubak.
47012001	Xó', k'al an chubaxtaláb naná' yab tabat ku puwetna' tu bá', po in ne'ets ki in chích ti k'al an labidh tsu'bidhtaláb ani ti in japidh tejwa'médhomtal an Ajátik.
47012002	U exlál jún i inik ti al a Cristo, ma ti lajuj tsé' i tamub (a xi yab u exlál max ti in iniktal o eléb in iniktal, a Dios in exlál) nixé' batsudh dhayan ma ti óxchíl k'ay'lál.
47012003	Ani u exlál nixé' xi inik (max ti in iniktal o eléb in iniktal, naná' yab u exlál; a Dios in exlál),
47012004	jajá' batsudh dhayanáj ma ti witsidh k'wajtaláb, ju'táj ti in ats'a' i yab t'ilabnadh káw a xi yab walkadh abal an inik ki in káwna'.
47012005	Ti k'al nixé' xi inik ne'ets ku puwetna', po ti k'al naná' tu ebál, yab ne'ets ku puwetna' tu kwetém bá' po ti k'al u paluwtal.
47012006	Kom max u lé'ak ku puwetna' tu bá', yab ne'ets ti in maku', kom ne'ets ku uluw i chubaxtaláb, po u jilál, abal yab jita' ki in wat'k'adh tsalpay, expidh jawa' a xi ti in tsu'chal o a xi in ats'ál ti naná'.
47012007	Ani abal an lej pulik japidh tejwa'médhomtaláb yab ti ki in wat'k'adh k'adhatmédha', in pidhan jún i tsajbaxtaláb tu anam t'u'úl, jún in abát a Satanás abal ti ki in ch'apay, abal yab ku wat'k'adh puwetna'.
47012008	Ti k'al axé' ti in ebál u paka'bédhámal an Ajátik ma óxíl, abal ti ki in tixk'anchij.
47012009	Ani ti in uchámal: Ka lejátna' u lablidh ts'ejwalixtal, kom u ejtodhtal kidhbanal k'al an paluwtaláb. Jaxtám, más k'al u kulbéltal ne'ets ku puwetna' u paluwtal, abal in ejtodhtal a Cristo ka k'wajiy ál naná'.
47012010	Jaxtám, k'al ti in ebál a Cristo, in kulbél k'al an paluwtaláb, k'al an tidhebédhomtaláb, k'al an yajinchixtaláb, k'al i ájaxtaláb, i ni'adh yajchiktaláb; kom tam in paluw, tám, pél in tsapik.
47012011	U t'ajámal ti in maku', kom u puwetnámal tu bá'; tatá'chik ti in nixoknámal; kom in tomnálak tatá'chik ti ki in alwa' t'ilabna'; kom naná' ma ni k'al jant'oj yab wé' u éy ti k'al nixé' xi pulik apóstolchik ma anákej naná' yab jant'oj u éy.
47012012	K'al an chubaxtaláb in labidh tsu'bixtal jún i apóstol t'ajnének ti k'al tatá'chik k'al patal i kuxudhtaláb, i labidh tsu'bixtaláb, i jik'paxtaláb ani i labidh t'ajnél.
47012013	Kom, ¿ti janéy tatá'chik wé' a éy k'al a xi píl an iglesiachik, expidh abal yab tu kitbayámalchik? Ti ki in pakwlanchij axé' xi odhnaxtaláb.
47012014	Xó' ka tsu'uw, in k'wajat t'ojojodh abal ki in k'alej ti tatá'chik ti in óxchíl, ani yab ne'ets tu kitbaychik, kom yab k'wajat u aliyal a k'álábil, po tatá'chik tu aliyal, kom yab in tomnál an tsakamlábchik ki in dhaya' i k'áláb abal in pay'lómchik, po an pay'lómlábchik abal in tsakámilchik.
47012015	Ani naná' k'al u lej kulbéltal ne'ets ku pakuw jawa' a xi u kwa'al, ani ma naná' tu bá' abal ti in ebál a alma ichíxchik, ma anákej tam in k'ánidhax más, más wé' ti in k'ánidhálchik.
47012016	Po max aníts, naná' yab tu kitbayámal, po kom pél in wit'om, tu yak'wa' k'al i k'ambixtaláb.
47012017	¿Walám tu k'ambidh kwé'ey k'al junchik a xi u abámal ti tatá'chik?
47012018	U paka'bédha' a Tito ani u aba' an ebchaláb k'al jajá'. ¿Walám a Tito ti k'ambidh kwé'eychik? ¿Yabxe' u xe'tsinének k'al jayétsej an espíritu, ani i aynámal jayétsej an xakab?
47012019	¿A tsalpayalejchik abal u k'wajat i k'ániyal ti bá' ti k'al tatá'chik? Ti in tamét a Dios u káw ti in bij a Cristo, po patal jawa' i t'ajál k'ánidhowálábchik, já'its abal tatá'chik ki it puwey.
47012020	Po in jik'él abal tam ki in ulits, yab tu ela'chik jant'ini' tu lé', ani tatá'chik ti ki in ela' jant'ini' ti yab a lé'; max wa'ats i pejextaláb, i pa'ixnomtaláb, i tsakulomtaláb, i tomólnaxtaláb, i odhnax t'ilabnaxtaláb, i kúx t'ilaxnaxtaláb, i k'adhataláb, i xamk'untaláb,
47012021	abal tam ki in wichiy, a Dios ti ki in tsa'ka' ti bá' tatá'chik, ani walám ma ne'ets ki in uk'in k'al ti in ebál yántolom a xi walbinének ok'oxej, ani yab in joltiyámal an at'axtaláb, an tsinat ko'óxtaláb ani an k'ibeltaláb k'al in tidhéj a xi in t'ajámalchik.
47013001	Xó', in ne'ets ti in óxchíl ti tatá'chik: K'al in káwintal tsáb o óx i tejwa' tso'óblix ne'ets ka ts'ejkan patal an t'ajnél. (Deu 19:15)
47013002	U ok'xidh ulúmalits, ani u ulal junílek'ij ejtíl max in k'wajat taná', ma anákej in k'wajat ów, u dhuchál abal a xi walbinének ti biyál, ani ti in yánél a xi jilk'onének, abal tam ki in ulits, yabáts ne'ets ku pakwla';
47013003	kom, a aliyalchik jún i tejwa'médhomtaláb abal a Cristo káw ti al naná', a xi yab paluw abal ti tatá'chik, po winat ejtodh ti al tatá'chik.
47013004	Kom ma anákej Jajá' k'et'an k'al i paluwtaláb, po ejat k'al in ejtodhtal a Dios. Antsaná' weyej u paluw ti al Jajá', po ne'ets ku ejátlin k'al Jajá' ti in éy in ejtodhtal a Dios abal tatá'chik.
47013005	Ka exandha'chik a kwetém bá' max it k'wajat ti al an belomtaláb, ka takandha'chik a kwetém bá'. ¿Yabxe' a exlál abal a Jesucristo k'wajat ti al tatá'chik, o walám it k'wajatejchik eléb?
47013006	Po u ayál ka exla' abal wawá' yab u k'wajat eléb.
47013007	Ani i konchal a Dios abal yab ka t'aja' jant'oj yab alwa', yab abal wawá' ku tejwa'méj u wat'badh, po abal tatá'chik ka t'aja' a xi alwa', ma anákej wawá' u kalel ejtíl tam u k'wajat eléb.
47013008	Kom wawá' yab i tomólnál an chubaxtaláb, po u k'wajat abal ti k'al an chubaxtaláb.
47013009	Jaxtám, u kulbél abal wawá' u paluw ani tatá'chik it tsapik; ani ma tu konchinchal a lej putudhtal.
47013010	Já'its k'al axé' ti in ebál tu dhuchunchal axé' ma anákej ów in k'wajat, abal tam ki in k'wajiy k'al tatá'chik, yab ku eyendha' i wi'idh káw, jant'ini' an uchbixtaláb a xi an Ajátik ti in pidhámal abal k'al an puwedhomtaláb ani yab k'al i paklundhaxtaláb.
47013011	Ti in taltal, ebchalábchik, ki it lej kulbéjchik, ka t'aja' ti it putudh, ki it kanatbéj, ka ko'oychik junkats a tsalápil, ki it k'wajiy k'al i koyataláb; ani a Dios a xi k'ánidhom ani koyat ne'ets ka k'wajiy k'al tatá'chik.
47013012	Ki it tsapnédháxinchik jún k'al a xi jún k'al i santo ts'uts'baxtaláb.
47013013	Patal an santo belom ti tsapnédhálchik.
47013014	In lablidh ts'ejwalixtal an Ajátik Jesucristo, in k'ánidhomtal a Dios ani in junkudhtalábil an Espíritu Santo ka k'wajiy k'al patal tatá'chik. Amén.
48001001	Naná' Pablo, jún i apóstol (yab k'al i inik ma ni punudh k'al i inik, po ti in éy a Jesucristo ani a Dios an Pay'lóm, a xi k'al ti ts'akbáj ti tsemláj),
48001002	ani patal an ebchalábchik a xi k'wajat k'al naná', Abal an iglesia a xi k'wajat ti Galacia tsabál.
48001003	Lablidh ts'ejwalixtaláb ti tatá'chik, ani koyataláb xi k'al a Dios an Pay'lóm ani xi k'al i Ajátik Jesucristo,
48001004	a xi in bína' ti in bá' ti in ebál i walab abal tu ku jek'ondha' ti axé' xi xowé' odhenek k'ij xe'tsintaláb, jant'ini' in awiltal i Diosil ani i Pay'lóm.
48001005	A xi in k'ál an witsidh puwenchixtaláb abal ets'ey an ets'eytaláb. Amén.
48001006	In k'wajat in jik'padh abal lej adhik it ówménekchik ti k'al a xi ti kaniyámal k'al in lablidh ts'ejwalixtal a Cristo, abal ka áyna' k'e'at i Ítkáw.
48001007	Yab abal wa'ats k'e'at, po wa'ats junchik a xi ti xamk'uwal, ani in lé' ki in odhiy in Ítkáwintal a Cristo.
48001008	Po anákej wawá', o jún i ángel ti k'ay'lál, ti ólchij k'e'at i Ítkáw kej a xi wawá' i ólnámal, ka t'ajat pikchin ti anatema.
48001009	Jant'ini' ti uluw ok'xidh, xowé' junílek'ij in wichél ku uluw, max jún in ólnál k'e'at i Ítkáw kej a xi a bats'uwámalchik, ka t'ajat pikchin ti anatema.
48001010	Kom, ¿walám xó' u pajámiyal an inikchik o a Dios? O ¿walám u aliyal ku kulbédha' i inikchik? Kom max in k'wajatej u lubchal ku kulbédha' an inikchik, tám, naná' yabák pél ti in abatnanélil a Cristo.
48001011	Po naná' u lé' tu tso'óbliy, ebchalábchik, abal an Ítkáw a xi naná' tu ólchámal, yab in k'ál i inik.
48001012	Kom naná' ma ni yab u bats'uw o ti in exóbchij i inik, po ti in éy a Jesucristo in japidh ólchixtal.
48001013	Kom a ats'ámalitschik jant'odha'ak u xe'etsintal ti biyál k'ij ti in belkaxtal an Judíochik, abal u wat'k'adh ájay a Dios in iglesiajilchik ani u paklundhálak;
48001014	ani ti in k'ak'naxtal an Judíochik u jek'álak yántolom u at juntal yanél, pélak in wat'k'adh pa'ixnom k'al in jiladh ujnámtal u pay'lómchik.
48001015	Po, tam ti a Dios in kulbétna', ti in pílmédha' ma ti in ebóm u mím, ani ti in kaniy k'al in lablidh ts'ejwalixtal,
48001016	ti in japidh exlandha' k'al in Tsakámil, abal ku ólnanchij in bij ti k'al an yab Judíochik, yab wi'pachk'ij in k'alej u aliyal in tak'bixtal i atikláb o i xits',
48001017	ma ni yab in k'adhiy ti Jerusalén abal ku tsu'uw a xi pélak i apóstolchik ok'xidh kej naná', po in k'alej ti Arabia tsabál ani in wichiy junílek'ij ti Damasco.
48001018	Xó', tam ti wat'enekits óx i tamub, in k'adhiy ti Jerusalén abal ku tsu'uw a Pedro, ani in k'wajiy k'al jajá' lajuj bó' a k'icháj;
48001019	po yab u tsu'uw más jita' i apóstolchik, expidh a Jacobo, in inik ebchal an Ajátik.
48001020	Ani axé' a xi tu dhuchunchal, xó' ka tsu'uw, ti in tamét a Dios, yab u janamtal.
48001021	Talbél in k'alej ti Siria ani ti Cilicia tsabál.
48001022	Ani an iglesiachik ti Judea a xi k'álnadh k'al a Cristo yabák ti in exlanchal u wal;
48001023	po expidh in ats'álakchik uluwáb: Nixé' a xi tu ájayalak ti biyál k'ij, xowé' in ólnál in Ítkáwintal an belomtaláb a xi ti biyál k'ij in paklundhálak.
48001024	Ani in witsidh puwenchalakchik a Dios ti u éy naná'.
48002001	Talbél, tam ti wat'enekits lajuj tsé' i tamub, in wichiy ki in k'adhiy ti Jerusalén k'al a Bernabé, ani u ne'dhálak jayej k'al naná' a Tito.
48002002	Po in k'adhiy k'al ti in ebál jún i japidh tejwa'médhomtaláb, abal yab ki in alk'idh adhláts o in alk'idh adhlámadhak, ani u ólchij tsinatk'ij an alwa' exladh inikchik an Ítkáw a xi u ólnál ti bá' an yab Judíochik.
48002003	Po a Tito, a xi k'wajatak k'al naná', ma anákej pél i Griego, yab t'okat kotoyat.
48002004	Ani já'its k'al axé' ti in ebál, kom an janam ebchalábchik, a xi otsel tsinat, otsel yab káw abal tu kwátsiy met'a' an walkantaláb a xi i kwa'al k'al a Cristo Jesús, abal tu k'unuw ti bá' an wik'axtaláb;
48002005	a xi yab i jilchij i jolát ma ni jún i k'ij abal tu ku abatna', abal in chubaxtal an Ítkáw ka k'wajiy k'al tatá'chik.
48002006	Ani nixé'chik a xi tejwa'ak ejtíl tam púlik in éy (jawa' a xi ti biyál k'ij in éyna' naná' yab u kwentaj; a Dios yab pók'ódh in tsu'tal an atiklábchik), kom nixé'chik a xi ejtíl tam púlikak in éy, yab jant'oj ít ti in ólchijchik.
48002007	Ani yab expidh nixé', po tam ti in tsu'uw abal in punúbchámej an Ítkáw abal k'al an yab t'okat kotodh atiklábchik, jant'ini' a Pedro ti k'al an t'okat kotodh atiklábchik
48002008	(kom a xi t'ojon ti k'al a Pedro abal k'al an apóstoltaláb abal k'al an t'okat kotodhchik, antsaná' t'ojon ti k'al naná' abal k'al an yab Judíochik),
48002009	ani tam ti in tso'óbna' an lablidh ts'ejwalixtaláb a xi in pidhámej, a Jacobo, a Cefas, ani a Juan, jajá'chik a xi ko'oyáb ejtíl ti tsapik akanláb, tu pidha' in winab k'ubak k'al an junkúdhtaláb, já'its naná' ani k'al a Bernabé, abal wawá' ku k'alej ti k'al an yab Judíochik ani jajá'chik ti k'al an t'okat kotodhtaláb.
48002010	Expidh tu lej ucha' abal yab ki uk'chiy an ts'ejwantálchik, a xi jayej naná' u ik'áxna' ku t'aja'.
48002011	Po tam ti a Pedro chích ti Antiokía, u tomólna' ti in wal, kom in tomnálak ka bijchin in jolbíl;
48002012	kom tam ti yabáyejak che'nek junchik ti k'al a Jacobo, jajá' junkudh k'apulak k'al an yab Judíochik; po tam ti ulitschik, in tujchij ka ówméj ani ka pílméj, kom in ts'ejnálak an kwenél t'okat kotodh.
48002013	Ani k'al in nits'binélomtal junkun jayej a xi pílchik an Judíochik, antsaná' kej ma a Bernabé ne'dháj k'al in nits'binélomtalchik.
48002014	Ani tam tu tsu'uw abal yabák xe'etschik bolidh jant'ini' in chubaxtal an Ítkáw, u ucha' a Pedro ti in tamét patal: Max tatá' pél it Judío, it xe'ets ejtíl i yab Judío, ani yab ejtíl an Judío. ¿Jale' ti a t'ajchal k'al i tsápláb abal an yab Judíochik ka wenk'on ejtíl i Judío in xe'tsintal?
48002015	Wawá' pél u Judío i t'ajtal éy, ani yab pél u waláblom ti bá' an kwenél k'wajílom.
48002016	I exlál jayej abal an inik yab ne'ets ka bijiyat ti bolidh k'al in t'ajnélil an Éylidhkáw, po k'al in belomtal a Jesucristo, wawá' weyej i belámal a Jesucristo, abal ku bolidh tsu'tat k'al in belomtal a Cristo ani yab k'al in t'ajnélil an Éylidhkáw; kom k'al in t'ajnélil an Éylidhkáw, ma ni jita' yab ne'ets ka bolidh tsu'tat.
48002017	Ani max u k'wajat i aliyal tu bolidh tsu'uw a Cristo, ani u elnalej tu waláblom. ¿Awxe' tám a Cristo in t'ojlábil pél i walabtaláb? Ibáj, ma ni jant'oj.
48002018	Kom max an t'ajnél a xi naná' u paklundhámal, axé' in wichél ku puwedha' junílek'ij, u t'ajál ti in jek'om.
48002019	Kom naná' ti in éy an Éylidhkáw in k'wajat tsemnek ti k'al an Éylidhkáw, abal ki in k'wajiy ejat ti k'al a Dios.
48002020	Naná' in k'wajat in junkudh k'et'adh k'al a Cristo, ani yabáts ejat a xi naná', po pél a Cristo a xi k'wajat ejat ti al naná'; ani a xi xowé' naná' u xe'etsnál tu anam t'u'úl, u xe'etsnál ti k'al in belomtal in Tsakámil a Dios, a xi ti in k'ánidha' ani in bína' ti in bá' k'al naná' tu ebál.
48002021	Yab u pojkál in lablidh ts'ejwalixtal a Dios; kom max an bolidhtaláb tál ti in éy an Éylidhkáw, tám, a Cristo alk'idh jolát ti tsemets.
48003001	¡Ay maku' Galaciajíbchik! ¿Jita' ti witsliyámal abal yab ki it ik'ax ots'oxin k'al an chubaxtaláb, yabxe' it tajk'adh ólchinének ti a tsu'uxtalchik abal a Jesucristo k'alej k'et'adh ti pelk'odh té'?
48003002	Axé' expidh u lé' ku exla' ti tatá'chik, ¿a bats'uw an Espíritu k'al in t'ajbíl an Éylidhkáw o k'al in ots'nidhtal an belomtaláb?
48003003	¿Lej wat'k'adh it maku'chik? ¿A tujuwchik k'al an Espíritu, xowé' it ne'ets ki it putun k'al an anam t'u'lek?
48003004	¿Yán jant'ok'ij a alk'idh jolát yajchiknámalchik? Max lej alk'idh jolát.
48003005	Tám, Jajá' a xi ti pidhál an Espíritu ani in t'ajál an labidh t'ajnél ti k'al tatá'chik; ¿in t'ajálxe' k'al in t'ajnélil an Éylidhkáw, o k'al in ik'ax ots'nidhltal an belomtaláb?
48003006	Jant'ini' a Abraham in belchij a Dios, ani in belomtal k'alej punk'udh ajinchidh ti bolidhtaláb. (Gen 15:6)
48003007	Jaxtám, ka exla'chik abal, a xi in kwa'al an belomtaláb, axé'chik já'its in tsakámil a Abraham.
48003008	Ani an Dhuchlab, in ok'xidh tsu'uw abal a Dios ne'ets ki in bolidhmédha' an yab Judíochik k'al an belomtaláb, in ok'xidh ólchij an Ítkáw a Abraham, in uluw: Ti al tatá' ne'ets ka k'alej lablidh patal an kwenél k'wajílom. (Gen 12:3; 18:18)
48003009	Antsaná' tám, a xi pél i belomchik k'wajat lablidh k'al an belom Abraham.
48003010	Kom patal a xi k'wajat k'al in t'ajnélil an Éylidhkáw k'wajat kwi'badh káwlidh, kom k'wajat dhuchadh: Kwi'badh káwlidh patal a xi yab u k'wajíl k'al patal a xi k'wajat dhuchadh ti in t'i'at dhuchlábil an Éylidhkáw abal ki in t'aja'. (Deu 27:26)
48003011	Ani ti in éy an Éylidhkáw yab jita' ne'ets ka bolidhméj abal k'al a Dios, lej tejwa', kom: An bolidh inik k'al an belomtaláb ne'ets ka k'wajiy ejat. (Hab 2:4)
48003012	Ani an Éylidhkáw yab já'its pél i belomtaláb; po dhuchadh: An inik a xi ki in putuw axé'chik, k'al já'its ne'ets ka ejátlin. (Lev 18:5)
48003013	A Cristo tu ts'a'idh wichbámal ti k'al in kwi'badh káwintal an Éylidhkáw, kom wenk'on ti kwi'badhkáw ti k'al wawá' ti ebál, kom k'wajat dhuchadh: Kwi'badh káwlidh patal a xi paláb ti te', (Deu 21:23)
48003014	abal in lablixtal a Abraham ki in ejtow ka ulits ti k'al an yab Judíochik ti in éy a Cristo Jesús, abal ki ejtow ki bats'uw in ok'xidh uludhtal in Espíritujil an belomtaláb.
48003015	Ebchalábchik, in káw ejtíl an inikchik, jún i junkudh ts'ejkadh káw, ma anákej pél in k'ál i inik, tam ts'o'omadh, yab jita' in tixk'anchal in jalbíl, ma ni in punk'unchal.
48003016	Xó', an ok'xidh uludhtaláb t'ajchin a Abraham ani in tsakámil. Yab in ulal: In tsakámilchik, ejtíl tam yántolomak, po ejtíl tam junkats: A tsakámil, (Gen 12:7) já'its a Cristo.
48003017	Ani axé' u ulal, an junkudh ts'ejkadh káw a xi a Dios in ok'xidh ts'o'omayámal abal k'al a Cristo, an Éylidhkáw a xi chích 430 i tamub talbél, yab in tala'bédhál, abal ki in tixk'anchij in jalbíl an ok'xidh uludhtaláb.
48003018	Kom max an báts'ul k'áláb pél k'al an Éylidhkáw, yabáts tám já'its k'al an ok'xidh uludhtaláb, po a Dios in pidha' a Abraham ti in éy an ok'xidh uludhtaláb.
48003019	Tám, ¿janéy ti éynal an Éylidhkáw? K'alej bínadh k'al ti in ebál an k'ibts'ontaláb, ma ki in bajuw ka chích an xits' tsakamláb a xi an ok'xidh uludhtaláb in ulúmal, ani k'alej bínadh k'al i ángelchik ti in k'ubak jún i pelkanchix.
48003020	Xó' an pelkanchix yab expidh abal k'al jún, po a Dios jún expidh.
48003021	¿Tám, an Éylidhkáw in tomólnál patal in ok'xidh uludhtal a Dios? Ibáj ma ni jant'oj. Kom max an Éylidhkáw in ejtowalak ti ejátlix, tám, an bolidhtaláb tálak ti k'al an Éylidhkáw.
48003022	Po an Dhuchlab patal in mapuy ti al an walabtaláb, abal an ok'xidh uludhtaláb, a xi pél in k'ál an belomtaláb k'al a Jesucristo ka k'alej pidhach an belomchik.
48003023	Po ok'xidh ka ulits an belomtaláb, u k'wajatak wik'at ani u mapudh ti in éy an Éylidhkáw, ma ti japidh tejwa'méj an belomtaláb.
48003024	Jaxtám, an Éylidhkáw in t'ajámal ti kó'bits exóbchix abal tu ku ne'dha' ti k'al a Cristo, abal ku k'alej bolidhmédhach k'al an belomtaláb.
48003025	Po tam ti ulenekits an belomtaláb, yabáts u k'wajat más al an kó'bits exóbchixtaláb.
48003026	Kom ti a yánél pél ti tsakámil a Dios, k'al an belomtaláb ti in éy a Cristo Jesús.
48003027	Kom patal a xi it pujnének ti in bij a Cristo, k'al a Cristo it k'wajat k'wa'chimadh.
48003028	Yabáts wa'ats i Judío, ma ni i Griego, yabáts wa'ats i wik'at abatnaneláb, ma ni i walkadh atikláb, yabáts wa'ats i inik ma ni i uxum; kom ti a yánél pél it jún k'al a Cristo Jesús.
48003029	Ani max tatá'chik pél ti k'ál a Cristo, tám, pél ti tsakámil a Abraham, ani pélchik it báts'ul k'áláb jant'ini' an ok'xidh uludhtaláb.
48004001	Xó', u ulal abal an báts'ul k'áláb biyat tsakamej, yab k'e'at in éy xi k'al jún i abatnaneláb inik, ma anákej jajá' pél i amuláb ti k'al patal;
48004002	po k'wajat al i kó'bitschik ani al i kwentalom k'álábchik ma ti an pejadh k'ij k'al an pay'lóm.
48004003	Antsaná' weyej, tam tu tsakamej, u k'wajatak k'al an abatnaneltaláb ti in k'a'által axé' xi tsabál.
48004004	Po tam ti ulits in putuntal an k'ij, a Dios in aba' in Tsakámil, wa'tsindhach k'al i uxum ani wa'tsin al an Éylidhkáw,
48004005	abal ki in ts'a'idh wichba' a xi k'wajatak al an Éylidhkáw, abal ku bats'uwat tu k'álnadh tsakamláb.
48004006	Ani kom pélits it tsakamlábchik, a Dios in aba' in Espíritujil in Tsakámil ti a ichíxchik, a xi dhajajál: ¡Abba, Pay'lóm!
48004007	Jaxtámits, yabáts más pél it abatnaneláb po pél it tsakamláb, ani max pél it tsakamláb, tám, pél it báts'ul k'álábil a Dios ti in éy a Cristo.
48004008	Tám, k'al an chubaxtaláb ti píl i k'ij, tam ti yabáyejak a exlál a Dios, a t'ojonchalak nixé'chik a xi in t'ajtal éy ti tsabál yab pél i dioschik;
48004009	po xowé', kom a exlámalits a Dios, o más alwa' uludh, it exladhitschik k'al a Dios, ¿jale' tam ti it wichél ki it wilk'in ti k'al an paluw ani an ts'ejwantál k'a'általáb ju'táj ti a lé'chik ki it k'wajiy ti it wik'at abatnaneláb?
48004010	A k'ak'nálchik in ajibtal a k'ichájchik, a íts'chik, an k'ij ani an tamubchik.
48004011	Tu ts'ejnanchalchik, abal in jolát t'ojonének ti tatá'chik.
48004012	Tu lej konchal, ebchalábchik; ka t'aja' ejtíl naná', kom naná' u t'aja' ejtíl tatá'chik. Yab jita' ti in yajbédhámal.
48004013	Kom a exlálchik ti in tujtal abal k'al jún i yaw'láts tu anam t'u'úl, tu ólchijchik an Ítkáw;
48004014	ani yab ti in pojka'chik k'al an takandhaxtaláb a xi u kwa'alak tu anam t'u'úl ma ni yab ti in padha', po ti in bats'uwchik ejtíl jún in ángelil a Dios, ejtíl a Cristo Jesús.
48004015	¿Ju'táj tám ti k'wajat nixé' xi pulik kulbéjintaláb a xi a kwa'alak? Kom tu lej tejwa' ólchal, abal max a ejtowámalakchik, a kaldhámalak a lej tsu'uxtal abal ti ki in pidha'.
48004016	Tám xó', ¿in wenk'onének ti a tomólnáxil kom tu uchál an chubaxtaláb?
48004017	Jajá'chik ti lé' k'al i pa'ixnomtaláb po yab abal ti a alwa'tal, po in lé'chik ti pílmédha' abal ki it ijchím lé'nomáts expidh ti k'al jajá'chik.
48004018	Alwa' abal ets'ey ki it ijchím lé'nomáts abal k'al a xi alwa', ani yab expidh tam in k'wajat k'al tatá'chik.
48004019	Tsakam tsakámilchik, in wichél ku ko'oy i yajal kó'ontaláb k'al tatá'chik ti a ebál, ma ki in bajuw ka ts'ejkan a Cristo ti al tatá'chik;
48004020	u lé'ak ki in k'wajiy xowé' k'al tatá'chik, abal ku jalk'uy in janídh u káwintal; kom in k'wajat ejtíl tam yab tu belálchik.
48004021	Ti ki in ucha' a xi a lé'chik ki it k'wajiy al an Éylidhkáw, ¿yabxe' a ats'ámalchik an Éylidhkáw?
48004022	Kom k'wajat dhuchadh abal a Abraham in ko'oy tsáb i tsakam; jún k'al an uxum abatnaneláb, ani júnakej k'al an walkadh uxum.
48004023	Po a xi k'al an uxum abatnaneláb wa'tsin jant'ini' in wa'tsintal an anam t'u'lek, po a xi k'al an walkadh uxum, wa'tsin jant'ini' an ok'xidh uludhtaláb;
48004024	axé' pél jún i t'iplabkáw, kom axé'chik já'its an tsablom junkudh ts'ejkadh káw, a xi jún tál ti ts'én Sinaí, a xi in wa'tsindhál i tsakamchik abal ti abatnaneláb; axé' já'its a Agar.
48004025	Kom a Agar pél an ts'én Sinaí ti Arabia, a xi xowé' já'its ejtíl a Jerusalén, ani k'wajat ti abatnaneláb junax k'al in tsakámilchik.
48004026	Po a Jerusalén a xi walk'i' k'wajat walkadh, já'its an mímláb abal patal wawá'.
48004027	Kom k'wajat dhuchadh: Ki it kulbéj tatá' nút'bej uxum, A xi yab tsakámlinal; Ki it tsapik dhájan ani ki it dhájajan, Tatá' a xi yab a kwa'al i yajal k'al an kó'ontaláb, Kom más yán in tsakámil a xi kwetém Kej a xi in kwa'al in tomkíl. (Isa 54:1)
48004028	Tám xó', ebchalábchik, wawá' jant'ini' a Isaac, pél u tsakamláb k'al an ok'xidh uludhtaláb.
48004029	Po jant'ini' ti tám, a xi wa'tsin ti an anam t'u'lek in ájayalak a xi wa'tsin ti al an Espíritu, antsaná' jayej xowé'.
48004030	Po ¿janéy in ulal an Dhuchlab? Ka kedhmey an abatnaneláb uxum ani in tsakámil, kom in tsakámil an abatnaneláb uxum yab ne'ets ti báts'ul k'áláb k'al in tsakámil an walkadh uxum. (Gen 21:10)
48004031	Jaxtámits xó', ebchalábchik, wawá' yab pél u tsakamláb k'al an wik'at abatnanél uxum, po pél k'al a xi walkadh.
48005001	Jaxtám, ki it k'wajiychik kublaladh ti al an walkantaláb ju'táj ti a Cristo tu walkandhámal, ani yab ki it k'wajiy junílek'ij wik'at k'al in yugo kitám an wik'at abatnaneltaláb.
48005002	Xó', ka tsu'uw, naná' a Pablo tu uchálchik, abal max it t'okat kotonal, tám, a Cristo yab jant'oj ti tabat abal tatá'chik.
48005003	Ani junílek'ij in tejwa' tso'óblix, abal patal a xi t'okat kotonal, u tók'linal abal ki in putuw patal an Éylidhkáw.
48005004	Jita' a xi in lé' ka bolidhméj k'al an Éylidhkáw, u pílmének ti k'al a Cristo, it ijkanének ti k'al an lablidh ts'ejwalixtaláb.
48005005	Po wawá' ti in éy an Espíritu ani ti k'al an belomtaláb u k'wajat tu aychix k'al in aychixtalábil an bolidhtaláb.
48005006	Kom ti al a Cristo Jesús an t'okat kotodhtaláb yab jant'oj in jalbíl, ma ni an yab t'okat kotodhtaláb, po expidh an belomtaláb a xi t'ojnal k'al an k'ánidhomtaláb.
48005007	Tatá'chik it ádhilak alwa', ¿jita' ti oybiy abal yab ki it ik'ax ots'oxin k'al an chubaxtaláb?
48005008	Axé' xi pajámidh káw yab tál ti k'al Jajá' a xi ti kaniyámal.
48005009	Jún i wé' i levadura in dho'edhál ti in putát an k'oyej.
48005010	Naná' u kwa'al i dhakataláb ti tatá'chik ti in éy an Ajátik, abal yab ne'ets ki it tsalpopláts píl; po jita' ti xamk'uwalchik, ne'ets ki in ne'dha' in weladh yajchikixtal, jitákits in éy jajá'.
48005011	Po xó' naná' ebchalábchik, max u ólnálej an t'okat kotodhtaláb, ¿jale' tam tu yajchiknál i ájaxtaláb? Kom max anákak, k'wajatits tixk'adh in t'idhk'wantal an pelk'odhte'.
48005012	Alwa'ak ka t'ajat muts'in a xi ti xamk'uwalchik.
48005013	Kom tatá' ebchalábchik, it kaniyámej ti an walkantaláb; expidh yab ka eyendha' an walkantaláb abal ka pidha' i jolát an anam t'u'lek, po ki it t'ojchichláts jún k'al a xi júnakej k'al i k'ánidhomtaláb.
48005014	Kom ti in putát an Éylidhkáw putunal k'al axé' xi jún i káw: Ka k'ánidha' a at k'wajíl jant'ini' tatá'. (Lev 19:18)
48005015	Po max it k'át'úx ani in k'ápúx jún k'al a xi júnakej, ka met'a' abal yab ki it taláxin jún k'al a xi júnakej.
48005016	Jaxtám, naná' u ulal, ki it xe'tsin ti al an Espíritu, ani yab ne'ets ka t'ajchij in padhay lé'nomtal an anam t'u'lek.
48005017	Kom in padhay lé'nomtal an anam t'u'lek in tomólnál an Espíritu, ani an Espíritu in tomólnál an anam t'u'lek, ani axé'chik tomólnáx jún k'al a xi jún, abal yab ka t'aja' jawa' a xi a lé'.
48005018	Po max it júnadh k'al an Espíritu, yabáts it k'wajatchik al an Éylidhkáw.
48005019	Xó', tejwa' jawa' já'its in t'ajnélil an anam t'u'lek. Já'its axé'chik, an tsáblixtaláb k'al a tomkíl, an alk'idh ko'óxtaláb, an at'ax t'ajbíláb, an k'ibeltaláb k'al a tidhéj,
48005020	an k'ak'nax k'al an dhulkuts dios, an dhimantaláb, an tomólnáxtaláb, an pejextaláb, an pa'ixnomtaláb, an k'ák' tsakúltaláb, an jik'lom tomólnaxtaláb, an lewáxtaláb, an píl k'ak'naxtaláb,
48005021	an telax lé'nomtaláb, an tsemdhomtaláb, an uts'általáb, an at'ax k'ijidhbéltaláb, ani jawámakits ejtíl axé' tu tejwa'médhanchal, jant'ini' tu ólchámalits ok'ox, abal jita' in t'ajál axé' xi t'ajnél, yab ne'ets ti báts'ul k'al in ts'álejlábil a Dios.
48005022	Po in walíl an Espíritu já'its an k'ánidhomtaláb, an kulbéltaláb, an koyataláb, an nakat aychixtaláb, an k'aya'taláb, an alwa'taláb, an belomtaláb,
48005023	i maxutaláb, ani an ejét xe'tsintaláb; k'al axé'chik yab wa'ats i Éylidhkáw.
48005024	Kom a xi k'álnadh k'al a Cristo, in t'exk'eyámalits in anam t'u'úl k'al in padhaytal ani in lé'nomtal.
48005025	Max u k'wajat ejat k'al an Espíritu, ku xe'tsin jayej k'al an Espíritu.
48005026	Yabáts ki aliy an alk'idh k'adhataláb, tu tsakudháx jún k'al a xi júnakej, tu téláx lé'nom jún k'al a xi júnakej.
48006001	Ebchalábchik, max jún jita' ka elan k'al jún i k'ibts'ontaláb, tatá'chik a xi it espiritual, ka wichbadh ts'akba' k'al jún i maxuj espíritu, ka t'ajál ti kwentaj ti a bá', yabák teyej ki it k'alej tilibnadh.
48006002	Ki it tolmíxinchik k'al a kitál, ani antsaná' ka putuw in Éylidh Káwintal a Cristo.
48006003	Kom max jún jita' in tsalpayal abal in kwa'al in éy, ani yab jan'toj in éy, in k'ambiyal in kwetém bá'.
48006004	K'alek'ij ki in tsu'uw k'al i takandhaxtaláb in kwetém t'ajnélil ani tám, ne'ets ki in ko'oy in kulbéjintal ti in kwetémtal ani yab k'al jita' píl.
48006005	Kom k'alek'ij ne'ets ki in ne'dha' in kwetém kitál.
48006006	Jita' pél i exóbchinél k'al an káwintaláb, ki in junkúdhna' k'al patal i alwa'taláb jita' k'al ti exóbchinal.
48006007	Yab ka k'ambiy ti a bá'; a Dios yab elat ka k'ijidhnáj; kom patal jawa' an inik ki in t'aya', já'its nixé' ne'ets ki in k'ojow.
48006008	Kom jita' óm abal k'al in anam t'u'úl, k'al in anam t'u'úl ne'ets ki in k'ojow i odheltaláb; po jita' óm abal k'al an Espíritu, ti k'al an Espíritu ne'ets ki in k'ojow an ets'ey ejataláb.
48006009	Jaxtám, yab ku it'ixbéj ki t'aja' a xi alwa', kom ti in lej k'ijil ne'ets ku k'ojláts, max yab ku waxun.
48006010	Jaxtám, jant'ini' i kwa'al i jolataláb, ki t'aja' a xi alwa' ti k'al patal an inik, po más a xi k'wajat altáj ti an belomtaláb.
48006011	Ka met'a' k'al u k'ubak tu dhuchunchámalchik k'al i lej pakdha' dhuche'.
48006012	Patal a xi in lé' ti kulbédhom k'al an anam t'u'lek, axé'chik ti pajámiyal abal ki it t'okat koton, expidh abal yab ki in yajchíkna' an ájaxtaláb k'al ti in ebál in pelk'odhte'il a Cristo.
48006013	Po ma ni yab in putuwal an Éylidhkáw a xi t'okat kotonal, po ti lé'nanchalchik ki it t'okat koton, abal ki in k'adhat puwétna ti a anam t'u'úl.
48006014	Po ibáj, yab jayk'i' ki in k'adhatbéj, expidh k'al in pelk'odhte'il i Ajátik Jesucristo, ti k'al Jajá' u kwa'al an k'wajchidh tsabál tsemnek ani naná' in k'wajat tsemnek ti k'al an k'wajchidh tsabál.
48006015	Kom k'al a Cristo Jesús, yab jant'oj in jalbíl an t'okat kotodhtaláb ma ni an yab t'okat kotodhtaláb, po an ít ts'ejkanéláb.
48006016	Ani patal jáyits xe'ets jant'ini' axé' xi lejab, koyataláb, ani yajnanchixtaláb abal k'al jajá'chik ani jayej ti Israel a xi in k'ál a Dios.
48006017	Ma ti xowé' yabáts jita' ti ki in takchikiy, kom naná' u chi'dhanchal tu iniktal in ts'o'ómil an Ajátik Jesús.
48006018	Ebchalábchik, in lablidh ts'ejwalixtal i Ajátik Jesucristo ka k'wajiy ti a espíritu. Amén.
49001001	Naná' Pablo, in apóstolil a Jesucristo k'al in awiltal a Dios, Abal an santo belomchik a xi k'wajat ti Efeso bichow ani an putudhchik ti al a Cristo Jesús.
49001002	Lablidh ts'ejwalixtaláb ani koyataláb abal tatá'chik xi k'al a Dios i Pay'lóm, ani xi k'al an Ajátik Jesucristo.
49001003	Lablidh bijchidh a Dios ani in Pay'lóm i Ajátik Jesucristo, a xi tu labliyámal k'al patal i lablinchixtaláb espiritual ti k'ay'lálíb ti al a Cristo.
49001004	Jant'ini' tu takuy ti al a Cristo, ok'xidh ka tujey an tsabál, abal ki t'aja' tu santo belom ani yab mink'odh ti in tamét a Dios,
49001005	k'al i k'ánidhomtaláb, tu ok'xidh takuyámal abal ku bats'uwat tu k'álnadh tsakamláb abal Jajá', ti in éy a Jesucristo, jant'ini' in kulbéltal in awiltal,
49001006	abal ti puwenchixtaláb in witsidh puwenchixtal in lablidh ts'ejwalixtal, ti k'al já'its tu t'aja' ku k'alej bats'udh ti al an K'anidhowaláb.
49001007	Ti al Jajá' i kwa'al i ts'a'idh wichbomtaláb ti in éy in xits'ál, an pakwlanchixtaláb k'al an walabtaláb jant'ini' in ts'alatal in lablidh ts'ejwalixtal,
49001008	a xi in wat'k'adh dho'edhámal ti al wawá' k'al patal i tsalpadhtaláb ani i ejtidhtaláb,
49001009	tu t'ajchámal ki exla' in tsinkadh awiltal, jant'ini' in alwa' kulbéjintal a xi in tsalpayámal ti in kwetémtal,
49001010	abal ki in tamkuy patal ti al a Cristo ti al an kó'bitsidh t'ojláb in putuntal an pejadh k'ij, antsaná' a xi k'wajatchik ti k'ay'lál jant'ini' a xi k'wajatchik ti tsabál.
49001011	Ani ti al Jajá' jayej i ko'oyal i bats'udh k'áláb, u ok'xidh takuyámej, jant'ini' in tsalápil Jajá' a xi in t'ajál patal jant'ini' in tsalpadh awiltal,
49001012	abal ku wenk'on tu puwenchixtaláb abal k'al in witsidh puwenchixtal, wawá' a xi ok'xidh i ayálak a Cristo.
49001013	Ti k'al Jajá', tatá'chik teyej, tam ti a ats'a' an chubax káwintaláb, in Ítkáwintal a k'ánixtal, ani tam ti a bela', it k'alej ts'o'omadhchik k'al in Santo Espíritu an ok'xidh uludhtaláb,
49001014	a xi já'its an jilchidh jalmach abal an bats'udh k'áláb, ma ti in ts'a'idh wichbadhtal an k'áláb abal k'al in puwenchixtal in witsidh puwental.
49001015	Jaxtám, naná' neyej tam tu ats'a' a belomtalchik ti k'al an Ajátik Jesús, ani a k'ánidhomtal abal k'al ti in yánél an santo belom,
49001016	yab u kubdhál ku bína' i k'ak'námaltaláb abal k'al tatá'chik, tu t'ilálchik tu ólontal,
49001017	abal in Diosil i Ajátik Jesucristo, an witsidh puwenchidh Pay'lóm, ti pidha'chik in espíritu an tsalpadhtaláb ani i japidh tejwa'médhomtaláb abal k'al an exlomtaláb ti k'al Jajá',
49001018	ti tajk'anchij ka tsu'uxin a ejtidhtal, abal ka exlanchij in aychixtal a xi ti kaniyámal, ani janéy tam ts'alat in witsidh puwenchixtal abal in jilchidh k'álábil an santo belomchik,
49001019	ani jawa' já'its in wat'k'adh puwél in ejtodhtal abal ti k'al wawá' tu belom, jant'ini' ti t'ojnal in pulik tsáp,
49001020	a xi t'ojon ti k'al a Cristo, tam ti ts'akbáj ti tsemláj, ani koydháj ti in winab k'ubak ti k'ay'lálíb,
49001021	abal ka k'wajiy ebál ti k'al patal i ok'óxlom i éyaláb, i ejtodhtaláb ani i amuláb, ani ti k'al patal i bijláb a xi bijiyáb, yab expidh ti a axé' xi k'ij xe'tsintaláb po a xi ta'tálej ka chích.
49001022	Ani in k'unúmal patal ti alál in akan, ani in bína' ti ok'lek ti k'al patal ti iglesia,
49001023	a xi já'its in iniktal, in t'uchidhtal Jajá' a xi patal in t'uchiyal ti al patal.
49002001	Ani Jajá' ti ejátliyámalchik a xi it k'wajatak it tsemnek ti al an k'ibts'ontaláb ani ti al an walabtaláb,
49002002	ju'táj ti it xe'tsinchik ti biyál k'ij jant'ini' in áy axé' xi tsabál xe'tsintaláb, jant'ini' an ok'lek a xi éyal k'al an ik', an espíritu a xi xowé' t'ojnal ti k'al an jek'om tsakamlábchik,
49002003	ju'táj ti yánél weyej ti biyál k'ij u xe'etsak ti al in padhaytal i anam t'u'úl, i t'ajchal in padhay lé'nomtal an anam t'u'lek ani i tsalpaxtal, ani pélak i t'ajtal éy tu tsakamláb k'al an k'ák' tsakúltaláb, jayétsej ejtíl a xi pílchik.
49002004	Po a Dios, a xi pél i ts'alat yajnanchix, k'al in pulik k'ánidhomtal jant'ini' tu k'ánidha',
49002005	ma anákej antsaná' u k'wajatak u tsemnek k'al i k'ibts'ontal, tu ejátliy junkudh k'al a Cristo (k'al i lablidh ts'ejwalixtaláb it k'wajat k'ánidhchik),
49002006	ani junkudh tu ts'akba', ani tu junkudh koydhámal ti k'ay'lálíb k'al a Cristo Jesús,
49002007	abal ki in tejwa'médha' ti al an k'ij a xi ta'tál in lej wat'k'adh ts'alat in lablidh ts'ejwalixtal k'al in alwa'tal abal ti k'al wawá' ti in éy a Cristo Jesús.
49002008	Kom k'al i lablidh ts'ejwalixtaláb it k'wajat k'ánidhchik ti in éy an belomtaláb; ani yab abal já'its tatá'chik, kom pél in ts'ejwalixtal a Dios,
49002009	yab k'al i t'ajnéláb, abal yab jita' ki in puwetna'.
49002010	Kom wawá' pél u ts'ejkanéláb ti k'al Jajá', u ts'ejkámej ti al a Cristo Jesús abal ti alwa' t'ajnéláb, a xi a Dios in ok'xidh t'ojojoyámal abal taná' tu ku xe'tsin.
49002011	Jaxtám, ka t'ilpa' ti biyál k'ij tatá'chik an yab Judío ti anam t'u'lek, it bijiyábakchik, ti it yab t'okat kotodh k'al a xi bijiyáb t'okat kotodh t'ajadh k'al i k'ubak ti al i anam t'u'úl.
49002012	Ti niwa' an k'ij it k'wajatakchik yab k'al a Cristo, it ów ti al an bichow Israel, it ówelábak ti k'al in ts'ejkadh káwintalchik ti in ok'xidh uludhtal, k'al yab i aychixtaláb ani yab k'al a Dios ti an tsabál.
49002013	Po xowé' ti al a Cristo Jesús, tatá'chik a xi ti biyál k'ij it k'wajatak ów, it utuwámej ti in éy in xits'ál a Cristo.
49002014	Kom Jajá' já'its i koyatal, a xi ti tsablom in t'aja' ti jún, in pakluwámal an ba'te' a xi pelkadhak ti lewáxtaláb,
49002015	k'al in anam t'u'úl in tala'bédha' an tomólnaxtaláb, já'its an Éylidh abatnadhkáw a xi u exóbchidhak ki t'aja', abal k'al in kwetémtal ki in ts'ejka' a xi tsablom ti jún i ít inik; antsaná' in t'aja' an koyataláb,
49002016	ani k'al an pelk'odhte' in wichbadh ja'úbnáxindha' k'al a Dios a xi tsablom ti jún i kwenél belom, kom in tala'bédha' an tomólnaxtaláb.
49002017	Ani chích ani in ólna' an koyataláb ti tatá'chik a xi it k'wajatak ów ani a xi it k'wajat utat;
49002018	kom ti in éy Jajá', wawá' tsablom i kwa'al i walkantaláb abal ku otsits k'al jayétsej an Espíritu ti k'al an Pay'lóm.
49002019	Jaxtám xó', yabáts pél it ówelabchik ma ni it píl inikchik, po pél it at bichówlom k'al an santo belomchik, ani it yanéláb k'al in altáj k'imá' a Dios,
49002020	it puwelchik ti bá' in akníl an apóstolchik ani an tsu'bidh káwlómejchik, já'its a Jesucristo, Jajá' an t'ujub a xi pél in ts'upk'intal,
49002021	já'its a xi ti k'al Jajá' in putát an kubadh atáj, alwa' xápk'áx, k'wajat ti puwel abal ti jún i santo tiyópan ti al an Ajátik.
49002022	A xi ti al Jajá', tatá'chik teyej it k'wajat ti it junkudh puwedháb abal ti in k'wajtal a Dios ti in éy an Espíritu.
49003001	Xó', k'al axé' ti in ebál, naná' a Pablo, in wik'nélil a Cristo Jesús abal tatá'chik, an yab Judío,
49003002	já'its max a ats'ámal an kó'bitsix t'ojláb abal in lablidh ts'ejwalixtal a Dios a xi in pidhámej abal tatá'chik,
49003003	a xi k'al i japidh ólchixtaláb ti in t'ajchij ku exla' an tsinkadhkáw, jant'ini' ti ok'ox u dhuchámal jún i wé',
49003004	a xi tam ka ajiy axé', ne'ets ka ejtow ka ejtiy u exlomtal k'al ti in ebál in tsinkadh káwintal a Cristo,
49003005	a xi ti pílchik an k'ij yab pidhan ki in exla' in Tsakámil an Inikchik, jant'ini' ti xowé' japidh olchámej in santo apóstolilchik ani in tsu'bidh káwlómejilchik ti in éy an Espíritu;
49003006	abal an yab Judíochik ne'ets ti junkudh báts'ul k'áláb ani ti junax yanéláb k'al jayétsej an mulkudh belom, ani junax báts'ul k'al an ok'xidh uludhtaláb ti al a Cristo Jesús ti in éy an Ítkáw,
49003007	k'al nixé' ti in ebál naná' in t'ajan ti in t'ojonchix, jant'ini' in pidhbíl in lablidh ts'ejwalixtal a Dios a xi in pidhámej jant'ini' in t'ojlábil in ejtodhtal.
49003008	Já'its naná' a xi lej wé' u éy abal ti in yánél an santo belomchik, axé' xi lablidh ts'ejwalixtaláb in pidhan abal ku ólna' ti bá' an yab Judíochik an Ítkáw já'its in yab ejtidh ts'alatal a Cristo,
49003009	ani ku tajk'anchij patal jawa' já'its an junkúdhtaláb abal an tsinkadhkáw a xi k'wajatak dhibk'odh ma ti in tujtal an k'ij xe'tsintaláb ti k'al a Dios a xi in ts'ejka' patal an t'ajnél ti k'al a Jesucristo,
49003010	abal in pulik tsalpadhtal a Dios, ka tejwa'médhanchat xowé' k'al an iglesia, an ok'óxlomchik, ani an éyalchik ti k'ay'lálíb.
49003011	Jant'ini' ti in tsalpayámal ti ets'eytaláb, a xi in t'aja' ti al a Cristo Jesús i Ajátik,
49003012	ti k'al Jajá' i kwa'al i walkantaláb ani i otseltaláb k'al i dhakataláb ti in ebál an belomtaláb ti in éy Jajá';
49003013	jaxtám, tu konchalchik abal yab ki it tsekej ti in ebál u ni'adh yajchikixtal abal tatá'chik, a xi pél a witsidh puwenchixtal.
49003014	K'al axé' ti in ebál u tudhluwal u k'walál ti k'al in Pay'lóm i Ajátik Jesucristo,
49003015	ti k'al Jajá' in bats'uwal in bij patal an altáj k'wajílom ti k'ay'lál ani ti tsabál.
49003016	Abal ti pidha'chik jant'ini' in ts'alatal in witsidh puwenchixtal, abal ki it tsáplin k'al in ejtodhtal ti a al iniktal k'al in Espíritu;
49003017	abal a Cristo ka k'wajiy ti a ichíxchik ti in éy an belomtaláb; abal antsaná' ibidh ani aknidh k'al an k'ánidhomtaláb,
49003018	ka ejtow ka ejtiy, junax k'al patal an santo belomchik jawa' já'its in ts'ikwél, ani in nakém, in lupúdh ani in t'ek'ém,
49003019	ani ka exlanchij in k'ánidhomtal a Cristo, a xi in jek'ál patal i exlomtaláb, abal ki it t'uchich k'al patal in t'uchtal a Dios.
49003020	Ani Jajá' a xi in ejtowal abal ki in t'aja' patal, in t'ajál lej wat'k'adh a xi wawá' i konoyal o i exbayal, jant'ini' in ejtodhtal a xi t'ojnal ti ál wawá',
49003021	Jajá' ki in k'álna' an witsidh puwenchixtaláb ti al an iglesia ti in éy a Cristo Jesús, ti k'al patal an k'ij k'wajílom, abal ets'ey an ets'eytaláb. Amén.
49004001	Jaxtámits, naná' ti in wik'nél ti in ebál an Ajátik, tu lej paka'bédhálchik abal ki it xe'tsin jant'ini' ti in tomnál an kanixtaláb ti jant'ini' ti it kaniyámejchik,
49004002	k'al patal i tsa'ataláb ani i maxutaláb, k'al i nakat aychixtaláb, ku kuxudhchíxin jún ti k'al a xi jún k'al i k'ánidhomtaláb,
49004003	ka ik'áxna' abal ka ko'komay an junkudhtaláb k'al an Espíritu ti in wik'axtal an koyataláb,
49004004	jún an iniktaláb, ani jún an Espíritu; jant'ini' it k'wajat kanidhchik k'al junkats i aychixtaláb k'al a kanixtal;
49004005	jún an Ajátik, jún an belomtaláb, jún an pujantaláb,
49004006	jún a Dios ani in Pay'lóm patal, a xi k'wajat ebál ti k'al patal, ti in éy patal, ani ti al patal tatá'chik.
49004007	Po k'alek'ij wawá' u pidhámej an lablidh ts'ejwalixtaláb jant'ini' in lejab pidhbíl a Cristo.
49004008	Jaxtám in ulal: Tam ti k'adhiy walk'i', in ne'dha' wik'at an wik'néltaláb, Ani in pidha' i pidhbíláb an atiklábchik. (Sal 68:17)
49004009	Ani nixé' abal k'adhiy, ¿janéy walám, po ok'ox pa'inek ti ma lej alál in pejách an tsabál?
49004010	Jajá' a xi pa'iy, já'its jayétsej a xi k'adhiy ani in jalúnchij patal an k'ay'lálchik abal ki in t'uchiy patal.
49004011	Ani Jajá' in bína', junchik ti apóstol ani junchik ti tsu'bidh kawlómej, ani junchik ti búk'ul Ítkáw, ani junchik ti kó'bitsix ani i exóbchix,
49004012	abal ka kidhat exóbindháj an santo belomchik abal k'al in t'ojlábil an k'ak'nadh t'ojláb, abal ka puwey in iglesiajil a Cristo,
49004013	ma ku tala' ulits ti jún i junkudh belomtaláb ani an exlomtaláb ti k'al in Tsakámil a Dios, ti putudh inik, ma ti in lejab in yejém abal in t'uchtal a Cristo;
49004014	abal yabáts ki t'aja' tu t'ele', lank'í' ma ju'támk'ij, ne'dhach tiwa'k'ij k'al patal i ik' exóbintaláb, k'al in ts'ejkadh tsalpadhtal an inikchik, abal ka k'ambixin in eyendhál an pojkax tsalpadhtaláb abal ti k'iblondha';
49004015	po ka káwna' an chubaxtaláb k'al i k'ánidhomtaláb, ku puwey k'al patal ti k'al Jajá' a xi pél in ók', já'its a Cristo;
49004016	a xi ti in putát in iniktal lej t'ipts'odh ani junax tsáplixchik k'al patal in punchintal u tólmíxchik, jant'ini' t'ojnal in eyendhax éy abal k'alek'ij an pejmáchtaláb, ki in bats'uw i puweltaláb abal ka puwey k'al i k'ánidhomtaláb.
49004017	Jaxtám, axé' u ulal ani tu tejwa' tso'óbliyal ti k'al an Ajátik; abal yabáts ki it xe'tsinchik jant'ini' a xi k'e'at an yab Judíochik, a xi xe'ets k'al in alk'idh tsalápil,
49004018	in kwa'alchik yik'wtsidh in ejtintal, ówelábchik ti in ejatal a Dios kom yab in kwa'alchik an exlomtaláb, t'ujbadh in ichích,
49004019	a xi tam ti wits'iyméj in ats'axtal, in bína'chik ti in bá' ti k'al an k'ibeltaláb k'al in tidhéj abal ki in t'aja' patal a xi yab t'okat k'al i padhay jik'lomtaláb.
49004020	Po tatá'chik yab a exóbnámal antsaná' a Cristo,
49004021	max chubax a ats'anchámal ani ti exóbchámal, jant'ini' an chubaxtaláb k'wajat ti al a Jesús.
49004022	Xó', ti in ebál a biyál xe'tsintalchik, ka jila'its a biyál xe'éts, a xi odhel jant'ini' in k'ambixtal a padhay lé'nomtal,
49004023	ani ka ítmédha' in espíritujil a tsalápil,
49004024	ani ki it k'wa'chiman k'al an ít inik, a xi k'al a Dios ti t'ajadh, k'al i bolidhtaláb, ani k'al i santo xe'tsintaláb a xi chubax.
49004025	Jaxtám, ka jila'its an janamtaláb: K'alek'ij ka káwin k'al i chubaxtaláb ti k'al in at k'wajíl, (Zac 8:16) kom pél u pejach yanéláb jún k'al a xi júnakej.
49004026	Ki it k'ák' tsakuychik po yab ki it walbin, (Sal 4:3) yab ka jila' a tsakúltal ma ka uk'tsin a k'icháj;
49004027	ma ni yab ka pidha' i jolát an Tenekláb.
49004028	A xi kwé'ak, yabáts más ka kwé'en, po ka t'ojonits, ki in eyendha' in k'ubak k'al a xi alwa', abal ki in ko'oy ani ki in ejtow ki in pidha' a xi in kwa'al i yajinchixtaláb.
49004029	Yab ka kalej ti a wi' ma ni jún i at'ax káw, po a xi alwa' a xi yejenchidh abal ti puwedhom, abal ka pidhan i lablidh ts'ejwalixtaláb an ots'olchik;
49004030	ani yab ka yajchik t'e'pindha' in Espíritu Santo a Dios, a xi jita' k'al ti ts'o'omayámal abal ti in k'ichájil an ts'a'idh wichbomtaláb.
49004031	Ka tixk'a' ti tatá'chik, patal i ts'a'ik yajal, i k'ák' tsakúltaláb, i lokotaláb, i dhajal káw, i at'ax káwílaxtaláb ani patal i pojkaxtaláb,
49004032	po ka t'aja' ti it k'aya' jún k'al a xi júnakej, ti it yajnanchíx, ti it pakwlanchíx jún k'al a xi júnakej, jant'ini' a Dios ti in ebál a Cristo ti pakwlanchijchik.
49005001	Jaxtámits, ejtíl i k'án tsakamlábchik ka jumbay a Dios.
49005002	Ani ki it xe'tsin k'al i k'ánidhomtaláb, jant'ini' a Cristo tu k'ánidhámal ani in bína' ti in bá' k'al wawá' ti ebál, ti ts'akchixtaláb ani ti tsemdhanél ti k'al a Dios k'al i bijat niwiwíltaláb.
49005003	Po i alk'idh ko'óxtaláb ani patal i at'axtaláb o i jik'lomtaláb, ma ni yab ka bijiy ti ba' tatá'chik, jant'ini' in tomnál an santo belomchik,
49005004	ma ni i at'axtaláb, ma ni i maku' t'ilab, ma ni i at'ax k'ijidhbédhomtaláb, a xi yab in tomnál, po anákej más i k'ak'námaltaláb.
49005005	Kom a exlálits axé', abal ma ni jún a xi alk'idh ko'óx o a xi yab t'okat, o i jik'lom a xi já'its i k'ak'nax k'al i dhulkuts dios, yab ne'ets ti báts'ul k'áláb ti in ts'álejlábil a Cristo ani a Dios.
49005006	Ma ni jita' yab ti k'ambiy k'al i alk'idh káw; kom k'al axé'chik che'el in k'ák' tsakúltal a Dios ti k'al an jek'om tsakamlábchik.
49005007	Jaxtámits, yabáts ki it junkun k'al jajá'chik.
49005008	Kom ti píl i k'ij pélakchik it yik'wáx; po xowé' pél it tajaxtaláb ti k'al an Ajátik; ki it xe'tsinchik ejtíl in tsakámil an tajaxtaláb,
49005009	kom in walíl an Espíritu já'its patal i alwa'taláb, i bolidhtaláb ani i chubaxtaláb;
49005010	ka aliyal jawa' já'its in kulbéltal an Ajátik.
49005011	Ani yabáts ka ko'oy i junkúdhtaláb k'al in nút'bej t'ajnélil an yik'wáx, po anákej más ka tejwa' ólna' abal yab alwa'.
49005012	Kom tidhetál ka t'ila' an t'ajnél a xi in t'ajálchik tsinat.
49005013	Po patal an t'ajnél, tam kaldhach ti tajaxtaláb, tejwa'mél in éy, kom an tajaxtaláb patal in tejwa'médhál.
49005014	Jaxtámits in ulal: Ki it ejtsinits tatá' a xi it wayal, Ani ki it ts'akiyits ti tsemláj, Ani a Cristo ne'ets ti tajbay.
49005015	Jaxtám, ka t'aja' ti kwentaj jant'odha' it xe'ets; yab ejtíl i maku'chik, po ejtíl a xi tsalpadhchik.
49005016	Ka wichbadh ts'a'iy an k'ij, kom a xi chudhél tajk'anal yab in kwa'al in alwá'.
49005017	Jaxtám, ka jila'its an yab tsalpadhtaláb, po ka ejtiy jawa' in awiltal an Ajátik.
49005018	Yabáts ki it wilej k'al i bók, kom uk'pindhom; po anákej ki it t'uchich k'al an Espíritu,
49005019	ki it káwin ti tatá'chik k'al i Salmo, k'al i k'ak'nadh ajatlábchik ani k'al i ajatláb a xi pél in k'ál an espíritu, ajatitíl, ani antsaná' ka puwenchij an Ajátik ti a ichíxchik;
49005020	ets'ey ani k'al pata ka pidhál i k'ak'námaltaláb a Dios, an Pay'lóm ti in bij i Ajátik Jesucristo.
49005021	Ki it k'unat ots'oxin jún k'al a xi júnakej k'al in jik'éltal a Dios.
49005022	Tomkidh uxumchik, ki it k'unat ots'oxin k'al a tomkíl, jant'ini' ti k'al an Ajátik;
49005023	kom an tomkidh inik já'its in ók' an tomkidh uxum, antsaná' jant'ini' a Cristo pél in ók' an iglesia, a xi já'its in iniktal ani Jajá' pél in Jek'ondháxil.
49005024	Jaxtámits, jant'ini' an iglesia k'wajat k'unat ti k'al a Cristo, antsaná' jayej an tomkidh uxum ka k'wajiy k'al in tomkíl k'al patal.
49005025	Inikchik, ka k'ánidha' a tomkíl, antsaná' jant'ini' a Cristo in k'ánidha' an iglesia, ani in bína' ti in bá' k'al jajá' ti in ebál.
49005026	Abal ki in santo pílmédha' ani ki in t'okedha' k'al an ja' t'akaxtaláb já'its k'al an káwintaláb,
49005027	abal ki in utuw ti in tamét Jajá', jún i iglesia a xi witsidh alabél, a xi yab mink'odh ma ni yutkudh, o jant'oj ejtílak, po ka k'wajiy santo pílmédhach ani k'al yab i punk'udh jolbintaláb.
49005028	Antsaná' ti yejentál an inikchik ki in k'ánidha' in tomkíl, jant'ini' in kwetém iniktal. A xi in k'ánidhál in tomkíl, in k'ánidhál in kwetém bá';
49005029	kom yab jita' in at'ál in kwetém anam t'u'úl, po in pijchiyal, in kó'bitsiyal, jant'ini' an Ajátik ti an iglesia,
49005030	kom wawá' pél u pejachláb k'al in iniktal, k'al in t'u'úl ani k'al in beklák:
49005031	Jaxtám, an inik ne'ets ki in jila' in pay'lóm, ani in mím, ani ne'ets ka junkun k'al in tomkíl, ani axé' xi tsablom ne'ets ka wenk'on jún ti in éb. (Gen 2:24)
49005032	Axé' pél jún i pulik tsinkadhkáw; po u ulal axé' ti in ebál a Cristo ani an iglesia.
49005033	Tám, k'alek'ij ti tatá'chik ki in k'ánidha' in tomkíl uxum jant'ini' in kwetém bá'; ani an tomkidh uxum ki in ts'ejnadh k'ak'na' in tomkíl.
49006001	Tsakamlábchik, ka ik'ax ats'a' a pay'lómchik ti in ebál an Ajátik, kom axé' pél i bolidhtaláb:
49006002	Ka k'ak'nadh lét'endha' a pay'lóm ani a mím, kom já'its an k'a'ál abatnadhkáw k'al i ok'xidh uludhtaláb:
49006003	Abal ki it k'wajiy alwa' ani ka ko'oy i nakat ejataláb ti tsabál. (Exo 20:12; Deu 5:16)
49006004	Ani tatá' pay'lómlábchik, yab ka it'ix tsakúdha' a tsakámilchik, po ki it yejédhomáts k'al i wichk'odh exóbchixtaláb ani in tawnaxtal an Ajátik.
49006005	Tatá' abatnanelábchik, ki it ik'ax ots'oxin k'al a amuj ti anam t'u'lek k'al i ts'ejnaxtaláb ani t'eleléltaláb, k'al i junkatstaláb ti a ichích, ejtíl ti k'al Cristo;
49006006	yab ki it t'ojon expidh tam it ejchikáb, jant'ini' a xi in lé' ki in kulbédha' an inikchik, po ki it t'ojon ejtíl in abatnanélil a Cristo, ka t'ajchij in awiltal a Dios k'al patal a alma ichích.
49006007	Ki it t'ojon k'al i alwa' awiltaláb, ejtíl abal an Ajátik ani yab abal an inik,
49006008	a exlálits abal jawámakits tam alwa' t'ajnél a xi k'alek'ij ki in t'aja', nixé' ne'ets ki in bats'uw ti k'al an Ajátik, ma anákej pél i abatnaneláb o i walkanéláb.
49006009	Ani tatá' amulábchik, ka t'aja' jayétsej ti k'al jajá'chik, lejatits an pikchixtaláb, i exlál abal an Ajátik a xi jajá'chik ani tatá'chik k'wajat ti k'ay'lál, ani abal Jajá' yab in tsu'tal pók'ódh ma ni jún i inik.
49006010	Xó' ti in taltal, ebchalchik, ki it tsáplin ti al an Ajátik, ani k'al in ejtodhtal in éylidh tsáp.
49006011	Ki it k'wa'chiman k'al patal in dhibk'odh tonk'ixtal a Dios abal ka ejtow ki it k'wajiy alwa' kubat ti in tomól in tsalpadh kwátsixtal an Tenekláb.
49006012	Kom yab u lúbáx tomólnáx k'al i xits' ani k'al i anam t'u'lek, po u tomólnáx k'al i ok'óxlomchik, k'al i éyalábchik, k'al in ok'lékil an yik'wáx ti a axé' xi k'ij xe'tsintaláb, u tomólnáx k'al yántolom i pojkax espíritu ti k'ay'lálchik.
49006013	Jaxtám ki it k'wa'chiman k'al patal in dhibok' tonk'ixtal a Dios, abal ka ejtow ka kuxuy ti yab alwa' k'ij, ani tam a putundhámalits patal, ki it k'wajiy alwa' kubat.
49006014	Jaxtám ki it k'wajiy, wik'at a bolól k'al an chubaxtaláb, ani k'wa'chimadh k'al an toraks paxik'láb já'its an bolidhtaláb,
49006015	ani ka pajabiy a akan k'al in t'ojojodhtal in Ítkáwintal an koyataláb;
49006016	po ok'oxek'ij, ka uma' in escudo tonk'ixtal an belomtaláb, abal ka ejtow ka tepdha' patal in k'amal t'ichok'lábil an at'ax.
49006017	Ani ka uma' in paxk'íl a ók' já'its an k'ánixtaláb, ani in kutsílal an Espíritu, já'its in káwintal a Dios;
49006018	ki it ólon ets'ey k'al patal i ólontaláb ani i paka'bédhomtaláb ti k'al an Espíritu, ani ki it beletnomáts taná' k'al patal i tsapik áynaxtaláb ani i paka'bédhomtaláb ti k'al patal an santo belomchik,
49006019	ani ti k'al naná', abal ki in pidhan i káwintaláb abal tam ku japiy u wi', ku walkadh tejwa'médha' in tsinkadh káwintal an Ítkáw,
49006020	ti k'al já'its naná' pél in wik'at kalchix, abal ki in káwin k'al i walkadhtaláb, jant'ini' u yajinchal ki in káwin.
49006021	Po abal ka exla'chik jayej u xe'tsintal, jawa' a xi u t'ajál, ne'ets patal ti ólchij a Tikiko, an k'án ebchaláb ani an putudh t'ojonchix k'al an Ajátik,
49006022	a xi u aba' ti tatá'chik, abal k'al jayétsej ti in kwentaj, abal ka exla'chik janéy wa'ats k'al wawá', ani abal ti kanatbédhanchij a ichíxchik.
49006023	Xó', a Dios an Pay'lóm ani an Ajátik Jesucristo, ki in pidha' an ebchalábchik i koyataláb ani i k'ánidhomtaláb k'al an belomtaláb.
49006024	Lablidh ts'ejwalixtaláb abal patal a xi in k'ánidhál i Ajátik Jesucristo k'al i junkatstaláb. Amén.
50001001	Naná' Pablo ani a Timoteo, in abatwálejil a Jesucristo, Abal patal an santo belomchik ti al a Cristo Jesús a xi k'wajat ti Filipos, k'al an kó'bitsixchik ani an diaconochik.
50001002	Lablidh ts'ejwalixtaláb ani koyataláb abal tatá'chik xi k'al i Pay'lóm Dios ani xi k'al i Ajátik Jesucristo.
50001003	U pidhál i k'ak'námal u Diosil ti patal i t'ilt'ómnaxtaláb abal tatá'chik.
50001004	Ets'ey k'al patal u ólontal u t'ajál i konoxtaláb abal patal tatá'chik k'al i kulbéltaláb.
50001005	K'al a junkúdhtalábil ti al an Ítkáw ma ti k'a'ál a k'icháj ani ma ti xowé'.
50001006	In k'wajat dhakat ti al axé', abal a xi in tujuw ti tatá'chik an alwa' t'ojláb, Jajá' ne'ets ki in putundha' ma ti in K'ichájil a Jesucristo;
50001007	jant'ini' pél in bolídh abal ku tsalápna' axé' abal patal tatá'chik, kom tu kwa'al tu ichích, já'its tam in wik'at o tam u jek'ondhál o u alwa' kubál an Ítkáw; ti a yánél pél it tolmixchik k'al naná' ti al axé' xi lablidh ts'ejwalixtaláb.
50001008	Kom a Dios pél i tejwa' tso'óblixal, abal tu lej lé' ti a yanél, k'al in lupudh k'ánidhomtal a Jesucristo.
50001009	Ani axé' u konchal a Dios, abal a k'ánidhomtalchik ka dho'ey más k'al patal i exlomtaláb ani i ejtidhtaláb,
50001010	abal ka ejtidh takuy a xi lej wat'k'adh alwa'; abal ki it k'wajiy t'okat ani k'al yab i mink'ontaláb ma ti in k'ichájil a Cristo,
50001011	t'uchat k'al in walíl an bolidhtaláb a xi já'its ti in éy a Jesucristo, abal ti in witsidh puwenchixtal ani ti in alwa' t'ilabnaxtal a Dios.
50001012	U lé' ka exla' ebchalábchik, abal jawa' a xi u wat'anchámal in t'ajámal abal ka beláts an Ítkáw.
50001013	Antsaná' in exladh ti in putát an pretorio k'wajtaláb ani ma ju'támk'ij abal in k'wajat ti wik'axte' ti in ebál a Cristo.
50001014	Ani yántolom i ebchalábchik ti al an Ajátik, tsapik dhakatbél k'al u wik'axtal, u más walkadhkáw abal ki in t'ilabna' an káwintaláb ani yab jik'él.
50001015	Talchik chubax, in ólnál a Cristo k'al i telaxtaláb ani ti tomólnax; po junchik jayej k'al i alwa' awiltaláb.
50001016	Junchik in ólnál a Cristo ti tomólnaxtaláb, yab k'al i t'okataláb, in tsalpayal abal ti in punk'unchal más i ni'adh yajchiktaláb tu wik'axtal;
50001017	po pílchik k'al i k'ánidhomtaláb, in exlálchik abal naná' in k'wajat abal ku jek'ondha' an Ítkáw.
50001018	¿Janéy tam? Ma anákej, ti k'al patal i chubaxtaláb o dhibok'nadhkáw, a Cristo ólnáb; ani k'al axé' naná' in kulbél ani ne'ets k in kulbéj.
50001019	Kom u exlál abal ne'ets ki in walkáj k'al a ólontal ani k'al in t'ojlábil in Espíritu a Jesucristo.
50001020	Jant'ini' u lej lé'nomtal ani u aychixtal, abal ma ni jant'oj yab ne'ets ki in kalej tidhetál, po k'al i dhakataláb, jant'ini' ets'ey, xowé' a Cristo ne'ets ka k'alej puwenchidh tu iniktal, max ti in éy an ejataláb o i tsemláj.
50001021	Kom abal naná' an xe'tsintaláb pél abal a Cristo, ani ki in tsemets pél u átabil.
50001022	Po max in xe'ets ti al axé' xi anam t'u'lek u t'ojlábil walnalej, tam, yab u exlál janéy ku takuy.
50001023	Kom in k'wajat ti al tsáb i lé'nomtaláb, u lé'ak ki in k'alejits abal ki in k'wajiy k'al a Cristo, já'its a xi más alwa'.
50001024	Po ki in jilk'on ti al axé' xi anam t'u'lek más yejentál abal tatá'chik.
50001025	Ani u kwa'al axé' xi dhakataláb, ani u exlál abal ne'ets ki in jilk'on ani ne'ets ki in k'wajiyej k'al patal tatá'chik abal ka beláts k'al i kulbéjintaláb a belomtal;
50001026	abal ka dho'ey a puwenchixtal ti al a Cristo Jesús abal naná' tam ki in k'alej junílek'ij ti tatá'chik.
50001027	Expidh ki it xe'tsinchik jant'ini' ti in tomnál in Ítkáwintal a Cristo; abal max in k'alelak tu tsu'uw o in k'wajat ów, ku ats'a' abal it k'wajatchik kublaladh ti jún i espíritu, ani ti jún i alma ichich ani a lubchalchik junkudh abal in belomtal an Ítkáw,
50001028	ani t'ajat yab ki it jik'ey ti in éy an tomólnaxchik, kom abal jajá'chik pél i tsu'bixtaláb in tala'bédhaxtal, po abal tatá'chik it k'wajat k'ánidh, ani já'its xi k'al a Dios.
50001029	Kom tatá'chik it pidhach k'al ti in ebál a Cristo, yab expidh abal ka bela' an Ajátik, po aniyek'ij abal ka yajchíkna' k'al Jajá' ti in ebál.
50001030	A kwa'alchik jayétsej an yajchiktaláb jawa' a xi a tsu'uw ti naná' ani xó' a ats'ál u k'wa'jat ti naná'.
50002001	Jaxtám, max wa'ats i kanatbédhomtaláb ti al a Cristo, max wa'ats i kanat k'ánidhaxtaláb, max wa'ats i junkúdhtaláb ti an Espíritu, max wa'ats i lupudh lé'nomtaláb o i yajnanchixtaláb,
50002002	ka putundha'chik u kulbéjintal, jununúl a tsalápilchik, ka ko'oy jayétsej an k'ánidhomtaláb, junkudh, ani junini' an tsalap.
50002003	Yab ka t'aja' ma ni jant'oj ti in éy i tomólnaxtaláb o ti alk'idh k'adhataláb; po tsa'at ki it tsalpaxin, k'alek'ij ki in ko'oy a xi k'e'atchik ejtíl max más púlik in éy,
50002004	k'alek'ij yab ki in kwentana' in kwetém k'ál, po k'alek'ij jayej ki in kwentananchij in k'ál a xi k'e'atchik.
50002005	Ka ko'oychik axé' xi tsalap a xi jayej in ko'oy a Cristo Jesús,
50002006	Jajá', a xi pélak in juntal éy a Dios, yab pulik tsalpaxin abal in juntal éynálak a Dios,
50002007	po in wejlalay ti in bá', in lé'na' ki in juntálnanchij in éy i abatnanél, t'ájan ejtíl an inikchik.
50002008	Ani tam ti in ko'oy in éy ejtíl i inik, in tsa'ka' ti in bá', ani in t'aja' ti ik'ax ots'ox ma ti tsemláj, ani ti tsemláj ti pelk'odhte',
50002009	jaxtám a Dios jayej in wat'k'adh puwedhanchij in ey, ani in pidha' jún in bij a xi k'wajat ebál patal an bijláb,
50002010	abal ti in bij a Jesús patal ka tudhlun in k'walál a xi k'wajat ti k'ay'lál ani a xi k'wajat ti tsabál ani a xi alál tsabál;
50002011	ani patal an lek'abláb ki in lujudh ólna' abal a Jesucristo já'its an Ajátik abal ti in witsidh puwenchixtal a Dios an Pay'lóm.
50002012	Jaxtámits, tu k'ánidhowálchik, jant'ini' ets'ey it ik'ax ots'ox, yab expidh tam in k'wajat k'al tatá'chik, po xowé' más kom ów in k'wajat, ki it t'ojchichláts ti al a k'ánixtal k'al i jik'éltaláb ani i t'eleléltaláb;
50002013	kom pél a Dios a xi t'ojnal ti al tatá'chik, abal ka lé'na' ani ka t'aja' in alwa' awiltal.
50002014	Ka t'aja' patal yab k'al i kúx t'ilabnaxkáw o i tamat tok'tsíxtaláb,
50002015	abal ki it xe'tsin k'al yab i punk'udh jolbintaláb ani i walímtaláb, tsakámilchik a Dios yab mink'odh ti in ts'ejeltal axé' xi at'ax ani jek'om atiklábchik, ju'táj ti it tajk'analchik ejtíl i tajbaxtaláb ti bá' axé' xi tsabál,
50002016	a tsapik teykóm an ejat káwintaláb, abal ki in lej kulbéj ti in k'ichájil a Cristo abal yab jolát in adhláts ma ni yab jolát in t'ojon.
50002017	Ani max in ts'akchidh jolk'owábak eblim ti an tsemdhanéltaláb ani in k'ak'nadh t'ojonchixtal a belomtalchik, naná' in kulbél ani in kulbél k'al patal tatá'chik.
50002018	Aniyek'ij ki it kulbéjchik teyej ani ki it kulbéj k'al naná'.
50002019	Ani u ayál ti k'al an Ajátik Jesús abal tu abchij dhubat a Timoteo, abal antsaná' neyej ku ko'oy i alwa' kanataláb tam ku tso'óbna' jant'odha' it k'wajatchik.
50002020	Kom yab u kwa'al jita' más a xi jununúl tsalpax, a xi k'al patal in ichích ti t'e'pinchalchik,
50002021	kom patal in aliyal a xi in kwetémtal, ani yab a xi in k'ál a Cristo Jesús.
50002022	Po a exlálchik in takadh xe'tsintal, abal jant'ini' jún i tsakamláb k'al in pay'lóm, t'ojnének k'al naná' ti al an Ítkáw.
50002023	Jaxtám, jajá' u ayál ku aba' dhubat, biyat u tsu'tal jant'odha' ti k'wajat k'al a xi naná';
50002024	po in k'wajat dhakat ti al an Ajátik abal naná' neyej ne'ets ki in k'alej dhubat ti tatá'chik.
50002025	Po u tsalpay abal yejentálak ku aba' a Epafrodito ti tatá'chik, u ebchal, u juntal t'ojnal ani u juntal soldado, a xi jayej pél a abát ani a xi ti in kwentananchal u yajinchixtal;
50002026	kom in lej lé'ak ti tsu'uw ti a yánél tatá'chik ani lej t'e'pin kom a ats'a'chik abal ya'ulak.
50002027	Kom chubax yaw'láts ma utat ti tsemláj, po k'al a Dios u yajnanchat ani yab abal jajá' expidh, po abal naná' neyej, abal yabák ku ko'oy i punk'udh yajchik t'e'pintaláb.
50002028	Jaxtám, u abál jajá' k'al más i ik'axtaláb, abal tam ka tsu'uw junílek'ij ki it kulbéjchik, ani naná' ki in k'wajiy k'al wé' i yajchik t'e'pintaláb.
50002029	Jaxtámits, ka bats'uw ti al an Ajátik, k'al patal i kulbéltaláb, ani ka lét'edh k'ak'na'chik a xi ejtíl jajá',
50002030	kom ti in ebál in t'ojlábil a Cristo k'wajiy utat ti tsemláj, yab in lét'endha' in ejatal abal ki in t'uchiy an jolát a xi yejentálak ka t'aja'chik ti k'al naná'.
50003001	Xó', ti in taltal, tu ebchalchik, ki it lej kulbéj ti al an Ajátik. Naná' yab u it'ixnál tu dhuchunchij a xi jayétsej, ani abal tatá'chik dhakat kubladh.
50003002	Kwentaj k'al an pik'o'chik, kwentaj k'al an yab alwa' t'ojnalchik, kwentaj k'al an kotox k'al a iniktal.
50003003	Kom wawá' pél u t'okat kotodh, a xi i k'ak'nadh t'ojonchal a Dios ti an espíritu ani i puwetnál a Cristo Jesús, ani yabáts i dhakat tsápnál an anam t'u'lek,
50003004	ma anákej u ejtowal neyej ku dhakat tsápna' an anam t'u'lek. Max jún jita' in tsalpayal abal in ejtowal ki in dhakat tsápíkna' an anam t'u'lek, naná' más,
50003005	in t'okat kotoyat ti in waxikchíl a k'icháj, u yánél xits'ál a Israel, ti kwenchal Benjamín, jún i Hebreojíb ti an Hebreochik, ani jant'ini' an Éylidhkáw, jún i Fariseo.
50003006	Ani ti in kanat pa'ixnom, u ájay an iglesia; ani jant'ini' an bolidhtaláb, a xi ti al an Éylidhkáw, ma ni jún u punk'udh jolbíl.
50003007	Po patal a xi naná' u kwa'alak tu átabil, u pulik tsalpayal ti yab jant'oj in jalbíl ti in ebál a Cristo.
50003008	Ani más chubax, u pulik tsalpayal patal ti yab jant'oj in jalbíl abal ti in wat'k'adh exlomtal a Cristo Jesús u Ajátik, ti k'al Jajá' ti in ebál u k'ibámal patal ani u kwa'al ti at'ax amúl, abal ku ko'oy átadh a Cristo,
50003009	ani ki in elan ti al Jajá', yabáts ku ko'oy u kwetém bolidhtal a xi já'its ti in éy an Éylidhkáw, po a xi já'its ti in éy an belomtaláb in k'ál a Cristo, in bolidhtal a Dios já'its k'al an belomtaláb;
50003010	abal ku ejtow ku exla' u Ajátik, ani in ejtodhtal in ts'akíltal, ani ki in junkun k'al in yajchiktal, ma ku bajuw ejtíl Jajá' in tsemtal,
50003011	max jant'odha'ak ku ejtow ku bajuw in ts'akíltal an tsemélomchik.
50003012	Yab abal naná' u bajuwámalakits, o in putudhakits, po u ik'ax áykóm, max ku ejtow ku bajuw nixé' a xi jayej ti in bajuw k'al a Cristo Jesús.
50003013	Ebchalábchik, naná' yab u káwnál abal u bajuwámalakits, po jawa' u t'ajál expidh: u uk'chiyal jawa' jilk'on kuxlab, ani u lubchal abal ku bajuw a xi u tamtém.
50003014	U tsapik áykóm ti an putuntaláb in átabil in pulik kanixtal a Dios ti in éy a Cristo Jesús.
50003015	Jaxtám, patal a xi pél u putudh, jayétsej antsaná' ki tsalápna'; ani max jant'oj píl a tsalápnálchik, axé' jayej a Dios ne'ets ti japidh tejwa'médhanchij.
50003016	Po jawa' a xi i bajuwámalits, wanaj ki áyna' expidh jún i lejab, expidh jún i tsalap.
50003017	Ebchalábchik, ka t'aja' ti it jumbax ejtíl naná, ani ka met'a' a xi xe'etschik antsaná' jant'ini' an t'iplab a xi i tejwa'médhámal.
50003018	Kom wa'ats yán a xi taná' xe'ets, a xi yáníl tu uchámalchik, ani ma xowé' tu uchálchik in uk'nal, abal jajá'chik pél i tomólnax k'al in pelk'odhte'il a Cristo.
50003019	A xi in ta'pantalchik pél i tala'bédhaxtaláb, a xi in diosnálchik in chukul ani in k'adhatalchik pél in tidhéj; kom in tsalápnálchik expidh a xi ti tsabál.
50003020	Po wawá' i k'wajtal já'its ti k'ay'lál, ju'táj ti aychal jayej an K'ánix, já'its an Ajátik Jesucristo,
50003021	a xi ne'ets tu jalk'unchij i iniktal a xi wé' in éy, abal ka timk'on ejtíl Jajá' in witsidh puwenchidh iniktal, jant'ini' an ejtodhtaláb a xi t'ojnal abal ki in k'unat teyna' patal abal Jajá' ti in kwetémtal.
50004001	Jaxtám, tu k'ánidhax ebchalchik, a xi u lej lé' ku tsu'uw, pél tu kulbéltal ani u ts'alat petob, antsaná' ki it k'wajiy kublaladh ti al an Ajátik, k'ánelábchik.
50004002	U paka'bédhál a Evodia ani u paka'bédhál a Sintike abal ki in junkúxiychik in tsalápil ti k'al an Ajátik.
50004003	Aniyek'ij tu konchal tatá' teyej putudh juntal t'ojnal, ka tolmiy nixé' xi uxumchik a xi t'ojnének k'al naná' ti al an Ítkáw, k'al a Clemente jayej, ani patal u juntal t'ojnal, a xi in bij k'wajat ti al an ejat t'i'at Dhuchlab.
50004004	Ets'ey ki it kulbéjchik ti al an Ajátik; ani in wichél tu ucha': ¡Ki it kulbéj!
50004005	An inikchik ki in exlómna' patal a k'aya'tal. An Ajátik k'wajat utatits.
50004006	Abal k'al ma ni jant'oj ki it k'wajiy t'e'pidh, po ti patal k'al i ólontaláb ani k'al i konoxtaláb ka ts'o'óbliy a Dios k'al i k'ak'námaltaláb.
50004007	Ani a Dios in koyatalábil a xi in jek'ál patal an ejtidhtaláb, ne'ets ti beletnanchij a ichíxchik ani a tsalápilchik ti in éy a Cristo Jesús.
50004008	Tám xó', ti in taltal ebchalchik, patal jawa' já'its chubax, patal jawa' já'its an tekedh xe'tsintaláb, patal jawa' já'its bolidh, patal jawa' já'its t'okat, patal jawa' já'its kulbéjdhom, patal jawa' já'its a xi alwa' t'ilabnadh; ani max wa'ats i putudh alwa'taláb, ani max wa'ats a xi in tomnál ka puwenchidh t'ilan, axé'chik já'its ka tsalápna'.
50004009	Nixé'chik a xi a exóbnámal ani a xi a bats'uwámal ani a ats'ámal ani a tsu'úmal ti naná', já'its ka t'aja', ani an koyat Dios ne'ets ka k'wajiy k'al tatá'chik.
50004010	Xó', in lej kulbének ti al an Ajátik kom it wichenekits ka ejédha' a tsalpaxtal ti k'al naná', ju'táj ti a kwa'alak a ik'axtal po yab a ko'oyámalak i jolát.
50004011	In káw yab abal u kwa'alak i yajinchixtaláb, kom naná' in exóblámadh ki in kulbéj ti jawámakits tam xe'tsintaláb in k'wajat.
50004012	U exlál ki in k'wajiy ti al an ts'ejwantáltaláb, ani u exlál ki in k'wajiy ti al an alwa'taláb, ju'támk'ij ani ti patal in exoblámadh, jant'ini' ki in k'wajiy in ajwének ani k'al i jayil, k'al yán i alwa'taláb jant'ini' ku yajchíkna' i yajinchixtaláb.
50004013	Patal u ejtowal ku t'aja' ti in éy a Cristo a xi ti in tsápliyal.
50004014	Po xó' anákej, alwa' a t'ajámalchik abal ti in junkuwámal ti al u ni'adh yajchikixtal.
50004015	Ani tatá'chik a exlál jayej Filipensejíb tam ti tujey ka ólnáj an Ítkáw, tam tu joltiy Macedonia yab wa'tsin júnakej i iglesia ti in junkuw ti in ebál an ts'ejwalixtaláb ani k'al an bats'untaláb po expidh tatá'chik.
50004016	Kom ma ti Tesalónica ti in wichk'odh abchijchik abal k'al u yajinchixtal.
50004017	Yab abal in xe'ets ti in álim k'al i ts'ejwalixtaláb, po u aliyal i walíláb abal ka yáney ti tatá'chik ti a dhaybíl.
50004018	Po u kwa'al patal, yán i alwa'taláb, in ajwének, kom u bats'uwámal jawa' a xi a aba' k'al a Epafrodito, jún i bijat niwiwíltaláb, jún i bats'udh tsemdhanél ts'akchixtaláb, a xi a Dios in kulbétnál.
50004019	Tám, u Diosil ne'ets ti pidha'chik patal jawa' a xi a yajinchal jant'ini' in ts'alatal in witsidh puwenchixtal ti in éy a Cristo Jesús.
50004020	Ani xó', a Dios ani i Pay'lóm ki in k'álna' an witsidh puwenchixtaláb abal ets'ey an ets'eytaláb. Amén.
50004021	Ka tsapnédha' patal an santo belomchik ti al a Cristo Jesús. An ebchalábchik a xi k'wajat k'al naná' ti tsapnédhálchik.
50004022	Patal an santo belomchik ti tsapnédhál, ani ok'oxek'ij a xi k'wajatchik ti in k'imá' a Cesar.
50004023	In lablidh ts'ejwalixtal i Ajátik Jesucristo ka k'wajiy k'al patal tatá'chik. Amén.
51001001	Naná' Pablo, in apóstolil a Jesucristo ti in éy in awiltal a Dios, ani an ebchaláb Timoteo,
51001002	Abal patal an santo belomchik ani putudh ebchalábchik xi k'al a Cristo, a xi k'wajat ti Colosas. Lablidh ts'ejwalidh ani koyataláb xi k'al a Dios i Pay'lóm ani xi k'al an Ajátik Jesucristo.
51001003	I pidhál i k'ak'námal a Dios, in Pay'lóm i Ajátik Jesucristo, ets'ey u ól abal tatá'chik,
51001004	ma ti ats'a' a belomtal ti al a Cristo Jesús, ani an k'ánidhomtaláb a xi a ko'onchal patal an santo belomchik,
51001005	k'al ti in ebál an aychixtaláb a xi k'wajat dhayach ti k'ay'lál, a xi a ats'ámalchik in chubax káwintal an Ítkáw,
51001006	a xi ulenek ma ti tatá'chik, jant'ini' ulenek ti in putát an tsabál, ani walnal ani puwel, jant'ini' ti tatá'chik jayej ma ti a k'icháj tam ti a ats'a' ani a exlanchij lej chubax in lablidh ts'ejwalixtal a Dios;
51001007	jant'ini' ti a exóbna' k'al a Epafras, i k'ánidhax juntal abatwálej, a xi pél i putudh k'ak'nadh t'ojnal ti k'al a Cristo abal tatá'chik,
51001008	a xi tu ólchámal jayej a k'ánidhomtalchik ti al an Espíritu.
51001009	K'al axé' ti in ebál wawá' weyej, ma ti a k'icháj tam ti ats'a', yab i koydhanchámal tu ól abal tatá'chik, ani tu konchinchal abal ki it kidhban ka exla' in awiltal, k'al patal i wit'omtaláb, ani i tsalpadhtaláb espiritual,
51001010	abal ki it xe'tsinchik jant'ini' ti in tomnál k'al an Ajátik, a t'ajchal in kulbéltal ti k'al patal, k'al in walíl patal an alwa' t'ajnél ani it puwel ti in exlomtal xi k'al a Dios,
51001011	it tsáplidh k'al patal i ejtodhtaláb jant'ini' in tsápík in witsidh puwenchixtal, abal k'al patal i nakat aychixtaláb k'al i kulbéltaláb,
51001012	ka bína' i k'ak'námaltaláb ti k'al an Pay'lóm; a xi tu tomnandha' abal ki ko'oy i pejáchil ti in k'álábil k'al an santo belomchik ti al an tajaxtaláb,
51001013	a xi tu jek'ondhámal ti in uchbixtal an yik'wáx, ani tu wat'bámal ti in ts'álejlábil in k'ánidhowál Tsakámil,
51001014	a xi ti k'al Jajá' i kwa'al i ts'a'idh wichbadhtaláb ti in éy in xits'ál, an pakwlanchixtaláb k'al an walabtaláb.
51001015	A xi já'its in wal a Dios a xi yab tejwa', an ok'ox tsakamláb abal patal an ts'ejkanéláb,
51001016	kom ti k'al Jajá' ts'ejkan patal a xi k'wajat ti k'ay'lál ani a xi k'wajat ti tsabál, a xi tejwa' ani a xi yab tejwa', max pél i ts'alat koytalábchik o i amulábchik, i ok'óxlomchik o i éyalábchik, patal ts'ejkan ti in éy Jajá' ani abal Jajá'.
51001017	Ani Jajá' pél i ok'ox ti k'al patal, ani ti k'al Jajá' patal k'wajat kubladh;
51001018	ani Jajá' pél in ók' in iniktal, já'its an iglesia; Jajá' a xi já'its in tujtal, an ok'ox xi k'al an tsemélomchik, abal ti k'al patal ki in ko'oy an ok'oxtaláb.
51001019	Kom an Pay'lóm in ko'oy in kulbéltal abal ti al Jajá' ka k'wajiy patal an t'uchataláb,
51001020	ani ti in éy Jajá' ki in wichbadh ja'úbnáxindha' patal abal Jajá', a xi k'wajat ti tsabál o ti k'ay'lál, in t'aja' ka wa'tsin i koyataláb ti in éy in xits'ál in pelk'odhte'il.
51001021	Ani tatá'chik, a xi ti biyál pélak it óweláb ani it tomólnax ti al a tsalápil, ti in éy an yab alwa' t'ajnél, po xowé' ti wichbadh ja'úblixyámalchik;
51001022	ti in éy in tsemtal in iniktal in anam t'u'úl, abal ti utuwchik it santo t'okat ani yab k'al i mink'ontaláb ani yab k'al a punk'udh jolbíl ti in tamét Jajá';
51001023	max ki it k'wajiychik aknidh ani kublaladh ti k'al an belomtaláb, ani yab ki it ejeláts ti k'al in aychixtal an Ítkáw a xi a ats'ámal, a xi k'alej ólnadh ti patal an ts'ejkanéláb a xi k'wajat alam an k'ay'lál; a xi naná' a Pablo in wenk'on ti in t'ojonchix.
51001024	Ani xowé', in kulbél k'al a xi u yajchiknál ti k'al tatá'chik, ani u putundhál tu anam t'u'úl, jawa' a xi in k'ibchal in t'e'tsidh yajchiktal a Cristo ti in ebál in iniktal, a xi já'its an iglesia,
51001025	ti k'al axé' in wenk'on ti in k'ak'nadh t'ojonchix, já'its jant'ini' in kó'bitsidh t'ojlábil a Dios a xi in pidhámej abal tatá'chik, abal ku putudh ólna' in káwintal a Dios;
51001026	an tsinkadhkáw a xi k'wajiy tsinat ma ti biyál k'ij, ani ti xits' k'wajílomchik, po xowé' in tejwa'médhanchámal in santo belkáxilchik,
51001027	a xi a Dios in lé'námal abal ka exláj in ts'alat witsidh puwenchixtal abal axé' xi tsinkadhkáw ti k'al an yab Judíochik, já'its a Cristo ti al tatá'chik, an aychidh witsidh puwenchidhtaláb;
51001028	a xi i ólnál, i wi'idh tso'óbliyal patal an inik, ani i exóbchal patal an inik k'al patal i tsalpadhtaláb, abal ki utuw patal an inik kidhat ti al a Cristo.
51001029	Já'its ti k'al axé' in t'ojnal neyej, in lubkal jant'ini' in tsáp Jajá', a xi t'ojnal ti al naná' k'al i ejtodhtaláb.
51002001	Kom u lé' abal ka exla'chik an pulik lúbáxtaláb a xi u kwa'al abal tatá'chik ti a ebál ani abal a xi k'wajat ti Laodicea, ani abal patal a xi yab ti in tsu'chámal jayk'i' u wal;
51002002	abal ka kanatbéj in ichíxchik, ani ka junkun an k'ánidhomtaláb, ma ki in bajuw patal an ts'alataláb abal ti in putát an chubax ejtintaláb, abal ka exla' in tsinkadh káwintal a Dios, an Pay'lóm ani a Cristo,
51002003	ti al Jajá' k'wajat tsinkadh patal an dhayach tesoro, já'its an wit'omtaláb ani an exlomtaláb.
51002004	Ani a axé' u ulal, abal ma ni jita' yab ti k'ambiychik k'al i pajámidh káw.
51002005	Kom, ma anákej in k'wajat ów k'al u iniktal, po tu espíritu in k'wajat k'al tatá'chik, in kulbél ani u tsu'tal a t'ojojodhtal, ani a kubladh belomtal ti al a Cristo.
51002006	Jaxtámits, jant'ini' ti a bats'uw an Ajátik Jesucristo, antsaná' ki it xe'tsin ti al Jajá',
51002007	ibidh ani puwenek ti al Jajá' ani alwa' kublaladh ti al an belomtaláb. Antsaná' jant'ini' ti it exóbchin, ki it dho'ey taná' k'al i k'ak'námaltaláb.
51002008	Ka met'a' abal yab jita' ti k'ambidh ne'dha' k'al i filosofíachik ani k'al i jolát k'ambixtaláb, jant'ini' in biyál ujnámtal an inikchik, já'its jant'ini' in k'a'által axé' xi tsabál ani yab ejtíl a Cristo.
51002009	Kom ti al Jajá' k'wajíl patal in t'uchtal in lejtal a Dios ti in iniktal;
51002010	ani tatá'chik it k'wajat putat ti al Jajá', a xi pél in ók' ti k'al patal an ok'oxláb ani i éyaláb.
51002011	Ani ti al Jajá' jayej it t'okat kotoyámej, k'al i t'okat kotontaláb a xi yab t'ajadh k'al i k'ubaklek, tam ti tixk'an patal in walbíl an anam t'u'lek, k'al in t'okat kotodhtal a Cristo,
51002012	it joliyat k'al Jajá' ti al an pujantaláb, ju'táj ti it ts'akinek k'al Jajá', ti in éy an belomtaláb k'al in t'ojlábil a Dios, a xi k'al ti ts'akbáj ti bá' an tsemláj.
51002013	Ani tatá'chik, it k'wajatak it tsemnek ti al a k'ibts'ontal ani ti al a yab t'okat kotodh iniktal, Jajá' ti ejátliyámal junkudh k'al Jajá', kom ti pakwlanchij patal a k'ibts'ontal,
51002014	ani in pakuw an tók'láb a xi i kwa'alak ti an éylidh abatnaxtaláb, a xi k'wajatak tu jolbiyal, in tixk'a' ti ts'ejel ani in t'exk'ey ti pelk'odhte';
51002015	in tixk'anchij in éy an ok'óxlomchik ani i éyalábchik, in tejwa'médha' ti in tamét patal, in áta' patal ti pelk'odhte'.
51002016	Jaxtám, yab jita' ti weladh jolbiy ti al i k'apnél o ti al i uts'nél o ti in ebál i ajib, o tam ítmél a íts' o i k'ak'nadh k'icháj;
51002017	a xi já'its pél in tsálám a xi ne'etsak ka chích, po in lej iniktal já'its a Cristo.
51002018	Yab jita' ti k'ambidh k'ibandhanchij a átabil, itájakits ka kulbétna' i alk'idh tsa'kantaláb ani in k'ak'naxtal i ángelchik, jajá'chik otskakál ju'táj ti yab in tsu'úmal, alk'idh k'adhat in tsalápil in anam t'u'úl;
51002019	ani yab palat ti an Ok', ju'táj ti in putát in iniktal, u lubachmél ani junkúxinal k'al in punchintal ani k'al in kints'ólchik, u puwel k'al an puweltaláb a xi tál ti k'al a Dios.
51002020	Jaxtám max it tsemnekitschik k'al a Cristo ti in ebál in k'a'által axé' xi tsabál, ¿jale' ti ejtíl tam it k'wajíl ti tsabál xe'tsintaláb, it wichél ti it ots'ox k'al i abatnaxtaláb,
51002021	já'its ejtíl: Yab ka eyendha', yab ka leka', yab ka taka'?
51002022	Patal axé' xi abatnaxtalábchik ani in exóbchixtal i inikchik ne'ets ka taley k'al an eyendhaxtaláb,
51002023	axé'chik k'al an chubaxtaláb ejtíl tam in kwa'al i tsalpadhtaláb abal ku k'ak'naxin jant'ini' i kulbéltal, ejtíl i alk'idh tsa'ataláb ani ka yajbédha' a iniktal; po yab in kwa'al jant'oj in jalbíl abal k'al in lé'nomtal an anam t'u'lek.
51003001	Jaxtám, max it ts'akinekchik k'al a Cristo, ka aliy jawa' a xi walk'i', ju'táj ti k'wajat a Cristo, ti in winab a Dios.
51003002	Ka k'wajba' a tsalápil xi k'al a xi walk'i', yab xi k'al a xi ti tsabál.
51003003	Kom it tsemnekits, ani a ejatal k'wajat tsinkadh k'al a Cristo ti al a Dios.
51003004	Tam a Cristo, a xi wawá' i ejatal ka tejwa'méj, tám, tatá'chik teyej ne'ets ki it tejwa'méj junax k'al Jajá' k'al i witsidh puwenchixtaláb.
51003005	Jaxtám xó', ka t'aja' ka tsemets a pejmáxchik a xi k'wajat ti tsabál i alk'idh ko'óxtaláb, i at'axtaláb, i padhaytaláb, i yab alwa' lé'nomtaláb ani an jik'lomtaláb, a xi já'its ejtíl i k'ak'nax dhulkuts dios.
51003006	Kom ti in ebál axé'chik u che'el in k'ák' tsakúltal a Dios ti bá' an jek'om tsakamlábchik,
51003007	ti ju'táj tatá'chik teyej it xe'tsin ti píl i k'ij tam ti it xe'etsak al nixé' xi t'ajnélchik.
51003008	Po xó', ka jila'chik jayej patal axé', i k'ák' tsakúltaláb, i lokotaláb, i pojkaxtaláb, i at'ax káwílaxtaláb, i at'ax t'ilomtaláb ti a wi'chik.
51003009	Yab ki it k'ambíxin jún k'al a xi júnakej, kom a tixk'ámalits a biyál xe'éts k'al patal in t'ajnélil,
51003010	ani it k'wa'chimadhits k'al a xi ít, a xi ítmél k'al an exlomtaláb ti Jajá', jant'ini' in wal a xi k'al ti t'ajámej,
51003011	ju'táj ti yab wa'ats i Griego ma ni Judío, i t'okat kotodhtaláb o i yab t'okat kotodhtaláb, i Bárbaro o Escita, wik'at abatnaneláb o walkanéláb; po a Cristo já'its patal ani ti al patal.
51003012	Jaxtám, ki it k'wa'chiman ejtíl a xi takudh k'al a Dios, santo t'okat, ani k'ánidhax, k'al i lupudh yajnanchixtaláb, k'al i k'aya'taláb, k'al i tsa'ataláb, k'al i maxutaláb, k'al i nakat aychixtaláb;
51003013	ki it kuxunchíxin, ani ki it pakwlanchíxinchik, max jún jita' in kwa'al i yajal káw k'al júnakej; antsaná' jant'ini' a Cristo ti pakwlanchij, antsaná' teyej ka t'aja'chik.
51003014	Ani ti eblim patal axé'chik, ki it k'wa'chiman k'al i k'ánidhomtaláb, a xi já'its in wik'axtal an putudhtaláb.
51003015	Ani in koyatalábil a Dios ti abatnanchij a ichíxchik, ju'táj ti it kaniyámej ti jún i putat iniktaláb; ani ka bína'chik i k'ak'námal.
51003016	In káwintal a Cristo ka k'wajiy ok'at ti tatá'chik, k'al patal i tsalpadhtaláb, ki it exóbchíxin ani ki it wi'idh tawnáxinchik k'al i Salmochik, k'al i k'ak'nadh ajatlábchik, ani k'al i ajatláb espiritualchik, k'al i lablidh ts'ejwalixtaláb ka ajatiy an Ajatik ti a ichíxchik.
51003017	Ani patal a xi a t'ajálchik k'al a káwintal o k'al i t'ajnél, ka t'aja' patal ti in bij an Ajátik Jesús, ka pidhál i k'ak'námaltaláb a Dios an Pay'lóm ti in éy Jajá'.
51003018	Tomkidh uxumchik, ki it k'unat ots'oxin ti k'al a tomkílchik, jant'ini' ti in tomnál ti al an Ajátik.
51003019	Tomkidh inikchik, ka k'ánidha' a tomkílchik, ani yab ki it ts'a'ik it'ixbelom ti k'al jajá'chik.
51003020	Tsakamlábchik, ki it ik'ax ots'oxin k'al a pay'lómchik ti k'al patal, kom axé' in kulbétnál an Ajátik.
51003021	Pay'lómlábchik, yab ka tsakúdha' a tsakámilchik, abal yab ka k'iblon in kanatal.
51003022	Abatnanelábchik, ki it ik'ax ots'oxin ti k'al patal a amuchik ti anam t'u'lek, yab ki it t'ojon expidh tam it tsu'táb, ejtíl a xi in alimchal in kulbéltal an inikchik, po k'al patal a ichích, k'al in jik'éltal a Dios.
51003023	Ani patal jawa' a xi a t'ajál, ka t'aja' k'al patal a alma ichích, ejtíl abal an Ajátik, ani yab abal an inikchik;
51003024	kom a exlálits abal ti k'al an Ajátik ne'ets ka bats'uw an jalbixtaláb já'its an k'áláb, kom a Cristo an Ajátik a t'ojonchalchik.
51003025	Po a xi in t'ajál an pojkaxtaláb, ne'ets ka wichiy an pojkaxtaláb a xi in t'ajámal; kom yab wa'ats i pók'ódhtaláb.
51004001	Amulábchik, ka t'ajchij jawa' bolidh ani jawa' junat abal a abatnanélilchik, a exlál abal a kwa'alchik teyej a amuj ti k'ay'lál.
51004002	Ka aykidh áyna' an ólontaláb, ani ki it beletnomáts k'al já', k'al i k'ak'námaltaláb;
51004003	ani biyat ki in ólon jayej ti k'al wawá', abal a Dios tu japchij i wi'leb abal k'al an káwintaláb, abal ki káwnanchij in tsinkadh káwintal a Cristo, a xi k'al ti in ebál, naná' jayej in k'wajat ti in wik'nél,
51004004	abal ku tejwa'médha', jant'ini' ti in tomnál ki in káwin.
51004005	Ki it xe'tsin k'al i tsalpadhtaláb ti k'al a xi k'wajat elébchik, ka wichbadh ts'a'iyal an k'ij.
51004006	Ka ats'atméj a káwintal ets'ey k'al i lablidh ts'ejwalixtaláb, ts'apnidh k'al an at'em, abal ka exla' jant'odha' ka tok'tsiy k'alek'ij an atikláb.
51004007	Patal jawa'its a xi naná' tejé' u wat'ál, ne'ets ti ólchij a Tikiko, an k'án ebchaláb ani i putudh k'al an k'ak'nadh t'ojláb ani u juntal abatnanél ti in ebál a Cristo,
51004008	a xi u abál ti k'al tatá'chik abal k'al já'its axé', abal ki in exla' jant'odha' it k'wajatchik ani abal ti kanatbédhanchij a ichíxchik;
51004009	k'al a Onésimo, an putudh ani an k'án ebchaláb, já'its jún a xi tatá'chik, jajá'chik ne'ets ti ólchij patal jawa' a xi tejé' wat'el.
51004010	A Aristarco u juntal wik'nél ti abchal an tsapnédhomtaláb, ani a Marcos in itsak' a Bernabé, a xi k'al jajá' a bats'uwámal an abatnaxtaláb; max ka k'alej ti tatá'chik, ka alwa' bats'uw,
51004011	ani a Jesús, bijidh Justo, a xi já'its an t'okat kotodhchik, axé'chik já'its expidh a xi ti in tolmiyal k'al in ts'álejlábil a Dios, ani ti in kanátliyámalchik.
51004012	Ti abchal i tsapnédhomtaláb a Epafras, já'its jún a xi tatá'chik, jún i abatwálej abal k'al a Cristo, jajá' ets'ey in lej lubchal ti ól abal tatá'chik, abal ki it k'wajiychik putudh ani putat ti patal a Dios in lé'nomtal;
51004013	kom naná' u bínál i tejwa' tso'óblixtaláb abal jajá' ijchím lé'nom ti a ebál tatá'chik ani abal a xi k'wajat ti Laodicea ani a xi ti Hierápolis.
51004014	A Lucas, an k'án ilálix ani a Demas ti tsapnédhálchik.
51004015	Ka tsapnédha' an ebchalábchik a xi k'wajat ti Laodicea ani a Ninfas ani an iglesia a xi k'wajat ti in k'imá'.
51004016	Tam ka ajiy axé' xi Dhuchlab ti bá' tatá'chik, ka t'aja' abal ka ajiyat jayej ti iglesia a xi k'wajat ti Laodicea, ani a xi ti Laodicea ka ajiychik teyej.
51004017	Ka ucha' a Arkipo: Ka t'aja' ti kwentaj abal ka putundha' an k'ak'nadh t'ojláb a xi a bats'uwámal ti k'al an Ajátik.
51004018	Naná' a Pablo u dhuchál an tsapnédhomtaláb k'al u lej k'ubak. Yab ka uk'chiychik abal pél in wik'nél. An lablidh ts'ejwalixtaláb ka k'wajiy k'al tatá'chik. Amén.
52001001	Naná' Pablo ani a Silvano, ani a Timoteo, Abal an iglesia a xi ti Tesalónica, a xi k'álnadh k'al a Dios an Pay'lóm ani k'al an Ajátik Jesucristo. Lablidh ts'ejwalixtaláb ani koyataláb xi k'al a Dios i Pay'lóm ani an Ajátik Jesucristo.
52001002	Ets'ey i pidhál i k'ak'námal a Dios abal ti a yánél tatá'chik, tu t'ilt'óm ti i ólontal,
52001003	yab u kubdhanchal tu t'ila' ti in tamét a Dios ani i Pay'lóm, in t'ojlábil a belomtal, in yajchik t'ojlábil a k'ánidhomtal, ani in kuxudhtal an aychixtaláb ti k'al i Ajátik Jesucristo;
52001004	kom i exlál k'ánidhach ebchalábchik kom ti takuyámal a Dios;
52001005	kom i Ítkáwintal yab ulits ti tatá'chik expidhk'ij k'al i káw, po jayej k'al i ejtodhtaláb, ani k'al an Espíritu Santo ani k'al in putát an chubaxtaláb, jant'ini' ti a exlálchik abal jant'odha' tu xe'tsin k'al tatá'chik ti a ebál.
52001006	Ani tatá'chik it wenk'on ti it jumbax ti k'al wawá' ani ti k'al an Ajátik, a bats'uwchik an káwintaláb, ti ts'ejel i pulik ni'ax yajchiktaláb, k'al in kulbéltal an Espíritu Santo,
52001007	lej aníts kej ma pélchik it t'iplab abal patal a xi in belámal ti Macedonia ani ti Acaya.
52001008	Kom ti tatá'chik kalenek ani ats'atmének in káwintal an Ajátik, yab expidh ti Macedonia ani ti Acaya, po jayej ti patal ju'támk'ij a belomtalchik ti k'al a Dios u buk'enek, ma wawá' yabáts i yajinchal ki uluw jant'oj,
52001009	kom jajá'chik in kwetém ólnál jant'odha' wawá' tu otsits ti tatá'chik, ani jant'odha' ti it wenk'on ti k'al a Dios ani a jila' an dhulkuts, abal ka t'ojonchij an chubax ani an ejat Dios,
52001010	ani ka aychij in Tsakámil ti k'ay'lál, a xi in ts'akba' ti tsemláj, a Jesús, a xi tu jek'ondhál ti k'al an k'ák' tsakúltaláb a xi ta'tál.
52002001	Kom tatá'chik ebchaláb, a exlál, abal i tsa'bixtal ti k'al tatá'chik yab k'alej ti jolátaláb;
52002002	po talbél tam ti yajchiknámal ani tam tu ódhelnáj ti Filipos, jant'ini' ti a exlál, i ko'oy i walkantaláb ti k'al a Dios abal tu ólchijchik in Ítkáwintal a Dios ti ts'ejél yán i tomólnaxtaláb.
52002003	Kom i kanátlidh tak'bixtal yab pél i k'ibts'ontaláb, ma ni ti at'axtaláb, ma ni ti k'ambixtaláb.
52002004	Po jant'ini' u k'alej wat'badh k'al a Dios abal ku dhakat pidhan an Ítkáw, antsaná' u káw, yab ejtíl tam i kulbédhál i inik, po a Dios a xi tu takandhanchal i ichích.
52002005	Kom yab jayk'i' i eyendha' i janam witsidhkáw, jant'ini' ti a exlálchik, ma ni i paxk'iy i jik'lomtaláb, a Dios pél i tejwa' tso'óblix,
52002006	ma ni i aliyal i witsidh puwenchixtaláb ti k'al an inikchik, ma ni ti k'al tatá'chik ani ma ti k'al jita' pílchik, ma anákej i ejtowámalak tu kitáychik kom pél tu apóstolil a Cristo,
52002007	po i t'aja' tu k'aya' ti k'al tatá'chik, ejtíl jún i k'ánidhax mímláb a xi in beletnál in tsakámil.
52002008	Antsaná' in puwél i k'ánidhomtal ti k'al tatá'chik, kej ma i lé'ak yab expidh tu pidha' in Ítkáwintal a Dios, po i ejatal jayej, kom tu lej k'ánidha'chik.
52002009	Kom ka t'ilpa' ebchalábchik i t'ojlábil ani i tsekel t'ojlábil; kom u t'ojon k'icháj ani akal abal yab jita' ki kitádh it'ixbédha', tu ólchijchik in Ítkáwintal a Dios.
52002010	Tatá'chik pél it tejwa' tso'óblix, ani a Dios jayej, abal jant'odha' tu xe'tsin, k'al i santo xe'tsintaláb, k'al i bolidhtaláb ani yab k'al i punk'udh jolbintaláb, ti k'al tatá'chik an belom;
52002011	jant'ini' ti a exlálchik, jant'odha' tu kaniyalak ani tu kanat tak'biyalak ani tu punúbchalak k'alek'ij tatá'chik, jant'ini' jún i pay'lómláb ti k'al in tsakámilchik,
52002012	abal ki it xe'tsinchik jant'ini' ti in tomnál ti k'al a Dios, a xi ti kaniyámal ti in ts'álejlábil ani ti in witsidh puwenchixtal.
52002013	Kom k'al axé' jayej, yab i koydhál ki bína' i k'ak'námaltaláb ti k'al a Dios, abal tam ti a bats'uwchik in káwintal a Dios a xi a ats'a' ti wawá', a bats'uw yab ejtíl in káwintal i inikchik, po já'its jant'ini' an chubaxtaláb, in káwintal a Dios a xi tsapik t'ojnal ti tatá'chik an belom.
52002014	Kom tatá' ebchalábchik, it wenk'on ti it jumbax ti k'al a Dios in iglesiajilchik a xi k'wajat ti Judea k'al a Cristo Jesús; kom jayétsek'ij a yajchiknámal k'al a juntal yanél k'wajílom jant'ini' jajá'chik in yajchiknámal ti k'al an Judíochik;
52002015	a xi in tsemdha'chik an Ajátik Jesús ani in tsu'bidh káwlómejilchik, ani wawá' tu ájayámal; ani yab in kulbédhál a Dios, ani in tomólnál patal an inikchik,
52002016	tu oybiyal ki tawna' an yab Judíochik abal yab ka k'ánin; antsaná' in t'uchiyal ets'ey an lejab walabtaláb, antsaná' chích ti jajá'chik an k'ák' tsakúltaláb ma ti wichat in kúb.
52002017	Po wawá', ebchalábchik, ma anákej u pílmédhach ów ti tatá'chik jún wé' i k'ij, k'al i iniktal po yab k'al i ichích, xowé' i lej lé' ani i tsápnál ku k'alej tu tsu'chijchik a wal.
52002018	Jaxtámits, i lé' ku k'alej ti tatá'chik, já'its naná' Pablo, u exa' jún ani tsábíl, po a Satanás tu t'ok'bay.
52002019	Kom, ¿jawa' já'its wawá' i aychixtal, o an kulbéltaláb o an ts'alat petobláb a xi naná' u witsidh puwetnál? ¿Yabxe' já'its tatá'chik, ti in tamét i Ajátik Jesucristo ti in wichéltal?
52002020	Kom já'its tatá'chik pél i witsidh puwénchixtal ani i kulbéjintal.
52003001	Jaxtámits, yabáts más i kuxuy, i tsalpay abal alwa' ku jilk'on kwetém ti Atenas bichow;
52003002	ani i aba' a Timoteo, i ebchal, jún in k'ak'nadh t'ojnálil a Dios, ani i juntal tolmiwál ti k'al in Ítkáwintal a Cristo, abal ti tsapik kublalaychik ani ti kanatbédha' ti in ebál a belomtal;
52003003	abal yab jita' ka yatsin k'al axé' xi ni'adh yajchiktaláb, kom tatá'chik a exlál abal ti k'al axé' wawá' u k'wajat u punudh;
52003004	kom, tam tu k'wajatejak k'al tatá'chik, tu ok'xidh ólchij abal ne'etsak ki wat'enchij i ni'adh yajchiktaláb, jant'ini' ti wat'enek ani a exlálchik.
52003005	K'al axé' ti in ebál, naná' yabáts u kuxuy, u aba' abal ku exla' a belomtalchik, kom itájak an tilibnax ti tilibnámalchik, ani ka jilk'on jolát i t'ojlábil.
52003006	Po xowé' a Timoteo wichenek ti k'al wawá', ani tu ólchámal i alwa' ólchixtaláb a belomtal ani a k'ánidhomtalchik ani abal ets'ey tu alwa' t'ilál, ani tu lej lé' tu ku tsu'uw jant'ini' wawá' abal tatá'chik.
52003007	Jaxtám ebchalábchik, ti in ts'ejeltal patal i yajinchixtal ani i ni'adh yajchiktal, i bats'uw ti tatá'chik i kanatbédhomtaláb k'al ti in ebál a belomtal;
52003008	kom xó', wawá' u k'wajat ejat max tatá'chik it k'wajat kublaladh ti al an Ajátik.
52003009	Kom, ¿janéy tam k'ak'námaltaláb i ejtowal ki wichbadh pidha' a Dios abal k'al tatá'chik, k'al patal an kulbéltaláb a xi tu kulbédhál k'al tatá'chik ti a ebál ti in tamét i Diosil,
52003010	akal ani k'icháj i lej konoyal, abal tu tsu'chijchik a wal, ani ki putundha' jawa' a xi in k'ibchal a belomtal?
52003011	Xó', Jajá' a Dios i Pay'lóm, ani i Ajátik Jesucristo, tu ku bolchij i bélil ti tatá'chik.
52003012	Ani an Ajátik ki in t'aja' ki it puwey ani ki it dho'ey ti k'al an k'ánidhomtaláb jún k'al a xi júnakej ani ti k'al patal, jant'ini' wawá' i t'ajál abal ti k'al tatá'chik,
52003013	abal a ichích ka tsapik kublalan k'al yab i punk'udh jolbintaláb, k'al i santolidhtaláb ti in tamét a Dios i Pay'lóm, ti in wichéltal i Ajátik Jesucristo k'al patal in santo tsakámil.
52004001	Xó', ti in taltal, ebchalábchik, tu paka'bédhál, ani tu kanátlidh tak'biyal ti in bij an Ajátik Jesús abal jant'ini' ti a bats'uw ti k'al wawá' abal jant'odha' ti yejentál ki it xe'tsin ani ka kulbédha' a Dios, antsaná' ka dho'edha' más ani más.
52004002	Kom a exlálits janéy tam abatnaxtaláb tu pidha'chik ti in éy an Ajátik Jesús.
52004003	Kom in awiltal a Dios pél abal ki it santo t'okatbéj; abal ki it pílméjchik ti k'al an alk'idh ko'óxtaláb;
52004004	k'alek'ij ti tatá'chik ki in exla' ki in ko'oy in iniktal santolidh ani ti lét'edh k'ak'naxtaláb,
52004005	yab k'al i padhay lé'nomtaláb, ejtíl an yab Judíochik a xi yab exlom k'al a Dios;
52004006	yab jita' ki in wat'k'anchij ma ni ki in k'ambiy in ebchal k'al axé' ti in ebál, kom an Ajátik pél i yajchik wichbom k'al patal axé', jant'ini' tu ólchámalitschik ani tu lej tejwa'médhanchij.
52004007	Kom a Dios yab tu kaniyámal tu at'axnél, po u kanidh ti santolidhtaláb.
52004008	Jaxtámits, jita' in pojkál axé', yab in pojkál i inik po pél a Dios, a xi tu pidhámal jayej in Espíritu Santo.
52004009	Po ti in ebál an k'ánidhaxtaláb k'al an ebchaláb, yab yejentál abal tu dhuchunchij, kom tatá'chik it ts'o'óblidhits k'al a Dios abal ki it k'ánidháxinchik jún k'al a xi júnakej;
52004010	ani antsaná' a t'ajál ti k'al patal an ebchalábchik a xi k'wajat ti in putát Macedonia. Po tu paka'bédhál ebchalábchik abal axé' ka dho'edha' más ani más.
52004011	Ani ka lubchijchik ki it k'wajlelenk'ij, ani ka t'aja' a kwetém k'ál ani ki it t'ojon k'al a k'ubak, jant'ini' i abámal;
52004012	abal ki it xe'tsinchik k'al i tekedhtaláb abal k'al a xi elébchik, ani yab ka ko'oychik ma ni jún i yajinchixtaláb.
52004013	Ebchalábchik yab tu lé'nanchal abal yab ka exla' ti in ebál a xi wayámadhchik, abal yab ki it yajchik t'e'pin jant'ini' a xi k'e'atchik, já'its a xi yab in kwa'alchik i aychixtaláb.
52004014	Kom max i belál abal a Jesús tsemets ani ts'akiy, antsaná' jayej a Dios ne'ets ki in chi'dha' k'al a Jesús a xi wayámadh ti al Jajá'.
52004015	Jaxtám, tu uchálchik axé' ti al in káwintal an Ajátik, abal wawá' a xi u ejat, a xi u jilk'onének ma ti in wichéltal an Ajátik, yab ne'ets ku ok'xin kej a xi wayámadh.
52004016	Kom Jajá', an Ajátik ne'ets ka pa'iy ti k'ay'lál k'al i janidh káw, k'al in dhájantal an arcángel ani k'al in trompetajil a Dios, ani a xi tsemnekchik ti al a Cristo ne'ets ka ts'akiy ok'ox.
52004017	Ani tám, wawá', a xi u k'wajat ejat, a xi u jilk'onének, ne'ets ku k'alej batsúnadh junax k'al jajá'chik ti tokow abal ki bats'uw an Ajátik ti ik', ani antsaná' ne'ets ku k'wajiy ets'ey k'al an Ajátik.
52004018	Jaxtám, ku kanatbédháxin jún k'al a xi júnakej k'al axé'chik xi káw.
52005001	Xó', ti in ebál an k'ij ani an k'ijiláb, ebchalábchik, yab a yajinchal abal tu dhuchunchij.
52005002	Kom tatá'chik a putudh exlál abal in K'ichájil an Ajátik ne'ets ka chích antsaná' jant'ini' an akal kwé';
52005003	kom tam ki in uluwchik: Wa'ats i koyataláb ani i k'ánixtaláb, tám, ne'ets ka chích ti jajá'chik ti in adhím i tala'bédhaxtaláb jant'ini' in yajálil an yab kwetém uxum, ani yab ne'ets ki in jek'a'chik.
52005004	Po tatá'chik ebchaláb, yab it k'wajat ti yik'wáx abal ti nixé' a K'icháj ti jik'tsodh ela' ejtíl tam che'el jún i kwé';
52005005	kom ti a yánél tatá'chik pél ti tsakámil an tajaxtaláb, ani pél ti tsakámil an k'icháj xe'tsintaláb wawá' yab pél tu k'ál an akal, ma ni an yik'wáx.
52005006	Jaxtám, yab ku wayits ejtíl a xi k'e'atchik, po ku beletnomáts ani ki beletna' i xe'tsintal.
52005007	Kom a xi wayalchik, tam akal wayalchik, ani a xi uts'ál, tam akal uts'álchik.
52005008	Po wawá', a xi u k'wajat k'al an k'icháj xe'tsintaláb, ki beletna' i xe'tsintal, k'wa'chimadh k'al an toraks paxk'iláb já'its an belomtaláb ani an k'ánidhomtaláb ani in paxk'íl a ók' já'its in aychixtal an k'ánixtaláb.
52005009	Kom a Dios yab tu punuwámal abal k'al an k'ák' tsakúltaláb po abal ki bats'uw an k'ánixtaláb ti in éy i Ajátik Jesucristo,
52005010	a xi tsemets k'al wawá' ti ebál, abal anákej u ejat o u wayal ku k'wajiy ejátlidh junax k'al Jajá'.
52005011	Jaxtám, ki it kanatbédháxin jún k'al a xi júnakej, ani ki it puwedháxin jún k'al a xi júnakej, jant'ini' ti a t'ajálchik.
52005012	Tu paka'bédhál ebchalábchik, abal ka lét'edh exla' a xi tsekel t'ojnal ti bá' tatá'chik, ani a xi ti ok'xinchal ti k'al an Ajátik ani ti wilk'idh tak'biyal,
52005013	ani ka lej pulik k'ak'na'chik, k'al i k'ánidhomtaláb, ti in ebál in t'ojlábilchik. Ka ko'oy i koyataláb ti ba' tatá'chik.
52005014	Tu kanátlidh tak'biyal ebchalábchik, abal ka wi'idh tawna' an óbejchik, ka kanátliy a xi wé' in kanát, ka tolmiy a xi paluw ti in bá', ka ko'oy i kuxudhtaláb ti k'al patal.
52005015	Ka met'a' abal yab jita' ki in wichbanchij jún i pojkaxtaláb k'al júnakej i pojkaxtaláb, po ets'ey ka áyna'chik jawá' a xi alwa' jún k'al a xi júnakej, ani abal k'al patal.
52005016	Ki it k'wajiy ets'ey it kulbélchik.
52005017	Yab ka kubdha' an ólontaláb.
52005018	K'al patal ka bína' i k'ak'námaltaláb, kom axé' já'its in awiltal a Dios ti al a Cristo Jesús abal k'al tatá'chik.
52005019	Yab ka tepdha' an Espíritu.
52005020	Yab ka ko'oy ti wé' in jalbíl an Tsu'bidh káwintalábchik.
52005021	Ka takadh exóbna' patal, ka dhaya' a xi alwa'.
52005022	Ki it pílméj ti k'al patal a xi ejtíl já'its a xi yab alwa'.
52005023	Ani an koyat Dios, Jajá' ti putat santo t'okedha'chik; ti patal a espíritu, a alma ichích ani a iniktal, ka k'wajiy dhayach k'al yab i punk'udh jolbintaláb abal ti in wichéltal i Ajátik Jesucristo.
52005024	Lej putudh a xi ti kaniyal, a xi ne'ets jayej ki in t'aja'.
52005025	Ebchalábchik, ki it ólon abal k'al wawá'.
52005026	Ka tsapnédha' patal an ebchalábchik k'al i santo ts'uts'baxtaláb.
52005027	Tu lujkudh punúbchalchik ti in ebál an Ajátik abal ka ajiyat axé' xi abadh Dhuchlab abal ti in yánél an santo ebchalábchik.
52005028	In lablidh ts'ejwalixtal i Ajátik Jesucristo ka k'wajiy k'al tatá'chik. Amén.
53001001	Naná' Pablo, ani a Silvano, ani a Timoteo, Abal an iglesia a xi ti Tesalónica xi k'al a Dios i Pay'lóm, ani an Ajátik Jesucristo.
53001002	Lablidh ts'ejwalixtaláb abal tatá'chik ani koyataláb xi k'al a Dios i Pay'lóm ani an Ajátik Jesucristo.
53001003	Ets'ey yejentál ki pidha' i k'ak'námal a Dios abal tatá', ebchalábchik, jant'ini' ti in tomnál, kom a belomtalchik wat'adh ti puwel, ani a k'ánidhomtal ti a yánél dho'el, k'alek'ij ti jún ani k'al a xi júnakej;
53001004	antsaná', wawá' ma tu puwetnálchik ti patal in iglesiajil a Dios, ti in ebál a aykidh kuxudhtal ani a belomtal ti in ts'ejéltal patal i ájaxtaláb, ani i t'e'tsidh yajchiktaláb a xi a kuxuyal.
53001005	Axé' pél jún i tejwa'médhomtaláb abal a Dios bolidh in weladh yajchikixtal, abal ki it tejwa'méj abal in tomnál ka bats'uw in ts'álejlábil a Dios, kom k'al axé' jayej a yajchiknálchik.
53001006	Kom pél in bolídh abal a Dios ki in wichbanchij k'al i ni'adh yajchikixtaláb jajá'chik jita' ti ni'adh yajchikiyal;
53001007	ani tatá'chik a xi it ni'adh yajchikiyáb, ki it koyóts k'al wawá', tam ti an Ajátik Jesús ka japidh tejwa'méj ti k'ay'lál k'al in ejtodh ángelilchik,
53001008	k'al i julél k'amal, abal ki in pidha' i wichbaxtaláb a xi yab in exla' a Dios, ma ni yab in ik'ax ats'a' in Ítkáwintal i Ajátik Jesucristo;
53001009	axé'chik ne'ets ka yajchikiyat k'al an ets'ey k'ibandhaxtaláb, pílmédhach ti in tamét an Ajátik ani ti in witsidh puwenchixtal in winat tsáp,
53001010	tam ka wichiy ti nixé' a K'icháj abal ka witsidh puwenchat ti al in santo belkáxilchik, ani abal ka jik'padh tsu'tat ti k'al patal a xi in belámal, kom i tejwa'médhomtal k'alej beladh ti k'al tatá'chik.
53001011	Jaxtám, jayej u ól ets'ey abal k'al tatá'chik, abal i Diosil ti ko'oychik jant'ini' ti in tomnál in kanixtal ani ki in putuw patal i alwa'taláb a xi in kulbétnál ani patal in t'ajnélil an belomtaláb k'al in ejtodhtal,
53001012	abal in bij i Ajátik Jesucristo ka k'alej witsidh puwenchidh ti bá' tatá'chik, ani tatá'chik ti al Jajá', jant'ini' in lablidh ts'ejwalixtal i Diosil ani an Ajátik Jesucristo.
53002001	Xó', ti in ebál in wichéltal i Ajátik Jesucristo, ani i junkudh mulkuntal k'al Jajá', tu lej konchal, ebchalchik,
53002002	abal yab ka walka' ki it yatsinchat a tsalápil, o ki it jik'tson ma ni ti in éy i espíritu, ma ni ti in éy i káw, ma ni k'al i abadh Dhuchlab ejtílak xi k'al wawá', abal in k'ichájil a Cristo ulenekits.
53002003	Yab jita' ti k'ambiy abal ma ni jant'oj, kom yab ne'ets ka wichiy ma ka ok'ox chích an apostasía joltixtaláb, ani ka japidh tejwa'méj an waláblom inik, in tsakámil an tala'bédhom.
53002004	A xi tomólnax ani in dhayk'ál ti in bá' ti k'al patal, a xi bijiyáb ti dios o a xi k'ak'náb antsaná' ejtíl a Dios, ani ne'ets ka ketlej ti in Tiyópanil a Dios, ani ne'ets ki in uluw: Naná' já'its in dios.
53002005	¿Yabxe' a t'ilálchik, abal tam ti in k'wajatej k'al tatá'chik tu ólchalak axé'chik?
53002006	Ani xowé' a exlálchik janéy k'al ti t'ok'bayáb abal tam ki in bajuw in k'ijil ka japidh tejwa'méj.
53002007	Kom k'wajatits ti t'ojnal an tsinkadh jek'omtaláb, expidh kom wa'ats jita' k'al xowé' ti t'ok'bayáb, ma ki in bajuw an k'ij ka tixk'anáj;
53002008	ani tám, ne'ets ka japidh tejwa'méj nixé' xi jek'om, a xi an Ajátik ne'ets ki in tsemdha' k'al in espíritujil in wi', ani ne'ets ki in tala'bédha' k'al in tumlidh tajáx in wichéltal;
53002009	nixé' xi jek'om in uléltal pél in t'ajnélil a Satanás, k'al patal i labidh ejtodhtaláb, ani i labidh tsu'bixtaláb, ani i janam jik'paxtaláb,
53002010	ani k'al patal in k'ambixtal an yab bolidhtaláb abal jita' a xi k'ibel, kom yab in bats'uwchik in k'ánidhomtal an chubaxtaláb abal ka k'áninchik.
53002011	Jaxtámits, k'al a Dios abchinal jún i tsapik k'ambixtaláb, abal ki in bela'chik an janamtaláb;
53002012	abal ka yajchik k'ibedháj patal a xi yab in bela' an chubaxtaláb, po in kulbétna'chik an yab bolidhtaláb.
53002013	Po wawá' yejentál ki pidha' ets'ey i k'ak'námal a Dios abal tatá'chik, ebchalchik k'anidhach k'al an Ajátik, kom a Dios ti takuyámalchik ma ti in tujtal abal ki it k'ánin ti in éy in santo t'okeltalábil an Espíritu ani in belomtal an chubaxtaláb,
53002014	ju'táj ti kaniychik ti in éy in Ítkáwintal, abal ka bats'uwchik in witsidh puwenchixtal i Ajátik Jesucristo.
53002015	Jaxtám ebchalchik, ki it kubiy tsapik ani ka ko'ko'may an jilchidh exóbintaláb a xi it exóbchinének, já'its max k'al i káw o k'al i abadh dhuchlábil.
53002016	Ani xó', Jajá' i Ajátik Jesucristo, ani i Pay'lóm Dios, a xi tu k'ánidhámal ani tu pidhámal an ets'ey kanatbédhomtaláb ani an alwa' aychixtaláb k'al i lablidh ts'ejwalixtaláb,
53002017	ti kanatbédhanchij a ichíxchik, ani ti tsapik kublalay ti k'al patal i alwa' káw ani i t'ajnél.
53003001	Ti in taltal, ebchalábchik, ki it ólon ti k'al wawá', abal in káwintal an Ajátik ka adhik buk'ey ani ka witsidh puwenchat, jant'ini' ti k'alej ti tatá'chik;
53003002	ani abal ku jek'ondháj ti k'al an yab tsalpadh ani pojkax inikchik, kom yab patal in kwa'al an belomtaláb.
53003003	Po putudh an Ajátik, a xi ne'ets ti kublalay ani ne'ets ti beletna' ti k'al an at'ax.
53003004	Ani i kwa'al i dhakataláb ti al an Ajátik ti a ebál tatá'chik, abal a t'ajál ani ne'ets ka t'aja' jawa' a xi wawá' i abámal.
53003005	Ani an Ajátik ti bolchij a ichíxchik ti in k'ánidhomtal a Dios, ani ti in kuxudhtal a Cristo.
53003006	Xó', i abál ebchalchik, ti in bij i Ajátik Jesucristo, abal ki it nixk'in ti k'al patal an ebchaláb a xi xe'ets jant'ini' ti yab in tomnál, yab jant'ini' an exóbintaláb a xi a bats'uw ti k'al wawá'.
53003007	Kom tatá'chik a exlál jant'odha' ti in yajinchal tu ku jumbay, kom wawá' yab u xe'tsin jant'ini' ti yab in tomnál biyat u k'wajiy ti bá' tatá'chik,
53003008	ma ni yab jita' i alk'idh k'apchij in k'apnélil, po u tsapik t'ojon k'al i tsekénib, u t'ojon k'icháj ani akal, abal yab ki alchikbédha' ma ni jún jita' ti tatá'chik;
53003009	yab abal yabák i kwa'al i uchbíl, po abal ki bína' wawá' jún i t'iplab abal tu ku jumbaychik.
53003010	Kom tam tu k'wajatejak ti k'al tatá'chik, i abál ka t'aja'chik axé': Max jún jita' yab in lé' ti t'ojnal, ma ni yab ka k'apúts.
53003011	Kom i ats'ál abal talchik ti tatá'chik xe'ets jant'ini' ti yab in tomnál, yab t'ojnal ma ni k'al jant'oj, po xe'ets ti alk'idh otskakál.
53003012	Xó', nixé'chik i punúbchal ani i kanátlidh tak'biyal ti in bij i Ajátik Jesucristo, abal ka t'ojon k'al i k'wajlelentaláb, ki in k'apuj in kwetém k'apnélil.
53003013	Po tatá'chik ebchaláb, yab ki it tsekej ka t'aja' a xi alwa'.
53003014	Max jún jita' yab in ik'ax ats'ál i káwintal k'al axé' xi abadh Dhuchlab, ka tejwa' ólna', ani yab ka junkuw, abal ka tidhebéj.
53003015	Po yab ka tsalpay ejtíl jún i tomólnax, po ka wi'idh tawna' ejtíl jún a ebchal.
53003016	Ani Jajá' an koyat Ajátik ti pidha' ets'ey i koyataláb ti k'al patal jant'ókitsk'ij. An Ajátik ka k'wajiy k'al tatá'chik.
53003017	Naná' a Pablo tu tsapnédhál k'al u lej k'ubak, a xi já'its u ts'o'ómil ti k'al patal u abadh dhuchlábil, antsaná' in dhuchum.
53003018	In lablidh ts'ejwalixtal i Ajátik Jesucristo ka k'wajiy k'al tatá'chik ti a yanél. Amén.
54001001	Naná' a Pablo, in apóstolil a Jesucristo k'al in abatnaxtal a Dios i k'ánixal, ani an Ajátik Jesucristo i aychixtal,
54001002	Abal a Timoteo, u lej tsakámil ti al an belomtaláb. Lablidh ts'ejwalixtaláb, yajnanchixtaláb ani koyataláb xi k'al a Dios i Pay'lóm, ani a Jesucristo i Ajátik.
54001003	Jant'ini' tu paka'bédha' abal ki it jilk'on ti Efeso, tam ti in k'alej ti Macedonia, abal ka punúbchij junchik abal yab ka exóbchíxin k'al k'e'at i exóbchixtaláb.
54001004	Ani yab ki in t'aja'chik ti kwentaj i biyál alk'idh t'ilab ani i xits' yanétaláb a xi yab in kwa'al in kúb, a xi in dhayk'ál más i tok'tsíxtaláb kej in puwendhaxtal a Dios, a xi já'its an belomtaláb, antsaná' xó' tu punúbchal.
54001005	Kom in putuntal axé' an abatnadhkáw já'its an k'ánidhomtaláb a xi kalel ti t'okat ichích, ani ti alwa' ejat tsalap, ani ti lej t'okat belomtaláb,
54001006	ti ju'táj talchik k'ibts'onének ani pílmének ti alk'idh t'ilomtaláb.
54001007	In lé'chik ki in t'aja' ti bajudh exóbchix k'al an Éylidhkáw, ani ma yab in exbayal janéy a xi in ulal ma ni a xi in kubladh t'ilál.
54001008	Po wawá' i exlál abal alwa' an Éylidhkáw, max jún ki in eyendha' jant'ini' ti éynal;
54001009	exladh axé', abal an Éylidhkáw bínáj yab abal k'al an bolidh inik, po abal an jek'om, ani abal a xi yab ik'ax ots'ox, abal a xi yab k'ak'nax, abal an waláblom, abal a xi yab santo t'okat, ani abal a xi ódhil k'ak'naxtaláb, abal a xi in tsemdhál in pay'lóm ani in mím, ani abal patal an tsemdhom inikchik.
54001010	Abal a xi alk'idh ko'óxchik, abal a xi in kulbétnálchik in at inik, abal a xi kwé' tsinkax atiklábchik, abal a xi janamkáwchik, abal a xi janam lujatkáw, ani jawámakits a xi in tomólnál an alwa' exóbchixtaláb,
54001011	jant'ini' in witsidh puwenchidh Ítkáwintal an lablidh Dios, a xi naná' in dhakat jilchámej.
54001012	U pidhál an k'ak'námal a Cristo Jesús i Ajátik, a xi ti in tsápliyámal, kom in tsalápna' abal in putudh ani ti in punuw ti bá' an k'ak'nadh t'ojláb;
54001013	a xi tam ti ok'xidh naná' pélak in at'ax káwílax, in ájax, ani in odhnax káwílax; po in yajnanchat kom u t'aja' tam ti yabák in exlom, ani yabák in belom.
54001014	Po in lablidh ts'ejwalixtal i Ajátik lej wat'k'adh dho'ey k'al an belomtaláb ani k'al an k'ánidhomtaláb a xi já'its ti al a Cristo Jesús.
54001015	Axé' pél i putudh káw ani in tomnál abal patal ki in bats'uw, abal a Cristo Jesús chích ti tsabál abal ki in k'ániy an waláblom, já'its a xi naná' in ok'ox.
54001016	Po k'al axé' ti in ebál in yajnanchat, abal ti naná', a Jesucristo ok'ox ki in tejwa'médha' patal in owat kuxudhtal, ejtíl jún i t'iplab abal a xi ne'ets ki in bela', abal ti ets'ey ejataláb.
54001017	Tám xó', an lej ets'ey Ts'álej, a xi yab u odhel, a xi yab tejwa', an junkats lej tsalpadh Dios, ka lét'edh k'ak'náj, ani ka witsidh puwenchat abal ets'ey an ets'eytaláb. Amén.
54001018	Axé' xi abatnadhkáw tu punúbchal tatá', kwitól Timoteo, jant'ini' an tsu'bidh káwintaláb a xi k'alej ok'xidh ti k'al tatá', abal ti k'al já' ki it pejéxin ti an alwa' pextaláb;
54001019	ka ko'komay an belomtaláb ani an alwa' ejat tsalap, kom talchik a xi in jila' an belomtaláb k'ibej in tanil ti pulik lejem.
54001020	Já'its ejtíl a Himeneo ani a Alejandro, a xi u bína' ti k'al a Satanás, abal ki in ejtiychik yab ka at'ax káwílaxin.
54002001	Jaxtám xó', ti in ok'oxtal tu kanátlidh tak'biyal, abal ka t'ajan i konoxtaláb, i ólontaláb, i pelkantaláb, ani i k'ak'námaltaláb abal k'al patal an inikchik;
54002002	abal k'al an ts'álejchik ani abal patal a xi k'wajat ti al an éyaláb, abal ku koyat k'wajiy ani ku koyat xe'tsin ti al yán i k'ak'naxtaláb ani i k'ak'nadh xe'tsintaláb.
54002003	Kom axé' já'its alwa' ani bats'udh ti in tamét a Dios i k'ánixal,
54002004	a xi in lé' abal patal an inik ka k'ánin, ani ka chích ki in exla' an chubaxtaláb.
54002005	Kom wa'ats expidh jún a Dios, ani expidh jún a xi pelkanal ts'ejel ti k'al a Dios ani an inikchik, já'its an inik Jesucristo,
54002006	a xi in bína' ti in bá' abal ki in jalbidh wichba' patal, ani tejwa' tso'óblixin ti in bajuw in k'ijil.
54002007	Jaxtámits, in punuwat ti in ólnomkáw, ani ti in apóstol (u ulal i chubaxtaláb ani yab u janamtal ti in tamét a Cristo), jún i exóbchix abal k'al an yab Judíochik ti al an belomtaláb ani an chubaxtaláb.
54002008	Jaxtámits, u lé', abal an inikchik ka ólon ju'támk'ij, ani ki in dhayál in k'ubak santo t'okedhach, yabáts k'ák' tsakulom ma ni i tok'tsíx káw.
54002009	Aniyek'ij, an uxumchik ka witsidh k'wa'chiman jant'ini' ti in tomnál, k'al i tsalpadhtaláb ani k'al i tekedhtaláb; yab ki in wat'k'adh witsiy in xi'íl, k'al i oro o perla o i lej jalbidh k'wa'chim;
54002010	po ka witsin k'al i alwa' t'ajnél, jant'ini' i uxumchik a xi in ólnál pél i k'ak'nax.
54002011	An uxum ka exóbin kwék'ij, k'al patal i putudh k'unataláb.
54002012	Kom an uxum yab u walkál ka exóbchixin, ma ni ki in tixk'anchij in éytal an inik, po ka k'wajiy kwék'ij.
54002013	Kom a Adán ts'ejkáj ok'ox, ani talbél a Eva;
54002014	ani a Adán yab k'ambiyat, po k'ambiyat an uxum ani ijkan ti al an k'iblontaláb.
54002015	Po anákej an uxum ne'ets ka k'ánin tam ka tsakámlin, max ka k'wajiy ti al an belomtaláb, ti al an k'ánidhomtaláb ani ti al an santo t'okataláb k'al i beletnadh xe'tsintaláb.
54003001	Axé' pél i chubax káw, max jún in lé' ti ok'óxlom obispo, jajá' in lé' jún i alwa' t'ojláb.
54003002	Po yejentál abal an obispo yab ki in ko'oy in punk'udh jolbíl, ki in ko'oy junkats in tomkíl, in belkóm in xe'tsintal, in ejétnál an xe'tsintaláb, k'ak'nadh in xe'tsintal, koydhom tonel, ani wit'om ti exóbchix;
54003003	a xi yab uts'uts'ma', a xi yab u kwadhax, a xi yab k'ambinélom k'al an yab tekedh átlomtaláb, po a xi k'aya', a xi koyat, a xi yab jik'lom;
54003004	jún a xi in alwa' abatnál in k'imá', a xi in kwa'al k'unat in tsakámil k'al patal i k'ak'naxtaláb
54003005	(kom max jún i inik yab in ejtowal ki in abatna' in k'imá', ¿jant'odha' ti ne'ets ki in beletna' in iglesiajil a Dios?);
54003006	jún a xi yab ít ti belom, kom itájak ka ebk'an in k'adhatal ka ijkan ti in jolbidh yajchikixtal an Tenekláb.
54003007	Aniyek'ij yejentál ki in ko'oy i alwa' tejwa' tsu'bixtaláb k'al a xi elébchik, abal yabák ka ijkan k'al in tidhéj ani ti in ts'alk'untal an Tenekláb.
54003008	Aniyek'ij an diaconochik yejentál k'ak'nadh in xe'tsintalchik, junkats in káwintal, yab ki in k'adhpinchij an bók, yab k'ambinélom k'al an yab tekedh átlomtaláb,
54003009	ki in ko'komay an tsinkadh belomtaláb k'al i t'okat ejat tsalap.
54003010	Ani axé'chik jayej ka ok'ox met'adh takan max yab in kwa'al in punk'udh jolbíl, ani tám, in ejtowalits ki in t'aja' ti diacono.
54003011	Antsaná' jayej an uxumchik yejentál k'ak'nadh in xe'tsintal, yab ka janam t'uchixin, in belkóm in xe'tsintal, putudh ti k'al patal.
54003012	An diaconochik ki in ko'oy junkats in tomkíl ani ki in beletna' in tsakámilchik ani in k'imá'.
54003013	Kom a xi in t'ajálchik ti alwa' diacono, in átál jún i k'ak'nadh éyaláb ani yán i dhakataláb ti al an belomtaláb a xi já'its ti al a Cristo Jesús.
54003014	Tu dhuchunchal axé' ma anákej u ayál ki in k'alej tu tsa'biy dhubat;
54003015	kom max ki in owey, ka exla' jant'odha' in tomnál ki it xe'tsin ti in k'imá' a Dios, já'its in iglesiajil an ejat Dios, in kúb ani in tsapik akan an chubaxtaláb.
54003016	Lujudh uludh abal púlik in tsinkadh káwintal an k'ak'naxtaláb, A Dios tejwa'méj ti anam t'u'lek, Bolidh ko'oyat ti al an Espíritu, Tsu'udh k'al an ángelchik, Ólnadh ti k'al an yab Judíochik, Beladh ti k'wajchidh tsabál, Ani bats'udh walk'i' ti witsidh puwenchixtaláb.
54004001	Xó, an Espíritu in tajax ulal abal ti in taltal an k'ij, talchik ne'ets ki in joltiy an belomtaláb abal ki in ats'a' i k'ambix espírituchik ani in exóbchixtal i demoniochik,
54004002	k'al i janam nits'bixtaláb ne'ets ka káwinchik kom in kwa'al t'a'átits in ejat tsalápil.
54004003	Ne'ets ti tank'wix k'al an tomkintaláb, ani ne'ets ka k'ánchixin k'al an k'apnél a xi a Dios in t'ajámal abal an belomchik ki in bats'uw k'al i k'ak'námal ani a xi in exlámal an chubaxtaláb.
54004004	Kom patal alwa' a xi a Dios in t'ajámal, ani yab jant'oj ka pojkáj max bats'udh k'al i k'ak'námaltaláb.
54004005	Kom k'al in káwintal a Dios ani k'al an ólontaláb u santo t'okel.
54004006	Max axé'chik ka exóbchij an ebchaláb, tám, ne'ets ka t'aja' ti it alwa' k'ak'nadh t'ojnal ti k'al a Jesucristo, t'uchat k'al in káwintal an belomtaláb ani k'al an alwa' exóbintaláb, a xi a áykóm.
54004007	Po ka padha' an ódhil k'ak'naxtaláb ani in biyál t'ilábilchik i uxkwe'. Ki it wilk'idh exóbláts ti it k'ak'nax belkax,
54004008	kom an wilk'idh exóbláts ti a iniktal lej wé' ti tabat, po an k'ak'naxtaláb tabat ti k'al patal, kom in kwa'al i ok'xidh uludhtaláb ti bá' axé' xi ejataláb, ani ti a xi ta'tál.
54004009	Axé' pél i putudh káw, ani in tomnál abal patal ki in bats'uw.
54004010	Kom já'its ti k'al axé', wawá' u t'ojnal ani i yajchiknál i tidhetáltaláb, kom k'al an ejat Dios i kwa'al i aychixtal, a xi já'its in k'ániyal patal an inik, já'its a xi in lej belálchik.
54004011	Axé'chik ka abátidh ólna' ani ka exóbchij.
54004012	Yab jita' ti alál met'enchij a kwitóltal, po ka t'aja' ti it t'iplab ti k'al an belomchik, k'al a káwintal, k'al a xe'tsintal, k'al a k'ánidhomtal, k'al a kanat espíritu, k'al a belomtal ani k'al a t'okatal.
54004013	Biyat in ne'ets tu tsa'biy, ka áynanchij an ajumtaláb, an kanátlidh tak'bixtaláb, ani an exóbchixtaláb.
54004014	Yab ka walba' an pidhóbláb a xi k'wajat ti al tatá', a xi it pidhan ti in éy an tsu'bidh káw, tam ti it mo'kanchat in k'ubak an presbiterio.
54004015	Ka t'ojonchij patal axé'; ki it k'wajlelen taná', abal ka tejwa'méj abal ti k'al patal ne'ets ebál a t'ojlábil.
54004016	Ka beletna' ti a kwetém bá' ani an exóbchixtaláb, ka áynanchij k'al nixé', kom tam a t'ajál axé', ne'ets ka k'ániy a kwetém bá' ani a xi ti ots'ówiyalchik.
54005001	Yab ka wi'idh tawna' an yejtsel, po ka paka'bédha' jant'ini' jún i pay'lómláb; ani a xi más kwitólejchik, jant'ini' an ebchaláb,
54005002	an uxkwe'lábchik, jant'ini' i mímlábchik; a xi más chidhanej jant'ini' i uxum ebchalábchik, k'al patal i t'okataláb.
54005003	Ka lét'edh k'ak'na' an tsemchidh uxum, a xi chubax tsemchidh.
54005004	Po max jún i tsemchidh uxum in kwa'al i tsakam o in momob, axé'chik ok'ox ki in exóbna' ki in tejwa'médha' ti k'ak'nax ti in kwetém k'imá, ki in jalbinchij in pay'lómchik, kom axé' já'its a xi alwa' ani bats'udh ti in tamét a Dios.
54005005	Xó' a xi lej pél i tsemchidh uxum ani k'wajat kwetém, in ayál a Dios, akal ani k'icháj in áykóm an konoxtaláb ani an ólontaláb.
54005006	Po a xi xe'ets ti k'ijidh k'ibélnal, ma anákej ejat, k'wajat tsemnek.
54005007	Ka punúbchidh aba' patal axé'chik, abal ka k'wajiychik k'al yab in punk'udh jolbíl.
54005008	Kom max júnjita' yab in utuwal an alimtaláb abal in yanétal, ma ni ok'oxek'ij ti in kwetém k'imá', in k'e'atnámal an belomtaláb, ani k'alchinits, kej jún a xi yab belom.
54005009	An tsemchidh uxum ka ajiyat expidh max in kwa'al óx inik in tamúb ani max in t'aja' ti k'imádh k'al junkats i inik.
54005010	Max exlómtej abal alwa' in t'ajnélil, max in yejedhámal i tsakamchik, max in t'ajámal ti koydhom tonel, max in t'akchámal in akan an santo belomchik, max in tolmiyámal a xi ni'adh yajchikidh, max in ik'ax aynámal patal i alwa' t'ajnél.
54005011	Po i tsemchidh uxum a xi más chidhanej yab ka bats'uw, kom yab in kuxuyal ka kwetém k'wajiy, tám, ti in tomól a Cristo in lé'chik ka tomkin.
54005012	Ani ijkanal ti bá' i yajchik jolbintaláb, kom in joltiyámal in k'a'ál belomtal.
54005013	Aniyek'ij in ujnálchik ti óbej, xe'tsinal ti tonel ti k'imádh ti k'imádh; ani yab expidh ti óbej, jayétsek'ij ti t'ilabnax, alk'idh otskakál ani in t'ilabnál jawa' a xi yab in tomnál.
54005014	Jaxtám, u lé'nanchal a xi tsemchidh ani chidhanej, ka tomkinchik, ka tsakámlin, ki in beletna' in k'imá', abal yab ki in jilchij an tomólnax ma ni jún i jolát ti at'ax káwílax.
54005015	Kom junchik pílménekits abal ki in áyna' a Satanás.
54005016	Max jún i inik o uxum a xi pél i belom in kwa'al i tsemchidh uxum, jajá'chik ki in beletna', abal yab ki in kitáy an iglesia; abal ka beletnáj alwa' a xi tsemchidh ani chubax in yajinchal.
54005017	An yejtselábchik a xi alwa' ok'nom, in tomnál ka lét'edh k'ak'náj ma tsábíl in jalbíl, ani já'its más, a xi t'ojnalchik ti exóbchix ani ti ólnomkáw.
54005018	Kom an Dhuchlab in ulal: Yab ka dhu'banchij in wi' an t'ojnal toro a xi in k'etsál an trigo, (Deu 25:4) ani: In uchbíl an t'ojnal ki in bats'uw in jalbíl. (Lev 19:13; Deu 24:14-15)
54005019	Yab ka bats'uw ma ni jún i jolbixkáw ti k'al jún i yejtseláb, max yab wa'ats tsáb, o óx i tejwa' tso'óblix.
54005020	Nixé'chik a xi walbinal, ka tsapik tawna' ti in tamét patal, abal a xi k'e'atchik ka jik'ey jayej.
54005021	Tu lej punúbchal ti in tamét a Dios ani an Ajátik Jesucristo ani ti in takudh ángelilchik, ka putuw patal axé' yab ka lét'endha' expidh junchik, ma ni yab ki it pók'ódh tsu'uxin.
54005022	Yab ka adhíkna' ka punchij a k'ubak jita'k'ij, ma ni yab ki it majun k'al in walab a xi k'e'atchik. Ka ko'komay t'okat ti a bá'.
54005023	Yabáts ka uts'ál i alk'idh ja', po ka wé' eyendha' i bók ti in ebál a chukul ani k'al a wichk'odh ya'úts.
54005024	In walab junchik i inik u tejwa'mél ok'xidh ka ulits ti welaxtaláb, ani pílchik ne'ets jayej talbél;
54005025	aniyek'ij an alwa' t'ajnél u tejwa'mél ok'xidh, ani an k'e'at t'ajnélchik yab elat ka k'wajiy tsinat.
54006001	Patal a xi k'wajat al in yugo kitám an abatnaneltaláb, ki in tsalápna' abal in amuchik in tomnál ki in ko'onchij patal i lét'edh k'ak'nadhtaláb, abal yab ka at'ax t'ilabnanchat in bij a Dios ani an exóbchixtaláb.
54006002	Ani a xi in kwa'al in amuj a xi belom, yab ki in alál met'a' kom pél i ebchalábchik, po ki in t'ojonchij más, kom pél i belomchik ani k'ánidhax, a xi in bats'uwal an alwa'taláb. Axé' ka exóbchixna' ani ki it kanátlidh tak'bixin.
54006003	Max jún jita' exóbchix k'al jant'oj píl, ani yab dhakatbél k'al in lubach káwintal i Ajátik Jesucristo, ani an exóbchixtaláb a xi jant'ini' an k'ak'naxtaláb,
54006004	jajá' pél i k'adhat, yab jant'oj in exlál ani olmadh tok'tsíx ani tomólnax káw, a xi in dhayk'ál i pa'ixnomtaláb, i pejextaláb, i at'ax káwílaxtaláb, ani i yab alwa' tsalpanchixtaláb,
54006005	i inikchik alk'idh tok'ok'ma', a xi odhenek in tsalápil ani yab in exlál an chubaxtaláb, in tsalpayalchik abal an k'ak'naxtaláb pél i átlomtaláb. Tatá' ki it pílméj ti jajá'chik.
54006006	Po an k'ak'naxtaláb tam jumbadh k'al i kulbéjintaláb pél i pulik átlomtaláb.
54006007	Kom yab jant'oj i chi'dhámal ti axé' xi tsabál, ani lej chubax abal yab jant'oj ne'ets ki ejtow ki ne'dha'.
54006008	Jaxtám, max i kwa'al i k'apnél ani u k'wa'chimadh, k'al axé', wanaj ku kulbéj.
54006009	Po a xi in lé'chik ti tumínlanal, ijkanalchik ti bá' i tilibnaxtaláb ani ti bá' i ts'alk'untaláb, ani ti yán i maku' ani ts'ojbédhom padhay lé'nomtaláb, a xi in uk'dhál an inikchik ti bá' i odheltaláb ani i tala'bédhomtaláb.
54006010	Kom an jik'lomtaláb k'al an tumín já'its in ibíl patal a xi yab alwa', ju'táj ti junchik in jik'lom aynámal, ani k'ibts'onének ti bá' an belomtaláb ani widhom tsajbanchik ti in éy yán i yajal.
54006011	Po tatá', inik k'álnadh k'al a Dios, ka dhubchidh jila' patal axé', ani ka áyna' an bolidhtaláb, an k'ak'naxtaláb, an belomtaláb, an k'ánidhomtaláb, an kuxudhtaláb, an k'aya'taláb.
54006012	Ki it pejéxin k'al in alwa' pejéxintal an belomtaláb, ka teyna' an ets'ey ejataláb ju'táj ti it kaniyámej, ani a lujudh uluw an alwa' káw ti in tamét yán i tejwa' tso'óblix.
54006013	Tu punúbchal ti in tamét a Dios, a xi in ejátliyal patal, ani ti in tamét a Cristo Jesús, a xi tejwa' tso'óblixin k'al an lujudh ólnaxtaláb ti in tamét a Poncio Pilato,
54006014	abal ka putuw an abatnadhkáw yab k'al i mink'odhtaláb ma ni k'al i punk'udh jolbintaláb, ma ka tejwa'méj i Ajátik Jesucristo,
54006015	a xi ti in kwetém k'ij ne'ets ki in tejwa'médha' jita' já'its an lablidh ani an junkats Winat ejtodh, Ts'álejil i ts'álejchik, ani i Ajátik ti patal i amulábchik,
54006016	an junkats, a xi yab in kwa'al i odheltaláb, a xi k'wajíl bá' i yab otsat tajaxtaláb; a xi ma ni jún i inik yab in tsu'úmal ma ni yab jita' in ejtowal ki in tsu'uw. Jajá' ki in k'álna' an lét'edh k'ak'naxtaláb ani an ets'ey ejtodhtaláb. Amén.
54006017	A xi pél i ts'alat tumínladhchik ti axé' xi k'ij xe'tsintaláb, ka punúbchij abal yab ka k'adhat tsalpaxin ani yab ki in dhakat aychixna' an ts'alataláb kom yab ets'ey, po ti al an ejat Dios a xi tu pidhál patal ok'ádh abal ku kulbéj.
54006018	Abal ki in t'aja'chik a xi alwa', abal ka ts'alatbéj k'al i alwa' t'ajnélchik, t'ojojodh ti bínom, lé'nom ti tolmix,
54006019	ki in dhaya' abal jajá'chik jawa' a xi in jalbíl abal ki in alwa' akniy a xi ta'tál talbél ki in teynanay an ets'ey ejataláb.
54006020	Tatá' Timoteo, ka beletna' a xi it dhakat pidhámej, ka tóniy an alk'idh at'ax t'ilab ani in tamat tok'tsíxtal a xi alk'idh janam bijiyáb ti exlomtaláb,
54006021	a xi junchik in uludh ayokna', k'iblon ti k'al an belomtaláb. An lablidh ts'ejwalixtaláb ka k'wajiy k'al tatá'. Amén.
55001001	Naná' Pablo, in apóstolil a Jesucristo k'al in awiltal a Dios, jant'ini' in ok'xidh uludhtal an ejataláb a xi já'its ti al a Cristo Jesús,
55001002	Abal a Timoteo, k'ánidhach tsakamláb. Lablidh ts'ejwalixtaláb, yajnanchixtaláb ani koyataláb xi k'al a Dios an Pay'lóm ani a Jesucristo i Ajátik.
55001003	U pidhál i k'ak'námal a Dios a xi naná' u t'ojonchal k'al i t'okat ejat tsalap jant'ini' u biyál yanétal, abal tu wilk'idh t'ilál tu ólontal k'icháj ani akal.
55001004	U lej lé' tu tsu'uw, tam ku t'ilpa' in ja'líl a wal, abal ki in t'uchich k'al i kulbéltaláb,
55001005	kom u t'ilpál an chubax belomtaláb a xi k'wajat ti ál tatá', a xi ok'ox k'wajiy ti ál a ách Loida ani ti ál a mím Eunice; ani u dhakat exlál abal ti a ál tatá' teyej.
55001006	Jaxtám, tu tak'bidh t'ilpanchal abal ka ejédha' in pidhbíl a Dios a xi k'wajat ti ál tatá' ti in éy in mo'kantal u k'ubak.
55001007	Kom a Dios yab tu pidhámal i jik'ma' espíritu, po a xi ejtodh, a xi k'ánidhom ani a xi in belkóm ti in bá'.
55001008	Jaxtám, yab ka tidhena' in tejwa' tso'óblixtal i Ajátik, ma ni naná' in wik'nélil, po ka junkudh yajchíkna' ti in ebál an Ítkáw jant'ini' in ejtodhtal a Dios,
55001009	a xi tu k'ániyámal ani tu kaniyámal k'al jún i santo kanixtaláb, yab abal jant'ini' wawá' i t'ajbíl, po jant'ini' ti Jajá' in tsalápil ani in lablidh ts'ejwalixtal, a xi u pidhámej k'al a Cristo Jesús ma ok'xidh ti in tujtal an ets'ey k'ij,
55001010	po xowé' tejwa'mének k'al in kaleltal i K'ánixal, já'its a Jesucristo, a xi in tala'bédha' an tsemláj ani in kaldha' ti tajáx an ejataláb ani an yab jayk'i' odhetaláb ti in éy an Ítkáw,
55001011	já'its ti k'al axé', naná' in punuwámej ti in ólnomkáw, ti in apóstol ani in exóbchixal an yab Judíochik.
55001012	Tám, k'al axé' ti in ebál u yajchiknál axé'chik, po yab in tidhebél; kom u exlál jita' a xi u belámal, ani in k'wajat lej dhakat abal Jajá' ejtodh abal ti in dhaychij a xi u dhakat jilchámal ma ti nixé' a K'icháj.
55001013	Ka ko'komay in t'iplábil an lubach káw a xi a ats'a' ti k'al naná', ti al an belomtaláb ani ti al an k'ánidhomtaláb a xi já'its ti k'al a Cristo Jesús.
55001014	Nixé', a xi ti it uchbiyámej, ka beletna' alwa' ti in éy an Espíritu Santo a xi k'wajíl ti al wawá'.
55001015	A exlálits, abal patal a xi k'wajat ti Asia ti in joltiyámal, já'its a Figelo ani a Hermógenes.
55001016	An Ajátik ki in yajnanchij in k'imá' a Onesíforo, kom yáníl ti in tsamk'adh kulbédha' ani yab ti in tidhenanchij u wik'ábíl,
55001017	po tam ti k'wajiy ti Roma, ti in ik'ax aliy ani ti in ela'.
55001018	Pidhnalak k'al an Ajátik abal ki in ela' in yajnanchixtal an Ajátik ti nixé' a K'icháj, ani jáy i t'ojonchixtaláb a xi tu pidha' ti Efeso, tatá' a alwa' exlál.
55002001	Jaxtám, tatá' tsakámil, ka lubchij ti al in lablidh ts'ejwalixtal a Cristo Jesús.
55002002	A xi a ats'ámal ti naná' ti in tamét yántolom i tejwa' tso'óblix, axé' ka dhakat punúbchij an putudh inikchik, a xi ne'ets ti putudh ejtodh abal ki in exóbchij jayej a xi pílchik.
55002003	Jaxtám, tatá', ka kuxuy i yajchiktaláb jant'ini' jún in alwa' soldadojil a Jesucristo.
55002004	Ma ni jita' a xi in t'ajál ti soldado yab u ts'alk'unal k'al in t'ajnélil axé' xi xe'tsintaláb; abal ki in kulbédha' a xi k'al ti takuyámej.
55002005	Aniyek'ij jayej jita' lubkal abal ki in áta', yab u ts'alat petbiyáb max yab ka lubkaláts jant'ini' ti in tomnál.
55002006	A xi in t'ojonchal an tsabál yejentál ok'ox jajá' ki in bats'uw an walíláb.
55002007	Ka tsalpay jawa' a xi u ulal, ani an Ajátik ti pidha' abal ka ejtiy patal.
55002008	Ka t'ilpánál abal a Jesucristo, in tsakámil a David, ts'akinek ti tsemláj jant'ini' u Ítkáwintal,
55002009	ju'táj ti naná' ma u yajchiknál, ma i wik'axte' jant'ini' max in pojkax; po in káwintal a Dios yab k'wajat wik'at.
55002010	Jaxtám, naná' patal u kuxuyal k'al ti in ebál a xi takudhchik, abal ki in ko'oychik jayej an k'ánixtaláb já'its ti al a Cristo Jesús k'al i ets'ey witsidh puwenchixtaláb.
55002011	Axé' pél i putudh káw, Max u tsemel k'al Jajá', Ne'ets jayej ku ejátlin k'al Jajá';
55002012	Max i yajchiknál, Ne'ets jayej tu junkudh ts'álej k'al Jajá'; Max ki k'e'átna', Jajá' ne'ets jayej tu ku k'e'átna';
55002013	Max yab ki putuw, Jajá' k'wajíl putudh, Jajá' yab in ejtowal ki in k'e'átna' ti in bá'.
55002014	Axé'chik já'its ka t'ilt'ónchij, ka punúbchij ti in tamét an Ajátik abal yab ka tok'tsíxinchik k'al i káw a xi yab jant'oj ti tabat po expidh in odhiyal an ots'olchik.
55002015	Ka ik'áxna' abal ki it wat'badh tejwa'méj ti in tamét a Dios, ejtíl jún i t'ojnal inik a xi yab wa'ats jant'oj k'al ka tidhebéj, a xi in bolidh eyendhál an chubax káw.
55002016	Po ka padha' a xi yab k'ak'nadh ani an alk'idh t'ilab, kom ne'ets ka elban más ti yab k'ak'naxtaláb;
55002017	ani in káwintalchik ejtíl an gangrena yaw'láts ne'ets ka k'apupláts; já'its ejtíl a Himeneo ani a Fileto;
55002018	a xi k'ibts'onchik ti k'al an chubaxtaláb, in ulalchik abal an ts'akíltaláb wat'eyits; ani in paklundhanchal in belomtal talchik.
55002019	Po ma anákej, in tsapik akníl a Dios k'wajat kublaladh, a xi in kwa'al axé' xi ts'o'om: An Ajátik in exlál jawa' Jajá' in k'ál, ani: Ka ówméj ti k'al an yab bolidh t'ajnél patal a xi in dhajanchal in bij a Cristo. (Num 16:5)
55002020	Xó', ti al jún i púlik atáj, yab expidh wa'ats i eyextaláb a xi pél i oro ani i plata, po aniyek'ij i oktsa' ani i anam, ani junchik lét'edh k'ak'nadh in éy ani junchik yab lét'edh k'ak'nadh.
55002021	Jaxtám max jún jita' t'okel xi k'al axé'chik, jajá' ne'ets ti lét'edh k'ak'nadh eyextaláb, santo pílmédhach, jún i eyendhanél k'al an éylidh Ajátik, ani t'ojojodh abal patal i alwa' t'ojláb.
55002022	Ka dhubchij ki it nixk'in ti in padhay lé'nomtal an kwitóltaláb, ani ka áyna' an bolidhtaláb, an belomtaláb, an k'ánidhomtaláb ani an koyataláb, k'al jajá'chik a xi in dhájayal an Ajátik k'al in t'okat ichích.
55002023	Po i maku'taláb ani i alk'idh konowixtaláb ka jila', exladh abal in dhayk'ál i pejextaláb,
55002024	kom in abatwálejil an Ajátik yab in tomnál ti pejéx, po ki in t'aja' ti k'aya' ti k'al patal, wit'om ti exóbchix, kuxudh;
55002025	k'al i maxutaláb ki in exóbchij a xi tomólnax; max walám pidhnalak k'al a Dios ki in joltiy in biyál xe'tsintal abal ki in exla' an chubaxtaláb,
55002026	ani ka walkan ti in ts'alk'untal an Tenekláb, a xi k'al ti ko'oyábchik wik'at k'al jajá' in awiltal.
55003001	Xó', yejentál jayej ka exla' axé', abal ti in taltal a k'ichájchik ne'ets ka wa'tsin i k'ak'adh k'ij.
55003002	Kom an atiklábchik ne'ets ki in k'ánidha' in kwetém bá', jik'lom, in puwetnál in kwetém bá', k'adhat, at'ax káwílax, in jek'omnál in pay'lómchik, yab in bínál i k'ak'námaltaláb, yab k'ak'nax k'al a Dios,
55003003	k'al ma ni jant'oj ti in t'ajtal éy yab k'ánidhom, k'al ma ni jún i koyataláb, janam t'uchixchik, yab in beletnál in xe'tsintal, jant'ini' i pojkax ko'nélchik, tomólnax k'al a xi alwa'.
55003004	Tsinat bínomchik, adhíknomchik, lej k'adhatchik, in kulbétnál i k'ijidhtaláb más kej a Dios,
55003005	in janam tejwa'médhálchik ejtíl tam k'ak'nax, po in k'e'átnanchal in ejtodhtal. Ti k'al axé'chik ki it ówméj.
55003006	Kom axé'chik já'its a xi otsel ti k'imádhchik, ani in k'ambidh ne'dhál an uxumchik a xi in walbál, ok'ádh k'al i walabtaláb, ne'dhach k'al yántolom i padhay lé'nomtaláb,
55003007	axé'chik ets'ey exóbal, po yab jayk'i' in ejtowal ki in exla' an chubaxtaláb.
55003008	Antsaná' jant'ini' a Janes ani a Jambres in tomólna' a Moisés, antsaná' jayej axé'chik in tomólnál an chubaxtaláb, inikchik a xi in tsalápil odhenek, ani yab wat'badh in belomtal.
55003009	Po yab ów ne'ets ka belátschik, kom in maku'tal ne'ets ka tejwa'méj ti k'al patal, jant'ini' jajá'chik jayej.
55003010	Po tatá' ti in junkunchámal u exóbchixtal, u xe'tsintal, u áynadh tsalápil, u belomtal, i nakat aychixtaláb, i k'ánidhomtaláb, i kuxudhtaláb,
55003011	i ájaxtaláb, i yajchiktaláb a xi u wat'ánchij ti Antiokía, ti Iconio ani ti Listra; u wat'a' i ájaxtaláb; ani ti patal an Ajátik ti in jek'ondhámal.
55003012	Ani patal a xi ki in lé'na' ka k'ak'nadh xe'tsin k'al a Cristo Jesús, ne'ets ki in yajchíkna' i ájaxtaláb;
55003013	po an pojkax inikchik ani an k'ambixchik ne'ets ti k'alchinal ani ti k'alchinal, ti k'ambix ani ti k'ambiyábchik.
55003014	Po abal tatá', ka tsapik áyna' jawa' a xi a exóbnámal ani a dhakat belámal, a exlálits k'al jita' k'al ti it exóbláts;
55003015	ani ma ti a tsakamtal a exlámal an Santo Dhuchlab, a xi in ejtowal ti tsalpadhmédha' abal ti k'ánixtaláb ti in éy an belomtaláb a xi já'its ti al a Cristo Jesús.
55003016	Patal an Dhuchlab pél in ixák'lidh káwintal a Dios, ani alwa' eyendhach ti exóbchixtaláb, ti lupudh tso'óblix, ti ts'ejkom xe'tsintaláb, ani ti wilk'idh exóbindha' ti al an bolidhtaláb.
55003017	Abal an inik a xi k'álnadh k'al a Dios ka k'wajiy putat t'ojojodh k'al patal i alwa' t'ojláb.
55004001	Jaxtámits tu punúbchal, ti in tamét a Dios ani an Ajátik Jesucristo, a xi ne'ets ki in weladh káwliy a xi ejat ani a xi tsemnekchik ti in tejwa'médhomtal ani ti in ts'álejlábil,
55004002	ka ólna' an káw, ka ik'áxna' tam in k'ijil ani tam yab in k'ijil; ki it wi'idh tso'óblixin, ki it tsapik tawnaxin, ki it kanátlidh tak'bixin k'al patal i nakat aychixtaláb ani k'al i exóbchixtaláb.
55004003	Kom ne'ets ka chích an k'ij ju'táj ti yabáts ne'ets ka kuxudh lé'náj' an alwa' exóbintaláb; po ne'ets ka ts'ikiybéj in xutsunchik ani ne'ets ki in mulkuw i exóbchixchik jant'ini' in kwetém padhay lé'nomtalchik;
55004004	ani in ots'oxtalchik ne'ets ki in pílmédha' ti chubaxtaláb, abal ki in ats'a' i alk'idh t'ilab.
55004005	Po tatá' ka beletna' a xe'tsintal ti k'al patal, ka kuxuy an yajchiktaláb, ka t'aja' in t'ojlábil i búk'ul Ítkáw, ka putuw a k'ak'nadh t'ojlábil.
55004006	Kom naná' in k'wajat utat abal ki in ts'akchidh jolk'owat, ani in k'ijil abal ki in k'alejits, k'wajat utat.
55004007	Naná' in lubadh tomólnaxin ti bá' an alwa' pextaláb, u putundhámal an áyláb, u ko'komiyámal an belomtaláb.
55004008	Xó', ti in taltal in ko'oncháb dhaychidh an bolidh ts'alat petobláb, a xi an Ajátik, an bolidh juez, ne'ets ti in pidha' ti nixé' a K'icháj, ani yab expidh naná', po patal jayej jita' a xi in k'ánidhanchal in wichéltal.
55004009	Ka lubchij abal ki it chích dhubat ti in tsa'biy,
55004010	kom a Demas ti in joltiyámal, in k'án lé'námal axé' xi k'ij xe'tsintaláb, ani k'alej ti Tesalónica. A Crescente k'alej ti Galacia, ani a Tito ti Dalmacia.
55004011	Expidh a Lucas k'wajat k'al naná'. Ka chi'dha' a Marcos, kom tabat ku éyedha' ti al an k'ak'nadh t'ojláb.
55004012	A Tikiko u aba' ti Efeso.
55004013	Tam ki it chích, ka chi'dha' u molk'ól a xi u jila' ti Troas ti in k'imá' a Carpo, ani an Dhuchlabchik, po anákej más an t'ulidh ót'chik.
55004014	A Alejandro an dhakúm pat'ál ti in t'ajchámal yán a xi yab tekedh; k'al an Ajátik ka wichbanchat jant'ini' in t'ajbíl.
55004015	Ka t'aja' teyej ti kwentaj ti k'al jajá', kom tu lej tomólnanchámal i káwintal.
55004016	Ti u k'a'ál konówixtal abal ku jek'ondha' tu bá' ma ni jita' k'wajiy k'al naná', po ti jún yánél ti in joltiychik; yabák ka t'ajchin ti kwentaj.
55004017	Po an Ajátik k'wajiy k'al naná' ani ti in tsápliy; abal tu éy naná' an ólnadh káw ka k'alej putat exladh, ani patal an yab Judíochik ki in ats'a'. Ani u jek'a' ki in k'apat k'al an tsój.
55004018	Ani an Ajátik ne'ets ti in jek'ondha' ti k'al patal i yab alwa' t'ajnél ani ne'ets ti in dhayk'ak'ay ma ti in ts'álejlábil ti k'ay'lál. Jajá' ki in k'álna' an witsidh puwenchixtaláb abal ets'ey an ets'eytaláb. Amén.
55004019	Ka tsapnédha' a Prisca ani a Akila, ani in k'imá' a Onesíforo.
55004020	A Erasto jilk'on ti Corinto, ani a Trófimo u jila' ya'ul ti Mileto.
55004021	Ka lubchij ki it chích ok'xidh an tsamáy k'ij. Ti tsapnédhál a Eubulo, ani a Pudente, a Lino a Claudia ani patal an ebchalábchik.
55004022	An Ajátik Jesucristo ka k'wajiy k'al a Espíritu. An lablidh ts'ejwalixtaláb ka k'wajiy k'al tatá'. Amén.
56001001	Naná' Pablo, in abatwálejil a Dios, ani in apóstolil a Jesucristo, jant'ini' in belomtal a xi takudh k'al a Dios, ani in exlomtal an chubaxtaláb; já'its, jant'ini' an k'ak'naxtaláb;
56001002	ti al in aychixtal an ets'ey ejataláb, já'its a Dios a xi yab in ejtowal ti janamkáw, in ok'xidh uluw ma ti in tujtal an k'ij.
56001003	Ani in tejwa'médha' in káwintal ti in lej k'ijil, ti in éy an ólnom káwintaláb, já'its a xi naná' in jilchinének jant'ini' in abatnaxtal a Dios i K'ánixal;
56001004	Abal a Tito, chubax tsakamláb ti al an dhéy belomtaláb. Lablidh ts'ejwalixtaláb ani yajnanchixtaláb, ani i koyataláb xi k'al an Pay'lóm Dios, ani an Ajátik Jesucristo i k'ánixal.
56001005	K'al axé' ti in ebál tu jila' ti Creta abal ka ts'ejka' jawa' a xi in k'ibchal, ani ka punuw i yejtselábchik ti patal an bichow, jant'ini' tu abámal;
56001006	an yejtseláb max yab punk'udh jolbidh, a xi in kwa'al junkats in tomkíl, a xi putudh in tsakámilchik, yab jolbidh k'al i walab k'ibeltaláb o jek'om.
56001007	Kom yejentál an kó'bits obispo yab ki in ko'oy in punk'udh jolbíl, jún i kwentalom k'al in k'álábil a Dios, yab k'adhat, yab tsakulom, yab uts'uts'ma', yab kwadhax, yab jik'lom k'al i tumín;
56001008	po ki in kanátna' ti koydhom tonel, k'ánidhom k'al a xi alwa', ejétk'ij xe'ets, bolidh, santo t'okat, in belkóm in xe'tsintal;
56001009	in ko'kóm an putudh káwintaláb jant'ini' ti ólnámej, abal ki in ejtow ka kanat tak'bixin k'al an alwa' exóbchixtaláb, aniyek'ij ki in t'ajchij ki in exbay a xi tomól káwchik.
56001010	Kom wa'ats yántolom i jek'om, i alk'idh káwchik ani i k'ambixchik, já'its ok'oxek'ij an t'okat kotodhchik,
56001011	a xi yejentál ka mapchin in wi', kom in odhiyal i putat áltáj k'wajílomchik; exóbchix k'al a xi yab in tomnál, ti in ebál i at'ax átlomtaláb.
56001012	Jún ti jajá'chik, jún in lej tsu'bidh káwlómejil in uluw: An Cretajíbchik, ets'ey janamkáwchik, at'ax alte' ko'nélchik, óbej jayilomchik.
56001013	Axé' xi tejwa' tsu'bixtaláb lej chubax. Jaxtám, ka lej tsapik tawna'chik, abal ka k'wajiy lubach k'al an belomtaláb,
56001014	yab ki in t'aja' ti kwentaj in alk'idh t'ilábil i Judíotaláb, o in abatnadh káwintal i inikchik a xi ówmédhom xi k'al an chubaxtaláb.
56001015	Abal an t'okatchik patal t'okat, po a xi at'axbének ani an yab belomchik yab jant'oj t'okat, po ma in tsalápil ani in ejat tsalápil at'axbének.
56001016	Jajá'chik in tejwa' ólnál abal in exlál a Dios, po k'al in t'ajbíl in k'e'atnál, kom pél i at'adh ani i jek'omchik ani yab wat'badh ti patal i alwa' t'ajnél.
56002001	Po tatá', ka káwna' an alwa' exóbchixtaláb,
56002002	já'its, an yejtselábchik ka k'wajiy in belkóm in xe'tsintal, k'ak'nax, ki in ejétna' an xe'tsintaláb, lubach in belomtal, ti al an k'ánidhomtaláb ti al an kuxudhtaláb.
56002003	An uxkwe'lábchik jayétsek'ij, k'al in xe'tsintal ki in tejwa'médha' abal k'ak'nax, yab janam t'uchix, yab ki in lej ujna' an bók, exóbchix k'al a xi alwa',
56002004	abal ki in exóbchij a xi chidhanej, ka k'wajiy in belkóm in xe'tsintal, ki in k'ánidha' in tomkíl ani in tsakámilchik,
56002005	ki in ejétna' in xe'tsintal, ki in walímna' an t'okataláb, ki in beletna' in k'imá', ki in t'aja' ti alwa', ka k'unat k'wajiy k'al in tomkíl, abal in káwintal a Dios yab ka at'ax káwnáj.
56002006	Aniyek'ij ka kanátlidh tak'biy an kwitól inikchik abal ki in beletna' in xe'tsintal;
56002007	tatá' ki it tejwa'méj ti it t'iplab ti k'al patal i alwa' t'ajnél. Ti al an exóbchixtaláb ka tejwa'médha' i walím junkatstaláb, i k'ak'nadh xe'tsintaláb ani i t'okat xe'tsintaláb,
56002008	alwa' a káwintal a xi yab u jolbiyáb, abal a xi tomólnax ka tidhebéj, ani yab ki in ela' jant'oj at'ax ki in uluw ti k'al tatá'chik ti a ebál.
56002009	An abatnanélchik ka ik'ax ots'oxin ti k'al in amuj, ani ka kulbédhomáts ti k'al patal, yab ki in t'aja' ti tok'ok'ma';
56002010	yab ka tsinat kwé'exin, po ki in tejwa'médha' abal putudh ti k'al patal, abal ki in witsiy k'al patal in exóbchixtal a Dios i Jek'ondháxil.
56002011	Kom in lablidh ts'ejwalixtal a Dios a xi in chi'dhál i k'ánixtaláb tejwa'mének ti patal an inikchik,
56002012	tu exóbchal, abal ki jila' an yab k'ak'naxtaláb ani in padhaytal a xi ti tsabál, ku k'wajiy i belkóm i xe'tsintal, bolidh ani u k'ak'nax ti al axé' xi k'ij,
56002013	tu aychix k'al nixé' xi lablidh aychixtaláb, ani in witsidh puwenchidh tejwa'médhomtal i yetsej Diosil ani a Jesucristo i Jek'ondháxil,
56002014	a xi in bína' ti in kwetém bá' k'al wawá' ti ebál abal tu ts'a'idh wichba' xi k'al patal i jek'omtaláb, ani ki in t'oka' abal Jajá', jún i takudh k'álnadh bichówlom, ijchím lé'nom k'al i alwa' t'ajnél.
56002015	Axé' ka káwna' ani ki it kanátlidh tak'bixin ani ki it wi'idh tawnaxin k'al patal i uchbixtaláb. Yab jita' ti alál met'a'.
56003001	Ka t'ilt'ónchij abal ka k'unat k'wajiychik ti k'al an ok'óxlomchik ani i éyalchik ani ki in ik'ax ats'a' a xi púlik éylidh, ani ka k'wajiy t'ojojodh ti k'al patal i alwa' t'ajnél;
56003002	yab jita' ki in at'ax t'ilabna', yab ti alk'idh tomólnaxchik, po ki in t'aja' ti k'aya', ki in tejwa'médha' i tsa'ataláb ti k'al patal an inikchik.
56003003	Kom ti biyál pélak weyej u maku', yabák u ik'ax ots'ox, u k'iblodhak, i t'ojonchalak yán i padhaytaláb, ani i k'ijidhbédhomtaláb, u k'wajatak ti ba' i at'axtaláb ani ba' i teláxtaláb, u at'adh, ani u at'áx jún k'al a xi júnakej;
56003004	po tam ti tejwa'méj in alwa'tal a Dios i Jek'ondháxil ani in k'ánidhomtal abal k'al an inikchik,
56003005	tu k'ániy, yab ti i in éy i bolidh t'ajnélil, po pél k'al in yajnanchixtal, já'its in t'okedhaxtal an ít wa'tsintaláb, ani in ítbédhomtal an Espíritu Santo;
56003006	a xi in ok'ádh jolow ti k'al wawá', ti in éy a Jesucristo i K'ánixal.
56003007	Abal, kom u bolidhmédhach k'al in lablidh ts'ejwalixtal, ku wenk'on tu báts'ul k'áláb, jant'ini' in aychixtal an ets'ey ejataláb.
56003008	Axé' pél i putudh káw, ani já'its axé' naná' tu lé'nanchal wilk'idh ka káwna', abal jita' a xi in belál a Dios, ki in ik'áxna' ki in t'aja' i alwa' t'ajnél. Axé' já'its a xi alwa' ani éynal ti k'al patal an inikchik.
56003009	Po ka tóniy i maku' konowixtaláb, ani i xits' yanétalábchik ani i tomólnaxtalábchik, ani i pejex káw ti in ebál an Éylidhkáw, kom axé' yab tabat ani alk'idh jolát.
56003010	An inik a xi ódhil k'ak'naxtaláb, tam a wi'idh tawnámalits júníl ani tsábíl, talbél ka k'e'átna',
56003011	a exlál abal nixé' xi inik odhenek ani walbinal, weladh jolbidhits k'al in kwetémtal.
56003012	Xó', tam tu abchij a Artemas, o a Tikiko, ka tsápnanchij ki it chích ti in tsa'biy ti Nicópolis bichow; kom taná' u tsalpayámal ku wat'ba' an tsamáy k'ij.
56003013	Ka júna' k'al i ik'axtaláb ti in bélil a Zenas, an wit'om Éylidhkáw ani a Apolos, abal yab jant'oj ki in yajinchij.
56003014	Ani a xi wawá' i yanél, ka exóbláts abal ki in t'aja' i alwa' t'ajnél abal k'al an yajinchixtaláb a xi xowé' k'ij, abal ka k'wajiy k'al yab i walíltaláb.
56003015	Patal a xi k'wajat k'al naná' ti tsapnédhál. Ka tsapnédha'ak a xi tu k'ánidhál ti al an belomtaláb. An lablidh ts'ejwalixtaláb ka k'wajiy k'al tatá'chik ti a yanél. Amén.
57001001	Naná' Pablo, in wik'nélil a Cristo Jesús, ani an ebchaláb Timoteo, Abal a k'anidhach Filemón, i juntal t'ojnal,
57001002	ani a k'ánidhach Apia, ani a Arkipo i juntal soldado, ani an iglesia a xi k'wajat ti a k'imá'.
57001003	Lablidh ts'ejwalixtaláb abal tatá'chik ani koyataláb xi k'al a Dios i Pay'lóm ani an Ajátik Jesucristo.
57001004	U pidhál i k'ak'námal u Diosil, ets'ey tam tu t'ilpál tu ólontal;
57001005	kom u ats'ál a k'ánidhomtal ani a belomtal a xi a kwa'al ti k'al an Ajátik Jesús ani ti k'al patal an santo belomchik;
57001006	abal in junkudhtal a belomtal ka alwa' t'ojon k'al an exlomtaláb ti k'al patal an alwa'taláb a xi k'wajat al tatá' ti in éy a Cristo Jesús.
57001007	Kom i kwa'al i pulik kulbéltaláb ani u kanatbédhach ti al a k'ánidhomtal, kom ti a éy tatá' ebchal, in ichích an santo belomchik kulbének.
57001008	Jaxtám, ma anákej u kwa'al yán i walkantaláb ti al a Cristo abal tu abátiy jawa' in tomnál,
57001009	po ti in ebál an k'ánidhomtaláb, tu paka'bédhál, jant'ini' u éy, já'its naná' a Pablo, jún i yejtsel, ani xowé' jayej in wik'nél ti in ebál a Jesucristo.
57001010	Tu paka'bédhál ti in ebál u tsakámil Onésimo, a xi u wa'tsindha' biyat in k'wajat ti wik'axte',
57001011	a xi ti píl an k'ij yabák jant'oj ka eyendha', po xowé' tatá' ani naná' i ejtowal ki eyendha';
57001012	a xi in wichél tu abchij; tám, ka bats'uw, ejtíl naná' ti in bats'uwal.
57001013	U lé'ak ka k'wajiy k'al naná', abal ti a kalchíl ka t'ojchichláts abal naná' ti wik'axte' ti in ebál an Ítkáw;
57001014	po yab u lé'na' ku t'aja' jant'oj, ma tu ok'ox konoy, abal a alwa' t'ajnélil yab ka t'ajan k'al i nixadh yajinchixtaláb po k'al a kulbéltal.
57001015	Kom walám ti k'al axé', jajá' ówméj ti jún i k'ij, abal ka bats'uw abal ets'ey;
57001016	yabáts ejtíl i abatnaneláb, po más kej jún i abatnaneláb, ejtíl jún i k'ánidhach ebchaláb, aníts, más abal naná', po wat'k'adh más abal tatá', an ebchaláb ti an anam t'u'lek ani ti al an Ajátik.
57001017	Jaxtám, max ti in ko'oyal ti in junkuwál, ka bats'uw ejtíl naná'.
57001018	Ani max ti odhna' o k'wajat tók'lidh ti k'al tatá', naná' ti ki in punchij an tók'láb.
57001019	Naná', a Pablo, u dhuchál k'al u lej k'ubak, naná' ne'ets ku tala' jalbiy (abal yab tu ucha' abal tatá' teyej it tók'lidh ti k'al naná').
57001020	Aníts ebchal, ti in walka' ku ko'oy jún i alwa'taláb ti tatá' ti al an Ajátik, ti in tsamk'anchij u ál k'al an Ajátik.
57001021	Tu dhuchunchal k'al i dhakataláb abal it ik'ax ots'ox, u exlál abal ne'ets ka t'aja' ma wat'k'adh kej a xi tu uchál;
57001022	biyat ti ki in t'ojojonchij jayej jún i altáj koytaláb, kom u ayál abal k'al a ólontalchik ne'ets ki in wichbáj ti tatá'chik.
57001023	Ti tsapnédhál a Epafras, u juntal wik'nél ti al a Cristo Jesús,
57001024	a Marcos, a Aristarco, a Demas ani a Lucas u juntal t'ojnalchik.
57001025	In lablidh ts'ejwalixtal i Ajátik Jesucristo ka k'wajiy ti a espíritu. Amén.
58001001	A Dios a xi káwnének yáníl ti biyál, ani ti yán jant'odhákits abal an pay'lómlábchik, ti in éy an tsu'bidh káwlómejchik;
58001002	ti al axé' in taltal a k'ichájchik tu tawnámal ti in éy in Tsakámil, a xi in uchbidh punuwámal ti báts'ul k'al patal an k'áláb, ani ti in éy Jajá' jayej in t'aja' an k'ij xe'tsintaláb;
58001003	Jajá' já'its in tajáx in witsidh puwenchixtal, ani in tejwa' wal in t'ajtal éy, ani in dhaykóm patal jawákits k'al in ejtodh káwintal, ani tam tu t'okedha' ti bá' i walab k'al Jajá' in kwetémtal, koyóts ti in winab an Púlik K'ak'naxtaláb ti an walk'i'taláb;
58001004	Jajá' wenk'on más púlik in éy kej an ángelchik, kom in bats'udh k'álnámal in bij más wat'k'adh ti alwa' kej jajá'chik.
58001005	Kom ¿jawa' tam ángel a Dios in uchámal jay'k'i': Tatá' pél tu Tsakámil, Axé' a k'icháj Naná' tu wa'tsindhámal? Ani junílek'ij: ¿Naná' ne'ets ti in Pay'lómláb ti k'al Jajá', Ani Jajá' ne'ets ti Tsakamláb ti k'al Naná'? (2Sa 7:14; Sal 2:7)
58001006	Ani junílek'ij, tam in ódhál an ok'ox wa'tsinél ti bá' an tsabál, in uluw: Patal in ángelil a Dios ka k'ak'naxin ti k'al Jajá'. (Deu 32:43)
58001007	Ani ti in ebál an ángelchik in uluw: A xi in t'ajál in ángelilchik ti espíritu, Ani in k'ak'nadh t'ojnálilchik ti julél k'amal. (Sal 104:4)
58001008	Po abal an Tsakamláb in uluw: A ts'alat koytal, Tatá' Dios, Abal ets'ey an ets'eytaláb; A bolidh abátix ts'alat kwayab, Pél i ts'alat kwayabláb ti bá' a Ts'álejlábil.
58001009	A k'ánidhámal an bolidhtaláb, ani a at'ámal an jek'omtaláb; Jaxtám a Dios, já'its a Diosil, ti k'uwiyámal k'al in aceitejil i kulbéjintaláb más kej a junkuwálchik. (Sal 45:5-6)
58001010	Ani: Tatá', Ajátik, ti in tujtal a akniy an tsabál; Ani an k'ay'lálchik pél in t'ajbíl a k'ubak.
58001011	Jajá'chik ne'ets ka taley, po tatá' ne'ets ki it k'wajiy; Ani ti in yánél jajá'chik ne'ets ka biyálbéj ejtíl jún i toltom,
58001012	Ani ejtíl jún i k'wa'chim ne'ets ka t'uliy, ani ne'ets ka jalk'unchik; Po Tatá' it jayétsej, ani a tamúb yab ne'ets ka taley. (Sal 102:24-26)
58001013	Ani ¿jita' tam ángelchik a Dios in ucha' jay'k'i': Ki it koyóts tu winab, Ma tu mo'kanchij a tomólnáxilchik ti in t'ek'tsíl a akan? (Sal 110:1)
58001014	¿Yabxe' ti in yánél pél i espírituchik a xi k'ak'nadh t'ojnal, abadh abal ki in t'ojonchij jita' a xi ne'ets ti báts'ul k'al an k'ánixtaláb?
58002001	Jaxtám, yejentál ki t'aja' ti kwentaj k'al más i ik'axtaláb jawa' a xi i ats'ámal, itájak ku ówméj.
58002002	Kom max an káw a xi in uluw ti in éy an ángelchik k'alej kubladh ani patal i k'ibts'ontaláb ani i yab ots'nidhtaláb in bats'uw in bolidh jalbixtal,
58002003	¿jant'odha' wawá' ti ne'ets ki jek'a', max yab ki t'aja' ti kwentaj an lej pulik k'ánixtaláb? A xi ok'ox in tujuw ki in ólna' an Ajátik, u kubladh jilchin k'al a xi in ats'a'chik,
58002004	a Dios tejwa' tso'óblixin junax k'al jajá'chik, k'al i labidh tsu'bixtaláb, k'al i jik'paxtaláb ani k'al pílchik i labidh t'ajnél, ani in pidhbíl an Espíritu Santo jant'ini' in kwetém awiltal.
58002005	Kom yab k'al i ángelchik in k'unuw an k'wajchidh tsabál a xi ta'tál, ti in ebál axé' u k'wajat tu káw.
58002006	Po jún jita' tejwa' tso'óblixin, ti jún i k'wajtaláb, in uluw: ¿Janéy in éy an inik, abal Tatá' ka t'ilpa', O in Tsakámil an Inik abal ka t'aja' ti kwentaj?
58002007	A t'ajámal ti jún wé' alál in éy kej an ángelchik; A ts'alat petbiyámal k'al i witsidh puwenchixtaláb ani k'al i lét'edh k'ak'naxtaláb. Ani a punuwámal eblim in t'ajnélil a k'ubak;
58002008	Patal a k'unudh punuwámal ti alam in akan. (Sal 8:3-5) Kom tam in k'unuwámal patal, yab in jila' jant'oj a xi yab k'unudh ti Jajá'. Po xó' yabáyej i tsu'tal abal patal k'wajat k'unat ti Jajá'.
58002009	Po wawá' i tsu'tal a Jesús a xi t'ajan alál in éy kej an ángelchik, kom in yajchíkna' an tsemláj, petbidh k'al i witsidh puwenchixtaláb ani i lét'edh k'ak'naxtaláb, abal k'al in lablidh ts'ejwalixtal a Dios ki in leka' i tsemláj abal patal an inik.
58002010	Kom in tomnál abal Jajá' a xi in k'álnál patal ani ti k'al Jajá' patal k'wajat, abal ki in ne'dha' yántolom i tsakamláb ti witsidh puwenchixtaláb, in t'aja' ti in Ok'oxlómilchik k'al an k'ánixtaláb ti lej putudh ti in éy an yajchiktaláb.
58002011	Kom a xi santo t'okatbédhom ani a xi santo t'okatbél, axé' ti in yánél jún ti in éb, k'al axé' ti in ebál Jajá' yab u tidhebél ki in bijiy ti in ebchalchik,
58002012	in ulal: Ne'ets tu ólnanchij a bij ti bá' u ebchalchik, Ti in ts'ejeltal an mulkunél ne'ets tu ajatidh puwenchij. (Sal 22:21)
58002013	Ani junílek'ij: Naná' ne'ets ku dhakátna' Jajá'. (Isa 8:17) Ani junílek'ij: Xó' ka tsu'uw, naná' ani an tsakamláb a xi a Dios ti in pidhámal. (Isa 8:18)
58002014	Jaxtám, kom an tsakamlábchik in k'wajnóm an anam t'u'lek ani an xits', Jajá' jayétsej in k'wajna', abal ti in éy an tsemláj ki in ejtow ki in tala'bédha' a xi in kwa'alak in tsáp an tsemláj, axé' já'its, an Tenekláb,
58002015	ani ki in walkandha' ti in yánél a xi k'al in jik'éltal an tsemláj k'wajatakchik ti in putát in xe'tsintal wik'at ti al an abatnaneltaláb.
58002016	Kom k'al an chubaxtaláb yab in k'ániy i ángelchik, po in k'ániy in tsakámil a Abraham.
58002017	Jaxtámits ti k'al patal yejentálak ka wenk'on ejtíl in ebchalchik, abal ki in t'aja' ti yajnanchix ani ti putudh ok'lek pale' jant'ini' a Dios in kwentaj, abal ki in t'aja' i kulbédhax ts'akchixtaláb ti in ebál in walab an bichow.
58002018	Kom jant'ini' Jajá' in yajchíkna' tam ti takandháj, in ejtowal ki in tolmiychik a xi k'wajat ti an takandhaxtaláb.
58003001	Jaxtám, santo ebchalábchik, a xi i junáxnál in kanixtal an k'ay'lálíb, ka t'aja' ti kwentaj an Apóstol ani an Ok'lek Pale' a xi wawá' i lujudh ólnál, já'its a Cristo Jesús.
58003002	Jajá' in t'aja' ti putudh xi jita' k'al ti punuwat, jant'ini' a Moisés jayej ti in putát in k'imá' a Dios.
58003003	Kom axé' in tomnál ki in ko'oy más i witsidh puwenchixtaláb kej a Moisés, kom a xi in kubámal an atáj in kwa'al más i lét'edh k'ak'naxtaláb kej an atáj.
58003004	Kom patal an atáj k'wajat kubadh k'al jún jita'; po a xi in t'aja' patal pél a Dios.
58003005	Ani a Moisés k'al an chubaxtaláb in t'aja' ti putudh ti in putát in k'imá' a Dios, ejtíl jún i abatnanél, abal an tejwa' tso'óblixtaláb k'al jawa' a xi ne'etsak ka uluwat talbél.
58003006	Po a Cristo jant'ini' jún i tsakamláb ti in kwetém k'imá'; a xi nixé' xi atáj já'its wawá', max i kubladh ko'komiyal ma ti in ta'pantal an dhakataláb ani an kulbéltaláb ti k'al an aychixtaláb.
58003007	Jaxtám, jant'ini' an Espíritu Santo in uluw: Max a ats'álak xowé' in káwintal,
58003008	Yab ka t'ujbadhmédha' a ichíxchik, Jant'ini' ti an tsakúdhaxtaláb, Ti in k'ichájil an takandhaxtaláb ti joltom tsabál.
58003009	Ju'táj ti a pay'lómchik ti in tilibna', Tam ti in takandha', ani in tsu'uwchik u t'ajnélil tsáb inik i tamub.
58003010	Jaxtám in it'ixbéj k'al nixé' xi xits' k'wajílom, ani u uluw: "Ets'ey xe'ets k'iblodh ti in ichíxchik. Ani jajá'chik yab ti in exlanchámal u bélilchik."
58003011	Antsaná' u lujat uluw ti u k'ák' tsakúltal: "Yab ne'ets ka otsitschik ti al u koyoltal." (Sal 95:7-11)
58003012	Ka t'aja' ti kwentaj ebchalábchik, itájak taná' k'wajat ti tatá'chik, jún i yab alwa' ichich a xi yab belom, a xi pílmél ti k'al an ejat Dios,
58003013	po anákej chudhél, chudhél ki it kanátlidh tak'bíxin jún k'al a xi júnakej, biyat xowé' kanixej, itájak jún jita' ti tatá'chik ka t'ujban k'al in k'ambixtal an walabtaláb.
58003014	Kom u t'ajámej ki junáxna' a Cristo, max ki kubladh ko'komay an belomtaláb ma ti in taltal a xi i tujuwámal.
58003015	Biyat in ulal: Max a ats'álchik xowé' in káwintal, Yab ka t'ujbadhmédha' a ichíxchik, Jant'ini' ti tsakúdhaxtaláb. (Sal 95:7-8)
58003016	Kom ¿jita'xe' a xi tam ti in ats'a', in tsakúdha'? ¿Yabxe' já'its patal a xi kalej ti Egipto k'al a Moisés?
58003017	Po ¿k'al jita' ti k'wajiy tsakúl ma tsáb inik i tamub? ¿Yabxe' k'al jajá'chik a xi walbin, a xi in anam t'u'úl ijkan ti al an joltom tsabál?
58003018	¿Ani jita' in lujat ucha' Jajá' abal yab ne'ets ka otsits ti bá' in koyoltalábil, po jajá'chik a xi yab in bela'?
58003019	Antsaná' i tsu'tal abal yab in ejtowchik ka otsits ti in ebál i yab belomtaláb.
58004001	Jaxtám, wanaj ki ts'ejna', itájak biyat k'wajat jilchidh an ok'xidh uludhtaláb abal ku otsits ti in koyoltalábil, taná' ka wa'tsin jún jita' ti tatá'chik ejtíl tam yab in bajuwámal.
58004002	Kom u ólchinének weyej an Ítkáw, jant'ini' jajá'chik, po an káwintaláb a xi in ats'a' yab in tabátna'chik, kom yab k'alej junax k'al an belomtaláb a xi in ats'a'chik.
58004003	Kom wawá' a xi i belál u otsel ti nixé' xi koyoltaláb, jant'ini' ti in uluw: Jant'ini' in lujat káwin ti al u k'ák' tsakúltal: "Yab ne'ets ka otsitschik tu koyoltalábil;" (Sal 95:11) ma anákej in t'ajnélil k'wajatak putundhach, ma ti in tujtal an tsabál.
58004004	Kom ti jún i jolát in uluw antsé' ti in ebál an bukchíl k'icháj: Ani a Dios koyóts ti in bukchíl a k'icháj ti k'al patal in t'ajnélil. (Gen 2:2)
58004005	Ani junílek'ij in ulal tejé': Yab ne'ets ka otsitschik tu koyoltalábil. (Sal 95:11)
58004006	Jaxtám, xó' kom wa'ats junchik a xi yejentálej ka otsits taná', ani nixé'chik a xi ok'ox ólchin an Ítkáw yab otsitschik kom yab in bela',
58004007	junílek'ij in pejámal jún a k'icháj, káwin ti in éy a David in uluw: Xowé', talbél ti lej owat; jant'ini' ti uluwat: Max a ats'álchik xowé' in káwintal, yab ka t'ujbadhmédha' a ichíxchik. (Sal 95:7-8)
58004008	Kom max a Josué in pidhámalakchik i koyoltaláb, tám, yabák káwnének talbél ti píl a k'icháj.
58004009	Jaxtám jilk'onal jún i koyoltaláb abal in bichówil a Dios.
58004010	Kom a xi otsenek ti in koyoltalábil, koyómadh ti in t'ojlábil, jant'ini' a Dios ti in t'ojlábil.
58004011	Jaxtám, wanaj ki lubchij ku otsits ti nixé' xi koyoltaláb, abal ma ni jita' ka ijkan ti t'iplab jant'ini' a xi yab in bela'chik.
58004012	Kom in káwintal a Dios k'wajat ejat ani ejtodh ani más wi'idh kej ti in yánél i nakat kutsíl a xi tamchidh wi'idh; balnal ma ki in lewa' an alma ichich ani an espíritu, ani a punchíl, ani an tútano, ani in ejtowal ki in wela' an tsalap ani in lé'nomtal an ichich.
58004013	Ma ni yab wa'ats ma ni jún i ts'ejkanéláb a xi yab tejwa'mél ti in tamét Jajá'; po patal k'wajat k'ot'idh ani japidh ti in tsu'uxtal Jajá' a xi ne'ets ki ólchij k'alek'ij i t'ajbílábil.
58004014	Tám xó', kom i kwa'al jún i yetsej ok'lek pale' a xi in wat'enchij an k'ay'lálchik, a Jesús in Tsakámil a Dios, wanaj ki ko'komay a xi i lujudh káwnál.
58004015	Kom yab i kwa'al jún i ok'lek pale' a xi yabák in ejtowal tu junax yajnanchij i ya'úts, po jún a xi takandháj ti k'al patal jant'ini' wawá', po yab walbin.
58004016	Jaxtámits wanaj ku utey k'al i dhakataláb ti in ts'alat koytal an lablidh ts'ejwalixtaláb, abal ki bats'uw i yajnanchixtaláb ani ki ela' i lablidh ts'ejwalixtaláb abal tu tolmiy ti in k'ijil an yajinchixtaláb.
58005001	Kom patal an ok'lek pale' a xi kanidh ti bá' an inikchik, k'wajat uchbidh ti in ebál an inikchik, já'its jant'ini' ti k'al a Dios, abal ki in bína' i ts'akchixtaláb ani i tsemdhanéltaláb ti in ebál an walabtaláb;
58005002	abal ki in ejtow ki in yajnanchij a xi yab exlom ani ti k'al a xi k'iblonének; kom jajá' jayej k'wajat tomtsidh k'al i paluwtaláb.
58005003	Ani k'al axé' ti in ebál yejentál ka ts'akchixin abal k'al an walabtaláb ti in ebál jajá' ani ti in ebál jayej an bichówlom.
58005004	Ani ma ni jita' yab in kwetém teynál axé' xi lét'edh k'ak'naxtaláb, po a xi kanidh k'al a Dios, jant'ini' a Aarón.
58005005	Antsaná' jayej a Cristo yab in witsidh puwenchij ti in bá' ti in kwetémtal abal ki in t'aja' ti ok'lek pale'; po jita' k'al ti uchan: Tatá' pél tu Tsakámil, Naná' tu wa'tsindhámal xowé'. (Sal 2:7)
58005006	Jant'ini' in ulal jayej ti júnakej i jolát: Tatá' pél it pale' abal ets'ey, Jant'ini' ti in áy a Melkisedek. (Sal 110:4)
58005007	Jajá' an Ajátik, ti in k'ijil in anam t'u'úl, in ts'akchidh bína' i ólontaláb ani i pelkantaláb in tsapik dhájay k'al in ja'líl in wal, a xi in ejtowal abal ka k'ániyat ti bá' an tsemláj, k'alej ats'adh kom in ko'oy i k'ak'nadh jík'ib.
58005008	Ma anákej pélak i tsakamláb k'al a Dios, exóbláts ti ik'ax ots'ox ti in éy jawa' a xi in yajchíkna';
58005009	ani tam ti kidhban ti putudh, wenk'on ti ok'óxlom k'al an ets'ey k'ánixtaláb ti patal a xi ik'ax ots'ox ti k'al Jajá',
58005010	ani k'al a Dios bijiyat ti ok'lek pale' jant'ini' ti in áy a Melkisedek.
58005011	Ti bá' a axé' i kwa'al yán jant'oj ki uluw, po k'ibat ki t'ila', kom ets'mének a ots'oxtalchik.
58005012	Kom ma in tomnálakits ti axé' xi k'ij, ka t'aja' ti it exóbchix, a yajinchalchik abal jún jita' ti exóbchij junílek'ij in k'a'ál tujtal in káwintal a Dios; ani ma it ulenekchik ju'táj ti a yajinchal i leche ani yab i wits'iy k'apnél.
58005013	Kom patal jita' a xi in eyendhál i leche pél i yab wit'om ti al an bolidh káwintaláb, kom pél i t'ele'.
58005014	Po an wits'iy k'apnél pél in k'ál a xi payenek, já'its nixé'chik a xi k'al an eyendhach tsalap in kwa'al in ejtidhtal wilk'idh exóbindhach abal ki in exla' a xi alwa' ani a xi yab alwa'.
58006001	Jaxtám xó', ki jila'its a xi pél in tujtal in exóbchixtal a Cristo, wanaj ti putudhtaláb; yabáts ki akniy junílek'ij ti ka joltiy a biyál xe'tsintal ti al i tsemnek t'ajnélábchik ani ti an belomtaláb k'al a Dios,
58006002	in exóbchixtal i pujantalábchik, ani ti ka mo'ka'chij a k'ubak, ani in ts'akíltal an tsemélomchik, ani an ets'ey weladh pílmédhomtaláb.
58006003	Ani axé' ne'ets ki t'aja', max a Dios ki in walka'.
58006004	Kom yab elat abal nixé'chik a xi ti jún kalat k'alejchik tajbadh, ani in leka' in ts'ejwalixtal an k'ay'lálíb, ani k'alejchik junáxnadh k'al an Espíritu Santo,
58006005	ani in leka'chik in alwa' káwintal a Dios, ani in ejtodhtal an k'ij xe'tsintaláb a xi ta'tál,
58006006	max ka wichiy ka ijkanchik yabáts elat ki in joltiy in biyál xe'tsintal, kom in k'et'ál junílek'ij abal jajá'chik in Tsakámil a Dios ani in punuwal ti japidh tidhetaltaláb.
58006007	Kom an tsabál a xi in uts'ál an áb a xi aykidh ulel, in wa'tsindhál i alwa' t'ayabláb, jita' in t'ojonchal, in bats'uwal in lablinchixtal a Dios;
58006008	po a xi in bínál i k'ídhlom, ani i cholichlom u k'e'átnáb, ani k'wajat utat abal ka at'ax káwliyat; ani in ta'pantal já'its abal ka chikan.
58006009	Po, k'ánidhowálchik, u k'wajat dhakat pajámidh k'al a xi más alwa' abal tatá'chik, ani a xi in k'ál an k'ánixtaláb, ma anákej u káw antsaná'.
58006010	Kom a Dios pél i bolindh ani yab ne'ets ki in uk'chiy a t'ojlábil ani a tsekel k'anidhach t'ojlábil, a xi a tejwa'médhámalchik ti in ebál in bij, it t'ojnének ani it t'ojchichílej abal an santo belomchik.
58006011	Ani i lé' abal k'alek'ij tatá'chik ki in tejwa'médha' jayétsej an ik'axtaláb, ma ti in putát an chubax belomtaláb an aychixtaláb ma ti in ta'pantal,
58006012	abal yab ki it óbejméj, po ka t'aja' ti it jumbax k'al nixé'chik a xi k'al an belomtaláb ani an kuxudhtaláb in bats'uwal an ok'xidh uludhtalábchik.
58006013	Kom tam ti a Dios in ok'xidh ucha' a Abraham, kom yab in ejtow ka lujat káwin ti k'al píl a xi más púlik in éy, lujat káwin ti in kwetém bij,
58006014	in uluw: Lej k'al an chubaxtaláb ne'ets tu labliy k'al i lablinchixtaláb, ani ne'ets tu wat'adh yánedha'. (Gen 22:16-17)
58006015	Ani antsaná', tam ti in aychámal k'al i kuxudhtaláb, in bajuw ki in bats'uw an ok'xidh uludhtaláb.
58006016	Kom an inikchik k'al an chubaxtaláb lujat káw k'al jún más púlik in éy kej jajá'chik, abal jajá'chik an lujat káw ka kublalan ani já'its in ta'pantal patal an tok'tsíxtaláb.
58006017	Jaxtám a Dios, kom in lé'ak ki in tejwa'médhanchij lej más yán an báts'ul k'álábchik in ok'xidh uludhtal abal yab jalk'unal in tak'bixtal, in kubladh jila' jún i lujat káw;
58006018	abal k'al tsáb a xi yab u jalk'unal, ju'táj ti a Dios yab elat ka janamkáwin, ki ko'oy jún i tsapik kanatbédhomtaláb, a xi u adhlámadh abal ku k'ánin abal ki yak'wa' an aychixtaláb a xi k'wajat ti i tamét.
58006019	An aychixtaláb i kwa'al ti ts'aklandhom abal i alma ichích, já'its dhakat chubax ani kublaladh, ani otsel ma áltáj an dhibok',
58006020	ju'táj ti an ok'xidh inik otsits k'al wawá' ti ebál, já'its a Jesús, t'ajan ti ok'lek pale' abal ets'ey jant'ini' in áy a Melkisedek.
58007001	Kom axé' a Melkisedek: Ts'álej ti Salem, in pale'il an Wat'k'adh T'ek'at Dios, (Gen 14:18) a xi kalej ki in bats'uw ani ki in labliy a Abraham tam ti wichélak ki in tala'bédha' an ts'álejchik.
58007002	A xi a Abraham in pidha' in lajuchíl ti patal, a xi ok'oxek'ij in bij in lé' ki in uluw, ts'álejil an bolidhtaláb, aniyek'ij ts'álej ti Salem, axé' ja'its, in ts'álejil an koyataláb.
58007003	Yab in kwa'al in pay'lóm, yab in kwa'al in mím, yab in kwa'al in yanél xits'ál, ma ni yab in kwa'al in tujtal in k'ichájil ma ni in ta'pantal in ejatal; po t'ajadh ejtíl in Tsakámil a Dios, k'wajíl ti pale' abal ets'ey.
58007004	Xó' ka t'aja' ti kwentaj jant'odha' axé' in pulik éy, a xi ma a Abraham an patriarca in pidha' in lajuchíl in k'ánidh átabil.
58007005	Ani chubax a xi pél i tsakamlábchik ti al a Leví, já'its a xi in bats'uwal an pale'taláb, in kwa'al an abatnadhkáw ti Éylidhkáw abal ki in bats'uw ti al an bichówlom an lajuchíláb, já'its, ti k'al in ebchalchik, ma anákej axé'chik jayej kalenek ti in bolól a Abraham.
58007006	Po jajá' a xi in yanétal yab ajidh ti bá' jajá'chik, in bats'uw ti k'al a Abraham an lajuchíláb ti patal, ani in labliy a xi in kwa'alak an ok'xidh uludhtaláb.
58007007	Ani yab wa'ats ma ni jún i tomólnadh káw, a xi ok'ox in éy in labliyal a xi wé' in éy.
58007008	Ani tejé' i inikchik a xi tsemel in bats'uwal an lajuchíláb; po taná' in bats'uwal jún a xi tejwa' tso'óblixnáb abal ejat.
58007009	Ani jant'ini' ki uluw, a Leví jayej, a xi in bats'uwal an lajuchíláb in bína' an lajuchíláb ti in éy a Abraham.
58007010	Kom jajá' k'wajatakej ti al in bolól in pay'lóm tam ti kalénchat k'al a Melkisedek.
58007011	Jaxtám xó', max an putudhtaláb k'wajatak ti al an Levita pale'taláb (kom taná' ti k'wajatak an bichówlom tam ti in bats'uw an Éylidhkáw), ¿jale' ti yejentálakej ka wa'tsin júnakej pale' a xi ka ts'akiy ti in áy a Melkisedek, ani yab k'alej kanidh jant'ini' in áy a Aarón?
58007012	Kom tam jalk'udh an pale'taláb, yejentál jayej abal ka jalk'un an Éylidhkáw,
58007013	kom jajá' a xi t'ilnal ti axé'chik, pél ti píl i kwenchal, a xi ti k'al jajá' ma ni jita' yab in t'ojonchij an altar.
58007014	Kom exlantál abal i Ajátik wa'tsin ti bá' an kwenchal Judá, a xi a Moisés yab in uluw jant'oj ti in ebál an pale'taláb.
58007015	Ani axé' más wat'k'adh tejwa', kom ejtíl in juntal a Melkisedek ka ts'akiy píl júnakej i pale',
58007016	a xi yab wenk'on ejtíl in Éylidh abatnadh káwintal i atikláb, po jant'ini' in ejtodhtal an ejataláb a xi yab jayk'i' talél.
58007017	Kom in bínál i tejwa' tso'óblixtaláb ti Jajá': Tatá' pél it pale' abal ets'ey, Jant'ini' in áy a Melkisedek. (Sal 110:4)
58007018	Tám, k'al an chubaxtaláb an ok'xidh abatnadhkáw taley in tsáp ti in ebál an paluwtaláb ani kom yabáts jant'oj in éy
58007019	(kom an Éylidhkáw yab jita' in t'aja' ti putudh); po in chi'dha' jún i más alwa' aychixtaláb, ti in éy jajá' u utel ti k'al a Dios.
58007020	Ani axé' t'ajan k'al i lej púlik lujat káw.
58007021	Kom nixé'chik wenk'on ti pale' yab k'al i lujat káw; po a axé', k'al jún i lujat káw k'al jita' k'al ti uchan: An Ajátik lujat káwin ani yab ne'ets ki in joltiy in káwintal: "Tatá' it k'wajat ti it pale' abal ets'ey, jant'ini' in áy a Melkisedek." (Sal 110:4)
58007022	Jaxtám, a Jesús t'ajan ti dhakat kalchix ti jún i más alwa' junkudhkáw.
58007023	Ani k'al an chubaxtaláb wa'tsin yántolom i pale', kom oybiyat ki in áyna' ti in ebál an tsemláj;
58007024	po axé', kom k'wajat abal ets'ey, in kwa'al jún i pale'taláb a xi yab jalk'unal.
58007025	Jaxtám, in ejtowal jayej ki in k'ániychik abal ets'ey a xi in uténchal a Dios ti in éy Jajá', kom k'wajat ejat ets'ey abal ka pelkan ti k'al jajá'chik.
58007026	Kom antsaná' an ok'lek pale' yejentál abal wawá', a xi pél i santo inik, yab walábidh, yab mink'odh, pílmének ti k'al an waláblomchik, ani dhayk'adh ebál más kej an k'ay'lálchik,
58007027	jún a xi yab in yajinchal chudhél, chudhél jant'ini' nixé' xi ok'lek pale'chik, ki in ts'akchidh bína' i tsemdhanél, ok'ox abal k'al in kwetém walabchik, ani talbél abal k'al in walab an bichówlom, kom axé' in t'aja' jún kalat abal ets'ey, tam ti in ts'akchidh bína' in kwetém bá'.
58007028	Kom an Éylidhkáw in uchbiyal i inik ok'lek pale'chik a xi paluw in xe'tsintal; po in káwintal an lujat káw a xi chích talbél ti Éylidhkáw, in punuwal an Tsakamláb, a xi i putudh abal ets'ey.
58008001	Tám xó', in lejtal a xi k'wajat i ulal. Antsaná' i kwa'al jún i ok'lek pale', a xi koyómadh ti in winab an ts'alat koytaláb ti an Pulik K'ak'naxtaláb ti al an k'ay'lálchik,
58008002	jún i k'ak'nadh t'ojnal ti ál an lej santuario ani nixé' xi chubax dhibk'odh k'wajtaláb a xi an Ajátik in kuba' ani yab an inik.
58008003	Kom patal an ok'lek pale' k'wajat uchbidh abal ki in utuw i ts'akchixtaláb ani i tsemdhanélchik; jaxtám yejentálak abal Jajá' ki in ko'oy jayej jant'oj ki in ts'akchixna'.
58008004	Jaxtám, max k'wajatak ti tsabál, ma ni yabák ne'ets ki in t'aja' ti pale', kom wa'ats i pale'chik a xi in bínál i ts'akchixtaláb jant'ini' an Éylidhkáw;
58008005	axé'chik éynal ti t'iplab ani ti tsalámláb a xi wa'ats ti k'ay'lál, jant'ini' a Dios in t'impidh ucha' a Moisés tam ti k'wajatak abal ne'ets ki in kuba' an dhibk'odh k'wajtaláb, uchan: Ka t'aja' ti kwentaj abal ka t'aja' patal, jant'ini' an t'iplab a xi it ólchin ti bolchal. (Exo 25:40)
58008006	Po xowé' Jajá' in bats'uw jún i k'ak'nadh t'ojláb más wat'k'adh púlik, kom pél jún a xi pelkanal ti jún i más púlik junkudh káwlab, kom k'wajat kubadh ti bá' i más alwa' ok'xidh uludhtaláb.
58008007	Kom max nixé' xi ok'ox junkudhkáw yabák in ko'oyámal ma ni jún i mink'ontaláb, tám, k'al an chubaxtaláb yabák aliyámej in tsabchíl.
58008008	Kom in ela' i mink'ontaláb, in ucha'chik: Xó' ka tsu'uw, ta'tál an k'ij, in ulal an Ajátik, tam ti ne'ets ku t'aja' jún i ít junkudhkáw k'al in k'imá' a Israel ani k'al in k'imá' a Judá,
58008009	yab ejtíl an junkudhkáw a xi u t'aja' k'al in pay'lómchik ti a k'icháj tam tu lotokna' abal ku kaldha' ti an tsabál Egipto; kom yab k'wajiychik aykidh tu Junkudh Káwintal, ani u walba'chik, in ulal an Ajátik.
58008010	Kom axé' já'its an junkudhkáw a xi ne'ets ku t'aja' k'al in k'imá' a Israel talbél ti nixé' a k'ichájchik, in ulal an Ajátik, ne'ets ku punuw u Éylidh Káwintal ti ál in tsalápil, ani ne'ets ku dhucha' ti in ichíxchik; ani ne'ets ti in Dios abal jajá'chik, ani jajá'chik ne'ets tu bichówil;
58008011	ani ma ni jún jita' yab ne'ets ki in exóbchij in at k'wajíl, ani ma ni jún jita' in ebchal, ki in uluw: "Ka exla' an Ajátik," kom ti in yánél ne'ets ti in exla', ma a xi lej tsipti', ma a xi wat'k'adh púlik.
58008012	Kom ne'ets ku yajnanchij in yab bolidhtalchik, ani in walabchik ani in jek'omtalchik yabáts ne'ets ku t'ilónanchij. (Jer 31:31-34)
58008013	Ani tam in ulal: An ít junkudhkáw, a xi ok'xin jilanits ti biyál. Ani a xi ko'oyáb ti owat ani biyalmél, k'wajatits utat ka talts'un.
58009001	Tám xó', k'al i chubaxtaláb ti an k'a'ál junkudhkáw in kwa'alak jayej i uchbixtaláb abal an k'ak'nadh t'ojláb ani an lej santuario ti tsabál.
58009002	Kom k'wajatak jún i ts'ejkadh dhibk'odh k'wajtaláb antsé'; ti an k'a'ál jolát a xi bijiyáb ti santo k'wajtaláb, taná' k'wajatak in akníl an tajabláb, an mexaj ani an tamétláb bok'ól.
58009003	Ani ti ál in tsabchíl dhibók', in altájil an dhibk'odh k'wajtaláb, a xi bijiyáb an Wat'k'adh Santo k'wajtaláb.
58009004	Ju'táj ti k'wajatak an oro ikob, ani in pok'té'il an junkudhkáw k'uwidh ti in putát k'al i oro, ti in ál k'wajatak an oro balixtaláb ju'táj ti k'wajatak an maná k'apnél, ani in te'il a Aarón a xi pudhun ani in lemat t'ujúbilchik an junkudhkáw;
58009005	ani eblim, an witsidh puwenchidh kerubines a xi in tsalmiyal in k'wajtal an yajnanchixtaláb, ti ju'táj xó' yab i ejtowal ki t'ila' ti pejechik.
58009006	Xó', tam ti patal axé' antsaná' t'ojojyat, ti ál in ok'ox altájil an dhibk'odh altáj, an pale'chik otsel aykidh abal ki in putuw an k'ak'nadh t'ojláb;
58009007	po ti in tsabchíl an altáj, expidh otsel an ok'lek pale' jún kalat ti tamub, po yejentálak ki in ódha' i xits', a xi in ts'akchixnál abal jajá' ti in kwetémtal, ani abal k'al in walab uk'pintal an bichow.
58009008	An Espíritu Santo in tajk'ál k'al axé' abal an bél ti ál an Wat'k'adh Santo jolát, yabáyej tejwa'mének, biyat an k'a'ál dhibk'odh k'wajtaláb k'wajatakej kubat.
58009009	A xi já'its pél jún i t'iplab abal ti a axé' xi k'ij, ju'táj ti bínáb i ts'akchixtaláb ani i tsemdhanéltaláb a xi yab in ejtowal ki in putudh t'oka', in ejat tsalápil a xi in t'ajál axé' xi k'ak'nadh t'ojláb,
58009010	kom expidh pél i k'apnél ani i uts'nél ani yán jant'ókits tam t'okeltaláb ani i uchbidhkáw ti bá' an anam t'u'lek, punk'udh ma ti in k'ijil an ítmedhomtaláb.
58009011	Po tam ti a Cristo chích jant'ini' jún i ok'lek pale' abal an alwa'taláb a xi ta'tál, ti k'al a xi más púlik ani más kidhat dhibk'odh k'wajtaláb, t'ajadh yab k'al jita' in k'ubak, já'its, ti yab axé' xi ts'ejkanéláb,
58009012	ani yab k'al in xits'ál i chivo ko'nél ma ni in t'ám i pakax, po ti in éy in kwetém xits'ál, otsits jún kalat abal ets'ey ti ál an Wat'k'adh Santo k'wajtaláb, tam ti in áta' an ets'ey ts'a'idh wichbomtaláb.
58009013	Kom max in xits'ál an toro ani an chivo ko'nélchik, ani in pakwlíl an chidhan pakax a xi k'al ti wadhiyáb a xi yab t'okatchik, in santo t'okedhál abal ka t'okej an anam t'u'lek,
58009014	¿jáy más in xits'ál a Cristo, ti in éy an ets'ey Espíritu a xi in ts'akchixna' in kwetém bá' k'al ma ni jún i mink'ontaláb ti k'al a Dios, ne'ets ki in t'okedha' a ejat tsalápil a xi ti bá' i tsemnek t'ajnélábchik abal ka t'ojonchij an ejat Dios?
58009015	Ani jaxtámits Jajá' já'its a xi pelkanal abal k'al an Ít junkudhkáw, ti in éy an tsemláj, abal ki in ts'a'idh kaldha' ti k'ibts'ontaláb a xi k'wajiy ti an k'a'ál junkudhkáw, já'its a xi kanidhchik ki in bats'uw in ok'xidh uludhtal an ets'ey k'áláb.
58009016	Kom ju'táj ti wa'ats jún i Dhuchlab testamento, yejentál ka tsemets an dhabal k'áláb.
58009017	Kom an Dhuchlab testamento k'al an tsemláj tu kublalnal, kom yab in kwa'al in jalbíl biyat ejat an dhabal k'áláb.
58009018	Jaxtámits, yejentálak jayej an k'a'ál junkudhkáw ka k'ak'nadh tujey k'al i xits'.
58009019	Kom tam ti a Moisés exban ki in ólchij patal an abatnadhkáw ti in yánél an bichówlom, jant'ini' an Éylidhkáw, in umchij in xits'ál in t'ám an pakaxchik ani an chivo ko'nélchik k'al an ja', ani k'al i tsakmak'i' lana ani k'al i hisopo ts'ojól ani in wadhiy an lej Dhuchlab ani patal an bichówlom;
58009020	in uluw: Axé' já'its an xits' abal an junkudhkáw a xi a Dios ti punúbchámal. (Exo 24:8)
58009021	Aniyek'ij, in wadhiy jayej k'al i xits' an dhibk'odh k'wajtaláb, ani patal in eyextal an k'ak'nadh t'ojláb.
58009022	Ti patal, lej wé', a xi yab u t'okel k'al i xits' jant'ini' an Éylidhkáw; ani max yab wak'lanal an xits' yab wa'ats i pakwlanchixtaláb.
58009023	Jaxtámits in yejenchij abal in t'iplábil a xi ti k'ay'lál ka t'okej k'al axé'chik, po an lej k'ay'lálíb k'al i más alwa' ts'akchidh tsemdhanél kej axé'chik.
58009024	Kom a Cristo yab otsits ti santo k'wajtaláb a xi t'ajadh k'al i k'ubaklek, a xi pélak jún in t'iplábil a xi lej chubax, po ti lej k'ay'lál otsits, k'al wawá' ti ebál, abal ka utey xó' ti in tamét a Dios,
58009025	ani yab abal ka ts'akchixin yáníl ti in kwetémtal, ejtíl an ok'lek pale' otsel ti Wat'k'adh Santo K'wajtaláb patal an tamub k'al i k'e'at xits'.
58009026	Tám, in yajinchámalak ki in yajchíkna' yáníl ma ti in tujtal an tsabál; po xowé' ti in kidhtal an k'ij tejwa'méj abal jún kalat abal ti ts'akchidh tsemdhanél ti in kwetémtal abal ets'ey abal ki in tixk'a' an walabtaláb.
58009027	Ani jant'ini' k'wajat ok'xidh uludh abal an atiklábchik ka tsemets expidh jún kalat ani talbél axé', an weladh pílmédhomtaláb,
58009028	antsaná' a Cristo, k'alej ti ts'akchixtaláb expidh jún kalat, abal ki in ne'dhanchij in walab yántolom. Ani ne'ets ka tejwa'méj ti in tsabchíl, yabáts ti walabtaláb, abal ti k'ánixtaláb abal jita' k'wajat ti aychix.
58010001	Kom an Éylidhkáw in kwa'al in tsalám an alwa'taláb a xi ta'tál, ani yab in lej wal, yab jayk'i' in ejtowal k'al nixé' xi tsemdhanélchik a xi aykidh ts'akchixnáb tamub ti tamub ki in t'aja' ti lej putudh a xi u utelchik.
58010002	Kom tám, u koydhámejakits ka ts'akchixnáj, kom a xi in in t'ajál axé' xi k'ak'naxtaláb, max ka t'okej k'al jún kalat, yabáts tám ne'ets ki in ejat tsalpay i walabtaláb.
58010003	Po ti al axé' xi tsemdhanéltaláb u t'ilpáb an walabtaláb patal an tamub,
58010004	kom in xits'álchik an toro ani an chivo ko'nélchik yab in ejtowal ki in tixk'a' an walabtaláb.
58010005	Jaxtámits, tam otsel ti tsabál, in uluw: I tsemdhanél ani i ts'akchixtaláb yab a lé'na'; Po ti in t'ojojonchij u iniktal.
58010006	I chikadh tsemdhanélchik ani i ts'akchixtaláb ti in ebál an walabtaláb yab a kulbétna'.
58010007	Tám, u uluw: "Xó' ka tsu'uw, Tatá' Dios, Naná' in tál (Jant'ini' ti t'ulidh Dhuchlab k'wajat dhuchadh ti in ebál Naná') Abal tu t'ajchij a awiltal." (Sal 40:6-8)
58010008	Ok'xidh in uluw: I tsemdhanél ani i ts'akchixtaláb ani i chikadh tsemdhanélchik ani in ts'akchixtal an walabtaláb yab a lé'na', ma ni a kulbétna' (Sal 40:6) (a xi ts'akchixnáb jant'ini' ti an Éylidhkáw),
58010009	tám, Jajá' in uluw: Xó' ka tsu'uw, Naná' in tál abal tu t'ajchij a awiltal, tatá' Dios. (Sal 40:7-8) In tixk'a' a xi k'a'ál abal ki in punuw an tsabchíláb.
58010010	Ti nixé' xi awiltaláb wawá' u santo t'okatbének ti in éy in ts'akchixtal in iniktal a Jesucristo t'ajadh jún kalat.
58010011	Ani patal an pale'chik kubél chudhél ani chudhél ti k'ak'nadh t'ojnal ani ts'akchix yáníl k'al an tsemdhanél a xi jayétsej, a xi yab in ejtowal ki in tixk'a' an walabtaláb;
58010012	po a Cristo, tam ti in ts'akchidh bína' abal ets'ey jún i tsemdhanéltaláb ti in ebál an walabtaláb, koyóts ti in winab k'ubak a Dios;
58010013	ma ti nixé' xi k'ij, k'wajat in aychal ma in tomólnáxilchik ka k'wajbáj ti in t'ek'tsíl in akan.
58010014	Kom k'al jún i ts'akchixtaláb in t'aja' ti putudh abal ets'ey a xi santo t'okatbél.
58010015	Ani an Espíritu Santo tu tejwa' tso'óbliyal jayej, kom talbél tam ti in ok'xidh uluw:
58010016	Axé' já'its an junkudhkáw a xi ne'ets ku t'aja' k'al jajá'chik talbél nixé' a k'ichájchik, in ulal an Ajátik, ne'ets ku punuw u Éylidh Káwintal ti in ichíxchik, ani ne'ets ku dhucha' ti in tsalápilchik,
58010017	ani ma ni jayk'i' yabáts ne'ets ku t'ilt'ómnanchij in walab ani in jek'omtalchik. (Jer 31:33-34)
58010018	Kom ju'táj ti wa'ats i pakwlanchixtaláb ti bá' axé'chik, yab wa'ats más i ts'akchixtaláb abal k'al an walabtaláb.
58010019	Jaxtámits ebchalábchik, kom i kwa'al i walkantaláb abal ku otsits ti ál an Wat'k'adh Santo K'wajtaláb k'al in xits'ál a Jesús,
58010020	ti an ít ani ejat bél axé' já'its in anam t'u'úl a xi jajá' tu japchij ti in éy an dhibok'láb;
58010021	ani kom i kwa'al jún i lej pulik Pale' ti bá' in k'imá' a Dios;
58010022	wanaj ku utey k'al i chubax ichích, putat dhakat ti al an belomtaláb, i ichích wadhich t'okedhach ti k'al an odhenek ejat tsalap, ani i anam t'u'úl achídhach k'al i walím ja'.
58010023	Wanaj ki ko'oy kublaladh i lujudh káwintal, yab ka yatsk'í'in i belomtal ti an aychixtaláb, kom putudh a xi ok'xidh in uluw.
58010024	Ani wanaj ku t'ajáxin ti kwentaj abal ku kanatbédháxin ti an k'ánidhomtaláb ani an alwa' t'ajnéláb;
58010025	yab ki joltiy tu tamkunal, jant'ini' junchik in ujnámal, po ku tak'bix kaníxin jún k'al a xi júnakej, ani anákej más tam a tsu'talchik abal a K'icháj k'wajat ti utel.
58010026	Kom max ku walbin k'al i kwetém lé'nomtal talbél ti bats'uwámal in exlomtal an chubaxtaláb, yabáts wa'ats más i tsemdhanéltaláb ti in ebál an walabtaláb;
58010027	expidh jún in yetsej k'ak'adh aychixtal an weladh yajchikixtaláb ani i lek'wat k'amal a xi ne'ets ki in pakluw an tomólnaxchik.
58010028	A xi in pojkál in Éylidh káwintal a Moisés, u tsemel k'al yab i yajnanchixtaláb tam wa'ats tsáb u óx i tejwa' tso'óblix.
58010029	¿Jáyxe' más i k'alchidh yajchikixtaláb a tsalpayalchik in tomnál, a xi in pajabnál in Tsakámil a Dios, ani ki in tsalpay: Yab t'okat in xits'ál an junkudhkáw, ti ju'táj ti k'alej santo t'okedhach, ani ki in tomól káwliy in Espíritujil an lablidh ts'ejwalixtaláb?
58010030	Kom i exlál a xi in uluw: Naná' u k'ál an wichbomtaláb, Naná' ne'ets ku jalbiy, in ulal an Ajátik. Ani junílek'ij: An Ajátik ne'ets ki in weladh pílmédha' in bichówil. (Deu 32:35-36; Sal 94:1)
58010031	¡Pél i lej k'ak'adhtaláb ka ijkan jún ti in k'ubak an ejat Dios!
58010032	Po ka t'ilpa' ti biyál a k'icháj, a xi ti tam ti talbél ti it k'alej tajbadh, a kuxuychik in yajchiktal an pulik pejexintaláb;
58010033	ti jún i wé', tam ti it punuwat ti it japidh k'ijidhbédhom, já'its ti bá' an tidhetáltaláb ani i ni'adh yajchiktaláb, ani ti jún wé' a bajuwchik ka junáxna' a xi k'wajatakchik ti odhnáb jayej.
58010034	Ani jayej, tam ti in k'wajatak ti wik'axte' ti in yajnanchijchik, ani a bats'uw k'al i kulbéltaláb tam ti it tixk'anchat a k'álábil, a exlál ti ál tatá'chik abal a kwa'al jún i más alwa' ani i ets'ey k'áláb ti k'ay'lál.
58010035	Jaxtámits, yab ka k'iba' a dhakatal a xi in kwa'al in pulik jalbixtal.
58010036	Kom a yejenchalchik an kuxudhtaláb, abal talbél, tam a t'ajchámalits in awiltal a Dios, ka ejtow ka bats'uw an ok'xidh uludhtaláb:
58010037	Kom ma anákej jún i wé', a xi ta'tál ne'ets ka chích, ani yab ne'ets ka owey.
58010038	Po an bolidh inik k'al an belomtaláb ne'ets ka k'wajiy ejat; po max jún jita' ka wichiy ti in kúx, u alma ichích yab ne'ets ka kulbéj k'al jajá'. (Hab 2:3-4)
58010039	Po wawá' yab i juntalnál a xi wichélchik ti in kúx abal ku tala'bédháj; po já'its a xi u belom abal ki k'ániy i alma ichích.
58011001	Tám xó', an belomtaláb já'its in dhakatal an aychixtaláb, in tejwa'médhomtal a xi yab tejwa'.
58011002	Kom k'al já' an biyálábchik in bajuw ki in ko'oy i alwa' tejwa' tso'óblixtaláb.
58011003	Ti in éy an belomtaláb i ejtiyal abal an k'ij xe'tsintaláb putat ts'ejkáj k'al in káwintal a Dios, antsaná' a xi k'wajat tejwa' k'alej ts'ejkadh xi k'al a xi yabák tejwa'.
58011004	Ti in éy an belomtaláb a Abel in ts'akchidh pidha' a Dios jún i más alwa' tsemdhanél kej a Caín, ti k'al já' in bajuw ki in ko'oy i tejwa' tso'óblixtaláb abal pélak i bolidh, a Dios tejwa' tso'óblixin ti in ebál in ts'akchixtal, ani abal anákej tsemnekits bél káwej in belomtal.
58011005	Ti in éy an belomtaláb a Enoc k'alej wat'badh abal yab ki in tsu'uw i tsemláj: Ani yabáts elan, kom k'al a Dios ti k'alej wat'badh; (Gen 5:24) kom ok'xidh ka k'alej wat'badh in ko'oy i tejwa' tso'óblixtaláb abal in kulbédhámal a Dios.
58011006	Po k'al yab i belomtaláb, t'ajat yab elat ka kulbédha' a Dios, kom yejentál ki in bela' a xi in uténchal a Dios abal Jajá' já'its, ani Jajá' pél i jalbix a xi k'al ti ik'ax aliyáb.
58011007	Ti in éy an belomtaláb a Noé, tam ti t'impidh uchan k'al a Dios ti in ebál a xi yabáyej tejwa', k'al i jik'éltaláb in t'ojojoy an arca tan abal ka k'ánin in k'imá'; ani k'al nixé' xi belomtaláb in weladh jolbiy an k'wajílom ti tsabál, ani in bats'uw in k'álábil an bolidhtaláb a xi tál ti an belomtaláb.
58011008	Ti in éy an belomtaláb a Abraham, tam ti kaniyat abal ka k'alej ti tsabál ju'táj ti ne'etsak ki in bats'uw ti in k'álábil, in ik'ax ats'a' ani k'alej ma anákej yab in exlálak ju'táj ti ne'ets.
58011009	Ti in éy an belomtaláb k'wajiy ti in tsabálil an ok'xidh uludhtaláb ejtíl jún i óweláb tsabál, in k'wajna' i dhibk'ochik atáj k'al a Isaac, ani k'al a Jacob an dhéy báts'ul k'al jayétsej an ok'xidh uludhtaláb,
58011010	kom in aychalak jún i bichow a xi k'wajat aknidh, a xi in kubámal ani in ts'ejkámal a Dios.
58011011	Ti in éy an belomtaláb jajá' a Sara jayej in bats'uw i tsápláb abal ki in inkindha' i tsakam, ani in ko'oy jún i t'ele', tam ti wat'enekakits in tamúb, kom in weladh tsalpay abal putudh jita' a xi in ok'xidh uluw.
58011012	Jaxtámits jayej, ti k'al nixé' jún, ani ma wé' tsemnekits, kalejchik ejtíl a ót ti k'ay'lál in yanél, ani jant'ini' an kidhib ti walte' an pulik lejem a xi yab elat ka ajiy.
58011013	Patal axé'chik tsemets ti al an belomtaláb, yab in bats'uw an ok'xidh uludhtalábchik, po ejtíl tam in tsu'tal ówk'ij, ani dhakat, ani in tsapnédhál, ani in lujudh ólnál abal jajá'chik pélak i óweláb ani wat'elom ti bá' an tsabál.
58011014	Kom a xi in ulalchik axé', in tajk'adh ulal abal k'wajat in aliyal in lej k'wajtal;
58011015	kom chubax, max k'wajinekak ki in tsalpay nixé' in k'wajtal ju'táj ti kalenek, in ko'oyámalak i k'ij abal ka wichiychik.
58011016	Po k'al an chubaxtaláb in lé'na'chik a xi más alwa', já'its, an k'ay'lálíb. Jaxtám a Dios yab in tidhenál abal ka bijiyat, in Diosil a xi jajá'chik, kom in t'ojojoyámal jún i bichow abal jajá'chik.
58011017	Ti in éy an belomtaláb a Abraham, tam ti takandháj, in ts'akchidh bína' a Isaac; ani a xi in bats'uwámalak an ok'xidh uludhtaláb in ts'akchidh bína' in junkats wa'tsindhach tsakámil,
58011018	jajá', a xi uchámejak: Abal k'al a Isaac ne'ets ka bijna' a yanél tsakámil, (Gen 21:12)
58011019	in tsalpóm abal a Dios pél i ejtodh abal ki in ts'akba', ma anákej ti bá' an tsemélom, ti ju'táj jayej ti wichiy ki in bats'uw ejtíl i t'iplab.
58011020	Ti in éy an belomtaláb a Isaac in labliy a Jacob ani a Esaú ti in ebál an t'ajnél a xi ta'tálej.
58011021	Ti in éy an belomtaláb a Jacob tam ti ne'etsakits ka tsemets in labliy tsablom in tsakámil a José, ani k'ak'naxin tsáplidh k'al in kwayab.
58011022	Ti in éy an belomtaláb a José, tam ti ne'etsakits ka tsemets in káwnadh uluw in kaleltal in tsakámil a Israel, ani abatnadh káwin ti in ebál in beklákchik.
58011023	Ti in éy an belomtaláb a Moisés, tam ti wa'tsin, tsinkáj óx a íts' k'al in pay'lómchik, kom tsu'tat abal pélak i alabél t'ele'; ani yab in ts'ejna'chik in abatnadh káwintal an ts'álej.
58011024	Ti in éy an belomtaláb a Moisés, tam ti puwenekits, in padha' ka bijiyat ti tsakamláb k'al in chidhánil a Faraón,
58011025	ti al nixé', in takuy ki in yajchíkna' k'al in bichówil a Dios, kej ka kulbéj k'al jún wé' i k'ij in k'ijidhtal an walabtaláb;
58011026	in tsalpay in tidhetáltal a Cristo ti más ts'alataláb kej in dhayach tesorojil an Egiptojíb; kom in aychidh met'álak an jalbixtaláb.
58011027	Ti in éy an belomtaláb in joltiy Egipto, yab in ts'ejna' in k'ák' tsakúltal an ts'álej, kom in kubladh áykómak ejtíl tam in ejchikalak a xi yab tejwa'.
58011028	Ti in éy an belomtaláb in t'aja' an Pascua, ani an wadhixtaláb k'al an xits', abal jita' a xi in tala'bédhálak an ok'ox kwitólchik, yab ka takchikat.
58011029	Ti in éy an belomtaláb in wat'enchijchik an tsakni' pulik lejem ejtíl jún i wayenek tsabál; ani tam ti in exa' jayej an Egiptojíbchik, tala' dhik'pan.
58011030	Ti in éy an belomtaláb in t'i'ab mapuxtal a Jericó ijkan, talbél tam ti in wilimyámalakits búk a k'icháj.
58011031	Ti in éy an belomtaláb a Rahab an talchíkbej yab taley junkudh k'al a xi yab belomchik, kom in bats'uw an tsinat mét'al k'al i koyataláb.
58011032	Ani ¿janéyej más ku uluw? Kom yab wa'ats i k'ij abal ku t'ila' a Gedeón, a Barak, a Sansón, a Jefté ani a David, jayej a Samuel ani an tsu'bidh káwlómejchik.
58011033	A xi k'al ti in éy an belomtaláb in áta' i ts'álejlábchik, in t'aja' i bolidhtaláb, in bajuw i ok'xidh uludhtaláb, in mapchij in wi' i tsójchik,
58011034	in tepdha'chik in tsápík i k'amal, in jek'a'chik in wi'ídh i nakat kutsíl; ti bá' i paluwtaláb tsáplinchik, in t'aja' ti ejtodh ti ba' i pextaláb, in adhindha' in ejércitojil i ówelábchik.
58011035	An uxumchik in bats'uw in tsemélomil, ti ts'akíltaláb. Ani a xi k'e'atchik k'alej aykidh yajchikidh, yab in lé'na' i walkantaláb, abal ki in bats'uw i más alwa' ts'akíltaláb.
58011036	A xi pílchik tilibnáj k'al i yajchik tidhetáltaláb ani i wapaxtaláb, ani anákej más i wik'axtaláb ani i wik'axte'chik;
58011037	ábayatchik k'al i t'ujub, k'alej jepadhchik, tilibnadhchik, tsemdhach k'al i nakat kutsíl; xe'tsin ti k'ibélnalchik k'wa'chimadh k'al in ót'ól i oveja ani i chivo ko'nélchik, lej ts'ejwantálchik, ni'adh yajchikidh, odhnanélchik
58011038	(axé'chik, an k'wajílom ti tsabál yabák in kwa'al in tomnáltal ki in ko'oy); xe'tsin ti k'ibélnalchik ti joltom tsabál, ani ti ts'énchik, ti ál i paxálchik ani ti ál i jóltsabál.
58011039	Ani patal axé', ma anákej in ko'oy i alwa' tejwa' tso'óblixtaláb ti in éy an belomtaláb, yab in bats'uwchik an ok'xidh uludhtaláb;
58011040	kom a Dios in dhayach binámal jant'oj más alwa' abal wawá', abal max yab k'al wawá' jajá'chik yab ka t'ajan ti putudh.
58012001	Jaxtám xó', kom u k'wajat weyej tomtsidh k'al jún i lej pulik tokow i tsu'bidh tso'óblixchik, wanaj ki tixk'a' patal an alchiktaláb ani an walabtaláb a xi tu ts'alk'iyal, ani wanaj tu ádhil k'al i kuxudhtaláb ti an áta'intaláb a xi k'wajat u punchidh ti tamét,
58012002	kublaladh i tsu'uxtal ti k'al a Jesús, an ok'óxlom ani an putundhom k'al an belomtaláb, a xi ti in ebál an kulbéltaláb a xi k'wajbanchat ti in tamét Jajá', in kuxuy an pelk'odhte', an tidhetaltaláb in alál met'a', ani koyóts ti in winab in ts'alat koytal a Dios.
58012003	Ka t'aja' ti kwentaj Jajá' a xi antsaná' in kuxuy in tomól káwintal i waláblomchik ti in kwetém bá', abal a alma ichích yab ka tsekej ma ka waxun.
58012004	Kom ma yabáyej a tsapik tomólnámalchik an xits', ti it lubkal ka tomólna' an walabtaláb.
58012005	Ani a uk'chiyámalchik an kanátlidh tak'bixtaláb a xi ti tawnálchik ejtíl i tsakamláb: Tatá' tsakámil, yab ka alál ko'oy in yajchik exóbchixtal an Ajátik, Ma ni ki it waxun tam Jajá' ti tsapik tawna'.
58012006	Kom jita' an Ajátik in k'ánidhál, in yajchik exóbindhál. Ani in wapayal patal a xi in bats'uwal ti in tsakámil. (Pro 3:11-12)
58012007	Max tatá'chik a kuxuyal an yajchik exóbchixtaláb, a Dios ne'ets ti beletna' ejtíl i tsakamlábchik; kom ¿jita' tam tsakamláb já'its nixé' a xi an pay'lóm yab in yajchik exóbchal?
58012008	Po max tatá'chik it k'wajat k'al yab i yajchik exóbchixtaláb, ju'táj ti yánél u k'wajinek, tám, pél it alk'idh wa'tsinél ani yab it tsakamláb.
58012009	Aniyek'ij, i ko'oy i pay'lómchik ti anam t'u'úl a xi tu yajchik exóbchij ani i k'ak'nálak; ¿jale'ak xó' más yab ku k'unat ots'oxin ti k'al in Pay'lóm an espírituchik, ani ku ejátlin?
58012010	Kom jajá'chik k'al an chubaxtaláb tu yajchik exóbchalak ti jún wé' i k'ij, jant'ini' jajá'chik in tsalpay, po axé', abal ti wawá' i tabatal, abal ki ko'onchij in santolidhtal.
58012011	Xó', k'al an chubaxtaláb ma ni jún i yajchik exóbchixtaláb ti axé' xi k'ij yab i tsalpayal abal pél ti kulbéltaláb po i yajchik t'e'pintaláb, po talbél in bínál in koyat walíl an bolidhtaláb abal jajá'chik a xi wilk'idh exóbindhámej.
58012012	Jaxtám, ka lubchij ka dhaya' a k'ubakchik ani a paluw k'walál,
58012013	ani ka bolchij in bélil a akan, abal a xi k'wets'e' yab ka kalej ti bél, po ka jeley.
58012014	Ka áyna' an koyataláb k'al patal ani an santolidhtaláb, kom max yab k'al axé', ma ni jita' yab ne'ets ki in tsu'uw an Ajátik.
58012015	Ka t'aja' ti kwentaj, itájak jún jita' yab ki in bajuw in lablidh ts'ejwalixtal a Dios, itájak ka dhayk'an in ibíl jún i ts'a'ik yajal ti oybiy, ani yántolom ka ts'ilk'on.
58012016	Ibájak taná' wa'ats jún jita' a xi alk'idh ko'óx, o i ódhil k'ak'naxtaláb, ejtíl a Esaú, a xi k'al jún i k'apnél in nujuw in wa'tsintal uchbíl.
58012017	Kom a exlálchik jant'odha' ti talbél, tam ti in lé'akej ti báts'ul k'al an lablinchixtaláb, yabáts lé'náj, yabáts in ela' i jolát abal ki in jalk'uy in xe'tsintal, ma anákej in aliy k'al in ja'líl in wal.
58012018	Kom yab it utenekchik ti ts'én a xi elatak ka taka', ani t'a'ílak k'al i k'amal, ti al an t'unu' tokow ani ti al an yik'wáx, ani ti al an ik'ladh áb,
58012019	ani in janídh an trompeta, ani in janídh an káw, a xi in ats'a'chik an káwintaláb paka'bédhomáts abal yabáts ka áynáj ti tawnábchik,
58012020	kom yab in ejtowalakchik ki in kuxuy an abatnadhkáw: Ani ma anákej jún i ko'nél ki in taka' an ts'én, ne'ets ka ábayat k'al i t'ujub o ka t'idhbayat k'al i tsajbaxtaláb. (Exo 19:12-13)
58012021	Ani lej k'ak'adhak a xi tejwa'mél, kej ma a Moisés in uluw: In k'wajat in jik'enek ani in t'elelél. (Deu 9:19)
58012022	Po tatá'chik it utenek ti an bolchal Sion, ani ti in bichówil an ejat Dios, ti an k'ay'lálíb Jerusalén, ani ti yán i xi'lom i ángelchik,
58012023	ti an mulkunél ani in iglesiajil an ok'ox tsakamlábchik a xi k'wajat dhuchadh ti k'ay'lál, ti k'al a Dios, an juez ti k'al patal, ti k'al in espíritujil an bolidhchik a xi t'ajadh ti putudh,
58012024	ti k'al a Jesús a xi pelkanal abal k'al an Ít Junkudhkáw, ani ti an wadhich xits' a xi káw más alwa' kej a xi in eyendha' a Abel.
58012025	Ka met'a' abal yab ka padha' a xi káw. Kom max jajá'chik yab in jek'a' tam ti in padha' a xi k'al ti wi'idh tawnábak ti tsabál, xó' tám, lej más wawá' yab ne'ets ki jek'a' max ki k'e'átna' a xi káw ti k'ay'lál.
58012026	A xi ti nixé' xi k'ij, in káwintal in yatsiy an tsabál, po xowé', in ok'xidh ulúmal antsé': Abal jún kalat más ne'ets ku yatsiy yab expidh an tsabál po jayej an k'ay'lál. (Hag 2:6)
58012027	Ani axé' xi káw: Jún kalat más, axé' tejwa'mél abal ne'ets ka pélandháj nixé'chik a xi yatsinal, já'its a xi pél i ts'ejkanéláb, abal ka k'wajiy a xi yab u yatsinal.
58012028	Jaxtám xó', kom i bats'uwal jún i ts'álejláb a xi yab yatsinal, wanaj ki tejwa'médha' i k'ak'námaltaláb, ti ju'táj, ki t'ojonchij a Dios jant'ini' ti in tomnál k'al i jik'éltaláb ani k'al i k'ak'naxtaláb.
58012029	Kom i Diosil pél i talax k'amal.
58013001	Ka aykidh k'wajiy an k'ánidhaxtaláb.
58013002	Yab ki it uk'bejin abal ka bats'uw an tonel ówelábchik, kom talchik k'al axé', ma anákej yab in exla', in bats'uw i ángelchik.
58013003	Ka t'ilpál a xi k'wajat ti wik'axte' ejtíl tam it k'wajat junax k'al jajá'chik, ani a xi odhélnábchik, jant'ini' max it k'wajatchik teyej ti al in iniktal.
58013004	An tomkinéltaláb lét'edh k'ak'nadh ti k'al patal, ani an waytaláb yab k'al i mink'ontaláb, po a xi alk'idh ko'óx ani a xi tsáblix k'al in tomkíl, a Dios ne'ets ki in weladh jolbiy.
58013005	Ka ko'oy a ujnám xe'tsintal k'al yab i jik'lomtaláb; ki it kulbéj k'al jawa' a kwa'alchik xowé'; kom Jajá' in uluw: Ma ni jayk'i' yab ne'ets tu jila, ma ni yab ne'ets tu joltiy. (Deu 31:6, 8)
58013006	Antsaná' i ejtowal ki dhakat uluw: An Ajátik já'its u tolmixal, yab in jik'él jawa' an inik ti in t'ajchij. (Sal 118:6)
58013007	Ka t'ilt'ómna' an ok'óxlomchik, a xi ti exóbchámal in káwintal a Dios; ka áynanchij in belomtal ani ka t'aja' ti kwentaj jant'odha' ti in putundha' in xe'tsintal.
58013008	A Jesucristo jayétsej ti we'él, ani xowé' ani abal ets'ey.
58013009	Yab ka walba' ki it ne'dháj ti k'al i pílchik ani i k'e'at exóbchixtaláb, kom alwa' abal a ichích ka ko'oy kublaladh k'al an lablidh ts'ejwalixtaláb, yab k'al i k'apnélchik, a xi yab in tabátna' a xi in t'ojonchijchik.
58013010	Wawá' i kwa'al jún i altar, ju'táj ti yab uchbidh ka k'apúts a xi in k'ak'nadh t'ojonchal an dhibk'odh k'wajtaláb.
58013011	Kom in anam t'u'úl nixé' xi ko'nélchik, a xi in xits'ál u chi'dhancháb ti ál an santo k'wajtaláb k'al an ok'lek pale' ti in ebál an walabtaláb, u chiknal ti eléb an k'wajchidh koytal an bichówlom.
58013012	Jaxtám a Jesús jayej, abal ki in santo t'okedha' an bichówlom k'al in kwetém xits'ál, in yajchíkna' eléb in wi'lébil an bichow.
58013013	Tám, wanaj ku kalej ti Jajá', ti eléb an k'wajchidh koytaláb, ki ne'dhanchij in yajchik tidhetáltal.
58013014	Kom tejé' yab i kwa'al i ets'ey bichow, po i aliyal a xi ta'tál.
58013015	Jaxtám, wanaj ki aykidh ts'akchidh pidha' a Dios ti in éy Jajá' i ts'akchidh tsemdhanél a xi pél i puwendhomtaláb, já'its i walíláb ti a káwintal a xi in lujudh ólnanchal in bij.
58013016	Ani yab ka uk'chiy ka t'aja' a xi alwa' ani ki it junkudh tolmíxin, kom k'al axé' xi tsemdhanéltalábchik a Dios in kulbétnál.
58013017	Ki it ik'ax ots'oxin ti k'al a ok'óxlomilchik ani ki it k'unat ots'oxin, kom jajá'chik ti beletnanchal a alma ichíxchik, ejtíl a xi in yajinchal ki in bína' i kwentaj, abal ki in t'aja'chik k'al i kulbéltaláb, ani yab k'al i yajchik t'e'pintaláb, kom axé' yab jant'oj ti tabat abal tatá'chik.
58013018	Ki it ólonchik ti k'al wawá', kom i dhakat exlál abal i kwa'al alwa' i ejat tsalápil, kom i lé' alwa' ku xe'tsin ti k'al patal.
58013019	Ani naná' tu paka'bédhál abal ka t'aja' antsaná', abal ki in wichiy ti tatá'chik más dhubat.
58013020	Xó' an koyat Dios, a xi in ts'akba' ti tsemláj i Ajátik Jesús, an yetsej kó'bits k'al an ovejachik, ti in éy in xits'ál an ets'ey junkudhkáw,
58013021	ti t'aja' ti it putudh ti k'al patal i alwa' t'ojláb, abal ka t'ajchij in awiltal, t'ojnal ti al tatá'chik abal jawa' a xi in kulbétnál ti in tamét, ti in éy a Jesucristo, a xi in k'ál an witsidh puwenchixtaláb abal ets'ey an ets'eytaláb. Amén.
58013022	Tu paka'bédhál ebchalábchik, ka kuxuy an kanátlidh tak'bixtaláb, kom tu dhuchunchámalchik jún i wé' an káw.
58013023	Ka exla'chik abal i ebchal Timoteo k'wajatits walkadh, a xi max ka chích dhubat, ne'ets ki in k'alej tu tsu'uwchik.
58013024	Ka tsapnédha' ti in yánél a ok'chixal ani ti in yánél an santo belomchik. A xi ti Italia ti tsapnédhálchik.
58013025	An lablidh ts'ejwalixtaláb ka k'wajiy k'al tatá'chik ti a yanél. Amén.
59001001	Naná' Jacobo, in abatwálejil a Dios ani an Ajátik Jesucristo, Abal an lajuj tsáb kwenél kwenchaláb a xi k'wajat buk'udh. Tsapnédhomtaláb.
59001002	Ebchalábchik k'ál a xi naná', ka tsalpay a kwa'al yán i kulbéltaláb tam a wat'enchal yán pílchik i takandhaxtaláb;
59001003	kom i exlál abal an takandhaxtaláb k'al a belomtal in t'ajál ti it kuxudh.
59001004	Po an kuxudhtaláb ki in ko'oy in kidhat t'ojlábil, abal ki it k'wajiy kidhat ani putat, ani yab jant'oj ka yajinchij.
59001005	Ani max jún jita' ti tatá'chik yab kidhat in tsalpadhtal, ki in konchij a Dios, a xi in walkadh pidhál patal, ani yab k'al i k'wiyaxtaláb, ani ne'ets ka pidhan.
59001006	Po ki in konoy k'al i belomtaláb, yab ka jalk'ú' tsalpaxin, kom max jalk'ú' tsalpax, tám, já'its ejtíl in lank'intal an pulik lejem tam ejédháb ani lank'iyáb k'al an ik' ani tiwa'k'ij ani tiwa'k'ij ne'dháb.
59001007	Jaxtám, yab ki in tsalpay nixé' xi inik abal ne'ets ki in bats'uw jant'oj ti k'al an Ajátik,
59001008	an inik a xi t'i'odh in tsalápil, yab u k'wajlelnalk'ij ti patal in bélil.
59001009	An ebchaláb a xi tsa'at in éy, ka puwenchidh kulbéj k'al in pulik éy;
59001010	po a xi ts'alat tumínladh, ti al in tsa'ém; kom ejtíl in witsíl an ts'ojól jajá' wat'elk'ij.
59001011	Kom tam ka kalej a k'icháj k'al in k'ak'ém an k'ak'al, in wayédhál an ts'ojól, ani ijkanal in witsíl, ani talél in alabéntal. Antsaná' jayej an ts'alat inik ne'ets ka bachuy ti patal in bélil.
59001012	Yán ti pidhóblidh an inik a xi in kuxuyal an tilibnaxtaláb; kom tam takandhámejits ne'ets ki in bats'uw in ts'alat petbíl an ejataláb, a xi an Ajátik in ok'xidh uchámalchik a xi k'al ti k'ánidháb.
59001013	Tam jún k'wajat ti tilibnáb, yab ki in uluw: In tilibnáb k'al a Dios; kom a Dios yab elat ka tilibnáj k'al an at'ax, ani yab in tilibnál jita'.
59001014	Po k'alek'ij u tilibnáb k'al in kwetém padhaytal tam k'ambinal k'al an dhapchixtaláb.
59001015	Tám, an padhaytaláb ki in kó'ondha'its, talbél, in wa'tsiyal an walabtaláb; ani an walabtaláb tam ka kidhban, in wa'tsindhál i tsemláj.
59001016	Tu k'ánidhach ebchalchik, yab ki it k'iblon.
59001017	Patal i alwa' ts'ejwalixtaláb ani patal i kidhat pidhóbláb walk'i' ti tál, k'al in pay'lóm an tajaxtaláb, a xi yab jalk'unal, ma ni pelkanal i tsalam.
59001018	K'al Jajá' in awiltal, tu t'ajchij ku wa'tsin k'al an chubax káwintaláb, abal ki t'aja' tu ka'ál walíláb ti patal in ts'ejkábil.
59001019	Jaxtám, tu k'ánidhach ebchalchik, patal an inik ka ots'oxin dhubatk'ij, ejétk'ij ka káwin, ejétk'ij ka k'ák' tsakuy;
59001020	kom in k'ák' tsakúltal an inik yab in t'ajchal in bolidhtal a Dios.
59001021	Jaxtám, ka tixk'a' patal i at'axbéltaláb ani i ok'ádh at'axtaláb, ka bats'uw an punchidh káwintaláb k'al i tsa'ataláb, a xi in ejtowal ti k'áninchij a alma ichíxchik.
59001022	Yab expidh ka ats'a'chik an káw, po ka t'aja', kom max expidh a ats'ál, a k'ambiyal a kwetém bá'.
59001023	Kom max jún pél i ots'ol k'al an káw, ani yab in t'ajál, já'its ejtíl jún i inik a xi in met'ál in wa'tsintal wal ti lam;
59001024	kom jajá' in waxál in kwetém bá', ani k'alel, ani wi'pachk'ij in uk'chiyal jant'odha' jajá'.
59001025	Po a xi in met'ál in kidhat Éylidh Káwintal an walkantaláb, ani in áynál taná', yab a xi in ats'ál ani in uk'chiyal, po in t'ajál an t'ojláb, axé' ne'ets yán ti pidhóblidh k'al in t'ajnélil.
59001026	Max jún ti tatá'chik in tsalpayal ti in bá' abal pél i k'ak'nax, po yab in wejét beletnál in lek'áb, po in k'ambiyal in ichích, axé' jolát in k'ak'naxtal.
59001027	An t'okat k'ak'naxtaláb ani yab mink'odh ti in tamét a Dios, an Pay'lóm já'its axé', ka tsa'biy an odh'inikchik, ani an tsemchidh uxumchik ti in ni'adh yajchikixtal, ani ki in beletna' ti in bá' abal yab ka at'axbéj k'al axé' xi tsabál xe'tsintaláb.
59002001	Ebchalábchik k'ál a xi naná', yab ka ko'oy a belomtal ti i witsidh puwenchidh Ajátik Jesucristo abal ki it pók'ódh k'ánidhaxin.
59002002	Kom max ti a mulkuntal otsel jún i inik anillolidh k'al i oro ani leyoyól in k'wa'chímal, ani otsel jayej jún i ts'ejwantál at'ax in k'wa'chímal;
59002003	ani ka k'ak'na' a xi leyoyól in k'wa'chímal ani ka ucha': Tatá', koyol tejé' ti alwa' koytaláb; ani a xi ts'ejwantál ka ucha': Tatá', ki it kubiy taná', o: Tejé' ki it koyóts ti in t'ek'tsíl u akan.
59002004	¿Walám, yab it pók'ódh k'ánidhax ti bá' tatá'chik, ani it wenk'onének ti it juez éyalchik k'al yán i at'ax tsalap?
59002005	K'ánidhowál ebchalchik, ka ats'a', ¿yabxe' in takuyámal a Dios an ts'ejwantálchik ti a axé' xi tsabál, abal ka ts'alatbéj k'al in belomtal, ani ti báts'ul ts'álejláb a xi in ok'xidh uluw a xi k'al ti k'ánidháb?
59002006	Po tatá'chik a alál ko'oyámal an ts'ejwantál, ¿yabxe' já'its an ts'alat inikchik a xi ti odhnál, ani yabxe' jajá'chik jayej a xi ti utuwal ti atáj éyalábchik?
59002007	¿Yabxe' jajá'chik in at'ax káwliyal an alwa' Bijláb a xi ti tatá'chik bijidh?
59002008	Max a chubax a putuwalchik an ts'alat Éylidhkáw jant'ini' an Dhuchlab: Ka k'ánidha' a at k'wajíl jant'ini' tatá', (Lev 19:18) tám, a t'ajál alwa'.
59002009	Po max it pók'ódh k'ánidhax, it walbinalchik ani it tejwa'mél it jolbidh k'al an Éylidhkáw ejtíl an jek'omchik.
59002010	Kom jita' ki in putuw patal an Éylidhkáw, po ka t'idhk'wan k'al jún jant'oj, jajá' jolbinal ti k'al patal.
59002011	Kom a xi in uluw: Yab ka tsábliy a tomkíl, in uluw jayej: Yab ki it tsemdhomáts; (Exo 20:13-14; Deu 5:17-18) po xó', max tatá' yab a tsábliyal a tomkíl, po it tsemdhom, it wenk'onits ti it jek'om k'al an Éylidhkáw.
59002012	Antsaná' ki it káwin ani antsaná' ka t'aja'chik, jant'ini' a xi ne'ets ka weladh pílmédháj k'al in Éylidh Káwintal an walkantaláb.
59002013	Kom ti yajchik takuxtaláb yab ne'ets ka yajnanchat a xi yab in t'aja' ti yajnanchix; ani an yajnanchixtaláb ebál puwel ti an weladh takuxtaláb.
59002014	Ebchalábchik k'ál a xi naná', ¿janéy in tabát, max jún in ulal in kwa'al i belomtaláb, po yab in kwa'al i t'ajnéláb? ¿Walám k'al in belomtal in ejtowal ka k'ániyat?
59002015	Max jún i inik o uxum ebchaláb k'wajat k'ot'idh, ani in yajinchal an k'apnél a xi chudhél,
59002016	ani jún a xi tatá'chik ki in ucha': Ki it k'alejits k'al i koyataláb, ki it k'idhimbéjchik ani ki it ajwéj; po yab ka pidha' jawa' a xi in yajinchal abal k'al in iniktal, ¿janéy in tabát?
59002017	Antsaná' jayej an belomtaláb, max yab in kwa'al i t'ajnél, k'wajat tsemnek ti in kwetémtal.
59002018	Po wa'ats jún ne'ets ki in uluw: Tatá' a kwa'al i belomtaláb, ani naná' u kwa'al i t'ajnél; ti ki in tejwa'médhanchij a belomtal yab k'al i t'ajnél, ani naná' ne'ets tu tejwa'médhanchij k'al i t'ajnél u belomtal.
59002019	Tatá' a belál abal junkats a Dios; alwa' a t'ajál; an demoniochik in belál jayej, ani t'elelél.
59002020	¿Po a lé' ka exla', alk'idh inik abal an belomtaláb tam yab k'al i t'ajnél k'wajat tsemnek?
59002021	¿Yabxe' i pay'lóm Abraham bolidhméj k'al in t'ajnélil, tam ti in bína' ti altar in tsakámil Isaac?
59002022	¿Yabxe' a tsu'tal abal t'ojon junkudh an belomtaláb k'al an t'ajnél, ani an belomtaláb kidhban k'al an t'ajnél?
59002023	Ani an Dhuchlab k'alej putudh a xi in ulal: A Abraham in bela' a Dios, ani punk'udh ajinchat ti bolidhtaláb, (Gen 15:6) ani bijiyat ti in ja'úb a Dios.
59002024	Tam, a tsu'talchik abal an inik bolidhmél k'al in t'ajnélil, ani yab expidh k'al in belomtal.
59002025	Aniyek'ij a Rahab an talchíkbej uxum, ¿yabxe' bolidhméj k'al in t'ajnélil, tam ti in bats'uw an abadh ólchixchik ani in aba' pílitsk'ij i bél?
59002026	Kom jant'ini' i iniktal tam yab k'al i espíritu k'wajat tsemnek, antsaná' jayej an belomtaláb tam yab k'al i t'ajnél k'wajat tsemnek.
59003001	Ebchalábchik k'ál a xi naná', yab ka t'aja' ti it exóbchix yán ti tatá'chik, a exlál abal ne'ets ka bats'uw i más púlik jolbidh yajchiktaláb.
59003002	Kom ti yánél u t'idhk'wandhom k'al yán jant'ok'ij. Max jún yab t'idhk'wandhom k'al in káwintal, jajá' pél jún i lej putudh inik, a xi in ejtowal jayej ki in k'unat beletna' ti in putát in iniktal.
59003003	Xo, ka tsu'uw, wawá' i punchal an pat'ál ti in wi' an bichim abal tu ik'ax ats'a', ani i wilk'inchal ti in putát in iniktal.
59003004	Xó', ka tsu'uw jayej an pulik tanchik, ma anákej lej pakdha', ani nixoknáb k'al i tsapik ik', po bolcháb in bélil k'al jún i tsipti' timón, k'al in awiltal an beldhom.
59003005	Antsaná' jayej an lek'abláb, pél jún i tsipti' pejach putát, po in puwetnál yán jant'ok'ij. Xó' ka tsu'uw, jún i tsipti' k'amal in chikál púlik an alte'.
59003006	Ani an lek'abláb pél i k'amal, i yab bolidhtaláb ejtíl in putát an tsabál. Antsaná' an lek'abláb k'wajat ti al i pejmáxchik, a xi in at'axbédhál ti in putát i iniktal, ani in lek'wtsiyal in áy an xe'tsintaláb, ani jajá' lek'wdháb k'al an k'amal yajchiktaláb.
59003007	Kom patal in t'ajtal éy i ko'nélchik, i ts'itsin, i tsan, ani a xi ejat ti pulik lejem, ejtowáb ka maxubédháj, ani maxubédhámej k'al in t'ajtal éy i atiklábchik.
59003008	Po ma ni jún i atikláb yab in ejtowal ki in maxubédha' in lek'áb; jún i at'ax pejách a xi yab elat ka abatna', t'uchat k'al i tsemdhom it'imtaláb.
59003009	K'al axé' i labliyal a Dios, an Pay'lóm, ani k'al axé' i at'ax káwliyal an atiklábchik, a xi t'ajadh jant'ini' a Dios,
59003010	ti al jayétsej an wi'lek kalel i lablinchixtaláb ani i at'axkáw. Ebchalchik k'al a xi naná', yab antsaná' ka t'aja'.
59003011	¿Awxe' walám ti jún i elelja' kalel i tsi'ik ja' ani i ts'a'ik ja'?
59003012	Ebchalábchik k'ál a xi naná', ¿walám elat jún i higo akante' ka walin k'al i olivo walíláb, o an t'udhup k'al i higo walíláb? Antsaná' jayej, ma ni jún i elelja' yab in kaldhál i ja' a xi ts'apuw ani tsi'ik.
59003013	¿Jita' tsalpadh ani in exbayal ti bá' tatá'chik? Ki in tejwa'médha' in alwa' xe'tsintal ti in éy in t'ajnélil k'al i maxuj tsalpadhtaláb.
59003014	Po max a kwa'alchik i ts'a'ik pa'ixnomtaláb, ani i pejextaláb ti ál a ichích, yab ka k'adhátna', ani yab ki it tomólnadh janamkáwin ti k'al an chubaxtaláb.
59003015	Axé' xi tsalpadhtaláb yab já'its a xi pa'íl ti walk'i', po tál ti tsabálíb, ti padhay lé'nomtaláb, ani ti an demonio.
59003016	Kom ju'táj ti wa'ats i pa'ixnomtaláb ani i pejextaláb, taná' wa'ats i xamk'untaláb ani patal i at'ax t'ajnél.
59003017	Po an tsalpadhtaláb a xi tál walk'i', ok'oxek'ij t'okat, talbél koyátlidh, k'aya', t'ajax ti kwentaj, t'uchat k'al i yajnanchixtaláb ani k'al i alwa' walíláb yab pók'ódh in xe'tsintal, yab nits'binélom.
59003018	Ani in walíl an bolidhtaláb t'ayáb ti al i koyataláb abal jajá'chik a xi in t'ajál an koyataláb.
59004001	¿Ju'táj walám ti che'el an pextaláb ani an pejextaláb ti ba' tatá'chik? ¿Yab walám kalel ti jawa' a xi padhay lé' a xi tomólnáx ti ál a pejmáxchik?
59004002	It padhay lé'nom ani yab a kwa'alchik, it tsemdhom ani it t'a'íl lé'nomchik ani yab a ejtowal ka ko'oy; it tomólnáxchik ani a t'ajál i pextaláb, ani yab a kwa'al jawa' a xi a lé' kom yab a konoyal.
59004003	A konoyalchik, ani yab a bats'uwal, kom t'ajat yab alwa' ti a konoyal, kom a konoyal abal ka pakuw ti a jawa' a padhay lé'.
59004004	Tatá'chik ti it tsáblix k'al a belkaxtal, ¿yabxe' a exlál abal ka ja'úbna' axé' xi walab tsabál pél i tomólnaxtaláb k'al a Dios? Jaxtám, jita' ki in lé'na' ki in ja'úbna' an walab tsabál, wenk'onal ti in tomólnáxil a Dios.
59004005	¿Walám a tsalpayal abal an Dhuchlab jolát káw: An espíritu a xi k'wajat ti ál wawá' tu lej kanat lé'?
59004006	Po Jajá' más in bínál i lablidh ts'ejwalixtaláb. Jaxtám in ulal: A Dios in tsapik tomólnál a xi k'adhat Po in lablidh ts'ejwaliyal a xi tsa'at. (Pro 3:34)
59004007	Jaxtámits, ki it k'unat k'wajiy k'al a Dios, ka tsapik tomólna' an Tenekláb ani ne'ets ka adhláts ti k'al tatá'chik.
59004008	Ki it utey ti k'al a Dios, ani Jajá' ne'ets ka utey ti tatá'chik. Waláblomchik, ka t'aka' a k'ubak, tatá'chik a xi t'i'odh a tsalápil, ka t'oka' a ichích.
59004009	Ki it lupudh yajbéj, ani ki it yajajáláts ani ki it uk'in. A te'ental ka wenk'on ti uk'il ani a kulbéltal ti yajchik t'e'pintaláb.
59004010	Ka tsa'ka'chik ti a bá' ti in tamét an Ajátik, ani Jajá' ne'ets ti ts'akba'.
59004011	Ebchalábchik, yab ki it at'ax t'ilabnáxinchik, jún a xi in at'ax t'ilabnál in ebchal, in weladh káwliyal in ebchal, ani in at'ax t'ilabnál an Éylidhkáw, ani in weladh káwliyal an Éylidhkáw, po max tatá' a weladh káwliyal an Éylidhkáw, tatá' yab a t'ajál an Éylidhkáw, tám, pél it juez.
59004012	Wa'ats junkats i bínom Éylidhkáw, a xi in ejtowal ti k'ánix ani ti k'ibandhom, po ¿jita' tatá' a éy a xi a weladh jolbiyal a xi píl?
59004013	Xó' ka ats'a', a xi in ulalchik: Xowé' ani kalám ne'ets ku k'alej ti jún i bichow ani ku k'wajiy taná' jún tamub, ani ne'ets tu wenk'ol nujul ani ne'ets ku átlomáts.
59004014	Ma ni yab a exlál janéy in chi'dhál a xi kalám. Kom ¿janéy in éy a ejatal? Pél ejtíl jún i bijal a xi tejwa'mél jún wé', ani wi'pachk'ij ts'ibk'anal.
59004015	Po anákej, ka uluwchik: Max an Ajátik in lé', ne'ets ku xe'tsin ani ne'ets ki t'aja' axé' o nixé'.
59004016	Po xowé' a puwetnál a k'adhatalchik. Patal an witsidh puwentaltaláb ejtíl axé', pél i at'axtaláb.
59004017	Jaxtám, walbinal jún, a xi in exlál ki in t'aja' a xi alwa' ani yab in t'ajál.
59005001	Xó' ka ats'a', ts'alat inikchik, ki it uk'in ani ki it dhájan kom an yajchiktaláb ta'tál ti tatá'chik.
59005002	A ts'alat k'álábil k'wajat k'atsenek ani a k'wa'chímal k'wajat k'apupúl k'al in dhumál.
59005003	An oro ani a platajil k'wajat chík'lidh; ani in it'idh chík'líl ne'ets ti tomól tejwa' tso'óblix ti k'al tatá'chik, ani ne'ets ti talalanchij a anam t'u'úl jant'ini' i k'amal. Kom a tamkuyámalchik i dhayach tesoro abal ti in ta'pantal an k'ij.
59005004	Xó' ka tsu'uw, an t'ojnalchik dhájanal in jalbixtal, a xi ti k'ojchámal a alejlábil, kom k'al i k'ambixtaláb yab a jalbiyámal, ani an k'ojolchik in dhájantal ulenek ti in ots'oxtal an Ajátik in k'ál an ejército.
59005005	It k'wajinek bá' i ts'alat kulbéjintaláb ti tsabál ani it walkadh k'ijidhbének; ejtíl a t'u'undhámal a ichích ti k'icháj tsemdhaxtaláb.
59005006	A weladh jolbiyámalchik ani a tsemdhámal an bolidh inik, ani jajá' yab ti tomólnál.
59005007	Jaxtám, ebchalábchik, ka kuxuy ma ti in wichéltal an Ajátik. Ka met'a' jant'ini' an t'ojnal tsabál in aychal in lej jalbidh walíl an tsabál, kom in kwa'al ki in aychij ma ka ulits an ok'ox áb ani a xi talbél.
59005008	Aniyek'ij ka ko'oychik i kuxudhtaláb, ani ka tsapik kublalay a ichíxchik, kom in wichéltal an Ajátik utelits.
59005009	Ebchalábchik, yab ki it kúx t'ilabnáxinchik, abal yab ki it weladh jolbiyatchik; ka tsu'uw an Juez kubatits ti in tamét an wi'leb.
59005010	Ebchalábchik k'al a xi naná', ka eyendha' ti t'iplab an tsu'bidh káwlómejchik jant'odha' k'al i yajchiktaláb ani k'al i kuxudhtaláb káwinchik ti in bij an Ajátik.
59005011	Xó' ka tsu'uw, wawá' i tsalpayal abal yán ti pidhóblidh a xi kuxudh, a ats'anchámal in kuxudhtal a Job, ani a tsu'chij in ta'pantal an Ajátik; abal an Ajátik tu ts'ejwayal ani yajnanchix.
59005012	Po ok'ox ti patal, ebchalábchik k'ál a xi naná', yab ki it lujat káwin, ma ni k'al in bij an k'ay'lál, o k'al in bij an tsabál o ma ni k'al ni jún i ok'xidh lujat káw, po tam ka uluw aníts, lej aníts, ani tam ka uluw ibáj, lej ibáj; abal yab ki it ijkan ti jolbidh yajchiktaláb.
59005013	¿Wa'ats jún jita' in yajchiknál ti tatá'chik? Ki in t'aja' i ólontaláb. ¿Wa'ats jún jita' kulbél? Ka k'ak'nadh ajatin.
59005014	¿Wa'ats jún jita' ya'ul ti tatá'chik? Ki in kaniy an yejtselábchik ti iglesia ani ka ólon k'al jajá' ti in ebál, ka k'uwiyat k'al i aceite ti in bij an Ajátik;
59005015	ani an ólontaláb a xi lej beladh ne'ets ki in jeldha' an ya'ul, ani an Ajátik ne'ets ki in ts'akba'; ani max in t'ajámal i walabtaláb ne'ets ka pakwlanchat.
59005016	Ki it lujudh ólchíxinchik k'al a k'ibts'ontal jún k'al a xi júnakej ani ki it ólon jún k'al a xi júnakej abal ki it jelkinchik. In ik'ax ólontal an bolidh inik, in ejtowal yán jant'ok'ij.
59005017	A Elías pélak jún i inik k'unudh k'al in padhaytal ejtíl wawá', ani ólon k'al i ik'ax ólontaláb abal yab ka ulits an áb, ani yab ában an tsabál ma óx tamub ani akak a íts'.
59005018	Ani ólon junílek'ij, ani an k'ay'lál in bína' an áb, ani an tsabál in bína' in walíl.
59005019	Ebchalábchik, max jún a xi tatá'chik k'iblonének ti k'al an chubaxtaláb, ani k'al jún jita' ka wichbáj,
59005020	ki in exla' abal jita' in wichbál an waláblom ti in k'iblontal, in k'ániyal jún i alma ichich ti tsemláj ani in paxk'iyal yántolom i walabtaláb.
60001001	Naná' Pedro, in apóstolil a Jesucristo, Abal an buk'udh ówelábchik a xi k'wajat ti Ponto, ti Galacia, ti Capadocia, ti Asia ani ti Bitinia tsabál,
60001002	takudhchik jant'ini' in k'ejab exlomtal a Dios an Pay'lóm, ti in éy an Espíritu abal ka santo t'okej, abal ki it ik'ax ots'oxin ani ki it ts'axiyatchik k'al in xits'ál a Jesucristo. Lablidh ts'ejwalixtaláb abal tatá'chik ani i koyataláb ka dho'ey.
60001003	Ka lablidh k'alej a Dios ani in Pay'lóm i Ajátik Jesucristo, a xi jant'ini' in pulik yajnanchixtal, tu ít wa'tsindhámal ti k'al jún i ejat aychixtaláb, ti in éy in ts'akíltal a Jesucristo ti bá' an tsemélom,
60001004	abal k'al an bats'udh k'áláb a xi yab u odhel, yab u at'axbél, ani yab u talél in alabéntal, a xi dhayk'ak'ach ti k'ay'lál abal tatá'chik,
60001005	a xi it beletnadhchik k'al in ejtodhtal a Dios, ti in éy an belomtaláb abal k'al an k'ánixtaláb, a xi t'ojojodh abal ka japidh tejwa'méj ti in ta'pantal an k'ij.
60001006	Ti ju'táj tatá'chik a kwa'al a kulbéltal, ma anákej, xowé' ti jún wé' i k'ij, max yejentálak, ka yajchíkna' yán pílchik i takandhaxtaláb,
60001007	abal ka k'alej takandhach a belomtal, lej más in jalbíl kej an oro, a xi ma anákej tala'bél u takandháb k'al i k'amal, ka elan ti puwenchixtaláb, ani ti witsidh puwenchixtaláb, ani ti lét'edh k'ak'nadh ti in japidh tejwa'médhomtal a Jesucristo,
60001008	a xi a k'ánidhál ma anákej yab a tsu'úmal, a xi a belál Jajá' ma anákej xowé' yab a tsu'tal, it lej k'ijidhbél k'al i kulbéltaláb a xi ma yab a ejtowal ka lejkidh káwna' ani k'al i lej witsidh puwenchixtaláb;
60001009	abal ka bats'uw in ta'pantal a belomtal, a xi já'its in k'ánixtal a alma ichíxchik.
60001010	An tsu'bidh káwlómejchik a xi tsu'bidh káwin ti in ebál an lablidh ts'ejwalixtaláb, a xi tálak ti tatá'chik, in aliychik k'al i ik'axtaláb ti in ebál axé' xi k'ánixtaláb,
60001011	in lupudh aliy abal janéy tam k'ij in Espíritujil a Cristo a xi k'wajatak ti ál jajá'chik, tam ti in k'ejab tejwa' ólnál in yajchiktal a Cristo, ani in witsidh puwenchixtal a xi tálak talbél.
60001012	Jajá'chik k'alej japidh tejwa'médhanchidh, yab abal jajá'chik, po abal wawá' t'ojchichláts k'al axé', a xi xowé' it ólchinének k'al a xi ti ólchámal an Ítkáw k'al an Espíritu Santo a xi aban ma ti k'ay'lál, ju'táj ti an ángelchik in lej lé' ki in waxa'.
60001013	Jaxtám, ka wik'a' in bolól a tsalápil, tsalpadh ki it xe'tsin, ani ka aychij ma ti in taltal abal an lablidh ts'ejwalixtaláb a xi ne'ets ki it chi'dhanchat tam ti a Jesucristo ka japidh tejwa'méj.
60001014	Jant'ini' i ots'ox tsakamlábchik, yabáts ki it jumban k'al an biyál padhay lé'nomtaláb, a xi a kwa'alak tam ti it k'wajatak ti an maku'taláb.
60001015	Po jant'ini' Jajá' a xi ti kaniyámal pél i Santo T'okat, ka t'aja'chik tayej ti it santo t'okat ti patal a xe'tsintal.
60001016	Kom k'wajat dhuchadh: Ka t'aja' ti it santo t'okat kom Naná' pél in santo t'okat. (Lev 19:2)
60001017	Ani max a dhájayal ti a Pay'lóm, Jajá' a xi yab pók'ódh weladh pílmédhom jant'ini' k'alek'ij in t'ajnélil, tám, ki it xe'tsin k'al i jik'éltaláb ti patal an k'ij ti a wat'el xe'éts,
60001018	a exlál abal it ts'a'idh wichbadh ti a jolát xe'tsintal, a xi a bats'uw ti k'al a pay'lómchik, yab k'al a xi odhel, já'its an oro o plata,
60001019	po k'al in lej jalbidh xits'ál a Cristo, ejtíl jún i cordero a xi putudh lubach ani yab mink'odh,
60001020	a xi k'wajatakits k'ejab bínadh ma ok'xidh ka tujey an tsabál, po tejwa'médháj ti al axé' in ta'ltal an k'ij ti a ebál tatá'chik,
60001021	ti in éy Jajá' a belálchik a Dios, a xi k'al Jajá' ti ts'akbáj ti tsemláj, ani pidhámej i witsidh puwenchixtaláb, abal a belomtal ani a aychixtal ka k'wajiy ti al a Dios.
60001022	Kom it ik'ax ots'oxinének k'al an chubaxtaláb a t'okámalits a alma ichích, já'its ti in éy an Espíritu, abal an putat k'ánidhomtaláb ti k'al an ebchalábchik, ki it lek'wat k'ánidháxinchik jún k'al a xi júnakej, k'al a t'okat ichích;
60001023	kom it tsab wa'tsinének, yab k'al i odhel iyaláb, po k'al i iyaláb a xi yab odhel, já'its in káwintal a Dios a xi ejat ani k'wajíl abal ets'ey.
60001024	Kom: Patal an anam t'u'lek já'its ejtíl i ts'ojól, Ani ti in putát in witsidh puwenchixtal an inik Já'its ejtíl in witsíl an ts'ojól, An ts'ojól wayél, ani an wits ijkanal;
60001025	Po in káwintal an Ajátik k'wajíl abal ets'ey. (Isa 40:6-8) Ani já'its axé' an káwintaláb a xi k'al an Ítkáw it olchámej.
60002001	Jaxtám xó', ka wak'la' patal i at'axtaláb, ani patal i k'ambixtaláb, ani i nits'bixtaláb, ani i telax lé'nomtaláb ani patal i odhnax t'ilab.
60002002	Ejtíl i ít wa'tsinél t'ele', ka lej lé'na' an leche káwintaláb a xi yab xalchidh, abal k'al já'its ki it puwey.
60002003	Max já'its antsaná' a kulbétnanchámal in k'aya'tal an Ajátik.
60002004	Ki it utey ti k'al Jajá' ejtíl jún i ejat t'ujub, k'al an chubaxtaláb pojkadh bá' an inikchik, po takudh k'al a Dios ani lej púlik in jalbíl.
60002005	Tám, tatá'chik teyej, ejtíl i ejat t'ujub, it k'wajat ti it puwel ejtíl jún i atáj espiritual, jún i santo pale'taláb, abal ka bína' i tsemdhanél espiritual, a xi a Dios in bats'uwal ti in éy a Jesucristo.
60002006	Jaxtám jayej in kwa'al an Dhuchlab: Xó' ka tsu'uw, u punuwal ti Sion Jún i ok'ox t'ujub a xi pél in ts'upk'intal, a xi takudh, a xi lej jalbidh, Ani jita' ki in bela' Jajá', yab ne'ets ka tidhebédháj. (Isa 28:16)
60002007	Jaxtám, abal tatá'chik a xi a belál, Jajá' in lej kwa'al in jalbíl, po abal a xi yab belomchik: An t'ujub a xi an kúbal atáj in pojka', Axé' wenk'onének ti in ts'upk'intal in ók', (Sal 118:22-23)
60002008	ani: Jún i t'idhk'wandhom t'ujub Ani i t'ujub a xi ijkax, (Isa 8:14) kom t'idhk'wanalchik k'al an káwintaláb, kom jek'omchik; kom ti k'al axé' k'wajatchik punudh.
60002009	Po tatá'chik pél jún i takudh xits' yanétaláb, jún i ts'alat pale', jún i santo kwenél k'wajílom, jún i bichówlom a xi takudh k'álnadh k'al a Dios, abal ka ólnanchij in puwenchixtal Jajá' a xi ti kaniyámal ti bá' an yik'wáx abal ti in jik'padh tajáx. (Exo 19:6; Isa 43:20-21)
60002010	Tatá'chik a xi ti biyál yabák it bichówlom, po xowé' pél it bichówlom k'álnadh k'al a Dios, tatá'chik a xi ti biyál yabák it yajnanchidh, po xowé' it yajnanchámej.
60002011	K'ánidhowálchik, tu paka'bédhál ejtíl i ówelábchik ani i wat'elom atiklábchik, abal ka kuxuy yab ka t'ajchij in padhay lé'nomtal an anam t'u'lek, a xi in pejéx tomólnál a alma ichích,
60002012	ka ko'oychik lej alwa' a xe'tsintal ti bá' an yab Judíochik, a xi tomól káw ti k'al tatá'chik abal pél it pojkax, antsaná' ki in witsidh puwenchijchik a Dios ti in k'ichájil an tsa'bixtaláb, tam ki in tsu'uw a alwa' t'ajnélilchik.
60002013	Ti in ebál an Ajátik, ki it k'wajiy k'unat ti k'al patal an kubadh abatnaxtal an atiklábchik, max já'its k'al an ts'álej, ejtíl a xi wat'k'adh éylidh,
60002014	o an ok'lekchik, jant'ini' tam abadh abal ka yajchikiyat an pojkaxchik ani abal ka puwenchat a xi in t'ajál a xi alwa'.
60002015	Kom axé' já'its in awiltal a Dios, abal ka t'aja' a xi alwa', ka ts'ibk'a' in yab exlom maku'tal an inikchik.
60002016	Jant'ini' a xi walkadh, po yab ejtíl a xi in kwa'al i walkadhtaláb abal ka dhibk'oy a at'ax t'ajbíl, po jant'ini' in abatwálejil a Dios.
60002017	Ka lét'edh k'ak'na' patal an atiklábchik. Ka k'ánidha' an ebchalábchik. Ka ts'ejna' a Dios. Ka lét'edh k'ak'na' an ts'álej.
60002018	T'ojonchixchik, ki it k'unat k'wajiy ti k'al a amuchik k'al patal i jik'éltaláb, yab expidh k'al a xi alwa' ani k'aya', po jayej k'al a xi lej pojkax.
60002019	Kom axé' in tomnál ti alwa' bats'udh, max jún jita' ti in ebál an ejat tsalap ti in tamét a Dios, in kuxuyal i yajchiktaláb, u takandháb k'al i pojkaxtaláb.
60002020	Kom, ¿janéy walám tam puwenchixtaláb, max it ch'apayábchik k'al a walab ani a kuxuyal? Po max a t'ajál a xi alwa', ani k'al já' a yajchiknál ani a kuxuyal, axé' bats'udh ti in tamét a Dios.
60002021	Kom pél k'al axé' ti it kaniyámejchik, kom a Cristo in yajchíkna' jayej k'al wawá' i ebál, ani tu jilchij jún i t'iplab abal ka ayoknanchij in xakábil:
60002022	Jajá' a xi yab walbin, Ma ni yab elchin i k'ambixtaláb ti in wi'. (Isa 53:9)
60002023	Jajá', tam ti at'ax káwliyábak, yab in tok'tsiy k'al i at'ax káw; tam ti yajchikiyábak, yab in pikchidh wichba', po in walbadh bína' ti in bá' ti k'al a xi weladh pílmédhom k'al i bolidhtaláb,
60002024	ani Jajá' tu ne'dhanchij i walab ti in lej iniktal ti bá' an te', abal wawá', a xi u tsemnekits ti k'al an walabtaláb, ku xe'tsin ti al an bolidhtaláb; ti in éy in ts'ojbéltal u jelédháj.
60002025	Kom tatá'chik pélak ejtíl i oveja a xi k'iblonének, po xowé' it wichenek ti k'al an kó'bitsix ani in obispojil a alma ichíxchik.
60003001	Jayétsek'ij tatá'chik uxum, ki it k'unudh k'wajiy k'alek'ij k'al a tomkíl; abal a xi yabáyej ik'ax ots'ox k'al an káwintaláb, ka átanchik k'al yab i káwintaláb k'al ti in ebál in xe'tsintal an uxum k'imádhláb,
60003002	tam ki in tsu'uw a t'okat xe'tsintal k'al i k'ak'nadh jik'éltaláb.
60003003	A witsidhtal yab já'its a xi eblim, a xi in k'adhat ch'ichbayal in xi'íl witsidh k'al i oro, o a xi ts'alat k'wa'chimnal.
60003004	Po a xi k'wajat tsinat ti in ichích an atikláb, a xi yab u odhel, an witsixtaláb já'its an k'aya' ani koyat espíritu, axé' ti in tsu'uxtal a Dios lej púlik in jalbíl,
60003005	kom antsaná' ti witsidh xe'tsin jayej an biyál santo uxumchik, in dhakat aychal a Dios, k'wajiy k'unat ti k'al in tomkíl,
60003006	jant'ini' a Sara, in ik'ax ats'álak a Abraham, in bijiy ti in amuj, ani k'al jajá' pél it tsakamlábchik, biyat ka t'aja' a xi alwa', ani yab ki it jik'ey k'al ma ni jún i jik'édhaxtaláb.
60003007	Ani tatá'chik tomkidh inik, ki it k'wajiy k'al jajá'chik jant'ini' an exlomtaláb, ka pidha' in lét'edh jalbíl an uxum ejtíl jún i ketsuw eyextaláb, ani ejtíl i junkudh báts'ul k'álábchik já'its in lablidh ts'ejwalixtal an ejataláb, abal a ólontal yab ka t'ok'ban.
60003008	Ti in taltal, ti a yánél ka ko'oy i junkats tsalap, ki it lét'endháxin, ki it k'ánidháxin ejtíl i ebchalábchik, ki it yajnanchíxin, ki it ja'úbnáxin,
60003009	yab ka wichba' k'al i pojkaxtaláb an pojkaxtaláb, ma ni k'al i at'ax káw an at'ax káw, po anákej ti in k'e'át, ki it lablixin, kom a exlál abal it kanidh ti k'al axé' ani abal ka bats'uw i lablixtaláb.
60003010	Kom: Jita' in lé' ki in k'ánidha' an ejataláb Ani ki in tsu'uw i alwa' k'ij, Ki in k'unat abatna' in lek'áb ti k'al an at'axtaláb Ani in wi' yab ki in káwna' i k'ambixtaláb.
60003011	Ka nixk'in ti k'al a xi yab alwa', ani ki in t'aja' a xi alwa', Ki in aliy an koyataláb, ani ki in ayokna'.
60003012	Kom in tsu'uxtal an Ajátik k'wajat ti bá' an bolidhchik, Ani in ots'oxtal in ats'ál in ólontalchik; Po in wal an Ajátik tomól k'wajat ti k'al a xi in t'ajál a xi at'ax. (Sal 34:12-16)
60003013	¿Ani jita' já'its a xi ne'ets ki in ejtow ti odhélna', max tatá'chik a áykóm a xi alwa'?
60003014	Po max taná' jant'oj ka yajchíkna' ti in ebál an bolidhtaláb, yán ti it pidhóblidhchik, ani yab ki it jik'ey ti in ebál in jik'édhomtalchik, ma ni yab ki it jik'pan.
60003015	Po an Ajátik Dios ka santo puwenchij ti a ichíxchik, ani ki it k'wajiy ets'ey t'ojojodh abal ka pidha' i tok'tsixtaláb patal an inik abal janéy tam aychixtaláb a xi k'wajat ti al tatá'chik, k'al i maxutaláb ani k'al i jik'éltaláb,
60003016	ka ko'oy ts'akladh a ejat tsalápil, abal jita' a xi ti kúx t'ilabnálchik abal pél it pojkax, ka tidhebéchik abal alk'idh jolbixchik ti a alwa' xe'tsintal k'al a Cristo;
60003017	kom más alwa' ka yajchíkna' kom a t'ajál a xi alwa', max in awiltal a Dios antsaná' ti in lé', kej ka t'aja' a xi yab alwa'.
60003018	Kom a Cristo jayej in yajchíkna' jún kalat ti in ebál an walabtaláb, an Bolidh ti in ebál an yab bolidh, abal tu ku ne'dha' ti k'al a Dios, k'al an chubaxtaláb tsemets ti al an anam t'u'lek, po ejátlidh ti al an Espíritu.
60003019	Jajá' a xi k'alej jayej ani in ólchij an wik'nél espírituchik;
60003020	a xi ti píl i k'ij yab ik'ax ots'oxinchik, tam ti in owat kuxudhtal a Dios in aychij ti in k'ichájil a Noé, biyat an pok'te' tan k'wajatak ti ts'ejkáb, ti ju'táj lej wé', já'its waxik i atikláb k'alej k'ánidh ti in éy i ja'.
60003021	Jaxtám xó' an pujantaláb, já'its ejtíl axé' in wal tu k'ániyal jayej (yab in tixk'ál in at'axtal an anam t'u'lek, po pél in tok'tsixtal a alwa' ejat tsalápil ti in tamét a Dios) k'al ti in ebál in ts'akíltal a Jesucristo ti tsemélom,
60003022	a xi k'alej ti k'ay'lál, Jajá' k'wajat ti in winab k'ubak a Dios, k'wajat k'unat ti k'al Jajá' an ángelchik, i éyalchik ani i ejtodh éyalábchik.
60004001	Jaxtám xó', kom a Cristo in yajchíkna' ti anam t'u'lek k'al wawá' ti ebál, tatá'chik teyej ka ts'ejkadh ko'oy junini' an tsalap k'al jayétsej, kom jita' a xi in yajchiknámal ti anam t'u'lek, in tala' an walabtaláb,
60004002	abal an k'ij jawa' in k'ibchalej ku xe'tsin ti axé' xi anam t'u'lek, yabáts jant'ini' in padhay lé'nomtal an atiklábchik, po jant'ini' in awiltal a Dios.
60004003	Lejatits an biyál k'ij ju'táj tu xe'tsin, abal ki t'ajchij in awiltal an yab belomchik, tam tu xe'tsin ti al an k'ibéltaláb k'al a tidhéj, ti padhay lé'nomtaláb, ti uts'általáb, i at'ax k'ijidhbéltaláb, i k'ijidh uts'pipíltaláb ani i at'adh aykoltaláb k'al i dhulkuts.
60004004	Ti al axé' ti in kwentaj, jik'padh tsalpaxchik abal tatá'chik yab it belal k'al jajá'chik ti al jayétsej an walkadh k'ibélnaltaláb, ani ti at'ax t'ilabnálchik,
60004005	po ne'etschik ki in pidha' i kwentaj a xi k'wajat t'ojojodh abal ki in weladh káwliy a xi ejat ani a xi tsemnek.
60004006	Kom k'al axé' ti in ebál ólchinénekchik jayej an Ítkáw an tsemélom, abal ka weladh káwliyat jant'ini' an inik ti al an anam t'u'lek, po ka k'wajiy ejat ti in kulbéltal a Dios ti al an espíritu.
60004007	Po in ta'pantal patal k'wajat ti utel, jaxtám ka beletna' a xe'tsintal, ani ki it beletnomáts k'al i ólontaláb.
60004008	Ani ti ebál patal, ka ko'oy ti tatá'chik i lej kanat k'ánidhomtaláb jún k'al a xi júnakej, kom: An k'ánidhomtaláb in paxk'iyal yántolom i walabtaláb. (Pro 10:12)
60004009	Ka t'aja'chik ti it koydhom jún k'al a xi júnakej, k'al yab i kúx t'ilabnaxtaláb.
60004010	K'alek'ij jant'ini' an pidhóbláb a xi in bats'uwámal, antsaná' ki in t'ojonchij a xi pílchik, jant'ini' jún i alwa' kwentalom k'áláb k'al in pílchik pidhbíl in lablidh ts'ejwalixtal a Dios.
60004011	Max jún jita' káw, ka káwin jant'ini' a Dios in káwintal, max jún jita' t'ojchichíl, ka t'ojchichláts jant'ini' an tsápláb a xi a Dios in bínál, abal ti k'al patal a Dios ka k'alej witsidh puwenchidh ti k'al a Jesucristo, a xi in k'ál an witsidh puwenchixtaláb, an ejtodh teynadh k'áláb abal ets'ey an ets'eytaláb. Amén.
60004012	K'ánidhowalábchik, yab ki it jik'tson ti in ebál an k'amal takandhaxtaláb a xi ti takandhál, ejtíl tam jant'oj píl k'wajat ti a wat'ál,
60004013	po ki it kulbéj, kom it k'wajat a juntálnál a Cristo in yajchikixtal, abal tam ka japidh tejwa'méj in witsidh puwenchixtal ki it kulbéj k'al jún i pulik kulbéltaláb.
60004014	Ani max it tidhetál káwliyáb ti in ebál in bij a Cristo, yán ti it pidhóblidhchik; kom in witsidh puwenchidh Espíritujil a Dios k'wajat ti bá' tatá'chik. Jajá'chik in at'ax káwliyal, po ti tatá'chik, Jajá' k'wajat ti witsidh puwencháb.
60004015	Jaxtám, ti tatá'chik ma ni yab jita' ki in yajchíkna' ejtíl i tsemdhom o ejtíl i kwé' o ejtíl i pojkax o ejtíl jún a xi balk'ik'íl ti pílchik ju'táj ti yab in kwentaj.
60004016	Po max jún in yajchiknál ejtíl i Cristiano, yab ka tidhebéj, po ki in witsidh puwenchij a Dios ti k'al já'.
60004017	Kom pél in k'ijil abal ka tujey an weladh pílmédhomtaláb ti in k'imá' a Dios; ani max tujel ti k'al wawá' ok'ox, ¿janéy walám tam ta'pantaláb ne'ets ki in ko'oy a xi yab ik'ax ots'ox k'al in Ítkáwintal a Dios?
60004018	Ani: Max an bolidh inik pama'tal u k'áninal, ¿ju'táj ti ne'ets ka putun a xi yab k'ak'nax ani an waláblom? (Pro 11:31)
60004019	Jaxtámits, a xi in yajchiknál jant'ini' in awiltal a Dios, ki in pidha' in alma ichích an putudh Ts'ejkom, ani ki in t'aja' a xi alwa'.
60005001	An yejtselábchik a xi k'wajat ti ba' tatá'chik u kanátlidh tak'biyal, naná' pél neyej in yejtseláb k'al jajá'chik, ani in tejwa' tso'óblix k'al in yajchiktal a Cristo, ani in junkudh aychix neyej k'al an witsidh puwenchixtaláb a xi ne'ets ka japidh tejwa'méj.
60005002	Ka pijchiy in ko'wál a Dios a xi k'wajat ti bá' tatá'chik, ka beletna', yab k'al i tsápláb po k'al a kulbéltal; yab k'al i jik'lom jalbixtaláb po k'al i ik'ax kanataláb;
60005003	yab ki it abátixin ejtíl i amuláb ti jita' it jilchinének ka beletna', po ka t'aja' ti it t'iplab ti al an kwenél ko'wáláb.
60005004	Ani tam ka tejwa'méj in Ok'óxlomil an kó'bitsixchik, tatá'chik ne'ets ka bats'uw an witsidh puwenchidh petobláb a xi yab odhel.
60005005	Aniyek'ij tatá'chik ti it dhálam (kwitól ani chidhan), ki it k'unat ts'at'ey ti k'al an yejtselábchik; ani ti a yánél ki it k'unat ots'oxin jún k'al a xi júnakej, ani ki it k'wa'chiman k'al i tsa'ataláb, kom: A Dios in tsapik tomólnál a xi k'adhat, po in lablidh ts'ejwaliyal a xi tsa'at. (Pro 3:34)
60005006	Jaxtám, ki it tsa'kan ti al in tsáplidh k'ubak a Dios, abal Jajá' ti puwedha' tam ki in bajuw an k'ij.
60005007	Ka mo'ka' ti in yánél a t'e'pidh tsalápil ti Jajá', kom Jajá' ti t'ajt'óm ti kwentaj.
60005008	Ka beletna' a xe'tsintal ani ki it beletnomáts, kom a tomólnáxil, an Tenekláb, ejtíl jún i dhájnal tsój, xe'ets toniníl in aliyal jita' ki in k'apuj.
60005009	A xi ti k'al já', ka tomól kuxuy, kublaladh ti al an belomtaláb, kom a exlál abal jayétsej an yajchiktaláb k'wajat ti putunal ti bá' a ebchalchik ti in putát an tsabál.
60005010	Po a Dios a xi in k'ál patal an lablidh ts'ejwalixtaláb, a xi tu kaniyámal ti bá' in ets'ey witsidh puwenchixtal ti in ebál a Cristo Jesús, talbél tam a yajchiknámalits jún i wé' i k'ij, Jajá' ti t'aja' ti it putudh, ti alwa' kublalay, ti tsápliy ani yab ki it yatsin.
60005011	Jajá' in k'ál an witsidh puwenchixtaláb ani an ejtodhtaláb abal ets'ey an ets'eytaláb. Amén.
60005012	Ti in éy a Silvano, u tsalpayal jajá' pél jún i putudh ebchaláb, tu dhuchunchámal jún i wé', tu kanat tak'biyalchik ani tu tejwa' tso'óbliyal abal axé' já'its in chubax lablidh ts'ejwalixtal a Dios ju'táj ti it k'wajatchik.
60005013	An Iglesia a xi k'wajat ti Babilonia, takudh junax k'al tatá'chik, a Marcos u tsakámil ti tsapnédhál.
60005014	Ki it tsapnédháxinchik jún k'al a xi júnakej k'al i k'ánidhax ts'uts'baxtaláb. Koyataláb patal tatá'chik a xi k'wajat al a Cristo Jesús. Amén.
61001001	Naná' Simón Pedro, in abatwálej ani in apóstolil a Jesucristo, Abal a xi in bajuwámal ki in ko'oy jún i belomtaláb a xi lej in jalbíl junax k'al wawá' ti in éy in bolidhtal i Diosil ani a Jesucristo i k'ánixal.
61001002	Lablidh ts'ejwalixtaláb ani koyataláb ka dho'ey ti tatá'chik, ti al in exlomtal a Dios ani i Ajátik Jesús.
61001003	Jant'ini' patal a xi in k'ál an ejataláb ani an k'ak'naxtaláb u pidhnének ti k'al in ejtodhtal a Dios, já'its tam k'wajat a exlál Jajá', a xi tu kaniyámal ti in witsidh puwenchixtal ani ti in putudh alwa'tal.
61001004	Já'its ti k'al já' u pidhámej i lej púlik ani in lej jalbíl i ok'xidh uludhtaláb, abal k'al já' ka bajuw ka juntálna' in t'ajtal éytal a Dios, kom it kalenekits ti al an odheltaláb a xi k'wajat ti k'wajchidh tsabál ti in éy an padhaytaláb,
61001005	tám, tatá'chik teyej, ka punchij patal an ik'axtaláb, ka punk'unchij a belomtal i putudh alwa'taláb, ani an putudh alwa'taláb, i exlomtaláb;
61001006	ani an exlomtaláb i ejét xe'tsintaláb; ani an ejét xe'tsintaláb an kuxudhtaláb, ani an kuxudhtaláb, an k'ak'naxtaláb;
61001007	ani an k'ak'naxtaláb, i k'aya' ja'úbnaxtaláb, ani an k'aya' ja'úbnaxtaláb, i k'ánidhomtaláb.
61001008	Kom max a axé'chik k'wajat ti al tatá'chik ani k'wajat ti dho'el, yab ne'ets ti jila' ti it óbej ma ni yab k'al i walíláb ti in exlomtal i Ajátik Jesucristo.
61001009	Po jita' yab in kwa'al axé'chik pél i jok'tsej ani yab tsu'ux ów, ani in uk'chiyámal in t'okeltal in biyál walab.
61001010	Jaxtám, ebchalábchik, ka ik'áxna' abal ka kublalay más a kanixtal ani a takuxtal; kom tam a t'ajál axé'chik, yab jayk'i' ne'ets ki it kwajlan.
61001011	Kom antsaná' ne'ets ki it pidhan jún i pulik otseltaláb ti in ets'ey ts'álejlábil i Ajátik ani an k'ánix Jesucristo.
61001012	Jaxtám, naná' yab ne'ets ku óbetna' tu t'ilchij ets'ey axé'chik, ma anákej a exlálits, ani it k'wajat tsapik kublaladh ti al an chubaxtaláb a xi i kwa'al ti axé' xi k'ij.
61001013	Kom u tsalpayal abal pél in bolídh, biyat in k'wajat ti axé' xi anam t'u'lek, abal tu ejédha' k'al i t'iltómnanchixtaláb,
61001014	u exlál abal k'al wé' u yajinchal ku jila' u anam t'u'úl, jant'ini' i Ajátik Jesucristo ti in ólchámal.
61001015	Aniyek'ij ne'ets ku ik'áxna' abal an k'ij a xi a kwa'alchik, talbél ki in tsemets, ka ejtow ets'ey ka tsalápna' axé'chik.
61001016	Kom tam tu pidha' abal ka exla' in ejtodhtal ani in che'éltal i Ajátik Jesucristo, yab i ts'at'énchij i alk'idh ts'ejkadh t'ilab, po i tsu'uw k'al i tsu'uxtal in púlik éy.
61001017	Kom Jajá' in bats'uw ti k'al a Pay'lóm Dios i lét'edh k'ak'naxtaláb ani i witsidh puwenchixtaláb, abchin ma tiwa' ti yetsej pulik witsidh puwenchixtaláb jún i káw a xi in uluw: Axé' já'its u k'ánidhowál Tsakámil, ti k'al Jajá', Naná' u kwa'al u kulbéltal.
61001018	Ani wawá' i ats'a' axé' xi káw a xi chích ti k'ay'lál, tam tu k'wajatak k'al Jajá' ti bá' an santo bolchal.
61001019	Wawá' i kwa'al jayej an Tsu'bidh káwintaláb a xi más chubax kublaladh, ju'táj ti ne'ets ka t'aja' alwa' max a t'ajál ti kwentaj ejtíl jún i tajbaxtaláb a xi tajk'anal ti yik'wáx, ma an chudhéltaláb ka tajk'an ani an chudhél ót ka tajk'an ti a ichíxchik.
61001020	I exlál ok'ox axé', kej ma ni jún i tsu'bidh káwintaláb ti al an Dhuchlab yab pél i tsinat wiladh káw,
61001021	kom an Tsu'bidhkáw yab jayk'i' chi'dháj k'al in awiltal i inik, po an santo inikchik a xi k'álnadh k'al a Dios, káwinchik ixák'lidh k'al an Espíritu Santo.
61002001	Po wa'tsin jayej i janam tsu'bidh káwlómejchik ti al an bichówlom, jant'ini' ti ne'ets ka wa'tsin jayej ti al tatá'chik i janam exóbchix, a xi ne'ets ki in tsinat ódha' i píl exóbchixtaláb a xi tala'bédhax, ani ma in k'e'atnál an T'ek'at éylidh Ajátik a xi k'al ti ts'a'iyat, ani ki in chi'dha' ti jajá'chik i adhik tala'bédhaxtaláb.
61002002	Ani yántolom ne'ets ki in áyna' in ódhil bélil, ani k'al ti in ebál jajá'chik, in bélil an chubaxtaláb ne'ets ka at'ax káwliyat,
61002003	ani k'al i jik'lomtaláb ne'ets ti janamkáw abal ti wenk'ol tumína'chik. Abal axé'chik, ma biyálits in yajchik welaxtal yabáts ne'ets ka owey ani in tala'bédhomtal yab wayal.
61002004	Kom max a Dios yab in yajnanchij an ángelchik a xi walbin, po in jolow ti jól yajchiktaláb ani in bína' ti yik'wáx wik'axte'chik, abal ka ko'komiyat ma ti yajchik welaxtaláb.
61002005	Ani max yab in yajnanchij an biyál k'wajílom ti tsabál, po in k'ániy a Noé, an waxik atikláb, jún i ólnom bolidhtaláb; in chi'dha' an uk'eltaláb ti in k'wajchidh tsabálil an yab k'ak'naxchik.
61002006	Ani max in weladh yajchikiy an bichow Sodoma ani a Gomorra, in wenk'ow ti pakw, in punuw ti t'iplab abal nixé'chik a xi ne'etsak ka xe'tsin ti yab k'ak'nax,
61002007	ani in jek'ondha' a bolidh Lot, lej it'ixbédhach ti bá' an k'ibel tidhetaltaláb a xi in xe'etsna' an pojkaxchik
61002008	(kom axé' xi bolidh inik k'wajílak ti ba' jajá'chik, chudhél ani chudhél in yajbédhálak in bolidh alma ichích, kom in tsu'tal ani in ats'ál in jek'om t'ajnélilchik);
61002009	an Ajátik in exlál jant'odha' ki in jek'ondha' an k'ak'naxchik ti ba' an tilibnaxtaláb, ani ki in ko'komay an yab bolidhchik abal ka yajchikiyat ti in k'ichájil an weladh yajchiktaláb,
61002010	po más nixé'chik a xi in áykóm an anam t'u'lek in padhay lé' an at'ax odheltaláb ani in pojkál i éyal amuláb. In t'ajál jawa' ki in lé'na'chik, k'adhat k'al in tsinejtal ani yab jik'élchik ki in at'ax káwliy an winat ejtodhtalábchik.
61002011	Biyat an ángelchik, a xi más pulík in tsáp ani in ejtodhtal, yab in ulal i weladh jolbixtaláb k'al i at'axkáw ti in tamét an Ajátik.
61002012	Po axé'chik in kwi'badh káwliyalchik a xi yab in exbayal, jant'ini' i dhimalón ko'nél a xi yab maxubél, yak'wáb abal ka tala'bédháj, ne'ets ka tala' tsemetschik ti in kwetém odheltal,
61002013	ne'ets ki in bats'uw in jalbíl in yab bolidhtal, kom in tsalpóm abal lej k'ijidh ki in alwátna' chudhél ani chudhél. Axé' pél i mink'odhtaláb ani i at'axtaláb, a xi k'ijidhbél ti al in kwetém k'ambixtal, biyat k'apul k'al tatá'chik.
61002014	In kwa'al in tsu'uxtalchik t'uchat ti tsáblix k'al in tomkíl, yab koyolchik ti walbinal, in k'ambiyal an atiklábchik a xi yab k'wajlelnalk'ij, in ujundhámal in ichích ti jik'lom, ani pél i tsakamlábchik k'al i kwi'badh káwílaxtaláb.
61002015	In joltiyámal an bolidh bél, ani k'iblonénekchik ki in ayokna' in bélil a Balaam, kwitólil a Beor, a xi in kulbétna' in jalbixtal an yab bolidhtaláb,
61002016	ani k'alej wi'idh tawnadh ti in ebál in k'ibts'ontal, kom ma jún i mó' ch'uri', káwin k'al in káwintal i inik, abal ki in oybiy in olmantal an tsu'bidh kawlómej.
61002017	Axé'chik pél i wayenek mom, i tokow a xi nixoknadh k'al i bájchik', abal jajá'chik k'wajat t'ojojodh an t'unu' yik'wáx abal ets'ey.
61002018	Kom alk'idh káwchik k'al i k'adhataláb, in eyendhál ti dhapich in padhay lé'nomtal an t'u'lek k'al i k'ibel tidhetaltaláb, abal nixé'chik a xi chubax ówmének ti bá' an k'iblontaláb.
61002019	Biyat jajá'chik in ok'xidh ólchal i walkantaláb, ani lej jajá'chik pél in abatnanélil i odheltaláb. Kom tam jún átanal k'al jún jita', nixé' wenk'onal ti abatnanél k'al jita' ti átáb.
61002020	Kom max talbél ti pílménekits ti in at'ax odheltal an k'wajchidh tsabál ti in éy in exlomtal an Ajátik ani an k'ánix Jesucristo, ani axé'chik junílek'ij ka ts'alk'uyatchik ani ka átan, in taltal éy k'alchinal kej a xi ti k'a'ál.
61002021	Kom más alwa'ak max t'ajat yabák in exlámal in bélil an bolidhtaláb, kej tam ti in exlámalits, ka pílméj ani ki in jila' an santo abatnadhkáw a xi pidhanchik.
61002022	Po wat'enek ti jajá'chik jant'ini' an chubax Tsalpadhkáw: An pik'o' in wichénchal in xá', ani: An achídhach olom ki in t'ulí'na' an lukuk. (Pro 11:22; 26:11)
61003001	K'ánidhowálchik, axé' pél in tsabchíl an abadh Dhuchlab a xi tu dhuchunchal, ani ti tsablom, tu ejédhanchal a chubax tsalápil k'al i t'ilt'ónchixtaláb,
61003002	abal ka t'ilpa' an káw a xi k'alej ok'xidh uludh k'al an santo tsu'bidh káwlómejchik, ani i abatnadh káwintal, wawá', in apóstolil an Ajátik ani an K'ánix.
61003003	Ok'ox ka exla' axé', abal ne'ets ka chích ti in ta'pantal an k'ij i telax te'chikix, a xi ne'ets ka xe'tsinchik ti in kwetém padhay lé'nomtal,
61003004	ani ne'ets ki in uluwchik: ¿Ju'táj ti k'wajat in ok'xidh uludhtal abal in wichéltal? Kom ma ti a k'icháj tam ti an pay'lómlábchik wayits, patal jawámakits k'wajat antsaná' jant'ini' ti in tujtal an ts'ejkadh tsabál.
61003005	Axé'chik k'al in t'ajchíl yab in lé' ki in exla'; abal ti biyál an k'ay'lálchik t'ajan k'al in káwintal a Dios ani jayej an tsabál a xi k'wajat ti ja' ani ti ba' an ja'.
61003006	Jaxtám, an tsabál ti nixé' xi k'ij talan, uk'dhach k'al i ja';
61003007	po an k'ay'lálchik ani an tsabál a xi xowé', k'wajat ko'komadh k'al jayétsej an káwintaláb, beletnadh abal ti an k'amal ti nixé' xi k'ij, ti in k'ichájil an welax takuxtaláb ani ti in tala'bédhomtal an yab k'ak'nax atiklábchik.
61003008	Po k'ánidhowálábchik, yab it k'wajat abal yab ka exla' abal k'al an Ajátik, jún a k'icháj já'its ejtíl jún xi' i tamub, ani jún i xi' i tamub ejtíl jún a k'icháj.
61003009	An Ajátik yab in owedhál ki in putuw in ok'xidh uludhtal, jant'ini' talchik in tsalpayal owat; po nakat aychix abal ti k'al wawá', yab in lé'nanchal ma ni jita' ka tala'béj, po ti in yánél ka chích ki in joltiy in biyál xe'tsintal.
61003010	Po in K'ichájil an Ajátik ne'ets ka chích ejtíl jún i akal otsax kwé', ti ju'táj an k'ay'lálchik ne'ets ka wat'ey k'al jún i pulik ts'ilíy, ani an k'a'ál ts'ejkanélchik ne'ets ka xo'kan k'al i pulik k'ak'ém, ani an tsabál ani an t'ajnél a xi wa'ats taná' ne'ets ka t'a'iy.
61003011	Jaxtám xó', kom patal axé'chik ne'ets ka paklun, ¿awxe' yab yejentál tatá'chik ki it xe'tsin k'al i santo xe'tsintaláb ani k'al i k'ak'naxtaláb,
61003012	ti it aychix ani ti it dhubchix abal ti in che'éltal in k'ichájil a Dios, ju'táj ti an k'ay'lálchik, tam ka jok'pan, ne'ets ka paklun, ani an k'a'ál ts'ejkanélabchik, ne'ets ka xo'kan k'al an yetsej k'ak'ém?
61003013	Po wawá', i aychal, jant'ini' in ok'xidh uludhtal, jún i ít k'ay'lál ani jún i ít tsabál, ju'táj ti k'wajíl an bolidhtaláb.
61003014	Jaxtám, k'ánidhowálchik, kom it k'wajat ti it aychix k'al patal axé', ka ik'áxna' abal ti ela' ti al an koyataláb, yab k'al i mink'odhtaláb ani yab k'al i punk'udh jolbintaláb.
61003015	Ani ka pulik tsalpay abal in nakat aychixtal i Ajátik já'its abal ti k'ánixtaláb, jant'ini' jayej i k'ánidhowál ebchal Pablo, jant'ini' an tsalpadhtaláb a xi pidhámej, ti dhuchunchámal jayej.
61003016	Aniyek'ij ti patal in abadh dhuchlábil, in t'ilál patal axé'chik, ju'táj ti wa'ats junchik k'ibat ka exbay, ju'táj a xi yab exóblámadhchik ani a xi yab alwa' kubat in jalpiyal, jant'ini' ti in jalk'uyal an pílchik Dhuchlab abal ti in kwetém tala'béltal.
61003017	Jaxtám k'ánidhowálchik, kom a ok'xidh exlálits, ka t'aja' an kwentaj yabák tatá'chik teyej ki it ne'dháj ti k'al in k'iblontal an at'axchik, ani ki it ijkan ti bá' a tsapik kublantal.
61003018	Po anákej, ki it puwey ti al an lablidh ts'ejwalixtaláb ani ti in exlomtal i Ajátik ani i K'ánix Jesucristo. Jajá' ki in k'álna' an witsidh puwenchixtaláb xowé' ani ti ets'ey an ets'eytaláb. Amén.
62001001	A xi já'its ma ti in tujtal, a xi i ats'ámal, a xi i tsu'úmal k'al i tsu'uxtal, a xi i met'ámal ani a xi i takámal k'al i k'ubak, ti in ebál an ejat Káwintaláb
62001002	(kom an ejataláb tejwa'méj, ani i tsu'uw, ani u tejwa' tso'óblix, ani wawá' xó' i ólnaxnál an ets'ey ejataláb, a xi k'wajatak k'al an Pay'lóm ani u tejwa'médhanchat).
62001003	Jawa' a xi i tsu'úmal ani i ats'ámal, já'its a xi i ólnál, abal tatá'chik teyej ka ko'oy i junkudhtaláb k'al wawá'; ani k'al an chubaxtaláb i junkudhtal já'its k'al an Pay'lóm, ani k'al in Tsakámil Jesucristo.
62001004	Ani a axé'chik tu dhuchunchal abal ka kidhban a kulbéjintalchik.
62001005	Axé' já'its an ólchixtaláb a xi i ats'ámal ti k'al Jajá', ani tu ólchalchik, abal a Dios pél i tajaxtaláb, ani ti al Jajá' yab wa'ats ma ni jún i yik'wáx.
62001006	Max i ulal abal i kwa'al i junkudhtaláb k'al Jajá', po u xe'ets ti al an yik'wáx, u janamkáw, ani yab i t'ajál an chubaxtaláb;
62001007	po max u xe'ets ti al an tajaxtaláb, jant'ini' Jajá' k'wajat ti al an tajaxtaláb, tám, i kwa'al i junkudhtaláb jún k'al a xi júnakej, ani in xits'ál a Jesucristo in Tsakámil tu t'okedhál k'al patal i walabtaláb.
62001008	Max ki uluw abal yab u walbinének, i k'ambiyal i kwetém bá', ani an chubaxtaláb yab k'wajat ti al wawá'.
62001009	Max ki lujuw i walab, Jajá' lej putudh ani bolidh abal tu ku pakwlanchij i walab, ani tu ku t'okedha' ti k'al patal an yab bolidhtaláb.
62001010	Max ki uluw abal yab u walbinének, i t'ajál Jajá' ti janamkáw ani in káwintal yab k'wajat ti al wawá'.
62002001	Tsakam tsakámilchik, axé'chik tu dhuchunchal abal yab ki it walbin, ani max jita' walbinének, i kwa'al i K'ánix káwlómej abal k'al an Pay'lóm, a Jesucristo an bolidh.
62002002	Ani Jajá' pél i ts'akchix kulbédhax k'al i walab po yab expidh abal wawá' i walab, po jayej abal patal an k'wajílom ti tsabál.
62002003	Ani k'al axé' i exlál abal wawá' u exlom k'al Jajá', max i t'ajál in abatnadh káwintal.
62002004	A xi ki in uluw: Naná' in exlom k'al Jajá', ani yab in t'ajál in abatnadh káwintal, nixé' pél i janamkáw, ani an chubaxtaláb yab k'wajat ti al jajá';
62002005	po a xi in t'ajchal in káwintal, ti al jajá' lej chubax in k'ánidhomtal a Dios kidhbanének; ti k'al axé' i exlál abal u k'wajat k'al Jajá'.
62002006	Jita' in ulal abal k'wajat ti al Jajá', yejentál ka xe'tsin jant'ini' Jajá' xe'tsin.
62002007	Ebchalchik, yab tu dhuchunchal i ít abatnadhkáw, po i biyál abatnadhkáw a xi a kwa'al ma ti in tujtal; axé' xi biyál abatnadhkáw já'its an káwintaláb a xi a ats'ámal ma ti in tujtal.
62002008	Junílek'ij, tu dhuchunchalchik jún i ít abatnadhkáw, a xi lej chubax ti k'al Jajá' ani ti k'al tatá'chik, kom an yik'wáx wat'elits, ani an chubax tajaxtaláb tajk'analits.
62002009	Jita' in ulal k'wajat ti al an tajaxtaláb, ani in at'ál in ebchal, jajá' k'wajatej bá' an yik'wáx.
62002010	Po a xi in k'ánidhál in ebchal, k'wajat bá' an tajaxtaláb ani yab wa'ats i t'idhk'wantaláb ti jajá'.
62002011	Po jita' in at'ál in ebchal k'wajat bá' an yik'wáx, ani xe'ets ti yik'wáx, ani yab in exlál ju'táj ti ne'ets, kom k'al an yik'wáx ti jok'tsemének in tsu'uxtal.
62002012	Tu dhuchunchal tatá'chik, tsakam tsakámil, Kom a walab pakwladhits k'al Jajá' in bij.
62002013	Tu dhuchunchal tatá', pay'lómlábchik, Kom a exlámalits a xi já'its ma ti in tujtal. Tu dhuchunchal tatá'chik, kwitól inik, Kom a átámalits an at'ax. Tu dhuchunchal tatá', tsakam tsakámilchik, Kom a exlámalits an Pay'lom.
62002014	Tu dhuchunchámal tatá'chik, pay'lómláb, Kom a exlámal Jajá' a xi ma ti in tujtal. Tu dhuchunchámal tatá'chik, kwitól inik, Kom it tsáplidh, ani in Káwintal a Dios k'wajat ti al tatá'chik, ani a átámalits an at'ax.
62002015	Yab ka k'án lé'na' an walab tsabál, ma ni a xi wa'ats ti walab tsabál. Max jún jita' in k'án lé'nál an walab tsabál, in k'ánidhomtal an Pay'lóm yab k'wajat ti al jajá'.
62002016	Kom patal a xi wa'ats ti walab tsabál, in padhay lé'nomtal an anam t'u'lek, in padhay lé'nomtal a tsu'uxtal, ani in alk'idh k'adhatal an ejataláb, yab tál ti k'al an Pay'lóm, po ti k'al an walab tsabál.
62002017	Ani an walab tsabál wat'elk'ij ani in padhay lé'nomtal; po a xi in t'ajchal in awiltal a Dios ne'ets ka k'wajiy abal ets'ey.
62002018	Tsakam tsakámilchik, xó' pélits in taltal an k'ij; ani jant'ini' ti a ats'ámal abal an anticristo ne'ets ka chích, antsaná' xowé' wa'atsits yán i anticristo; jaxtám i exlál abal pélits in taltal an k'ij.
62002019	Kalejchik ti k'al wawá', kom yabák i juntal yanél; kom max pélak i juntal yanél, k'wajinekak k'al wawá'. Po kalej abal ka tejwa'méj abal yab patal pél i juntal yanél.
62002020	Po tatá'chik a kwa'al in majuxtal an Espíritu Santo, ani a exlál patal.
62002021	Yab tu dhuchunchámal jant'ini' max yabák a exlál an chubaxtaláb, po kom a exlál, ani yab wa'ats i janamtaláb ti an chubaxtaláb.
62002022	¿Jita'xe' já'its a xi janamkáw, yab já'its a xi in k'e'atnál a Jesús abal já'its a Cristo? Axé' já'its an anticristo, a xi in padhál an Pay'lóm ani an Tsakamláb.
62002023	Patal a xi in k'e'atnál an Tsakamláb, yab jayej in kwa'al an Pay'lóm; a xi in tejwa' ólnaxnál an Tsakamláb, in kwa'al jayej an Pay'lóm.
62002024	Jawa' a xi a ats'ámal ma ti in tujtal, ka k'wajiy ti al tatá'chik. Max a xi a ats'ámal ma ti in tujtal k'wajat ti al tatá'chik, antsaná' jayej ne'ets ki it k'wajiy k'al an Tsakamláb ani k'al an Pay'lóm.
62002025	Ani axé' já'its an ok'xidh uludhtaláb abal Jajá' tu pidhámal an ets'ey ejataláb.
62002026	Tu dhuchunchámal axé' k'al ti in ebál a xi ti k'ambiyalchik.
62002027	Po max an majuxtaláb a xi a bats'uwámal ti k'al Jajá' k'wajat ti al tatá'chik, tám, yab a yajinchal jita' ti exóbchij; po jant'ini' an majuxtaláb ti exóbchal patal, ani pél chubax, ani yab i janamtaláb, jant'ini' ti exóbchámal, antsaná' ki it k'wajiy k'al Jajá'.
62002028	Ani xowé', tsakam tsakámilchik, ki it k'wajiy k'al Jajá', abal tam ka tejwa'méj, ki ko'oy i dhakataláb, abal yab ku kalej tidhetál ti in wichéltal.
62002029	Max a exlál abal Jajá' pél i bolidh, a exlálchik jayej abal patal a xi in t'ajál i bolidhtaláb wa'tsinének ti k'al Jajá'.
62003001	Xó', ka met'a', janéy tam k'ánidhomtaláb a xi tu pidhámal an Pay'lóm, abal ku bijiyat tu tsakamláb k'al a Dios; jaxtám an k'wajílom ti tsabál yab tu exlál, kom yab in exla' Jajá'.
62003002	K'ánidhowálchik, xowé' pélits u tsakamláb k'al a Dios, ani yabáyej tejwamének janéy ne'ets ki éyna'; po i exlál abal tam Jajá' ka tejwa'méj, ne'ets ki éyna' ejtíl Jajá', kom ne'ets ki tsu'uw jant'ini' já'its Jajá'.
62003003	Ani patal a xi in kwa'al axé' xi aychixtaláb ti in ál Jajá', in t'okál ti in bá', antsaná' jant'ini' jajá' t'okat.
62003004	Patal jita' a xi in t'ajál i walabtaláb, in jek'omnál jayej an Éylidhkáw; kom an walabtaláb pél i jek'omtaláb k'al an Éylidhkáw.
62003005	Ani a exlálchik abal Jajá' tejwa'méj abal tu ku tixk'anchij i walab, ani yab wa'ats i walabtaláb ti k'al Jajá'.
62003006	Patal a xi k'wajat ti al Jajá' yab walbinal; patal a xi walbinal, yab in tsu'úmal, ma ni in exlámal Jajá'.
62003007	Tsakam tsakámilchik, yab jita' ti k'ambiy; a xi in t'ajál i bolidhtaláb nixé' pél i bolidh, jant'ini' Jajá' pél i bolidh.
62003008	A xi in t'ajál i walabtaláb k'álnadh k'al an Tenekláb, kom an Tenekláb walbinal ma ti in tujtal. Jaxtám ti tejwa'méj in Tsakámil a Dios, abal ki in paklunchij in t'ojlábil an Tenekláb.
62003009	Patal a xi wa'tsinének ti k'al a Dios, yab in t'ajál i walabtaláb, kom in iyalábil a Dios k'wajat ti al jajá'; ani yab in ejtowal ka walbin, kom wa'tsinének ti k'al a Dios.
62003010	K'al axé' tejwa'mél in tsakámilchik a Dios, ani in tsakámilchik an Tenekláb; patal a xi yab in t'ajál an bolidhtaláb, ani a xi yab in k'ánidhál in ebchal, yab k'álnadh k'al a Dios.
62003011	Kom axé' já'its an ólchixtaláb a xi a ats'ámalchik ma ti in tujtal, abal ku k'ánidháxin jún k'al a xi júnakej.
62003012	Yab ejtíl a Caín, a xi k'álnadhak k'al an at'ax ani in tsemdha' in inik ebchal. ¿Ani jale' ti in tsemdha'? Kom in t'ajnélil pélak i at'axtaláb, ani in ebchal i bolidhtaláb.
62003013	Ebchalchik k'ál a xi naná, yab ka jik'pa' max an k'wajílom ti tsabál ti at'ál.
62003014	Wawá' i exlál abal u wat'enekits ti tsemláj abal ti ejataláb, kom i k'ánidhál an ebchalábchik. A xi yab in k'ánidhál in ebchal, k'wajat ti al i tsemláj.
62003015	Patal a xi in at'ál in ebchal pél i tsemdhom; ani a exlálchik abal ti in al jún i tsemdhom yab k'wajat i ets'ey ejataláb.
62003016	K'al axé' i exlál an k'ánidhomtaláb, kom Jajá' in punuw in ejatal k'al wawá' i ebál; ani wawá' weyej i yajinchal ki punuw i ejatal ti in ebál an ebchalábchik,
62003017	po a xi in kwa'al i k'áláb ti axé' xi tsabál, ani in tsu'tal in ebchal in kwa'al i yajinchixtaláb, ani in mapuyal in ichích abal ti k'al jajá', ¿jant'odha' ti k'wajat in k'ánidhomtal a Dios ti al jajá'?
62003018	Tsakam tsakámilchik, yab ku k'ánidháxin uludhk'ij ma ni k'al i lek'áb, po k'al i t'ajnéláb ani i chubaxtaláb.
62003019	Ani k'al a axé' i exlál abal pél tu k'ál an chubaxtaláb, ani ne'ets ki ejtidh pajámiy i ichich ti in tamét Jajá'.
62003020	Kom max i ichích tu weladh jolbiyal, a Dios más púlik kej i ichích, ani Jajá' in exlál patal.
62003021	K'ánidhowálchik, max i ichích yab tu weladh jolbiyal, i dhakataláb i kwa'al ti al a Dios.
62003022	Ani jawámakits ki konoy ne'ets ki bats'uw ti k'al Jajá', kom i t'ajál in abatnadh káwintal, ani i t'ajál ti in tamét, jawa' a xi Jajá' in kulbétnál.
62003023	Ani a axé' já'its an abatnadhkáw, abal ki bela' in bij in Tsakámil Jesucristo ani ku k'ánidháxin jún k'al a xi júnakej jant'ini' tu abatnámal.
62003024	Ani jita' ki in t'aja' in abatnadh káwintal k'wajat ti al a Dios, ani a Dios ti al jajá', ani k'al axé' i exlál abal Jajá' k'wajat k'al wawá', ti in éy an Espíritu a xi tu pidhámal.
62004001	K'ánidhowálchik, yab ka bela' patal an espíritu, po ka takandha' an espíritu max tál ti k'al a Dios; kom yántolom i janam tsu'bidh káwlómej kalenek ti tsabál.
62004002	K'al axé' ka exla'chik in Espíritujil a Dios, patal an espíritu a xi ki in tejwa' uluw abal a Jesucristo che'nek ti anam t'u'lek, nixé' k'álnadh k'al a Dios;
62004003	ani patal an espíritu a xi yab ki in tejwa' uluw abal a Jesucristo che'nek ti anam t'u'lek, yab k'álnadh k'al a Dios; ani axé' já'its in espíritujil an anticristo, a xi tatá'chik a ats'ámal ne'ets ka chích, ani xowé' k'wajatits ti tsabál.
62004004	Tsakam tsakámil, tatá'chik it k'álnadh k'al a Dios, ani a átámalits; kom wat'adh púlik in éy a xi k'wajat k'al tatá'chik kej a xi k'wajat ti walab tsabál.
62004005	Jajá'chik, pél i tsabálíb; jaxtám in káwnál i tsabálíb ani k'al an tsabálíb u ats'nalchik.
62004006	Wawá' pél tu k'ál a Dios; a xi in exlál a Dios, tu ats'ál; a xi yab k'álnadh k'al a Dios, yab tu ats'ál. K'al axé' i exlál an chubax espíritu ani an k'ambix espíritu.
62004007	K'anidowálchik, ku k'ánidháxin jún k'al a xi júnakej; kom an k'ánidhomtaláb pél in k'ál a Dios. Patal a xi k'ánidhom, wa'tsinének ti k'al a Dios, ani in exlál a Dios.
62004008	A xi yab k'ánidhom, yab in exlámal a Dios; kom a Dios pél i k'ánidhom.
62004009	Ti k'al axé' tejwa'méj in k'ánidhomtal a Dios ti k'al wawá', abal a Dios in aba' in junkats wa'tsidhach Tsakámil ti tsabál abal ti in éy Jajá' ku ejátlin.
62004010	Axé' já'its an k'ánidhomtaláb, yab abal wawá' i k'ánidhámal a Dios, po Jajá' tu k'ánidhámal, ani in aba' in Tsakámil ti ts'akchix kulbédhax ti in ebál i walab.
62004011	K'ánidhowálchik, max a Dios tu k'ánidhámal antsaná', yejentál weyej ku k'ánidháxin jún k'al a xi júnakej.
62004012	Ma ni jita' yab jayk'i' in tsu'úmal a Dios. Max u k'ánidháx jún k'al a xi júnakej, a Dios k'wajat k'al wawá', ani in k'ánidhomtal kidhbanének ti al wawá'.
62004013	K'al axé' i exlál abal u k'wajat k'al Jajá', ani Jajá' k'al wawá', kom tu pidhámal in Espíritu.
62004014	Ani wawá' i tsu'úmal ani u tejwa' tso'óblix abal an Pay'lóm in abámal an Tsakamláb, abal ki in K'ániy an k'wajílom ti tsabál.
62004015	Patal a xi in lujudh ulal abal a Jesús já'its in Tsakámil a Dios, a Dios k'wajat k'al jajá', ani jajá' k'al a Dios.
62004016	Ani wawá' i exlámal ani i belámal an k'ánidhomtaláb a xi a Dios tu ko'onchal. A Dios pél i k'ánidhom; ani a xi k'wajíl k'al i k'ánidhomtaláb, k'wajíl k'al a Dios, ani a Dios k'al jajá'.
62004017	Ti al axé' kidhbanének an k'ánidhomtaláb ti al wawá', abal ki ko'oy i dhakataláb ti in k'ichájil an weladh pílmédhomtaláb; kom jant'ini' Jajá' in éy, antsaná' weyej tejé' ti tsabál.
62004018	Ti al an k'ánidhomtaláb yab wa'ats i jik'éltaláb, po an kidhat k'ánidhomtaláb in kaldhál an jik'éltaláb; kom an jik'éltaláb yajchikix. Ju'táj ti a xi jik'él, yab kidhbanének ti al an k'ánidhomtaláb.
62004019	Wawá' i k'ánidhál Jajá', kom Jajá' tu ok'ox k'ánidha'.
62004020	Max jita' ki in uluw: Naná' u k'ánidhál a Dios, po in at'ál in ebchal, pél i janamkáw; kom a xi yab in k'ánidhál in ebchal a xi in tsu'úmal. ¿Jant'odha' ti ne'ets ki in ejtow ki in k'ánidha' a Dios a xi yab in tsu'úmal?
62004021	Ani wawá' i kwa'al axé' xi abatnadhkáw ti k'al Jajá'; a xi in k'ánidhál a Dios ki in k'ánidha' jayej in ebchal.
62005001	Patal a xi in belál abal a Jesús já'its a Cristo, wa'tsinének ti k'al a Dios; ani patal a xi in k'ánidhál an wa'tsindhom, in k'ánidhál jayej a xi wa'tsindhámej k'al Jajá'.
62005002	K'al axé' i exlál abal i k'ánidhál in tsakámilchik a Dios, tam i k'ánidhál a Dios ani i t'ajál in abatnadh káwintal.
62005003	Axé' já'its in k'ánidhomtal a Dios, abal ki t'aja' in abatnadh káwintal; ani in abatnadh káwintal yab alchik.
62005004	Kom patal a xi wa'tsinének ti k'al a Dios in átál an walab xe'tsintaláb; ani axé' já'its an áta'intaláb a xi in átál an walab xe'tsintaláb, já'its i belomtal.
62005005	¿Jita' já'its a xi in átál an walab xe'tsintaláb? Já'its a xi in belál abal a Jesús já'its in Tsakámil a Dios.
62005006	Axé' já'its a Jesucristo, a xi chích k'al i ja' ani i xits'; yab expidh k'al i ja', po k'al i ja' ani i xits'. Ani an Espíritu já'its a xi in bínál an tejwa' tso'óblixtaláb; kom an Espíritu já'its an chubaxtaláb.
62005007	Ani axé'chik xi óx in bínál an tejwa' tso'óblixtaláb ti k'ay'lál, an Pay'lóm, an Káwintaláb ani an Espíritu Santo, ani axé'chik xi óx, jún ti in éb.
62005008	Ani óx in bínál i tejwa' tso'óblixtaláb ti tsabál, an Espíritu, an ja' ani an xits'; ani axé'chik óx, jún ti in éb.
62005009	Max i bats'uwámal in tejwa' tso'óblixtal an inik, a Dios in tejwa' tso'óblixtal más púlik; kom axé' já'its in tejwa' tso'óblixtal a Dios, a xi in tejwa' tso'óblixnámal in Tsakámil.
62005010	A xi in belál in Tsakámil a Dios in kwa'al i tejwa' tso'óblixtaláb ti in kwetém bá'; po a xi yab in belál a Dios, in t'ajál ti janamkáw a Dios kom yab in belál an tejwa' tso'óblixtaláb abal a Dios in binámal in Tsakámil.
62005011	Ani axé' já'its an tejwa' tso'óblixtaláb, abal a Dios tu pidhámal an ets'ey ejataláb; ani axé' xi ets'ey ejataláb k'wajat ti al in Tsakámil.
62005012	A xi in kwa'al an Tsakamláb, in kwa'al an ets'ey ejataláb; a xi yab in kwa'al in Tsakámil a Dios, yab in kwa'al an ets'ey ejataláb.
62005013	Axé'chik tu dhuchunchámal tatá'chik a xi a belál in bij in Tsakámil a Dios, abal ka exla' abal a kwa'al i ets'ey ejataláb, ani abal ka bela' in bij in Tsakámil a Dios.
62005014	Ani axé' já'its an dhakataláb a xi i kwa'al ti al Jajá', max ki konoy jant'ókits jant'ini' in awiltal, Jajá' tu ats'ál.
62005015	Ani max i exlál abal tu ats'ál k'al jawámakits a xi ki konoy, i exlál abal i kwa'al an konoxtaláb a xi i konchámal.
62005016	Max jún jita' in tsu'tal in ebchal in t'ajál i walabtaláb a xi yab pél i tsemláj, ki in konoy ani ne'ets ka pidhan i ejataláb; já'its a xi in t'ajál i walabtaláb a xi yab pél i tsemláj. Wa'ats i walabtaláb a xi pél i tsemláj, k'al nixé' naná' yab u ulal abal ka konoy.
62005017	Patal i yab bolidhtaláb pél i walabtaláb, po wa'ats i walabtaláb a xi yab i tsemláj.
62005018	I exlál abal patal a xi wa'tsinének ti k'al a Dios, yabáts walbinal, po a xi wa'tsinének ti k'al a Dios in beletnál in kwetém bá', ani yabáts taknal k'al an at'ax.
62005019	I exlál abal pél tu k'ál a Dios ani ti in putát an walab tsabál k'wajat abatnadh k'al an at'ax.
62005020	Po i exlál abal in Tsakámil a Dios che'nek, ani tu pidhámal i exlomtaláb abal ki exla' a xi chubax; ani u k'wajat ti al Jajá' a xi chubax, já'its k'al in Tsakámil Jesucristo. Axé' já'its an lej chubax Dios, ani an ets'ey ejataláb.
62005021	Tsakam tsakámilchik, ki it kwentaj k'al an dhulkuts dioschik. Amén.
63001001	Naná' an yejtseláb, Abal an takudh mímláb ani in tsakámilchik, a xi u k'ánidhál ti al an chubaxtaláb; ani yab expidh naná', po patal jayej a xi in exlámal an chubaxtaláb,
63001002	ti in ebál an chubaxtaláb a xi k'wajat ti al wawá', ani ne'ets ka k'wajiy abal ets'ey k'al wawá'.
63001003	Ka k'wajiy ti tatá'chik i lablidh ts'ejwalixtaláb, i yajnanchixtaláb ani i koyataláb, xi k'al a Dios an Pay'lóm ani xi k'al an Ajátik Jesucristo, in Tsakámil an Pay'lóm, ti al i chubaxtaláb ani i k'ánidhomtaláb.
63001004	In lej wat'adh kulbének, kom u elámal a tsakámilchik xe'ets ti al an chubaxtaláb, jant'ini' ti a bats'uwámal an abatnadhkáw ti k'al an Pay'lóm.
63001005	Ani xowé' tu lej konchal, mímláb, yab abal anákej naná' tu dhuchunchal jún i ít abatnadhkáw, po já'its a xi i ko'oyámalits ma ti in tujtal, abal ku k'ánidháxin jún k'al a xi júnakej.
63001006	Ani axé' já'its an k'ánidhomtaláb, abal ku xe'tsin jant'ini' in abatnadh káwintal. Ani axé' já'its an abatnadhkáw, jant'ini' ti ats'ámal ma ti in tujtal, abal taná' tu ku xe'tsin.
63001007	Kom yán i k'ambix otsenek ti tsabál, a xi yab in ólnál abal a Jesucristo che'nek ti anam t'u'lek. Axé', já'its an k'ambix ani an anticristo.
63001008	Ka lej met'a' ti tatá'chik, abal yab ka k'iba' a xi a t'ajámalits, po ka bats'uw i putat jalbixtaláb.
63001009	Jita' ki in jek'om jila', ani yab ka k'wajlelen ti in exóbchixtal a Cristo, yab in kwa'al a Dios; a xi k'wajlelnal ti in exóbchixtal a Cristo, nixé' in kwa'al an Pay'lóm ani an Tsakamláb.
63001010	Max jún ka ulits ti tatá'chik, ani yab in chi'dhál axé' xi exóbchixtaláb, yab ka bats'uwchik ti a k'imá', ma ni yab ka ucha: ¡It alwa' bats'udh!
63001011	Kom a xi ki in ucha': ¡It alwa' bats'udh! in junkunchal in at'ax t'ajbíl.
63001012	U kwa'al yán jant'oj tu dhuchunchij, po yab u lé'námal ku t'aja' k'al i úw ani k'al i tinta, kom u ayál ki in k'alej ti tatá'chik ani ku káwin tamtéx, abal i kulbéltal ka lej kidhban.
63001013	Ti tsapnédhál in tsakámilchik a takudh uxum ebchal. Amén.
64001001	Naná' an yejtseláb, Abal an k'anidhowaláb Gayo, a xi u k'ánidhál ti al an chubaxtaláb.
64001002	K'ánidhowál, tu konchinchal abal ki it dho'ey ti k'al patal, ka ko'oy i lubachtaláb, jant'ini' a alma ichích dho'el;
64001003	kom in lej kulbéj tam ti chích an ebchalábchik ani tejwa' tso'óblixin abal an chubaxtaláb ti tatá', ja'its, jant'ini' it xe'ets ti al an chubaxtaláb.
64001004	Yab u kwa'al i wat'k'adh kulbéltaláb kej ku ats'a' abal u tsakámilchik xe'ets ti al an chubaxtaláb.
64001005	K'ánidhowál, it xe'ets lej putudh tam a t'ajál yán jant'ókits abal k'al an ebchalábchik ani ti k'al an ówelábchik;
64001006	a xi in tejwa'médhálchik a k'ánidhomtal ti bá' an iglesia; ani ne'ets ka t'aja' alwa', tam ka aba'chik ti in bélil jant'ini' ti in tomnál a Dios,
64001007	kom jajá'chik kalej k'al ti in ebál in Bij, yab in bats'uw ma ni jant'oj ti k'al an yab belomchik.
64001008	Jaxtám, wawá' yejentál ki bats'uw nixé' xi atiklábchik, abal ku tolmíxin ti k'al an chubaxtaláb.
64001009	Naná' u dhuchunchámal an iglesia, po a Diótrefes, a xi in kulbétnál ki in xija' ti ok'óxlom ti jajá'chik, yab tu bats'uwal.
64001010	Jaxtám, ti k'al axé', max ki in k'alej ne'ets ku t'ilchij in t'ajnélil a xi in t'ajál, janam t'ilabnax ti k'al wawá', k'al i at'ax káw; ani yab kulbél k'al axé', ma ni yab in bats'uwal an ebchalábchik, ani in k'ánchal a xi in lé' ti bats'ux, ani in kaldhálchik ti iglesia.
64001011	K'ánidhowál, yab ka jumbay a xi yab alwa', po a xi alwa'. Jita' in t'ajál a xi alwa' k'álnadh k'al a Dios, po a xi yab in t'ajál alwa', yab in tsu'úmal a Dios.
64001012	A Demetrio in kwa'al i alwa' tejwa'médhomtaláb ti k'al patal an inik, ani ma an chubaxtaláb; ani i bínál weyej i tejwa'médhomtaláb, ani a exlálchik abal i tejwa'médhomtal lej chubax.
64001013	Naná' u kwa'alak yán jant'oj tu dhuchunchij; po yab u lé' tu dhuchunchij k'al i dhuchumtaláb ani k'al i tinta,
64001014	kom u ayál tu tsu'uw dhubat, ani ne'ets ku t'ilmáts tamtéx.
64001015	An koyataláb ka k'wajiy k'al tatá'. An ja'úblábchik ti tsapnédhál. Ka tsapnédha' an ja'úblábchik k'alek'ij ti in bij.
65001001	Naná' a Judas in abatwálejil a Jesucristo, ani in ebchal a Jacobo, Abal a xi kanidhchik ani a xi santo t'okedhámejchik ti al a Dios an Pay'lóm ani kó'bitsidh ti al a Jesucristo.
65001002	Yajnanchixtaláb ani koyataláb ani k'ánidhomtaláb ka dho'ey ti tatá'chik.
65001003	K'ánidhowálchik, tam tu lej ik'áxna' abal tu dhuchunchij ti in ebál i dhéy k'ánixtal, u yajinchij tu dhuchunchij ani tu kanátlidh tak'biy abal ki it tomól pejéxin ti in ebál an belomtaláb a xi ti jún kalat u pidhámej an santo belomchik.
65001004	Kom wa'ats junchik i inik a xi tsinat otsenek, a xi ma biyálits ok'xidh k'wajat dhuchadh abal k'al axé' xi yajchikidh jolbintaláb, inikchik a xi yab k'ak'nax ani in wenk'owal in lablidh ts'ejwalixtal i Diosil ti k'ibeltaláb k'al in tidhéj, ani in k'e'atnál an junkats Dios a xi já'its an T'ek'at éylidh Dios, ani i Ajátik Jesucristo.
65001005	Jaxtám, u lé' tu t'ilpanchijchik ma anákej a exlálits, abal ti júníl an bichówlom a xi an Ajátik in k'ániy ani in kaldha' ti tsabál Egipto, in tala'bédha' talbél a xi yab in bela'chik.
65001006	Ani an ángelchik a xi yab in ko'komay in k'a'ál éytal, po in jila' in kwetém k'wajtal, k'wajat ko'komadhchik ti al an ets'ey wik'axtaláb bá' i yik'wáx abal ti yajchik welaxtaláb ti nixé' xi pulik k'icháj;
65001007	jant'ini' a Sodoma ani a Gomorra ani an bichowchik a xi k'al ti tonidh, já'its jant'ini' nixé'chik, in bína' ti in bá' ti alk'idh ko'óxchik k'al i at'axtaláb ani in aynámal i k'e'at anam t'u'lek, punuwatchik ti t'iplab, in yajchíkna' an odhnaxtaláb já'its an ets'ey k'amal.
65001008	Aniyek'ij jayej axé'chik xi alk'idh wachbibíl in at'axbédhál an anam t'u'lek, in pojkál i éyal amuláb ani in at'ax káwliyal an witsidh puwenchidh éyaláb.
65001009	Po tam ti an lej ok'óxlom ángel Miguel, tomólnáxak k'al an Tenekláb, in tamat k'ánchixnál in iniktal a Moisés, yab k'adhat káwin abal ki in weladh jolbiy k'al i at'ax káwílaxtaláb, po in uluw: An Ajátik ti pikchidh tomólna'.
65001010	Po axé'chik at'ax káwílax k'al jawá' a xi yab in ejtiyal, ani jawa' ti in t'ajtal éy in exlálchik, ejtíl i ko'nélchik a xi yab tsalpadh, ti taná' k'ibélnalchik k'al an odheltaláb.
65001011	¡Ay abal jajá'chik! Kom in áynanchámal in bélil a Caín, ani in bína' ti in bá' ti in k'iblontal a Balaam ti in ebál an jik'lom jalbixtaláb, ani tala'béjchik k'al in tomólnadh káwintal a Coré.
65001012	Axé'chik pél i mink'ontaláb ti al an k'ak'nadh k'apútstaláb, tam k'apul k'al tatá'chik k'apul ma ni k'al yab i k'ak'naxtaláb, in kwentanál expidh in kwetém bá', tokowchik yab k'al i ja', a xi juchuyáb tiwa'k'ij k'al i ik'; akante'chik a xi yab xekedh ani yab walidh, tsábíl ti tsemnek, la'udh ma ti iblab,
65001013	in dhimalón lank'intal an pulik lejem, a xi pudhél in kwetém tidhéj, ótchik a xi k'ibélnal, abal jajá'chik k'wajat dhayach an ets'ey pulik yik'wáx.
65001014	A Enoc jayej, bukchiláb ma ti a Adán, tsu'bidh káwin abal axé'chik, in uluw jayej: Xó' ka tsu'uw, an Ajátik ta'tál k'al yántolom i lajuj xi' in santo abatwálejilchik,
65001015	abal ki in weladh yajchikiy ti in yanél, ani ki in weladh jolbiy patal a xi yab k'ak'nax ti jajá'chik ani k'al patal in yab k'ak'nax t'ajnélil a xi in t'ajámal k'al i yab k'ak'naxtaláb, ani patal i tsapik káw a xi in káwnámalchik nixé' xi yab k'ak'nax waláblom ani tomólnadh káwnének.
65001016	Axé'chik pél i kúx t'ilabnax, tsakúl káwílax, xe'ets jant'ini' in kwetém padhay lé'nomtal; káwchik k'al i k'adhataláb, in jik'padh t'ilbayal an atiklábchik abal ki in átlomna'.
65001017	Po tatá'chik, k'ánidhowáláb, ka t'ilpa' an káw a xi ok'xidh k'alej uludh ti k'al in apóstolilchik i Ajátik Jesucristo;
65001018	a xi ti ucha'chik abal ti in taltal an k'ij ne'ets ka wa'tsin i telax te'chikix a xi ne'ets ka xe'tsin ki in ayokna' in yab k'ak'nadh padhay lé'nomtal.
65001019	Axé'chik já'its a xi in t'ajál i lewáxtaláb, in tsalpóm ki in kulbédha' in anam t'u'úl, a xi yab in kwa'al an Espíritu.
65001020	Po tatá'chik, k'ánidhowáláb, ka puwedha' ti a kwetémtal ti eblim a wat'k'adh santo belomtal, ki it aykidh ólon ti al an Espíritu Santo.
65001021	Ki it k'wajlelen ti in k'ánidhomtal a Dios, ka aychij in yajnanchixtal i Ajátik Jesucristo abal k'al an ets'ey ejataláb.
65001022	Ani talchik ka yajnanchij, po takudhk'ij.
65001023	A xi pílchik ka k'ániy k'al i kwentaj, ka kaldha' ti k'amal, ka at'anchij in k'wa'chímal a xi at'axbének k'al in t'u'úl.
65001024	Xó', a xi winat ejtodh abal ti beletna' abal yab ki it ijkan, Ani ne'ets ti utuw k'al yab i mink'ontaláb Ti in tamét in witsidh puwenchixtal, k'al yán i kulbéltaláb,
65001025	Xó', abal an junkats tsalpadh Dios, i Jek'ondháxil, Ki in k'álna' an witsidh puwenchixtaláb an pulik k'ak'naxtaláb, An winat éyaláb ani i ejtodhtaláb, Xowé' ani patal an ets'eytaláb. Amén.
66001001	In japidh tejwa'médhomtal a Jesucristo, a xi k'al a Dios ti pidhan, abal ki in tejwa'médhanchij in abatwálejilchik jawa' a xi yejentál dhubat ka wat'ey, ani in aba' ka ólnáj ti in éy jún i ángel abal a Juan, in abatwálej,
66001002	a xi tejwa' tso'óblixnének k'al in káwintal a Dios, ani in tejwa' tso'óblixtal a Jesucristo ani patal a xi in tsu'uw.
66001003	Yán ti pidhóblidhchik a xi ajum, ani a xi in ats'ál in káwintal axé' xi tsu'bidh káwintaláb, ani in t'ajál a xi taná' dhuchadh; kom an k'ij k'wajat utat.
66001004	Naná' a Juan, Abal an búk iglesiachik a xi k'wajat ti Asia tsabál. Lablidh ts'ejwalixtaláb ti tatá'chik ani koyataláb xi k'al Jajá' a xi k'wajat, ani a xi k'wajiy ani a xi ne'ets ka chích, ani xi k'al an búk Espírituchik a xi k'wajat ti in tamét in ts'alat koytal,
66001005	ani xi k'al a Jesucristo, an putudh tejwa' tso'óblix, an ok'ox wa'tsinél ti tsemélom ani an lej ok'óxlom ti k'al an ts'álejchik ti tsabál. A xi tu k'ánidha' ani tu t'okámal k'al i walab ti al in xits'ál,
66001006	ani tu t'ajámal tu ts'álej ani tu pale' abal k'al a Dios in Pay'lóm, ¡Jajá' ki in k'álna' an witsidh puwenchixtaláb, ani an winat tsápláb abal ets'ey an ets'eytaláb! Amén.
66001007	Xó' ka tsu'uw, Jajá' ta'tál ti tokowlom ani patal an tsu'uxtaláb ne'ets ki in tsu'uw, ani jita' k'al ti ts'o'owat. Ani patal an kwenél k'wajílom ti tsabál ne'ets ki in lej yajna' k'al Jajá' ti in ebál. Lej aníts. Amén.
66001008	Naná' já'its in Alfa ani an Omega, in tujtal ani an taltaláb, in ulal an Ajátik: Já'its a xi k'wajat ani a xi k'wajiy ani a xi ne'ets ka chích, an Winat Ejtodh.
66001009	Naná' Juan, a ebchal ani jayej a at juntal ti in ni'adh yajchiktal ani in ts'álejlábil ani in kuxudhtal a Jesucristo; in k'wajatak ti isla tsabál bijidh Patmos, ti in ebál in káwintal a Dios ani in tejwa' tso'óblixtal a Jesucristo.
66001010	Naná' in k'wajatak ti al an Espíritu ti in K'ichájil an Ajátik ani u ats'a' tu kúx jún i janidh káwintaláb, ejtíl jún i trompeta,
66001011	in ulal: Naná' já'its an Alfa ani an Omega, an ok'ox ani an taltaláb. Ka dhucha' ti jún i t'ulidh Dhuchlab a xi a tsu'tal, ani ka aba' ti an búk iglesiachik a xi k'wajat ti Asia tsabál, já'its an bichowchik, ti Efeso, ti Smirna, ti Pérgamo, ti Tiatira, ti Sardis, ti Filadelfia ani ti Laodicea.
66001012	Ani in wilk'in abal ku met'a' jita' in káwintal a xi káw k'al naná'; ani tam ti in wilk'inénekits, u tsu'uw búk in oro akníl i tajabláb,
66001013	ani ti ts'ejel an búklom akníl an tajabláb, jún ejtíl in Tsakámil i inik, k'wa'chimadh k'al jún i jodhat k'wa'chim a xi ulelak ma ti in akan, ani wik'at in ichích k'al jún i oro wík'láb.
66001014	In ók' ani in xi'íl dhakniníl ejtíl i dhakni' lana, ejtíl i kwiním tsám; ani in tsu'uxtal ejtíl i k'amal a xi julelél;
66001015	ani in akan ejtíl i mak'idh bronce, ejtíl tam tsajujúl ti al an jól k'amal, ani in káwintal ejtíl in janídh yán i ja';
66001016	ani ti in winab k'ubak in kwa'alak búk a ót, ani ti in wi' kalelak jún i wi'idh nakat kutsíl a xi tsáb in wi'ídh, ani in wal ejtílak a k'icháj tam tajk'anal k'al in tsápík.
66001017	Ani tam tu tsu'uw, in ijkan ti in akan ejtíl tam in tsemnek, ani Jajá' in punuw in winab k'ubak ti naná', ani ti in ucha': Yab ki it jik'ey, Naná' já'its an ok'ox ani an taltaláb;
66001018	a xi k'wajat ejat, ani k'wajiy tsemnek; po xó' ka tsu'uw, in ejat abal ets'ey an ets'eytaláb. Amén. Ani u kwa'al in japixtal an tsemláj ani an Tamtsemláj.
66001019	Ka dhucha' patal jawa' a xi a tsu'úmal, ani patal jawa' k'wajatej, ani patal jawa' ne'ets ka wat'ey talbél axé'chik.
66001020	An tsinkadhkáw abal an búk ót a xi a tsu'uw tu winab k'ubak, ani an búklom oro akníl an tajabláb. An búk ót pél in ángelilchik an búk iglesia, ani an búklom akníl an tajabláb a xi a tsu'uw pél búk i iglesia.
66002001	Ka dhuchunchij an ángel a xi ti iglesia ti Efeso: "A xi in teykóm an búk ót ti in winab k'ubak, a xi xe'ets ti al an búklom oro akníl an tajabláb, in ulal antsé':
66002002	-U exlál a t'ajnélil, a tsekéltal, a tsapik áynaxtal, ani yab a kwa'al a kuxudhtal k'al a xi yab alwa', ani a takandhámal nixé'chik a xi in ulal pél i apóstolchik ani yab chubax, ani a elámal abal pél i janamkáw;
66002003	ani a yajchik kuxuyámal ani a áynanchámal ani it tsapik t'ojonének ti in ebál u Bij, ani yab it it'ixbének.
66002004	Po anákej, tu ko'onchal jún i tomólnadhkáw abal a jilámal a k'a'ál k'ánidhowál.
66002005	Jaxtám, ka t'ilpa' ti ju'táj ti it ijkanének, ani ka joltiy a biyál xe'tsintal ani ka t'aja' an k'a'ál t'ajnél, max ibáj, ne'ets ki in chích dhubatk'ij ti tatá' ani ne'ets ku tixk'a' in akníl a tajablábil ju'táj ti k'wajat, max yab ka joltiy a biyál a xe'tsintal;
66002006	po axé' a kwa'al, abal a at'anchal in t'ajnélil an Nicolaítas, a xi Naná' neyej u at'ál.
66002007	Jita' ots'ox in ots'oxtal ki in ats'a' a xi an Espíritu in uchál an iglesiachik. A xi ki in áta' ne'ets ku pidha' ki in k'apuj jawa' in bínál in akante'il an ejataláb, a xi k'wajat ts'ejel ti in witsidh k'wajtal a Dios."
66002008	Ka dhuchunchij an ángel a xi ti iglesia ti Smirna: "An Ok'ox ani an Taltaláb, a xi k'wajiy tsemnek ani ejtsin in ulal axé'chik:
66002009	-Naná' tu exlanchal a t'ojlábil ani a ni'adh yajchiktal ani a ts'ejwantáltal (po tatá' pél it ts'alat), ani u exlál an at'ax káwílax a xi in ulal pél i Judíochik ani yab chubax, po pél in sinagogajil a Satanás.
66002010	Yab ka ts'ejna' jawa' a xi ne'ets ka wat'a'. Xó', ka tsu'uw, an Tenekláb ne'ets ki in jolow junchik ti tatá'chik ti wik'axte' abal ki it k'alej takandhach, ani ne'ets ka ko'oy i ni'adh yajchiktaláb ma lajuj a k'icháj. Ka t'aja' ti it putudh ma ti tsemláj, ani ne'ets tu pidha' in ts'alat petbíl an ejataláb.
66002011	Jita' ots'ox in ots'oxtal ki in ats'a' jawa' an Espíritu in uchál an iglesiachik. A xi ki in áta' yab ne'ets ka ts'ojbédháj ti k'al an tsáb tsemláj."
66002012	Ka dhuchunchij an ángel a xi ti iglesia ti Pérgamo: "A xi in kwa'al an wi'idh nakat kutsíl a xi tsáb in wi'ídh in ulal axé'chik:
66002013	-U exlál a t'ojlábil ani ju'táj ti it k'wajíl, ju'táj ti k'wajat in ts'alat koytal a Satanás; po a ko'komiyámal u Bij ani yab a k'e'atnámal u belomtalábil, ma anákej ti an k'ij tam ti a Antipas u putudh tejwa' tso'óblixal tsemdháj ti ba' tatá'chik, ju'táj ti k'wajíl a Satanás.
66002014	Po u kwa'al jún wé' i tomólnadhkáw ti k'al tatá', abal a kwa'al taná' a xi in ko'komiyal in exóbintalábil a Balaam, a xi in exóbchij a Balak abal ki in punchij an tsakamláb Israel i t'idhk'wantaláb, ki in k'apuj jawa' a xi tsemdhach ts'akchixnámej k'al i dhulkuts, ani ti alk'idh ko'óx,
66002015	ani a kwa'al jayej a xi in ko'komiyalchik in exóbintalábil an Nicolaítas, a xi Naná' u at'ál.
66002016	Jaxtám, ka joltiy a biyál xe'tsintal, kom max ibáj, ne'ets ki in wichiy dhubat ti tatá' ani ne'ets ti in tomólnadh pejéx ti k'al jajá'chik, k'al an nakat kutsíl tu wi'.
66002017	Jita' ots'ox in ots'oxtal ki in ats'a' jawa' a xi an Espíritu in uchál an iglesiachik. A xi ki in áta' ne'ets ku pidha' ki in k'apuj an tsinkadh maná, ani ne'ets ku pidha' jayej jún i tsakam dhakni' t'ujub, ani ti nixé' xi tsakam t'ujub jún i ít bijláb dhuchadh, a xi yab jita' in exlál expidh jita' in bats'uwal."
66002018	Ka dhuchunchij an ángel a xi ti iglesia ti Tiatira: "Axé' in ulal in Tsakámil a Dios, a xi in tsu'uxtal julelél ejtíl i k'amal, ani in akan ejtíl i mak'idh bronce:
66002019	-Naná' u exlál a t'ojlábil, ani a k'ánidhomtal, ani a belomtal, ani a t'ojonchixtal ani a kuxudhtal; ani a taltal t'ojlábil más wat'k'adh kej a xi ti k'a'ál.
66002020	Po anákej u kwa'al jún i wé' i tomólnadhkáw ti k'al tatá'; abal a kuxunchal nixé' xi uxum Jezabél, a xi in kwetém bijnál ti tsu'bidh kawlómej, ani in exóbchal ani in k'ambidh k'iblondhál u abatwálejilchik abal ka alk'idh ko'óxin ani ki in k'apuj a xi tsemdhach ts'akchixnámej k'al an dhulkuts.
66002021	Ani u pidhámal i k'ij abal ki in joltiy in biyál xe'tsintal, po yab in joltiyámal in alk'idh ko'óxtal.
66002022	Xó' ka tsu'uw, Naná' ne'ets ku ijka' ti ya'ul waytaláb, ani jita' in t'aja' ki in tsábliy in tomkíl k'al jajá', ti jún i pulik ni'adh yajchiktaláb, max yab in joltiyalchik in biyál t'ajnélil.
66002023	Ani ne'ets ku tsemdhanchij in tsakámil k'al i tsemláj, ani patal an iglesiachik ne'ets ki in exla' abal Naná' já'its a xi in ts'olix k'al an tsalapchik ani k'al an ichichláb, ani ne'ets ku pidha' k'alek'ij jant'ini' a t'ajnélilchik.
66002024	Po tatá'chik, ani patal a xi ti Tiatira, patal jáyits a xi yab in kwa'al axé' xi exóbchixtaláb, ani a xi yab in exlanchámal a xi in bijiyalchik in lupudhtal a Satanás, Naná' tu uchálchik yab ne'ets tu punk'unchij júnakej i kitáláb;
66002025	po jawa' a kwa'al ka ko'komay ma ki in wichiy.
66002026	A xi ki in áta', ani ki in kwentana' u t'ojlábil ma ti in ta'pantal, ne'ets ku pidha' i éyaltaláb ti eblim an kwenél k'wajílomchik;
66002027	ani: Ne'ets ki in ts'alat abatna' k'al i pat'ál kwayabláb, Ani ne'ets ka pok'lachikin ejtíl in eyextal i dhakúm anam, (Sal 2:9) jant'ini' Naná' neyej u bats'uwámal ti k'al u Pay'lóm,
66002028	ani ne'ets ku pidha' an dhajuw ót.
66002029	Jita' ots'ox in ots'oxtal ki in ats'a' jawa' a xi an Espíritu in uchál an iglesiachik."
66003001	Ka dhuchunchij an ángel a xi ti iglesia ti Sardis: "In ulal axé' a xi in kwa'al in búk Espíritujil a Dios, ani an búk ót: -Naná' u exlál a t'ojlábil, a kwa'al a bij abal it ejat, ani it k'wajat tsemnek.
66003002	Ki it beletnomáts ani ka tsapik kublalay jawa' a xi jilk'onének ani k'wajat utat ka tsemets; kom yab u elámal putat a t'ojlábil ti in tamét a Dios.
66003003	Jaxtám ka t'ilpa', janéy a xi a bats'uwámal ani a ats'ámal; ka teynanay ani ka joltiy a biyál xe'tsintal. Jaxtám, max yab ki it beletnomáts, ne'ets ki in wichiy ejtíl jún i otsax kwé', ani yab ne'ets ka exla' janéy tam k'ij ne'ets ki in wichiy ti tatá'.
66003004	Po a ko'onchal junchik in bij ti Sardis a xi yab in at'axbédhámal in k'wa'chímal, ani jajá'chik ne'ets ka xe'tsin k'al Naná' k'al i dhakni' k'wa'chim, kom in kwa'al in tomnáltal.
66003005	A xi ki in áta' ne'ets ka k'wa'chimyat k'al i dhakni' k'wa'chim, ani yab ne'ets ku pakwchij in bij ti ejat t'i'at Dhuchlab; ani ne'ets ku lujudh ólnanchij in bij ti in tamét u Pay'lóm ani ti in tamét in ángelilchik.
66003006	Jita' ots'ox in ots'oxtal ki in ats'a' a xi an Espíritu in uchál an iglesiachik."
66003007	Ka dhuchunchij an ángel a xi ti iglesia ti Filadelfia: "In ulal axé' a xi já'its santo ani a xi chubax, a xi in ko'onchal in japixtal a David, a xi tam in japiyal yab jita' in mapuyal, ani tam in mapuyal yab jita' in japiyal:
66003008	-U exlál a t'ajnélil. Xó' ka tsu'uw, tu punchámal ti a tamét jún i japidh wi'leb a xi yab jita' in ejtowal ki in mapuy, ma anákej a kwa'al wé' a tsáp, ti in t'ajchámal u káwintal ani yab ti in k'e'átnanchámal u Bij.
66003009	Xó' ka tsu'uw, Naná' ne'ets ku bína' nixé'chik a xi ti in sinagogajil a Satanás, a xi in ulal pél i Judío ani yab chubax, po janamkáwchik. Xó', ka tsu'uw, Naná' ne'ets ku t'aja' ka uteychik ani ka pak'lun ti a akan, ani ki in exla'chik abal Naná' tu k'ánidhámal.
66003010	Kom ti in beletnanchámal u kuxudh káwintal, Naná' neyej ne'ets tu beletna' ti in k'ijil an takandhaxtaláb a xi ta'tál ti in putát an tsabál abal ka takandháj a xi in k'wajnómchik an tsabál.
66003011	Xó' ka tsu'uw, Naná' in wichél dhubatk'ij; ka ko'komay jawa' a xi a kwa'al, abal yab jita' ti k'álnanchij a ts'alat petbíl.
66003012	A xi ki in áta', ne'ets ku t'aja' ti akanláb ti in tiyópanil u Diosil, ani yabáts jayk'i' ne'ets ka kalej ti taná'; ani ne'ets ku dhuchunchij in bij u Diosil ti jajá', ani in bij in bichówil u Diosil, já'its an ít Jerusalén, a xi pa'íl ti k'ay'lál ti k'al u Diosil, ani u ít bij.
66003013	Jita' ots'ox in ots'oxtal ki in ats'a' jawa' a xi an Espíritu in uchál an iglesiachik."
66003014	Ka dhuchunchij an ángel a xi ti iglesia ti Laodicea: "An Amén, an Putudh ani an Chubax Tejwa' tso'óblix, in Tujtal in ts'ejkanélábil a Dios, in ulal axé':
66003015	-Tu exlanchal a t'ojlábil, abal yab it ts'uk'uw ma ni yab it k'ák', Naná' tu lé'nanchalak ti it ts'uk'uw o ti it k'ák';
66003016	po xó', kom it k'idhim, ani yab it ts'uk'uw ma ni it k'ák', Naná' ne'ets tu xa'aj tu wi';
66003017	kom a ulal: Naná' in ts'alat tumínladh ani in ts'alatbének, ani yab u kwa'al ma ni jún i yajinchixtaláb. Ani yab a ejtiyal abal tatá' it k'wajat k'al i ni'adh odhnaxtaláb, a t'a'ich wat'ál, it ts'ejwantál, it jok'tsej ani it k'ot'idh;
66003018	tám, Naná' tu tak'bidh uchál abal ka ts'a'iy ti k'al Naná' i oro a xi wat'badh ti k'amal, abal ki it ts'alatbéj, ani i dhakni' k'wa'chim abal ki it k'wa'chiman, abal yab ka tejwa'méj a k'ot'idh tidhetáltal, ani ka k'uwiy a tsu'uxtal k'al i colirio abal ki it tsu'uxin.
66003019	Naná' u tsapik tawnál ani u yajchikiyal patal a xi u k'ánidhál; jaxtám, ki it ijchím lé'nomáts ani ka joltiy a biyál xe'tsintal.
66003020	Xó', ka tsu'uw, Naná' in kubat ti wi'leb ani in tsapnédhom; max jún jita' in ats'ál u káwintal ani ki in japiy an wi'leb, ne'ets ki in otsits ti jajá', ani ne'ets ki in tsa'xaláts k'al jajá', ani jajá' k'al Naná'.
66003021	A xi ki in áta', ne'ets ku pidha' abal ka koyóts k'al Naná' tu ts'alat koytal, jant'ini' Naná' neyej u átámal, ani in koyómadh k'al u Pay'lóm ti in ts'alat koytal.
66003022	Jita' ots'ox in ots'oxtal ki in ats'a' jawa' a xi an Espíritu in uchál an iglesiachik."
66004001	Talbél axé'chik u tsu'uw, ani jé'itsk'ij jún i wi'leb japidh ti k'ay'lál, ani an k'a'ál janídh a xi u ats'a', já'its ejtíl jún i trompeta a xi káwin k'al naná', in uluw: Ki it k'adhiy tejé', ani ne'ets tu ólchij jawá' a xi yejentál ka wat'ey talbél axé'chik.
66004002	Ani wi'pachk'ij in k'wajiy ti al an Espíritu ani jé'itsk'ij jún i ts'alat koytaláb k'wajatak punudh ti k'ay'lál ani jún ketél ti ts'alat koytaláb.
66004003	Ani a xi k'wajat ketél tejwa' ejtílak i jaspe ani sardio t'ujub, ani ti in tonídh an ts'alat koytaláb jún i pits'al tejwa'mél ejtíl jún i esmeralda t'ujub.
66004004	Ani ti in tonídh an ts'alat koytaláb wa'atsak jún inik tsé' i ts'alat koytaláb, ani ti ts'alat koytalábchik u tsu'uw ketechik jún inik tsé' i yejtselábchik, k'wa'chimadh k'al i dhakni' k'wa'chim, ani ti in ók'chik in kwa'alak i oro ts'alat petobláb.
66004005	Ani ti ts'alat koytaláb kalelak i léychik, i janidhtaláb ani in tumlá'intal a muxi'; ani ti in tamét an ts'alat koytaláb k'wajatak búk i k'amal tajbaxtaláb a xi t'a'íl, a xi já'its pél in búk Espíritujil a Dios.
66004006	Ani ti in tamét an ts'alat koytaláb wa'atsak jún i lam lejem ejtíl i cristál; ani utat ani ti in tonídh an ts'alat koytaláb, tsé' i ejat ko'nél t'uchat k'al i tsu'ux walek ti in tamét ani ti in kúx.
66004007	An k'a'ál ejat ko'nél ejtílak jún i tsój, in tsabchíl an ejat ko'nél ejtílak jún in t'ám an pakax, in óxchíl an ejat ko'nél in kwa'alak in wal ejtíl i inik, ani in tsé'chíl an ejat ko'nél ejtílak jún i t'iw jumumúl.
66004008	Ani tsé'lom an ejat ko'nél, k'alek'ij in kwa'alak akak in okbíl, ani toniníl ani ti in ál k'wajatak t'uchat k'al i tsu'ux walek, ani yab koyolchik k'icháj ani akal ki in uluw: Santo, Santo, Santo, An Ajátik Dios Winat Ejtodh, A xi k'wajiy ani a xi k'wajat, ani a xi ne'ets ka chích.
66004009	Ani ets'ey, tam an ejat ko'nél ki in bína' i witsidh puwenchixtaláb ani i lét'edh k'ak'naxtaláb ani i k'ak'námaltaláb a xi ketél ti ts'alat koytaláb, a xi ejat abal ets'ey an ets'eytaláb,
66004010	an jún inik tsé' i yejtselábchik pak'lunal ti in tamét a xi k'wajat ketél ti ts'alat koytaláb, ani in k'ak'nál a xi k'wajat ejat abal ets'ey an ets'eytaláb, ani in mo'kál in ts'alat petobchik ti in tamét an ts'alat koytaláb, in ulal:
66004011	Tatá' Ajátik, in tomnál Ka bats'uw an witsidh puwenchixtaláb ani an lét'edh k'ak'naxtaláb ani an ejtodhtaláb, Kom Tatá' a t'ajámal patal, Ani k'al a awiltal k'wajat ani k'alej t'ajadhchik.
66005001	Ani u tsu'uw ti in winab k'ubak a xi k'wajatak ketél ti ts'alat koytaláb jún i t'ulidh Dhuchlab, dhuchadh ti in ál ani eléb ts'o'omadh k'al búk i ts'o'om.
66005002	Tám, u tsu'uw jún i tsapik ángel dhájanal k'al jún i janidh káw: ¿Jita' in tomnál abal ki in japiy an t'ulidh Dhuchlab ani ki in wilchij in ts'o'omálchik?
66005003	Ani yabák wa'ats jita' ma ni ti k'ay'lál, ma ni ti tsabál, ma ni alál tsabál, abal ki in ejtow ki in japiy an t'ulidh Dhuchlab, ma ni ki in waxa'.
66005004	Ani naná' in lej uk'nalak, kom yabák elnal jún a xi in tomnál abal ki in japiy an t'ulidh dhuchlab ma ni ki in ajiy, ma ni ki in waxa'.
66005005	Ani jún nixé' xi yejtselábchik ti in ucha': Yab ki it uk'nal, xó' ka tsu'uw, an Tsój a xi ti kwenchal Judá, in Ibíl a David, in átámal abal ki in japiy an t'ulidh dhuchlab ani ki in wilchij in búk ts'o'omál.
66005006	Ani u waxa', ani u tsu'uw, ti ts'ejel an ts'alat koytaláb ani ti an tsé'lom ejat ko'nélchik, ani ti ts'ejel an yejtselábchik, jún i Cordero, bochól a xi ejtíl tam tsemdhach, in kwa'al búk in its'ám ani búk in tsu'uxtal, a xi já'its búklom in Espíritu a Dios, a xi abadh ti in putát an tsabál.
66005007	Ani Jajá' utey ani in uma' an t'ulidh dhuchlab ti in winab k'ubak a xi k'wajatak ketél ti ts'alat koytaláb.
66005008	Ani tam ti in umámalits an t'ulidh dhuchlab, tám, an tsé'lom ejat ko'nélchik ani an jún inik tsé' yejtselábchik pak'lun ti in tamét an Cordero. K'alek'ij in kwa'alak jún i arpa ani i oro tima'chik t'uchat k'al ikbaxtaláb, a xi já'its pél in ólontal an santo belomchik;
66005009	ani in ajatnálchik jún i ít ajatláb, in ulal: Tatá' in tomnál abal ka uma' an t'ulidh dhuchlab, Ani ka japchij in ts'o'omál, Kom Tatá' it k'alej tsemdhach, Ani k'al a xits'ál tu wichbadh ts'a'iyámal Abal k'al a Dios já'its ti patal i kwenchaláb, ti patal i káwintaláb, ti patal i bichowáb ani ti patal i kwenél k'wajílom,
66005010	Ani tu t'ajámal tu ts'álej ani tu pale' abal k'al a Dios, Ani ne'ets ku ts'álejlomáts ti tsabál.
66005011	Ani u waxa', ani u ats'a' in káwintal yántolom i ángel ti in tonídh an ts'alat koytaláb ani k'al an ejat ko'nélchik ani k'al an yejtselábchik; ani in ajidh yánél pélak i yántolom millon,
66005012	in ulalchik k'al i janidh káw: An Cordero a xi k'alej tsemdhach in tomnál Abal ki in bats'uw an ejtodhtaláb, an ts'alataláb, an tsalpadhtaláb, An tsápláb, an lét'edh k'ak'naxtaláb, an witsidh puwenchixtaláb ani an lablinchixtaláb.
66005013	Ani patal an ts'ejkanéláb a xi k'wajat ti k'ay'lál, a xi k'wajat ti tsabál, ani alál tsabál ani ti pulik lejem, ani patal a xi k'wajat taná', u ats'a' in ulalchik: A xi k'wajat ketél ti ts'alat koytaláb ani an Cordero, Jajá' in k'ál an lablinchixtaláb, an lét'edh k'ak'naxtaláb, An witsidh puwenchixtaláb, an ejtodhtaláb abal ets'ey an ets'eytaláb.
66005014	Ani an tsé'lom ejat ko'nél in uluwchik: Amén. Ani an jún inik tsé'lom yejtselábchik pak'lun ani in k'ak'na' a xi k'wajat ejat abal ets'ey an ets'eytaláb.
66006001	Ani u tsu'uw tam ti an Cordero in japiy jún i ts'o'om, ani u ats'a' jún, ti a xi tsé'lom ejat ko'nél in ulal, k'al in janidhtal a muxi': Ki it chích ani ka waxa'.
66006002	Ani u met'a' ani jé'itsk'ij jún i dhakni' bichim, ani a xi punat in kwa'alak jún i puláb, ani pidhan jún i ts'alat petobláb, ani kalej ki in áta' ani abal ti átax.
66006003	Ani tam ti in japiy an tsabchíláb ts'o'om, u ats'a' an tsabchíláb ejat ko'nél a xi in ulal: Ki it chích ani ka waxa'.
66006004	Ani kalej júnakej i bichim a xi tsakni', ani a xi punat, pidhan abal ki in tixk'a' an koyataláb ti tsabál, ani an inikchik ka tsemdháxin; ani pidhan jún i yetsej nakat kutsíl.
66006005	Ani tam ti in japiy an óxchíláb ts'o'om, u ats'a' in ulal an óxchiláb ejat ko'nél: Ki it chích ani ka waxa'. Ani u met'a', ani jé'itsk'ij jún i t'unu' bichim, ani a xi punat in kwa'alak jún i balanza ti in k'ubak,
66006006	ani u ats'a' jún i káwintaláb ti ts'ejel an tsé'lom ejat ko'nél in ulal: Jún litro i trigo abal jún denario tumín ani óx litro i cebada abal jún i denario tumín, ani yab ka odhna' an aceite ma ni an bók.
66006007	Tam ti in japiy an tsé'chíláb ts'o'om, u ats'a' in káwintal an tsé'chíláb ejat ko'nél, in ulal: Ki it chích ani ka waxa'.
66006008	Ani u waxa' ani jé'itsk'ij jún i mants'adh bichim, ani a xi punat in bij Tsemláj, ani ts'at'k'ómtej k'al an Tamtsemláj; ani pidhanchik i uchbixtaláb ki in tsemdha' in tsé'chíl pejách an tsabál k'al i nakat kutsíl, k'al i jayil, k'al i tsemláj ani k'al i alte' ko'nélchik a xi ti tsabál.
66006009	Ani tam ti in japiy an bo'chiláb ts'o'om, u tsu'uw ti in alam an altar an alma ichich a xi tsemdhámej k'al ti in ebál in káwintal a Dios ani k'al in tejwa' tso'óblixtal a xi in k'oko'maychik,
66006010	ani dhájnalakchik k'al jún i janidhtaláb in ulal: ¿Ma jayk'i', Tatá' Santo ani Chubax T'ek'at éylidh Ajátik, ne'ets ka aychij abal ka weladh jolbiy ani ka wichbadh yajchikiy a xi k'wajatchik ti tsabál ti in ebál i xits'ál?
66006011	Ani pidhanchik k'alek'ij i dhakni' k'wa'chim; ani uchan abal ka koyótsej jún i wé' i k'ij, ma ka kidhban in yánél in at abatnanélchik ani in ebchalchik a xi ne'ets ka tsemdháj ejtíl jajá'chik.
66006012	Ani u tsu'uw tam ti in japiy in akakchíl an ts'o'om, ani jé'itsk'ij, wa'tsin jún i pulik ejeltsabál; ani a k'icháj t'unk'un ejtíl jún i t'unu' manadh toltom, ani a íts' tsakninílbéj ejtíl i xits',
66006013	ani a ótchik ti k'ay'lál jolan ti tsabál, jant'ini' jolnal in chijóm walíl an higo te', tam ka dhiyandháj k'al jún i tsapik ik'.
66006014	Ani an k'ay'lál ts'ibk'aláts ejtíl tam t'uliyáb jún i t'ulidh dhuchlab, ani patal an ts'én ani patal an isla tsabálchik tixk'áj ti in k'wajtal.
66006015	Ani an ts'álejchik ti tsabál ani an pulik éylidh inikchik, ani an ts'alat inikchik, ani an capitánchik, ani an ejtodh inikchik, ani patal an abatnanelábchik ani an walkadh inikchik, tsink'on ti jólchik ani ti t'ujub ti ts'énchik,
66006016	ani in uchál an ts'énchik ani an t'ujublomchik: Ki it jolan ti wawá' ani tu ku tsinka' ti in tamét a xi k'wajat ketél ti ts'alat koytaláb ani ti in k'ák' tsakúltal an Cordero,
66006017	kom an pulik k'icháj in k'ák' tsakúltal ulenekits; ¿ani jita' ne'ets ki in ejtow ka k'wajiy kubat?
66007001	Ani talbél axé'chik, u tsu'uw tsé' i ángelchik kubat ti in tsé'lom in ts'upk'intal an tsabál, in teykómchik an tsé'lom ik' a xi ti tsabál, abal an ik' yab ka juchun ti tsabál, ma ni ti pulik lejem, ma ni ti jún i akante'.
66007002	Ani u tsu'uw júnakej i ángel a xi k'adhíl ju'táj ti kalel a k'icháj, in ko'onchal in ts'o'ómil an Ejat Dios; ani in dhájay k'al jún i janidh dhajal an tsé'lom ángelchik, a xi pidhámej abal ki in ts'ojbédha' an tsabál ani an pulik lejem,
66007003	in ulal: Yab ka ts'ojbédha' an tsabál, ma ni an pulik lejem ma ni i akante'chik, ma ki ts'o'omanchij in pík'ib in abatwálejilchik i Diosil.
66007004	Ani u ats'a' in ajidh yánél a xi k'alej ts'o'omadh, 144,000 k'alej ts'o'omadh ti patal an kwenchaláb xi pél in tsakámilchik a Israel.
66007005	Ti Judá kwenchaláb k'alej ts'o'omadh 12,000, Ti Rubén kwenchaláb k'alej ts'o'omadh 12,000, Ti Gad kwenchaláb k'alej ts'o'omadh 12,000;
66007006	Ti Aser kwenchaláb k'alej ts'o'omadh 12,000, Ti Neftalí kwenchaláb k'alej ts'o'omadh 12,000, Ti Manasés kwenchaláb k'alej ts'o'omadh 12,000;
66007007	Ti Simeón kwenchaláb k'alej ts'o'omadh 12,000, Ti Leví kwenchaláb k'alej ts'o'omadh 12,000, Ti Isacar kwenchaláb k'alej ts'o'omadh 12,000;
66007008	Ti Zabulón kwenchaláb k'alej ts'o'omadh 12,000, Ti José kwenchaláb k'alej ts'o'omadh 12,000, Ti Benjamín kwenchaláb k'alej ts'o'omadh 12,000.
66007009	Talbél axé'chik u waxa', ani jé'itsk'ij jún i pulik mulkunél a xi ma ni jita' in ejtowalak ki in ajiy, ti patal an kwenél k'wajílomchik, kwenchalábchik, bichowábchik, píl i káwintalábchik, kubatchik ti in tamét an ts'alat koytaláb ani ti in tamét an Cordero, k'wa'chimadh k'al i dhakni' k'wa'chim, ani k'al i apats' ti in k'ubakchik.
66007010	Ani dhájnalak k'al i janidh dhajal, in ulal: ¡An k'ánixtaláb in k'ál i Diosil a xi koyómadh ti ts'alat koytaláb ani an Cordero!
66007011	Ani patal an ángelchik k'wajatak kubat in tomtsím an ts'alat koytaláb, ani an yejtselábchik ani an tsé'lom ejat ko'nélchik; ani pak'lunchik k'al in wal ti in tamét an ts'alat koytaláb ani in k'ak'na'chik a Dios,
66007012	in ulal: Amén. An lablinchixtaláb, ani an witsidh puwenchixtaláb, ani an tsalpadhtaláb, Ani an k'ak'námaltaláb, ani an lét'edh k'ak'naxtaláb, an ejtodhtaláb, ani an tsápláb, In k'ál i Diosil abal ets'ey an ets'eytaláb. Amén.
66007013	Tám, jún i yejtseláb káwin, ani ti in ucha': Axé'chik a xi k'wa'chimadh k'al i dhakni' k'wa'chim, ¿jita' já'its jajá'chik ani ju'táj ti che'nekchik?
66007014	Ani naná' u ucha': Ajátik, tatá' a tso'ób. Ani jajá' ti in ucha': Axé'chik já'its a xi kalenek ti al an pulik ni'adh yajchiktaláb, ani in t'akámal in k'wa'chímalchik ani in dhakni'bedhámal ti al in xits'ál an Cordero.
66007015	Jaxtám k'wajatchik ti in tamét in ts'alat koytal a Dios, ani t'ojchichíl abal Jajá' k'icháj ani akal ti in santo k'wajtal; ani a xi koyómadh ti ts'alat koytaláb ne'ets ka dhéy junkudh k'wajiy k'al jajá'chik.
66007016	Ani yabáts más ne'ets ka k'a'iychik, ma ni chikénib; ma ni in k'ak'alíl a k'icháj, ma ni jún i k'ak'ém,
66007017	kom k'al an Cordero a xi k'wajat ti in ts'ejelíl an ts'alat koytaláb ne'ets ka kó'bitsiyatchik ani ne'ets ka ne'dháj ti ejat elelja'chik. Ani a Dios ne'ets ki in k'wit'iy patal in ja'líl in tsu'uxtalchik.
66008001	Ani tam ti an T'ele' Oveja in japiy an bukchiláb ts'o'om, wa'tsin jún i piklantaláb ti k'ay'lál walám ts'ejel oraj.
66008002	Ani u tsu'uw búk i ángelchik a xi k'wajat kubat ti in tamét a Dios, ani pidhanchik búk i trompeta.
66008003	Ani chích júnakej ángel ani kubiy ti in tamét an altar, in kwa'alak jún i oro ikob, ani pidhan yán i ikbaxtaláb abal ki in punk'uy k'al in ólontal patal an santo belomchik ti bá' an oro altar a xi k'wajatak ti in tamét an ts'alat koytaláb.
66008004	Ani ti in k'ubak an ángel k'adhiy in pawil an ikbaxtaláb ma ti in tamét a Dios, k'al in ólontal an santo belomchik.
66008005	Ani an ángel in uma' an ikob, ani in t'uchiy k'al an k'amal a xi ti altar, ani in bet'éna' ti tsabál; ani wa'tsin in tumlantal a muxi', i ts'ilíy, i léy'tsontaláb ani jún i tsapik ejel tsabál.
66008006	Ani an búklom ángelchik a xi in kwa'alak an búklom trompeta t'ojojonchik abal ki in káwindha'.
66008007	An k'a'ál ángel in káwindha' an trompeta, ani wa'tsin jún i t'ujub áb ani i k'amal xaludh k'al i xits', ani jolowatchik ti tsabál; ani t'a'iy jún in óxchíl pejách an akante'lom, ani t'a'iy patal an yaxu' ts'ojól.
66008008	In tsabchíl an ángel in káwindha' an trompeta, ani ejtíl jún i yetsej ts'én julelél k'al i k'amal bet'enáj ti pulik lejem, ani jún in óx pejách an pulik lejem wenk'on ti xits'.
66008009	Ani tsemets jún in óx pejách an ts'ejkanél ti pulik lejem a xi k'wajatak ejat; ani jún in óx yánél an pulik tanchik k'alej pakludh.
66008010	Ani in óxchíl an ángel in káwindha' an trompeta, ani ijkan ti k'ay'lál jún i yetsej ót, lek'wat ejtíl jún i antorcha, ani ijkan ti jún in óx yánél an pulik itse'chik ani ti elelja'chik.
66008011	Ani in bij a ót já'its Ts'a'iktaláb; ani jún in óx pejách an ja' ts'a'ikbéj, ani yántolom i inik tsemets ti in ebál an ja' kom ts'a'ikbéj.
66008012	Ani in tsé'chíl ángel in káwindha' an trompeta, ani k'alej ts'ojbédhach jún in óxchíl pejách a k'icháj, ani jún in óxchíl pejách a íts' ani jún in óxchíl yánél a ót, abal ka yik'wtsin ti jún in óxchíl pejách ti jajá'chik, ani yab ka tajk'an ti jún in óxchíl pejách an k'ij k'icháj aniyek'ij tam akal.
66008013	Ani u waxa', ani u ats'a' jún i ángel jumnal ti in ts'ejeltal an k'ay'lál, in ulal k'al i janidh káw: ¡Ay, ay, ay abal jita' k'wajíl ti tsabál, k'al ti in ebál in janídh an trompetachik a xi in k'ibál, a xi an óxlom ángelchik k'wajat abal ki in káwindha'!
66009001	Ani in bo'chíl an ángel in káwindha' an trompeta, ani u tsu'uw jún a ót a xi tál ti k'ay'lál ti ijkanal ti tsabál. Ani pidhan in japixtal an joltam jól.
66009002	Ani in japiy an joltam jól, ani i paw k'adhiy ti jól ejtíl in pawil jún i pulik jól k'amal; ani a k'icháj ani an ik' yik'wtsin k'al in pawil an jól.
66009003	Ani ti paw kalej i ts'ili'chik abal ti tsabál, ani pidhan i uchbixtaláb ejtíl in uchbixtal an dhiniychik ti tsabál.
66009004	Ani abanchik abal yab ki in odhna' an ts'ojól ti tsabál, ma ni jant'oj yaxu' o i akante', po expidh an inikchik a xi yab in kwa'al in ts'o'ómil a Dios ti in pík'ib.
66009005	Ani yab walkanchat ki in tsemdha' ma ni jita', po expidh ki in aykidh yajchikiychik bó' a íts'; ani in aykidh yajchiktal já'its ejtíl in aykidh yajchikixtal an dhiniy, tam in ts'ikál an inik.
66009006	Ani ti nixé' a k'ichájchik an inikchik ne'ets ki in aliy an tsemláj, po yab ne'ets ki in ela'. Ne'ets ki in lé'na' ka tsemets ani an tsemláj ne'ets ka ówméj ti jajá'chik.
66009007	Ani in iniktal an ts'ili'chik já'its ejtíl i bichimchik tam t'ojojodh abal k'al an pextaláb, ani ts'alat petbidh in ók' ejtíl k'al i oro, ani in walchik ejtíl in wal i inikchik.
66009008	Ani in kwa'alakchik in xi'íl ejtíl in xi'íl i uxum, ani in kamabchik ejtíl in kamab i tsój.
66009009	Ani in kwa'alakchik i toraks paxik'láb ejtíl i pat'ál toraks paxik'láb ani in janídh in okbíl ejtíl in janídh yántolom i tolilíl púnláb k'al i bichimchik tam ádhil ti an pextaláb;
66009010	ani wéwedh ejtíl i dhiniy ani ti in wéw in kwa'alchik in ts'ik'axtal; ani in ko'oy i uchbixtaláb abal ki in odhna' an inikchik ma bó' a íts'.
66009011	Ani in kwa'alak ti ts'álej abal ti ok'óxlom ti jajá'chik in ángelil an joltam jól, a xi in bij ti Hebreo káwintaláb, Abadón, ani ti Griego, Apolión.
66009012	An k'a'ál ¡ay! wat'eyits, xó' ka tsu'uw, talbél axé'chik, ta'tálej tsáb más i ¡ay!
66009013	In akakchíl an ángel in káwindha' an trompeta, ani u ats'a' jún i káw ti tsé'lom in its'ám an oro altar a xi k'wajat ti in tamét a Dios,
66009014	in uchál in akakchíl an ángel a xi in kwa'al an trompeta: Ka walka' an tsé'lom ángelchik a xi k'wajat wik'at ti yetsej pulik itse' Eufrates.
66009015	Ani k'alej walkadh an tsé'lom ángelchik a xi k'wajatak t'ojojodh abal ti al an oraj, ti a k'icháj, ti a íts' ani ti tamub, abal ki in tsemdha' jún in óxchíl yánél an inikchik.
66009016	Ani in ajidh yánél an ejército a xi punat ti bichim pél i 200 i millón. Naná' u ats'a' in ajidh yanél.
66009017	Ani antsaná' u tsu'uw an bichimchik ti labidh tsu'bixtaláb, ani an punélchik in kwa'alak i toraks dhibok'láb a xi pél i k'amal, i jacinto ani i azufre, ani in ók' an bichimchik ejtílak in ók' i tsój; ani ti in wi' kalelak i k'amal, i paw ani i azufre.
66009018	K'al axé' i óxlom yajchik odhnaxtaláb k'alej tsemdhach jún in óx yánél an inikchik, k'al an k'amal, k'al an paw ani k'al an azufre a xi kalelchik ti in wi'.
66009019	Kom in uchbixtal an bichimchik k'wajat ti in wi' ani ti in wéw, kom in wéw ejtílak i at'ax tsan, ók'lidh ani já'its k'al ti ts'ojbédhom.
66009020	Ani a xi k'e'at an inikchik, a xi yab tsemdháj k'al axé'chik xi yajchik odhnaxtaláb, ma ni antsaná' yab in joltiychik in biyál t'ajnélil in k'ubak, abal yab ki in k'ak'na' an demoniochik, ani an dhulkuts dioschik a xi pél i oro, a xi pél i plata, a xi pél i bronce, a xi pél i t'ujub ani a xi pél i oktsa', a xi ma ni yab tsu'uxchik, ma ni yab ots'oxchik, ma ni yab belal,
66009021	ani yab in joltiy in biyál tsemdhomtalchik, ma ni in dhimantalchik, ma ni in alk'idh ko'óxtalchik, ma ni in kwé'talchik.
66010001	Ani u tsu'uw júnakej i tsapik ángel pa'íl ti k'ay'lál molk'odh k'al jún i tokow; ani jún i pits'al k'wajatak eblim ti in ók', in wal ejtílak a k'icháj, ani in akan jant'ini' i k'amal akanlábchik.
66010002	Ani in kwa'alak ti in k'ubak jún i tsipti' t'ulidh dhuchlab a xi japidh. Ani in kuba' in winab akan ti pulik lejem ani in k'watab akan ti tsabál,
66010003	ani dhájan k'al jún i janidh dhajal, ejtíl in dhájantal jún i tsój; ani tam ti dhajnénekits, a muxi' búkíl in bína' in káwintal.
66010004	Xó', tam ti an búklom muxi' in bínámalits in káwintal, naná' ne'etsak ku dhucha'; po u ats'a' jún i káw ti k'ay'lál a xi in ulal: Ka ts'o'omay an káwintaláb a xi an búklom muxi' in ulúmal, ani yab ka dhucha'.
66010005	Ani an ángel a xi u tsu'uw kubat ti pulik lejem ani ti tsabál in dhaya' in k'ubak ti k'ay'lál,
66010006	ani lujat káwin k'al a xi ejat ti ets'ey an ets'eytaláb, a xi in ts'ejkámal an k'ay'lál ani jawa' taná' k'wajat, an tsabál ani jawa' a xi taná' k'wajat, an pulik lejem ani jawa' a xi taná' k'wajat, abal an k'ij yabáts más ne'ets ka owey,
66010007	po ti a k'ichájchik tam ka káwin an bukchiláb ángel, tam ki in tujuw ki in káwindha' an trompeta, in tsinkadh káwintal a Dios ne'ets ka kidhban, jant'ini' ti in ólchij in abatwálejilchik, já'its an tsu'bidh káwlómejchik.
66010008	Tám, an káwintaláb a xi u ats'a' ti k'ay'lál ti in tawna' junílek'ij ani in uluw: Ki it k'alej ani ka uma' an tsipti' t'ulidh dhuchlab a xi k'wajat japidh ti in k'ubak an ángel a xi k'wajat kubat ti pulik lejem ani ti tsabál.
66010009	Ani in k'alej ju'táj ti k'wajat an ángel ani u ucha': Ti ki in pidha' an tsipti' t'ulidh dhuchlab. Ani jajá' ti in ucha': Ka uma' ani ka k'apuj; ani ne'ets ti t'ajchij a chukul ts'a'ik, po ti a wi' ne'ets ka ats'a' tsi'ik ejtíl i tsi'ím.
66010010	Tám, u uma' an tsipti' t'ulidh dhuchlab ti in k'ubak an ángel ani u k'apuj, ani tu wi' u ats'a' tsi'ik ejtíl i tsi'ím, po tam tu k'apúmalits ti in ts'a'ikmédhanchij u chukul.
66010011	Ani jajá' ti in ucha': Yejentál ki it tsu'bidh káwin junílek'ij ti yán i bichówlomchik, i kwenél k'wajílomchik, i káwintalábchik ani i ts'álejchik.
66011001	Tám, in pidhan jún i jó' pákáb ejtíl jún i te'. Ani an ángel kubiy ani ti in ucha': Ki it kubiy ani ka lejbay in tiyópanil a Dios, ani an altar, ani a nixé'chik a xi k'ak'nax taná'.
66011002	Po in mapudh elébil an tiyópan a xi k'wajat eléb ka jila' ani yab ka lejbay, kom k'wajat bínadh abal k'al an yab Judíochik, ani jajá'chik ne'ets ki in pajabna' an santo bichow ma tsáb inik ani tsáb a íts'.
66011003	Ani ne'ets ku bína' tsáb u tejwa' tso'óblixal abal ti tsu'bidh káwlómej ma 1260 a k'ichájchik, k'wa'chimadh k'al i manadh toltom.
66011004	Axé'chik já'its an tsablom olivo te', ani an tsablom akníl an tajabláb a xi k'wajat kubat ti in tamét in Diosil an tsabál.
66011005	Ani max jún jita' in lé' ki in odhna', ti jajá'chik in wi' kalel i k'amal ani in tala'bédhál in tomólnáxilchik, ani max jún jita' in lé' ki in odhna'chik, antsaná' jayej yejentál ka tsemets.
66011006	Axé'chik in bats'uwámal i éyaltaláb abal ki in mapuy an k'ay'lál, abal yab ka ában ti a k'ichájchik tam ka tsu'bidh káwin, ani in kwa'al i ejtodhtaláb abal ki in wenk'ow an ja' ti xits' ani ki in ts'ojbédha' an tsabál k'al patal i yajchik odhnaxtaláb jáyíl ki in lé'na'chik.
66011007	Ani tam ki in putundha'chik in tejwa' tso'óblixtal, an alte' ko'nél a xi kalel ti joltam jól ne'ets ki in t'ajchij i pextaláb, ani ne'ets ki in áta'chik ani ne'ets ki in tsemdha'.
66011008	Ani in tsemnek iniktalchik ne'ets ka mo'káj ts'ejel ti an yetsej bichow a xi espiritual bijidh Sodoma ani Egipto, ju'táj i Ajátik jayej k'alej k'et'adh.
66011009	Ani an bichówlomchik, an kwenchalábchik, i káwintalábchik ani i kwenél k'wajílomchik ne'ets ki in tsu'uw in tsemnek iniktalchik ma óx k'icháj k'al ts'ejel, ani yab ne'ets ki in walka'chik ka joliyat in tsemnek iniktal,
66011010	ani an k'wajílom ti tsabál ne'ets ka lej kulbéj k'al jajá'chik ti in ebál ani ne'ets ti k'ijidhbél, ani ne'ets ka abchíxinchik k'al i ts'ejwalixtaláb, kom axé' xi tsáb i tsu'bidh káwlómej in yajchik uwandha' an k'wajílom ti tsabál.
66011011	Po talbél ti wat'ey óx a k'icháj k'al ts'ejel i ixak' ejataláb a xi tál ti k'al a Dios otsits ti jajá'chik ani in kuba'chik in akan, ani jún i pulik jik'éltaláb ijkan k'al jita' ti ejchikábakchik.
66011012	Ani in ats'a'chik jún i janidh káw ti k'ay'lál a xi in ulal: Ki it k'adhiy tejé'. Ani k'adhiychik ti k'ay'lál ti bá' jún i tokow; ani k'al in tomólnáxilchik tsu'tat.
66011013	Ani ti nixé' xi oraj chích jún i pulik ejel tsabál, ani jún in lajuj pejáchil an bichow paklun, ani ti ejel tsabál búk xi' i inikchik tsemets, ani an kwenél jilk'onél lej jik'ey ani in witsidh puwenchij a Dios a xi ti k'ay'lál.
66011014	In tsabchíl an ¡ay! wat'eyits; xó' ka tsu'uw in óxchíl an ¡ay! ta'tál dhubat.
66011015	Ani an bukchiláb ángel in káwindha' an trompeta, ani wa'tsin i janidhtalábchik ti k'ay'lál, a xi in ulal: An ts'álejlábchik a xi ti tsabál wenk'onits abal ki in k'álna' i Ajátik ani in Cristojil; ani Jajá' ne'ets ti ts'álej abal ets'ey an ets'eytaláb.
66011016	Ani an jún inik tsé' yejtselábchik a xi k'wajatak ketechik ti in tamét a Dios ti in ts'alat koytalchik, pak'lun k'al in wal ani in k'ak'na' a Dios,
66011017	in ulalchik: Tu pidhál i k'ak'námal Tatá' Ajátik Dios Winat Ejtodh, Já'its a xi k'wajat ani a xi k'wajiy ani a xi ne'ets ka chích, Kom a teynámal a winat ejtodhtal ani a t'ajámal ti it ts'álej.
66011018	Ani an kwenél k'wajílomchik k'ák' tsakunek, ani che'nek a k'ák' tsakúltal, Ani in k'ijil abal ka weladh pílmédha' an tsemélomchik, Ani abal ka pidha' in jalbixtal a abatwálejilchik an tsu'bidh káwlómejchik, An santo belomchik ani a xi ti ts'ejnanchal a bij, a xi tsipti' ani a xi pakdha'chik, Ani abal ka tala'bédha' a xi in tala'bédhálchik an tsabál.
66011019	Ani in Tiyópanil a Dios a xi k'wajat ti k'ay'lál japk'in, ani an pok'te' in Junkudh Káwintal tejwa'méj ti in Tiyópanil, ani taná' kalej i léychik, i ts'ilíy, in janídh a muxi', i ejel tsabál ani jún i yetsej t'ujub áb.
66012001	Ani tejwa'améj jún i pulik labidh tsu'bixtaláb ti k'ay'lál, jún i mímláb k'wa'chimadh k'al a k'icháj, ani a íts' alam in akan, ani ti in ók' jún i ts'alat petobláb k'al lajuj tsáb a ót.
66012002	Ani kom k'wajatak yab kwetém, dhájnalak k'al an yajal kó'ontaláb ani k'al an k'alchidh wa'tsintaláb.
66012003	Ani tejwa'méj júnakej i labidh tsu'bixtaláb ti k'ay'lál; jé'itsk'ij, jún i yetsej tsakmak'i' dragón a xi in kwa'al búk in ók' ani lajuj in its'ám, ani búk i petobláb ti in ók'chik,
66012004	ani k'al in wéw in chi'dhál jún in óxchíl yánél a ót ti k'ay'lál, ani in wak'la' ti tsabál. Ani an dragón kubiy ti in tamét an uxum a xi ne'etsak ka kó'on, abal ki in k'apchij in tsakámil expidh tam ka wa'tsiláts.
66012005	Ani an mímláb in ko'oy jún i tsakam t'ele', a xi ne'ets ti ts'alat kó'bitsix ti k'al patal an kwenél k'wajílomchik k'al i pat'ál kwayabláb. Ani in tsakámil batsunáj abal k'al a Dios ani abal in ts'alat koytal.
66012006	Ani an uxum in dhubchij an bél ti joltom tsabál, ju'táj ti in kwa'al jún i jolataláb a xi t'ojojodh ti k'al a Dios, abal taná' ka pijchiyat ma 1260 a k'icháj.
66012007	Ani wa'tsin i pextaláb ti k'ay'lál; a Miguel ani in ángelilchik pejéxin ki in tomólna' an dragón, ani an dragón pejéxin junkudh k'al in ángelilchik,
66012008	ani yab in ejtow ki in áta'chik, ma ni yabáts wa'tsin i jolát abal jajá'chik ti k'ay'lál.
66012009	Ani wak'láj an yetsej dragón, an biyál at'ax tsan a xi in bij Tenekláb ani Satanás, a xi in k'ambiyal in putát an tsabál k'wajílom; jajá' k'alej wak'ladh abal ti tsabál ani in ángelilchik k'alej wak'ladh k'al jajá'.
66012010	Tám, u ats'a' jún i janidh káwintaláb a xi in ulal ti k'ay'lál: Xowé' che'nekits an k'ánixtaláb, an ejtodhtaláb, ani in ts'álejlábil i Diosil, ani in uchbixtal in Cristojil, kom wak'lájits an jolbix káwílax ti k'al i ebchalchik k'icháj ani akal ti in tamét i Diosil.
66012011	Ani jajá'chik in átámal k'al in xits'ál an Cordero ani k'al in káwintal in tejwa' tso'óblixtalchik, ani yab in k'ánidhámal in ejatal ma ti tsemláj.
66012012	Jaxtámits, ¡ki it lej kulbéj k'ay'lálchik ani a xi k'wajíl taná'! ¡Ay a xi k'wajílchik ti tsabál ani an pulik lejem! Kom an Tenekláb pa'inek ti tatá'chik k'al i pulik k'ák' tsakúltaláb, kom in exlál abal in kwa'al wé'its i k'ij.
66012013	Ani tam ti an dragón in tsu'uw abal wak'lájits ti tsabál, in ájay an mímláb a xi in wa'tsindha' an t'ele' inik.
66012014	Po an mímláb pidhan tsáb in okób an paynek t'íw, abal ka juman ani ka ówméj ti in tamét an at'ax tsan, ma ti in k'wajtal ti joltom tsabál, ju'táj ti ne'ets ka pijchiyat jún i k'ij, k'ijchik ani ts'ejel k'ij.
66012015	Ani an at'ax tsan in wak'la' ti in wi', i ja' ejtíl jún i pulik itse', ti in kúx an mímláb abal ka ne'dháj k'al an pulik itse'.
66012016	Po an tsabál in tolmiy an mímláb, kom an tsabál in japiy in wi' ani in k'ut'uw an pulik itse' a xi an dragón in wak'la' ti in wi'.
66012017	Ani an dragón lej k'ák' tsakuy ti in tomól an mímláb, ani k'alej abal ki in t'ajchij i pextaláb an kwenél jilk'onél a xi pél in tsakámil, já'its a xi in t'ajál in abatnadh káwintal a Dios, ani in ko'onchal in tejwa' tso'óblixtal a Jesucristo.
66013001	Ani in kubiy ba' kidhib ti an pulik lejem, ani u tsu'uw jún i alte' ko'nél kalel ti pulik lejem, a xi in kwa'al búk in ók' ani lajuj in its'ám, ani ti in its'ámchik lajuj i diadema, ani ti in ók'chik i at'ax káwílax bijláb.
66013002	Ani an alte' ko'nél a xi u tsu'uw ejtílak jún i leopardo ko'nél, ani in akan ejtílak jún i oso ko'nél ani in wi', ejtílak in wi' i tsój; ani an dragón in pidha' in ejtodhtal, ani in ts'alat koytal ani i pulik uchbixtaláb.
66013003	Ani u tsu'chij jún in ók' ejtíl tam ts'ojbédhach abal ka tsemets, po in ts'ojbéltal abal ka tsemets jeley; ani ti in putát an tsabál in jik'pa' ani in ayokna' an alte' ko'nél;
66013004	ani in k'ak'na'chik an dragón, a xi in pidha' i uchbixtaláb an alte' ko'nél; ani in k'ak'na'chik an alte' ko'nél, in ulal: ¿Jita' já'its ejtíl an alte' ko'nél, ani jita' in ejtowal ki in pejex tomólna'?
66013005	Ani pidhan in wi' abal ki in káwna' i k'adhat káwintaláb ani i at'ax káwlixtalábchik; ani pidhan i éyaláb abal ka t'ojon ma tsáb inik tsáb a íts'.
66013006	Ani in japiy in wi' abal ki in tomólnadh at'ax káwliy a Dios, abal ki in at'ax káwlinchij in bij ani in dhibk'odh k'wajtal, ani nixé'chik a xi k'wajat ti k'ay'lál.
66013007	Ani walkanchat abal ki in t'ajchij i pextaláb an santo belomchik ani ki in áta'chik, ani pidhan i uchbixtaláb ti k'al patal i kwenchaláb, i káwintaláb ani k'al i kwenél k'wajílomchik.
66013008	Ani patal an k'wajílom ti tsabál in k'ak'na', já'its a xi yab k'wajat dhuchadh in bij ti in t'ulidh dhuchlábil an ejataláb in k'ál an Cordero a xi k'alej tsemdhach ma ti in tujtal an tsabál.
66013009	Max jún jita' ots'ox in ots'oxtal ki in ats'a'.
66013010	Max jún jita' ne'dhax ti an wik'néltaláb, jajá' ne'ets ka k'alej ti wik'néltaláb; max jún tsemdhom k'al i nakat kutsíl, k'al i nakat kutsíl yejentál jajá' ka tsemets. Tejé' k'wajat in kuxudhtal ani in belomtal an santo belomchik.
66013011	Talbél u tsu'uw júnakej i alte' ko'nél a xi k'adhíl ti tsabál; ani in kwa'alak tsáb in its'ám ejtíl jún i Cordero, ani káwak ejtíl jún i dragón.
66013012	Ani in t'ajál patal in uchbixtal an k'a'ál alte' ko'nél ti in tamét jajá', ani in t'ajál abal an tsabál ani a xi k'wajíl taná' ki in k'ak'na' an k'a'ál alte' ko'nél, a xi ts'ojbédháj abal ka tsemets ani jeley.
66013013	Ani in t'ajál i pulik labidh tsu'bixtalábchik, kej ma in t'ajál i k'amal abal ka pa'iy ti k'ay'lál abal ti tsabál ti in tamét an inikchik.
66013014	Ani in k'ambiyal an k'wajílom ti tsabál k'al i labidh tsu'bixtalábchik a xi walkanchámej ki in t'aja' ti in tamét an alte' ko'nél, in abál an k'wajílomchik ti tsabál abal ka t'ajchin jún in waleklábil an alte' ko'nél a xi in kwa'al in ts'ojbéltal an nakat kutsíl ani ejátlin.
66013015	Ani walkanchat abal ki in pidha' ka ixk'aláts in waleklábil an alte' ko'nél, abal ka káwin in waleklábil an alte' ko'nél ani ki in t'aja' ka tsemdháj patal a xi yab in k'ak'nál in waleklábil an alte' ko'nél.
66013016	Ani in t'ajál abal patal, i t'ijaxchik ani i pakdha'chik, i ts'alatchik ani i ts'ejwantálchik, i walkadhchik ani i abatnanélchik, abal ka punchin jún i ts'o'om ti in winab k'ubak o ti in pík'ib,
66013017	abal ma ni jita' yabák ki in ejtow ti ts'a'um o ti nujul, expidh a xi in kwa'al an ts'o'om, o in bij an alte' ko'nél o in ajidhtal in bij.
66013018	Tejé' wa'ats i tsalpadhtaláb. A xi in kwa'al i ejtidhtaláb, ki in ajiy in ajidhtal an alte' ko'nél, kom pél in ajidhtal i inik; in ajidhtal já'its 666.
66014001	Ani u met'a', ani jé'itsk'ij, an Cordero kubat ti bolchal Sion, ani k'al Jajá' 144,000, a xi in kwa'alchik in bij in Pay'lóm dhuchadh ti in pík'ib.
66014002	Ani u ats'a' jún i káw ti k'ay'lál ejtíl in janídh yántolom i ja', ani ejtíl in janídh in tumlantal a muxi'; ani an janidhtaláb a xi u ats'a' ejtílak i t'énel arpa tam in t'eneyal in arpajilchik,
66014003	ani in ajatnálchik jún i ít ajatláb ti in tamét an ts'alat koytaláb, ani ti in tamét an tsé'lom ejat ko'nélchik ani an yejtselábchik, ani ma ni jita' yab in wit'álak ki in exla' an ajatláb expidh an 144,000, a xi k'alej ts'a'idh wichbadh ti tsabál.
66014004	Axé'chik pél i t'okat inik, já'its a xi yab at'axbének k'al i uxumchik, axé'chik já'its a xi ts'at'k'ol k'al an Cordero ju'támakits ka k'alej. Axé'chik k'alej ts'a'idh kaldhach ti bá' an iniklom ejtíl i k'a'ál walíláb abal a Dios ani abal an Cordero,
66014005	ani ti in wi'chik yab elchin i k'ambixtaláb, kom yab in kwa'alchik i mink'ontaláb ti in tamét in ts'alat koytal a Dios.
66014006	Ani u tsu'uw júnakej ángel jumumúl ti ts'ejel k'ay'lál a xi in kwa'al an ets'ey Ítkáw abal ki in ólchij an k'wajílom ti tsabál, patal i kwenél k'wajílom, i kwenchalábchik, i káwintalábchik ani i bichówlomchik,
66014007	in ulal k'al i janidh káw: Ka ts'ejna' a Dios ani ka witsidh puwenchij, kom an oraj abal Jajá' ka weladh takuxin ulenekits, ani ka k'ak'na' a xi in t'ajámal an k'ay'lál, an tsabál, an pulik lejem ani an elelja'chik.
66014008	Ani júnakej ángel in áynanchij, ani in ulal: A Babilonia ijkanits, ijkanits, nixé' an yetsej bichow, kom in uts'álindhámal patal an kwenél k'wajílom k'al in bókil an k'ák' tsakúltaláb, já'its k'al in alk'idh ko'óxtal.
66014009	Tám, an óxchíláb ángel in áyna'chik, in ulal k'al i janidh káw: Max jún in k'ak'nál an alte' ko'nél ani in waleklábil, ani in bats'uwal in ts'o'ómil ti in pík'ib o ti in k'ubak,
66014010	jajá' jayej ne'ets ki in uts'a' an bók in k'ák' tsakúltal a Dios a xi jolk'owámej naptal k'al in timá'il in tsakúltal, ani ne'ets ka aykidh yajchikiyat k'al i k'amal ani azufre ti in tamét an santo ángelchik ani ti in tamét an Cordero;
66014011	ani in pawil in aykidh yajchiktalchik k'adhíl abal ets'ey an ets'eytaláb, ani yab in kwa'alchik i koytaláb ma ni k'icháj ma ni akal, a xi in k'ak'nálchik an alte' ko'nél ani in waleklábil, ani a xi in bats'uwal in ts'o'omál in bij.
66014012	Tejé' k'wajat in kuxudhtal an santo belomchik, tejé' k'wajat a xi in t'ajchal in abatnadh káwintal a Dios, ani in belomtal a Jesús.
66014013	Ani u ats'a' jún i káwintaláb ma ti k'ay'lál a xi ti in uchál: Ka dhucha': "Ma ti xowé' ani a xi ta'tál k'ij, yán ti pidhóblidh an tsemélomchik a xi tsemel al an Ajátik." Aníts, in ulal an Espíritu: Ne'ets ka koyóts k'al in tsekel t'ojlábilchik, kom ne'ets ts'at'k'ómtej k'al in t'ajnélilchik.
66014014	Ani u waxa', ani jé'itsk'ij, jún i dhakni' tokow; ani eblim an tokow ketél jún ejtíl in Tsakámil an Inik, a xi in kwa'al ti in ók' jún i oro petobláb ani ti in k'ubak jún i wi'idh kutsmadh matsét.'
66014015	Ani ti tiyópan kalej júnakej ángel ani in dhájayal k'al i janidh káw a xi ketél ti tokow: Ka baliy a kutsmadh matsétil ani ka k'ojow, kom in k'ijil ki it k'ojláts ulenekits, kom an t'udhup ti tsabál wejnekits.
66014016	Ani a xi k'wajat ketél ti tokow in baliy in kutsmadh matsétil ti tsabál, ani an tsabál k'alej k'ojodh.
66014017	Ani kalej júnakej ángel ti tiyópan a xi k'wajat ti k'ay'lál, in kwa'al jayej jún i wi'idh kutsmadh matsét.
66014018	Ani ti altar kalej júnakej ángel, a xi in kwa'al i éyaltaláb ti k'al an k'amal, ani in dhájay tsapik a xi in kwa'al an wi'idh kutsmadh matsét, ani in ucha': Ka baliy a wi'idh kutsmadh matsétil ani ka tamkuy in boyodh walíl an t'udhup ti tsabál, kom in walíl wejeyits.
66014019	Ani an ángel in kwi'na' in kutsmadh matsétil ti tsabál, ani in tamkuy an t'udhup ti tsabál, ani in jolow ti ál an yetsej k'atsumtaláb, já'its in k'ák' tsakúltal a Dios.
66014020	Ani k'etsan an k'atsumtaláb ti eléb an bichow, ani ti k'atsumtaláb kalej i xits' ma ti in méchíl an bichimchik, in ówél ma 1600 i estadio.
66015001	Xó', u tsu'uw júnakej labidh tsu'bixtaláb ti k'ay'lál, púlik, an jik'pandhom, búk i ángel a xi in kwa'al an búk yajchik odhnaxtaláb, já'its in taltal, kom ti k'al jajá'chik u kidhbanal in k'ák' tsakúltal a Dios.
66015002	Ani u tsu'uw jayej ejtíl jún i lejem lam xaludh k'al i k'amal; ani a xi in átámalchik an alte' ko'nél, ani in waleklábil ani in ts'o'omál ani in ajidhtal in bij, kubuchik ti lejem lam, k'al in arpajilchik a Dios.
66015003	Ani in ajatnálchik in ajatlábil a Moisés, in abatwálejil a Dios, ani in ajatlábil an Cordero, ani in ulal: ¡Lej púlik ani jik'pax patal a t'ajnélil, Ajátik Dios Winat Ejtodh; Bolidh ani chubax patal a bélil, Tatá' in Ts'álejil an santo belomchik!
66015004	¿Jita' yab ne'ets ti ts'ejna', Tatá' Ajátik, ani ki in witsidh puwenchij a bij? Kom expidh Tatá' it santo; Kom patal an kwenél k'wajílomchik ne'ets ka chích ani ne'ets ti k'ak'nax ti a tamét, Kom a bolidh weladh takuxtal, tejwa'mének.
66015005	Talbél axé'chik u waxa', ani jé'itsk'ij, japk'in an santo k'wajtaláb já'its in dhibk'odh k'wajtal an k'ak'nadh tejwa' tso'óblix ti k'ay'lál,
66015006	ani ti tiyópan kalej an búk ángelchik a xi in kwa'al an búk yajchik odhnaxtaláb, k'wa'chimadhchik k'al i t'okat ani tajax lino, ani wik'atchik in ichích k'al i oro wík'láb.
66015007	Ani jún a xi tsé'lom ejat ko'nélchik in pidha' an búk ángelchik, búk i oro tima' t'uchat k'al in k'ák' tsakúltal a Dios, a xi ejat abal ets'ey an ets'eytaláb.
66015008	Ani an tiyópan t'uchich k'al in pawil in witsidh puwenchixtal a Dios ani k'al in ejtodhtal, ani ma ni jita' yab in ejtowalak ka otsits ti tiyópan, ma ka kidhban in búk yajchik odhnaxtal an búk ángelchik.
66016001	Tám, u ats'a' jún i janidh káw a xi kalel ti tiyópan in uchál an búklom ángel: Ki it k'alejchik ani ka wak'la' an tima', in k'ák' tsakúltal a Dios ti tsabál.
66016002	An k'a'ál ángel k'alej ani in wak'la' in timá'il ti bá' an tsabál, ani chích ejtíl i at'ax kaxiy júts' ti bá' an inikchik a xi in kwa'al in ts'o'omál an alte' ko'nél ani a xi in k'ak'nánchámal in waleklábil.
66016003	An tsabchíláb ángel in wak'la' in timá'il ti pulik lejem, ani wenk'on ejtíl in xits'ál i tsemélom, ani tsemets patal a xi k'wajat ejat ti pulik lejem.
66016004	An óxchílab ángel in wak'la' in timá'il ti bá' an pulik itse'chik, ani ti elel ja'chik, ani wenk'on ti xits'.
66016005	Ani u ats'a' in ángelil an ja'chik, in uluw: Tatá' Ajátik, pél it bolidh, A xi k'wajat ani a xi k'wajiy, Tatá' Santo, Kom a weladh yajchikiyámal axé'chik.
66016006	Kom in wak'lanchijchik in xits'ál an santo belomchik ani an tsu'bidh káwlómejchik, Ani Tatá' teyej a pidhámal ki in uts'a' i xits', Kom in tomnál ki in bats'uwchik.
66016007	Ani u ats'a' júnakej ma ti altar in ulal: Chubax, Ajátik Dios Winat Ejtodh, a weladh yajchikixtal pél i chubaxtaláb ani bolidh.
66016008	An tsé'chíláb ángel in wak'la' in timá'il ti ba' a k'icháj, ani walkanchat abal ki in chika' an inikchik k'al i k'amal.
66016009	Ani an inikchik t'a'iy k'al an yetsej k'ak'ém ani in at'ax káwlinchij in bij a Dios a xi in kwa'al i éyaltaláb ti k'al axé' xi yajchik odhnaxtalábchik, ani yab in joltiychik in biyál xe'tsintal abal ki in pidha' i witsidh puwenchixtaláb.
66016010	An bo'chiláb ángel in wak'la' in timá'il ti bá' in ts'alat koytal an alte' ko'nél, ani in ts'álejlábil jilk'on k'al i yik'wáx, ani in k'at'uwalakchik in lek'áb k'al an yajal,
66016011	ani jajá'chik in at'ax káwílay a Dios a xi ti k'ay'lál, ti in ebál in yajálil ani k'al an júts', ani yab in joltiy in at'ax t'ajnélil.
66016012	An akakchiláb ángel in wak'la' in timá'il ti bá' an yetsej pulik itse' Eufrates, ani an ja' wayey abal ka t'ojojon in bélil an ts'álejchik a xi ti akan k'ij.
66016013	Ani u tsu'uw kalel ti in wi' an dragón, ani ti in wi' an alte' ko'nél ani ti in wi' an janam tsu'bidh káwlómej óx i at'ax espíritu ejtíl i k'wa';
66016014	kom pél in espíritujil i demoniochik a xi in t'ajál yán i labidh tsu'bixtaláb, ani k'alej ti k'al an ts'álejchik ti tsabál ti in putát an k'wajchidh tsabál, abal ki in tamkuychik ti an pextaláb ti nixé' ti in púlik k'ichájil a Winat Ejtodh Dios.
66016015	Xó' ka tsu'uw, Naná' in wichél ejtíl jún i otsax kwé'. Yán ti pidhóblidh a xi beletnom, ani ka'idh in k'wa'chímal abal yab ka xe'tsin k'ot'idh, ani ka tsu'chin in tidhetáltal.
66016016	Ani in tamkuychik ti jún i jolát a xi bijiyáb ti Hebreo káwintaláb, Armagedón.
66016017	An bukchiláb ángel in wak'la' in timá'il ti bá' an ik', ani kalej jún i janidh káwintaláb ti tiyópan a xi ti k'ay'lál, ti ts'alat koytaláb, in ulal: ¡K'wajatits t'ajadh!
66016018	Tám, wa'tsin i janidh ts'ilíychik ani tumlá'in a muxi' ani i tumlix léychik; ani i pulik ejel tsabál, jún i yetsej tsapik ejel tsabál, a xi yab jayk'i' wa'tsinének ma ti an inik in k'wajnóm an tsabál.
66016019	Ani an yetsej bichow pejkáj ti óx pejach, ani in bichówilchik an kwenél k'wajílom ijkanchik; ani a yetsej Babilonia t'ilpanáj ti in tamét a Dios, abal ka pidhan an tima' k'al in bókil in t'a'íl k'ák' tsakúltal a Dios.
66016020	Ani patal an isla tsabál ts'ibk'achikin, ani an ts'énchik yabáts elan.
66016021	Ani jolan ti k'ay'lál ti bá' an inikchik jún i yetsej t'ujub áb, in além jún i talento, ani an inikchik in at'ax káwliy a Dios ti in ebál in yajchik odhnaxtal an t'ujub áb, kom an yajchik odhnaxtaláb lej wat'k'adh púlikak.
66017001	Tám, chích jún i ángel a xi pélak in yánél a xi búklom, já'its a xi in kwa'alakchik an búklom tima', ani ti in t'ilbay, in uluw: Ki it chích ani ne'ets tu ólchij in weladh yajchikixtal an yetsej talchíkbej a xi ketél ti yántolom i ja';
66017002	a xi k'al jajá' an ts'álejchik ti tsabál alk'idh ko'óxin, ani an k'wajílomchik ti tsabál uts'álin k'al an bók in alk'idh ko'óxtal.
66017003	Ani ti in ne'dha' ti al an Espíritu ti bá' jún i joltom tsabál; ani u tsu'uw ketél jún i uxum ti bá' jún i tsakmak'i' alte' ko'nél, a xi t'uchat k'al i at'ax káwílax bijilábchik, in kwa'al búk in ók' ani lajuj in its'ám.
66017004	Ani an uxum in k'wa'chímal pélak tsuluw' ani tsakmak'i', ani witsidh k'al i oro ani k'al i lej jalbidh t'ujubchik ani k'al i perlachik, ani in kwa'al ti in k'ubak jún i oro uts'umtaláb t'uchat k'al i at'adhtaláb ani k'al in at'axtal in alk'idh ko'óxtal;
66017005	ani dhuchadh ti in pík'ib jún i bijláb, jún i tsinkadhkáw: A BABILONIA, A XI LEJ PÚLIK, IN MÍM AN TALCHÍKBJEJCHIK ANI AN AT'ADHTALÁBCHIK TI TSABÁL.
66017006	Ani u tsu'uw an uxum wilel k'al in xits'ál an santo belomchik, ani k'al in xits'ál an tsemdhanélchik ti in ebál a Jesús; ani tam tu tsu'úmalits, in jik'pan k'al i pulik jik'pantaláb.
66017007	Ani an ángel ti in ucha': ¿Jale' ti it jik'panal? Ne'ets tu ólchij in tsinkadh éy an uxum ani an alte' ko'nél a xi k'al ti chi'dháb, a xi in kwa'al búk in ók' ani lajuj in its'ám.
66017008	An alte' ko'nél a xi a tsu'uw, k'wajatak, ani yab k'wajat; ani ne'ets ka ebk'an ti joltam jól ani ne'ets ti taldhaxtaláb; ani a xi k'wajílchik ti tsabál, já'its a xi in bijchik yab k'wajat dhuchadh ti t'i'at dhuchlab ejataláb ma ti in tujtal an tsabál, ne'ets ka jik'panchik tam ki in tsu'uw an alte' ko'nél a xi k'wajatak, ani yab k'wajat ani ma anákej k'wajat.
66017009	Ani axé' já'its an tsalap a xi in kwa'al i tsalpadhtaláb. An búk ok' pél búk i ts'én ju'táj ti an uxum ketlenal eblim.
66017010	Ani wa'ats búk i ts'álejchik; bó' ijkanénekits, jún k'wajat, ani júnakej yabáyej che'nek; ani tam ka chích, yejentál ka k'wajiy wé' i k'ij.
66017011	Ani an alte' ko'nél a xi k'wajatak ani yab k'wajat, pél jayej i waxikláb; ani já'its pél jún a xi búk ani ne'ets ti taldhaxtaláb.
66017012	Ani an lajuj i its'am a xi a tsu'uw, pél lajuj i ts'álej a xi yabáyej in bats'uwámal i ts'álejláb, po jún i oraj ne'ets ki in bats'uwchik i éyaláb ejtíl jún i ts'álej k'al an alte' ko'nél.
66017013	Axé'chik in kwa'al jún i awiltaláb, ne'ets ki in pidha' in ejtodhtal ani in éyaltal an alte' ko'nél.
66017014	Axé'chik ne'ets ka tomólnadh pejéxin k'al an Cordero, ani k'al an Cordero ne'ets ka átan, kom Jajá' pél i Ajátik ti k'al i ajátikchik, ani pél i Ts'álej ti k'al i ts'álejchik, ani a xi k'wajat k'al Jajá', já'its a xi kanidhchik, takudhchik ani putudhchik.
66017015	Ani ti in ucha': An ja' a xi a tsu'úmal ju'táj ti an talchíkbej ketlel pél i bichówlomchik, i mulkunélchik, i kwenél k'wajílomchik ani i káwintalábchik.
66017016	Ani an lajuj i its'am a xi a tsu'uw ti eblim an alte' ko'nél, axé'chik ne'ets ki in at'a' an talchíkbej, ani ne'ets ki in jila' wejlaladh ani k'ot'idh, ani ne'ets ki in k'apchij in anam t'u'úl, ani ne'ets ki in chika' k'al i k'amal.
66017017	Kom a Dios in punchámal ti in ichíxchik abal ka t'ajchin in awiltal, abal ki in junkuw in tsalápilchik, ani ki in pidha' in ts'álejlábil an alte' ko'nél, ma ka kidhban patal in káwintal a Dios.
66017018	Ani an uxum a xi a tsu'úmal, já'its an yetsej bichow a xi in t'ajál ti ts'álej ti k'al an ts'álejlábchik ti tsabál.
66018001	Xó' talbél axé'chik, u tsu'uw júnakej i ángel pa'íl ti k'ay'lál k'al i pulik éyaltaláb, ani an tsabál k'alej tajbadh k'al in witsidh puwenchixtal.
66018002	Ani janidh dhájan k'al i tsapik káw, in ulal: ¡Ijkanits, ijkanits a Babilonia a xi lej púlik in éy! Ani wenk'onének ti in k'wajtal i demoniochik, ani ti in mapudh tsíntal patal i at'ax espíritu ani ti in koytal patal an at'ax ani i at'adh ts'itsin.
66018003	Kom patal an kwenél k'wajílom in uts'unchámal an bók k'ák' tsakúltaláb in alk'idh ko'óxtal, ani an ts'álejchik ti tsabál alk'idh ko'óxnének k'al jajá' ani an belal wenk'ol nujulchik ti tsabál tumínlanchik k'al in pulik ejtodh ts'alatal.
66018004	Ani u ats'a' júnakej káw ti k'ay'lál, in ulal: Tatá' bichówil, ki it kalej ti al jajá', abal yab ka junkunchij in walab ani abal yab ka bats'unchij in yajchik odhnaxtalchik,
66018005	kom in walab in bajuwámal ma ti k'ay'lál ani a Dios in t'ilpámal in yab bolidh t'ajnélil.
66018006	Ka wichbanchij jayej jant'ini' jajá' ti pidha' ani ka wichbanchij t'i'odh jant'ini' in t'ajnélil; ti an uts'umtaláb a xi jajá' in jolk'owámal, ka jolk'onchij t'i'odh abal jajá'.
66018007	Kom kwetém in witsidh puwetnámal ani xe'tsinének k'al in k'ijidhbéltal, antsaná' ka pidha' i aykidh yajchiktaláb ani i yajajáltaláb; kom in ulal ti in ichích: "Naná' in ketél ejtíl i uxum ts'álej, ani yab pél in tsemchidh uxum ani yab ne'ets ku tsu'uw i yajajáltaláb."
66018008	Jaxtám k'al jún a k'icháj, in yajchik odhnaxtal ne'ets ka chích ti jajá', i tsemláj, i yajajáltaláb ani i jayil, ani jajá' ne'ets ka chikan k'al i k'amal, kom winat tsáplidh an Ajátik Dios a xi k'al ti weladh jolbiyáb.
66018009	Ani an ts'álejchik ti tsabál a xi in t'aja'chik ti alk'idh ko'óx k'al jajá' ani xe'tsin ti kulbél k'al in tidhetáltal, ne'ets ki in uk'nanchij ani ne'ets ka yajajálbéj tam ki in tsu'chij in pawil in chikaxtal,
66018010	kubuchik ów kom in ts'ejnanchal in aykidh yajchiktal, ani in ulalchik: "¡Ay, ay, nixé' an yetsej bichow Babilonia, an pulik bichow! Kom k'al jún i oraj chích a weladh yajchikixtal."
66018011	An belal wenk'ol ti tsabál uk'nalchik ani yajajálchik ti k'al jajá', kom yabáts jita' in ts'a'iyal in kitál nujnélilchik,
66018012	i kitál nujnéláb i oro ani i plata, ani i lej jalbidh t'ujub ani i perla, ani i jalbidh lino, ani i tsuluw' toltom, ani i seda, ani i tsakni' k'wa'chim, ani patal i niwiwíl te', ani patal i marfil eyextaláb, ani patal i eyextaláb a xi pél i jalbidh te', ani i bronce ani i pat'ál ani i marmol,
66018013	ani i canela, ani i ilál niwiwíltaláb, ani i mirra k'uwixtaláb, ani i olibano ikbaxtaláb, i bók, i aceite, i alwa' harina, i trigo, ani i ko'nélchik, i ovejachik, i bichimchik, i tolilíl púnlábchik, ani i abatnanelábchik ani in alma ichích i atiklábchik.
66018014	Ani an walíláb a xi a alma ichích in padhay lé'námal tá' ówméj ti tatá', ani patal a xi ts'alat alabél ani a xi mak'i', tá' ówméj ti tatá', ani yabáts jayk'i' ne'ets ka ela'.
66018015	An belal wenk'olchik k'al axé'chik, a xi ts'alatbének k'al an bichow, ne'ets ka kubiy ów kom jik'él k'al in aykidh yajchiktal, uk'nal ani yajajálchik,
66018016	ani in ulal: "¡Ay, ay, an yetsej bichow a xi k'wajatak k'wa'chimadh k'al i jalbidh lino, i tsuluw', i tsakni' toltom ani witsidhak k'al i oro ani k'al i lej jalbidh t'ujub ani k'al i perlachik!
66018017	Kom k'al jún i oraj taná' taley yántolom i ts'alataláb." Ani patal an beldhom, ani an dhemat belalchik ti tan, ani i t'ojnalchik ti pulik lejem, ani patal a xi átlomchik ti pulik lejem, kubiychik ów;
66018018	ani dhájanchik tam ti in tsu'uw an paw in chikaxtal, in ulal: "¿Janéy in juntalak axé' xi yetsej bichow?"
66018019	Ani in jolowchik i pojodh ti in ók' ani dhájnalchik ani uk'nal ani yajajálchik in ulal: "¡Ay, ay, nixé' an yetsej bichow ju'táj ti patal a xi in kwa'al i tanchik ti pulik lejem ts'alatbének k'al in ts'alatal! Kom k'al jún i oraj k'alej paklundhach."
66018020	Ki it kulbéj ti k'al jajá', tatá' k'ay'lál ani tatá' santo apóstolchik ani tsu'bidh káwlómejchik, kom a Dios in wichba' a yajálil ti jajá'.
66018021	Tám, jún i tsapik ángel in uma' jún i t'ujub ejtíl in yetsej t'ujúbil i tse'emtaláb ani in bet'éna' ti pulik lejem, in ulal: Antsaná' ne'ets ka paklundháj a Babilonia k'al i bik'inaxtaláb, nixé' xi yetsej bichow ani yabáts jayk'i' ne'ets ka elan;
66018022	ani in janídh i arperochik, i ts'ejkom k'anilábchik, i tsúlimchik ani i t'énel trompetachik yabáts ne'ets ka ats'atbéj más ti tatá'; ani ma ni jún i dhakúm t'ojnal yabáts ne'ets ka elan ti tatá', ma ni in ts'ilíy i tse'emtaláb yabáts más ne'ets ka ats'atméj ti tatá'.
66018023	In tajáx i tajab yabáts más ne'ets ka tajk'an ti tatá', ma ni in káwintal i tomkinél inik ani i tomkinél chidhan yabáts ne'ets ka ats'atbéj más ti tatá'; kom an belal wenk'olchik ti al tatá' pélak i éylidh inikchik ti tsabál; kom k'al a dhimantal k'iblondháj ti in yánél an kwenél k'wajílom.
66018024	Ani ti al jajá' elan in xits'ál an tsu'bidh káwlómejchik ani an santo belomchik, ani patal a xi tsemdhámej ti tsabál.
66019001	Talbél axé'chik, u ats'a' in janidh káwintal jún i yetsej mulkunél ti k'ay'lál, a xi in ulal: ¡Aleluya! An k'ánixtaláb, an witsidh puwenchixtaláb, an lét'edh k'ak'naxtaláb ani an ejtodhtaláb in k'ál an Ajátik i Diosil;
66019002	kom bolidh ani chubax in welax takuxtal, kom in weladh yajchikiyámal an yetsej talchíkbej a xi in odhiyalak an tsabál k'al in alk'idh ko'óxtal, ani a Dios in wichba' in xits'ál in abatwálejilchik ti in k'ubak an talchíkbej.
66019003	Ani junílek'ij in uluwchik: ¡Aleluya! Ani in pawil k'adhíl abal ets'ey an ets'eytaláb.
66019004	Ani an jún inik tsé' yejtselábchik ani an tsé'lom ejat ko'nélchik pak'wluchikin ani k'ak'naxin k'al a Dios, a xi ketél ti ts'alat koytaláb, ani in ulalchik: ¡Amén! ¡Aleluya!
66019005	Ani ti ts'alat koytaláb kalej jún i káw a xi in ulal: Ka puwenchij i Diosil, patal in abatwálejilchik ani nixé' a xi ts'ejnomchik k'al Jajá', a xi tsipti'chik ani a xi púlikchik in éy.
66019006	Ani u ats'a', ejtíl in káwintal jún i yetsej mulkunél, ejtíl in janídh yán i ja', ani ejtíl in tsapik janídh a muxi', in ulal: ¡Aleluya! Kom an Ajátik Winat Ejtodh Dios in t'ajál ti ts'álej.
66019007	Wanaj ku kulbéj ani ku k'ijidhbéj ani ki pidha' i witsidh puwenchixtaláb, kom ulenekits in tomkintal an Cordero, ani in tomik lé'nowál ts'ejkanénekits.
66019008	Ani pidhnének abal jajá' ka k'wa'chiman k'al i jalbidh lino, t'okat ani mak'i', kom an jalbidh lino já'its in bolidh t'ajnélil an santo belomchik.
66019009	Ani jajá' ti in ucha': Ka dhucha': "Yán ti pidhóblidh a xi kanidh ti k'al an tsa'xaltaláb abal in tomkintal an Cordero." Ani ti in ucha': Axé'chik já'its in chubax káwintal a Dios.
66019010	Ani in pak'wlun ti in akan abal ku k'ak'na'. Po jajá' ti in ucha': ¡Ka met'a', yab ka t'aja'! Naná' pél tu juntal abatwálej ani k'al a ebchalchik, a xi in kwa'alchik in tejwa' tso'óblixtal a Jesús. Ka k'ak'na' a Dios; kom in tejwa' tso'óblixtal a Jesús já'its in espíritujil an tsu'bidh káwintaláb.
66019011	Ani u tsu'uw japidh an k'ay'lál, ani jé'itsk'ij, jún i dhakni' bichim; ani a xi in púnúm in bij Putudh ani Chubax, ani weladh pílmédhom ani pejéx k'al i bolidhtaláb.
66019012	In tsu'uxtal ejtílak in juléltal i k'amal, ani ti in ók' in kwa'alak yántolom i diadema; ani in kwa'alak jún i bijláb dhuchadh a xi yab jita' in exlál, po expidh Jajá'.
66019013	Ani k'wa'chimadhak k'al jún i toltom mukudh k'al i xits', ani in bij já'its, in Káwintal a Dios.
66019014	Ani an ejércitochik a xi ti k'ay'lál, in ts'at'k'óm punat k'al i dhakni' bichimchik, k'wa'chimadh k'al i jalbidh lino, dhakni' ani t'okat.
66019015	Ani ti in wi' kalel jún i wi'idh nakat kutsíl abal ki in ts'ojbédha' k'al já'its an kwenél k'wajílomchik, ani Jajá' ne'ets ki in k'unat abátiychik k'al i pat'ál kwayabláb; ani Jajá' in k'etsál in k'atsumtalábil, an bók in k'ák' tsakúltal ani in tsekel telomtal an Winat Ejtodh Dios.
66019016	Ani ti in k'wa'chímal ani ti in k'ochól ts'ejet in kwa'al dhuchadh axé' xi bijláb: IN TS'ÁLEJIL AN TS'ÁLEJCHIK ANI IN AJÁTIK I AJÁTIKCHIK.
66019017	Ani u tsu'uw jún i ángel kubat ti a k'icháj; ani in kaniy k'al i janidhkáw patal an ts'itsinchik a xi jumnal ti in ts'ejéltal an k'ay'lál, ani in uluw: Ki it chích ani ki it tamkunchik ti in tsa'xaltal an lej pulik Dios,
66019018	abal ka k'apuj in t'u'úl i ts'álejchik, in t'u'úl i capitánchik, in t'u'úl i tsáplidh inikchik, in t'u'úl i bichimchik ani in punélilchik, ani in t'u'úl ti in yanél, a xi walkadhchik ani i abatnanélchik, a xi t'ijaxchik ani a xi pakdha'chik.
66019019	Ani u tsu'uw an alte' ko'nél, an ts'álejchik ti tsabál, ani in ejércitojilchik mulkudh abal ka pejéxin ti in tomól a xi in púnúm an bichim ani k'al in ejércitojil.
66019020	Ani an alte' ko'nél k'alej yak'wadh, ani k'al jajá' an janam tsu'bidh káwlómej a xi in t'aja' i labidh tsu'bixtalábchik ti in tamét an alte' k'onél, a xi k'al já'its in k'ambiychik a xi in bats'uw in ts'o'ómil an alte' ko'nél, ani in k'ak'nanchij in waleklábil. Axé' tsablom bet'enáj ejat ti lejem k'amal a xi t'a'íl k'al i azufre.
66019021	Ani an kwenél jilk'onél, k'alej tsemdhach k'al an nakat kutsíl a xi kalel ti in wi' Jajá' a xi punat ti bichim, ani patal an ts'itsinchik ajwéj k'al in t'u'úlchik.
66020001	Ani u tsu'uw jún i ángel ma ti k'ay'lál pa'íl k'al in japixtal an joltam jól, ani jún i yetsej punchichik pat'ál ts'áj ti in k'ubak.
66020002	Ani in yak'wa' an dragón, an biyál at'ax tsan, já'its an Tenekláb ani a Satanás, ani in wik'a' jún xi' i tamub;
66020003	ani in bet'éna' ti joltam jól, ani in mapuy, ani in ts'o'omay eblim, abal yab ki in k'ambiy más an kwenél k'wajílomchik, ma ka kidhban jún xi' i tamubchik; talbél axé' yejentál ka walkan jún wé' i k'ij.
66020004	Ani u tsu'uw i ts'alat koytalábchik, ani koyótschik taná' a xi uchbiyat ti weladh pílmédhom; ani u tsu'chij in alma ichích a xi muts'inchat in ók'chik ti in ebál in tejwa' tso'óblixtal a Jesús, ani ti in ebál in káwintal a Dios, a xi yab in k'ak'na'chik an alte' ko'nél ma ni in waleklábil, ma ni yab in bats'uwchik in ts'o'ómil ti in pík'ib ma ni ti in k'ubak; ani ejátlinchik ani ts'álejin k'al a Cristo jún xi' i tamub.
66020005	Po an k'e'at tsemélomchik, yab wichiy ka ejtsin ma ka kidhban jún xi' i tamub. Axé' já'its an k'a'ál ts'akíltaláb.
66020006	Yán ti pidhóblidh ani santo t'okat a xi in kwa'al in pejách ti al an k'a'ál ts'akíltaláb. An tsáb tsemláj yabáts in kwa'al i éyaltaláb ti axé'chik, po ne'ets ti in pale'ilchik a Dios ani a Cristo, ani ne'ets ti ts'álejchik junax k'al Jajá' jún xi' i tamub.
66020007	Ani tam ka kidhban jún xi' i tamub, a Satanás ne'ets ka walkan ti in wik'axte'il,
66020008	ani ne'ets ka k'alej abal ki in k'ambiy an kwenél k'wajílomchik a xi k'wajat ti in tsé'lom ts'uptal an tsabál, a Gog ani a Magog, abal ki in tamkuychik abal k'al an pextaláb, a xi in ajidh yánél já'its ejtíl an kidhib ti pulik lejem.
66020009	Ani k'adhiychik ti in ts'ikwél an tsabál ani in tomtsiy in k'wajchidh koytal an santo k'wajílomchik ani an k'án bichow; ani ti k'al a Dios ti k'ay'lál pa'iy i k'amal ani talanchik.
66020010	Ani an Tenekláb a xi k'al ti k'ambiyábakchik, k'alej bet'énadh ti ál an lejem k'amal ani k'al i azufre, ju'táj ti k'wajat an alte' ko'nél ani an janam tsu'bidh káwlómej ani ne'ets ka aykidh yajchikiyat k'icháj ani akal abal ets'ey an ets'eytaláb.
66020011	Ani u tsu'uw jún i yetsej dhakni' ts'alat koytaláb ani a xi ketél taná', a xi ti in tamét, an tsabál ani an k'ay'lál tá' nixk'in ani yabáts elan ma ni jún i jolataláb abal jajá'chik,
66020012	ani u tsu'uw an tsemélom, a xi pakdha'chik ani a xi t'ijaxchik, kubat ti in tamét a Dios; ani an dhuchlabchik k'alej japidh, ani júnakej dhuchlab k'alej japidh, já'its in dhuchlábil an ejataláb; ani k'alej weladh jolbidh an tsemélomchik ti k'al a xi k'wajat dhuchadh ti al an dhuchlabchik, jant'ini' in t'ajnélilchik.
66020013	Ani an pulik lejem in bína' an tsemélomchik a xi k'wajat taná', ani an tsemláj ani an Tamtsemláj in bína' an tsemélomchik a xi k'wajat taná', ani k'alej yajchik jolbidhchik, k'alek'ij jant'ini' in t'ajnélilchik.
66020014	Ani an tsemláj ani an Tamtsemláj k'alej bet'énadh ti ál an lejem k'amal. Axé' já'its an tsáb tsemláj.
66020015	Ani jita' yab elan dhuchadh ti in t'ulidh dhuchlábil an ejataláb, k'alej bet'énadh ti ál an lejem k'amal.
66021001	Ani u tsu'uw jún i ít k'ay'lál ani jún i ít tsabál, kom an k'a'ál k'ay'lál ani an k'a'ál tsabál wat'ey, ani an pulik lejem yabákits wa'ats.
66021002	Ani naná' a Juan, u tsu'uw pa'íl an santo bichow, an Ít Jerusalén, a xi tál ti k'al a Dios ti k'ay'lál, t'ojojodh ejtíl jún i tomkinél chidhan a xi witsidhnének abal k'al in tomkíl.
66021003	Ani u ats'a' jún i janidh káw ti k'ay'lál, in ulal: Xó' ka tsu'uw, in dhibk'odh k'wajtal a Dios k'wajat k'al an inikchik, ani Jajá' ne'ets ka k'wajiy k'al jajá'chik, ani an bichówlom ne'ets ti k'áláb, ani Jajá' a Dios ne'ets ka k'wajiy k'al jajá'chik abal ka Diosnáj.
66021004	Ani a Dios ne'ets ki in t'oka' patal in ja'líl in tsu'uxtalchik, ani yabáts ne'ets ka wa'tsin más i tsemláj, ma ni i yajajáltaláb, ma ni i uk'iltaláb, ma ni yabáts ne'ets ka wa'tsin más i yajal, kom an k'a'ál t'ajnéláb wat'eyits.
66021005	Tám, a xi k'wajat ketél ti ts'alat koytaláb in uluw: Xó' ka tsu'uw, Naná' u t'ajál ít patal. Ani ti in ucha': Ka dhucha', kom axé' xi káwintalábchik lej putudh ani chubax.
66021006	Ani Jajá' ti in ucha': T'ajanits. Naná' já'its an Alfa ani an Omega, in tujtal ani an taltaláb. A xi chikél, ne'ets ku pidha' ts'ejwalidh in elel ja'il an ejataláb.
66021007	A xi ki in áta' ne'ets ti báts'ul k'al patal an k'áláb, ani Naná' ne'ets ti in Dios abal jajá', ani jajá' ne'ets ku tsakámna'.
66021008	Po an jik'ma'chik, an yab belomchik, an at'adhchik, an tsemdhomchik, an alk'idh ko'óxchik, an dhimanchik, an ayoknaxchik k'al an dhulkuts dios ani patal an janamkáwchik ne'ets ki in ko'oy in pejáchil ti lejem a xi t'a'íl k'al i k'amal ani k'al i azufre, a xi já'its an tsáb tsemláj.
66021009	Tám, chích ti naná' jún a xi bukchiláb ángel, a xi in kwa'alak an búk i tima' t'uchat k'al an búk in taltal an yajchik odhnaxtaláb, ani káwin k'al naná', in ulal: Ki it chích, ne'ets tu ólchij an tomkinél chidhan, in tomkíl an Cordero.
66021010	Ani ti in ne'dha' ti al an Espíritu ti jún i yetsej t'ek'at ts'én, ani ti in ólchij an yetsej bichow, an santo Jerusalén, a xi pa'íl ti k'ay'lál ti k'al a Dios;
66021011	in kwa'al in witsidh puwenchixtal a Dios, ani in tajáx ejtílak jún i lej wat'k'adh jalbidh t'ujub, ejtíl i jaspe t'ujub, widhom tajax ejtíl i lam.
66021012	In kwa'alak jún i t'ek'at púlik t'i'badh ba'te', ani in kwa'alak lajuj tsáb i wi'leb, ani ti wi'lebchik, lajuj tsáb i ángel; ani i dhuchadh bijlábchik, a xi já'its an lajuj tsáb kwenchal in tsakámilchik a Israel,
66021013	óx i wi'leb ti akank'ij, óx i wi'leb ti talolaj, óx i wi'leb ti tsaylél ani óx i wi'leb ti otsel k'icháj.
66021014	Ani in t'i'badh ba'té'il an bichow in kwa'alak lajuj tsáb in akníl, ani ti taná' in lajuj tsáb bij in apóstolilchik an Cordero.
66021015	Ani a xi k'wajat ti t'ilom k'al naná' in kwa'alak jún i oro pákáb abal ki in lejbay an bichow, an wi'lebchik ani in t'i'badh ba'té'il.
66021016	Ani an bichow k'wajatak mo'kadh ti kwadro, in nakém jununúl ejtíl in ts'ikwém; ani in lejbay an bichow k'al an pákáb, lajuj tsáb xi' i estadio; ani in nakém, in ts'ikwém ani in t'ek'ém jununúl.
66021017	Ani in lejbay an t'i'badh ba'te', 144 i tiyikláb, in lejabil i inik, a xi já'its an ángel.
66021018	An t'i'badh ba'te' t'ajadhak k'al i jaspe, po an bichow t'ajadhak k'al walím i oro jant'ini' i t'okat lam.
66021019	In akníl in t'i'badh ba'té'il an bichow k'wajatak witsidh k'al patal i lej jalbidh t'ujub. In k'a'ál akníl pélak i jaspe, in tsabchíl zafiro, in óxchíl calsedonia, in tsé'chíl esmeralda,
66021020	in bo'chíl sardónica, in akakchíl sardio, in búkchíl crisólito, in waxikchíl berilo, in belewchíl topacio, in lajuchíl crisopraso, in lajuj junchíl jacinto ani in lajuj tsabchíl amatista.
66021021	Ani an lajuj tsáb wi'leb pélak lajuj tsáb i perla; junchik an wi'leb pélak jún i perla. Ani an bél ál an bichow pélak walím i oro widhom tajax ejtíl i lam.
66021022	Ani taná' yabáts u tsu'uw i tiyópan, kom an Ajátik Dios an Winat Ejtodh, Jajá'its pél i tiyópan ani an Cordero.
66021023	Ani an bichow yab in yajinchal a k'icháj ma ni a íts' abal ka tajk'an, kom in witsidh puwenchixtal a Dios in tajbayal, ani an Cordero já'its in tajbaxtal.
66021024	Ani an kwenél k'wajílomchik a xi k'alej k'ánidh ne'ets ka xe'tsinchik ti in tajáxtal; ani an ts'álejchik ti tsabál ne'ets ki in chi'dha' in witsidh puwenchixtal ani in lét'edh k'ak'naxtal taná'.
66021025	Ani in wi'lébilchik yab jayk'i' ne'ets ka mapun tam k'icháj, kom taná' yabáts ne'ets ka wa'tsin i akal.
66021026	Ani taná' ne'ets ki in ne'dha'chik in witsidh puwenchixtal ani in lét'edh k'ak'naxtal an kwenél k'wajílomchik.
66021027	Ani taná' yab ne'ets ka otsits ma ni jún i at'ax ódhil o a xi in t'ajál i at'adhtaláb o janamtaláb, po expidh nixé'chik a xi in bij k'wajat dhuchadh ti in ejat t'ulidh dhuchlábil an Cordero.
66022001	Talbél ti in ólchij jún i t'okat pulik itse' a xi in kwa'al an ja' ejataláb, tajax ejtíl i lam, a xi kalel ti in ts'alat koytal a Dios ani an Cordero.
66022002	Ti ts'ejel an bél bichow, ti in tsablom walte'líl an pulik itse', k'wajat in akante'il an ejataláb, a xi in bínál lajuj tsáb in walíl, walnal patal a íts'; ani in xekél an akante' pélak abal in jeléltal an kwenél k'wajílomchik.
66022003	Ani yabáts más ne'ets ka wa'tsin i at'ax káwílaxtaláb, po in ts'alat koytal a Dios ani an Cordero ne'ets ka k'wajiy taná', ani in abatwálejilchik ne'ets ka t'ojchichláts abal Jajá';
66022004	ani jajá'chik ne'ets ki in tsu'chij in wal, ani in bij ne'ets ka k'wajiy ti in pík'ibchik.
66022005	Ani taná' yabáts ne'ets ka wa'tsin más i akal, ani yabáts ne'ets ki in yajinchij in tajbaxtal i tajabláb ma ni in tajbaxtal a k'icháj, kom an Ajátik Dios ne'ets ki in tajbaychik, ani ne'ets ti ts'álejchik abal ets'ey an ets'eytaláb.
66022006	Ani ti in ucha': Axé' xi káwintalábchik putudh ani chubax. Ani an Ajátik, in Diosil an santo tsu'bidh káwlómejchik, in abámal in ángelil abal ki in japidh ólchij in abatwálejilchik a xi yejentál ka wat'ey dhubat.
66022007	¡Xó' ka tsu'uw, Naná' in wichél dhubatk'ij! Yán ti pidhóblidh a xi in putuwal an káwintaláb, já'its in tsu'bidh káwintal axé' xi Dhuchlab.
66022008	Naná' a Juan, já'its a xi u ats'a' ani u tsu'uw axé'chik, ani tam tu ats'a' ani u tsu'uw, in pak'lun abal ku k'ak'na' ti in tamét in akan an ángel a xi ti in tejwa'médhanchij axé'chik.
66022009	Ani jajá' ti in ucha': Ka met'a', yab ka t'aja'; naná' pél tu at juntal abatnanél ani k'al a ebchalchik an tsu'bidh káwlómej ani a xi in putuwalchik patal in káwintal ti al axé' xi t'ulidh Dhuchlab. Ka k'ak'na' a Dios.
66022010	Ani ti in ucha': Yab ka ts'o'omay an tsu'bidh káwintaláb ti axé' xi t'ulidh Dhuchlab, kom an k'ij k'wajat utat.
66022011	A xi yab bolidh, ki in t'aja'yej ti yab bolidh; a xi pél i at'axbelom, ki in t'aja'yej ti at'axbelom; a xi pél i bolidh, ki in t'aja'yej an bolidhtaláb; ani a xi pél i santo t'okélom, ka santo t'okeyej.
66022012	Xó' ka tsu'uw, Naná' in wichél dhubatk'ij, ani u jalbixtal k'al Naná', abal ku jalbiy k'alek'ij jant'ini' in t'ojlábil.
66022013	Naná' já'its an Alfa ani an Omega, in tujtal ani in ta'pantal, an ok'ox ani an taltaláb.
66022014	Yán ti pidhóblidh a xi in putunchal in abatnadh káwintal, abal ki in ko'oy in uchbíl k'al in akante'il an ejataláb, ani abal ka otsits ti bá' an wi'lebchik ti al an bichow.
66022015	Po eléb ne'ets ka jilk'on an pik'o'chik, an dhimanchik, a xi alk'idh ko'óxchik, an tsemdhomchik, a xi in k'ak'nál i dhulkuts dios, ani patal nixé' a xi in kulbétnál ani in t'ajál ti janamkáw.
66022016	Naná' a Jesús, u abámal u ángelil abal ti tejwa' ts'o'óbliy k'al axé'chik ti al an iglesiachik. Naná' já'its in ibíl ani in yanél xits'ál a David, in tajax ótil an dhajuw.
66022017	Ani an Espíritu ani an tomkinél chidhan in ulalchik: Ki it chích. Ani a xi in ats'ál, ki in uluw: Ki it chích. Ani a xi chikél, ka chích; ani a xi in kwa'al in lé'nomtal, ki in uts'a' ts'ejwalidh in ja'il an ejataláb.
66022018	Kom naná' u tejwa' ts'o'óbliyal patal a xi in ats'ál in tsu'bidh káwintalchik axé' xi t'ulidh Dhuchlab. Max jún jita' ki in punk'unchij ti axé'chik, k'al a Dios ne'ets ka punk'unchat an yajchik odhnaxtaláb a xi k'wajat dhuchadh ti al axé' xi t'ulidh Dhuchlab;
66022019	ani max jún jita' ki in tixk'a' i káwintaláb ti axé' xi t'ulidh Dhuchlab já'its axé' xi tsu'bidh káwintaláb, k'al a Dios ne'ets ka tixk'anchat in pejáchil ti in t'ulidh dhuchlábil an ejataláb ani ti an santo bichow ani ti patal a xi k'wajat dhuchadh ti al axé' xi t'ulidh Dhuchlab.
66022020	A xi tejwa' tso'óblix k'al axé'chik, in ulal: Lej chubax Naná' in wichél dhubatk'ij. Amén. Antsaná'. Ki it chích Ajátik Jesús.
66022021	In lablidh ts'ejwalixtal i Ajátik Jesucristo ka k'wajiy k'al tatá'chik ti a yanél. Amén.
