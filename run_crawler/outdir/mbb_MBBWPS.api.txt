40001001	Iyan heini kes guǥud te kepuun ni Jesu Kristu. Kevuwazan si Jesu Kristu ni Hadì David dengan. Ne si David, kevuwazan ni Abraham.
40001002	Ne si Abraham, amey ni Isaak, ne si Isaak, amey sikandin ni Hakub. Ne si Hakub, anak din si Huda wey is menge suled din.
40001003	Ne si Huda, iyan esawa zin si Tamar, ne iyan menge anak dan si Piris wey si Sara. Ne si Piris, amey ni Isrum, ne si Isrum, amey ni Aram,
40001004	ne si Aram, amey ni Eminadab, ne si Eminadab, amey ni Nasun. Ne si Nasun, amey ni Salmun,
40001005	ne si Salmun, iyan esawa zin si Rahab, ne iyan anak dan si Buus. Ne si Buus, ne amey ni Ubid. Ne iyan iney ni Ubid si Rut. Ne si Ubid, amey ni Isai.
40001006	Ne si Isai, ne amey ni Hadì David. Ne si David, amey ni Sulumun (iyan iney ni Sulumun kes esawa zengan ni Uriya).
40001007	Ne si Sulumun, amey ni Rubuam, ne si Rubuam, amey ni Abyas. Ne si Abyas, amey ni Asa.
40001008	Ne si Asa, amey ni Husepat. Ne si Husepat, amey ni Huram, ne si Huram, amey ni Usyas,
40001009	ne si Usyas, amey ni Hutam. Ne si Hutam, ne amey ni Akas. Ne si Akas, amey ni Isikyas.
40001010	Ne si Isikyas, ne amey ni Menasis. Ne si Menasis, ne amey ni Amun. Ne si Amun, iyan amey ni Husyas;
40001011	ne si Husyas, iyan anak din si Hikunyas wey is menge suled din. Iyan haazà timpu he mid-uwit te menge tigBebilunya is menge tig-Israyil pehendiyà te Bebilunya.
40001012	Ne hein mid-uwit en is menge tig-Israyil ziyà te Bebilunya nevuwad si Hikunyas ne iyan anak din si Selatyil. Ne amey si Selatyil ni Surubebil.
40001013	Ne si Surubebil, amey ni Abyud, ne si Abyud, ne amey ni Iliyakim. Ne si Iliyakim, amey ni Asur.
40001014	Ne si Asur, amey sikandin ni Saduk. Ne si Saduk, amey ni Akim. Ne si Akim, amey ni Ilyud,
40001015	ne si Ilyud, amey ni Iliasar. Ne si Iliasar, amey ni Matan, ne si Matan, iyan amey ni Hakub.
40001016	Ne si Hakub, iyan amey ni Jose he iyan esawa ni Maria. Ne si Maria, iyan iney ni Jesus he migeraran he Misiyas, he ke và dà egkeǥiya, kes mibpilì te Megbevayà he ibpahadì.
40001017	Sepulù wey heepat he lapis te kevuwazan ebpuun dà te kegkevuwad ni Abraham taman ki David. Ne ebpuun maan te kegkevuwad ni David taman te ked-uwita te menge tig-Israyil pehendiyà te Bebilunya, sepulù wey heepat daan he lapis. Ne puun dutun taman te ked-enaka ki Jesu Kristu, sepulù ded daan wey heepat he lapis.
40001018	Iyan heini ǥuǥud te keaǥi te ked-enaka ki Jesu Kristu. Nekeǥunan is iney zin si Maria te maama he egngezanan ki Jose. Iyan, te wazè dan pa meked-esawa, netuenan ni Maria he meǥingey sikandin pinaaǥi te ǥehem te Waǥas he Mulin-ulin.
40001019	Ne si Jose, kenà sikandin edsuwey te kesuǥuan he imbilinbilin ni Moises, ne tenged kayi, kenè din edleusen te ed-esawa si Maria, iyan, kenè din daan egkesuatan he meeled-eled si Maria, umba ed-isipen din he edhusayen dà heini te meeles.
40001020	Ne zutun te kemulu zin pa ed-isipa is iring kayi, mibpeteǥeinep kandin is belinsuǥuen te Nengazen. Ne ke sikandin te, "Sikew Jose, is kevuwazan ni Hadì David, kenè ka melenew he ebpengesawa ki Maria su meǥingey sikandin pinaaǥi te ǥehem te Waǥas he Mulin-ulin.
40001021	Maama is id-anak din ne ngezani nu ki Jesus, he ke và dà egkeǥiya, Menluluwas, su iyan sikandin edlibri te menge etew he edsunud kandin wey kenè en sikandan siluti tenged te menge salè dan."
40001022	Umba nehitavù heini is langun diyà te ki Maria wey si Jose su egketuman is migkaǥi zengan te Nengazen pinaaǥi te ebpeneuven din he migkaǥi te,
40001023	"Ebmeǥingey is raǥa ne id-anak din is maama, ne iyan ngazan te vatà si Imanwil," he ke và dà egkeǥiya, nekeamur is Megbevayà kenitew.
40001024	Ne zutun nepukew si Jose. Ne midtuman din haazà is sambag kandin te velinsuǥuen te Nengazen ne mid-esawa zin si Maria.
40001025	Iyan, wazè din si Maria uvayi taman te wazè pa mekeanak. Ne hein in-anak en haazà is batà, migngezanan ni Jose ki Jesus.
40002001	Diyà si Jesus ianak te inged he Bitlihim, te prubinsya he Hudiya zutun te timpu te kedhadì te aney en he hadì he egngezanan ki Hirudis. Ne zutun te vatè pa utew si Jesus, nekeuma ziyà te Hiruselim is menge memimituen. Diyà sikandan ebpuun te meziyù he inged diyà te edsilaan.
40002002	Ne in-insè dan ke, "Hendei ianak kes midtagnà he vatà he ebpekehadì te menge etew he Hudiyu? Neehè dey is kedlepew te vituen he iyan tuus te ked-enaka kandin ne tenged kayi midhendini key su ed-ezapen dey sikandin."
40002003	Ne hein nezineg heini ni Hadì Hirudis nesemukan is gehinawa zin wey is tivuuk he tigHiruselim.
40002004	Ne midtiǥum ni Hirudis is langun he pengulu te menge memumuhat wey is menge menunudlù te kesuǥuan. Ne mid-insaan din sikandan ke, "Hendei id-anak kes mibpilì te Megbevayà he ibpahadì sumalà is kedtegnaa zengan?"
40002005	Ne midtavak dan te, "Diyà sikandin id-anak te inged he Bitlihim, te prubinsya he Hudiya. Egketuenan ta heini su zuen insurat he Lalag te Megbevayà pinaaǥi te ebpeneuven dengan he egkaǥi te,
40002006	'Sikiyu is menge tigBitlihim he ziyà ed-ubpà te prubinsya he Hudiya, egkevantug daan is inged niw iring te zuma he menge inged diyan te Hudiya su ziyà te keniyu ebpuun is edhadì te menge sakup ku he menge kevuwazan ni Israyil.'"
40002007	Ne si Hirudis, hein nezineg din haazà midtawag din kes nemekeuma he memimituen. Ne hein iyan dà duma zin haazà is menge memimituen, mid-insaan din ke keenu medlepew is bituen he neehè dan.
40002008	Ne hein netuenan ni Hirudis, midteleenan din te ibpeey-eyazan kandan te ebpen-ahà is batà ne ke sikandin te, "Emun egketuredu niw, ipetueni niw kediey su wey ku meturedu su ed-ezapen ku zaan." Ne zutun, impelaus sikandan diyà te Bitlihim. Ne zutun migenat haazà is menge memimituen ne hein diyè dan en te zalan neehè dan en maan kes bituen he iyan kes bituen he neehè dan he midlepew ziyà te edsilaan. Ne nelipey zan utew hein neehè dan en maan. Ne mibpetundug kandan haazà is bituen, ne zutun medteren te renged te valey he zutun kes batà.
40002011	Ne hein midseled dan dutun te valey neehè dan haazà is batà wey is iney zin he si Maria. Ne midluhud dan su ed-ezapen dan haazà is batà. Ne zutun impelepew zan is menge kavan he zutun itagù is ketiǥeyunan dan ne mibeǥayan dan sikandin te vulawan wey menge mahal he mehemut he beyewà wey mira.
40002012	Ne impesavut kandan te Megbevayà pinaaǥi te teǥeinep he kenè dan en medlikù diyà te ki Hirudis. Ne tenged kayi, wazè dan en med-ikul zuen te imbayè dan dutun te ked-ulì dan.
40002013	Ne hein migenat en kes menge memimituen, mibpeteǥeinep en maan ki Jose is belinsuǥuen te Nengazen he egkaǥi te, "Enew kad, Jose. Ne uwita nu heeyan is batà wey iney zin ne pelaǥuy kew pehendiyà te Ihiptu. Ne zutun kew taǥad taman te kenè ku pa sikew egkeǥiyan. Su ebpen-ahaan ni Hirudis heeyan is batà su edhimetayan din."
40002014	Ne zutun mid-enew si Jose, ne mid-uwit din haazà is batà wey si Maria, ne migenat dan dutun te mezukilem pehendiyà te Ihiptu.
40002015	Ne zutun dan med-ubpà taman te minatey en si Hirudis. Egkeulaula zan heini su egketuman kes netagnà he migkaǥi te Nengazen pinaaǥi te ebpeneuven dengan he ke sikandin te, "Mid-umew ku is Anak ku he ibpaawà puun te Ihiptu."
40002016	Ne hein netuenan ni Hirudis he mid-akal zà kandin kes menge memimituen, nepauk utew. Ne insuǥù din he ibpepenhimetayan is langun he menge vatà he maama he ebpenuiǥen te zezuwa he tuig wey minus pa zutun te tivuuk he inged te Bitlihim wey is menge siringan dutun he inged. Midhimu zin heini su wey mepatey si Jesus su zezuwa en he tuig is keluǥayad puun te kegkeahaa te menge memimituen duen te vituen.
40002017	Ne pinaaǥi zutun netuman kes netagnà dengan ni Jeremias, kes ebpeneuven te Megbevayà su migkaǥi si Jeremias te,
40002018	"Duen meǥurub he egkezineg ta ziyà te inged he Rama. Egkezineg ta is edsineǥew wey ebpemenderawit su edlendaǥan ni Rakil is menge anak din. Edsineǥew ne wazè en ebpekelangan kandin su is menge anak din naawè en."
40002019	Ne hein minatey en si Hirudis, mibpeuman mebpeteǥeinep ki Jose is belinsuǥuen te Nengazen he migkaǥi te,
40002020	"Enew kad, Jose, ne uwita nu heeyan is batà wey is iney zin ne ulì kew ziyà te tanà he Israyil su minatey en sikan is edhimatey pezem keniyan te vatà."
40002021	Ne mid-enew si Jose ne miduma zin haazà is batà wey si Maria is iney te vatà ne mid-ulì dan diyà te tanà he Israyil.
40002022	Ne hein netuenan ni Jose he iyan hadì diyà te Hudiya si Ergilau he nekesunud te amey zin he si Hirudis, midlevayan dan is prubinsya he Hudiya su nahandek dan. Ne tenged te mibpeteǥeinep is Megbevayà he edsambag ki Jose, midlaus dan diyà te prubinsya he Geliliya.
40002023	Ne ziyè dan med-ulì te inged he egngezanan te Neserit. Umba neulaula zan heini su egketuman is netagnà dengan te menge ebpeneuven te Megbevayà su nekaǥi zan he egngezanan si Jesus he tigNeserit.
40003001	Mibpenlavey is menge tuig dutun ne zuen etew he egngezanan ki Juan Megbebewtismu. Diyà sikandin te tanà he wazà duen ed-ubpà he etew seled te prubinsya he Hudiya. Ne impesavut din te menge etew is Lalag te Megbevayà.
40003002	Ke sikandin te, "Iniyuǥi niw is memezaat he ulaula su meǥaan en edhadì kenitew is Megbevayà he ziyà te langit."
40003003	Ne si Juan, iyan sikan is netagnà dengan ni Esaias he migkaǥi zin he, "Duen keuzemà etew ziyà te tanà he wazà duen ed-ubpà he etew. Ne zutun egkezineg sikandin te menge etew he edangep kandin is egkaǥi te, 'Meǥaan ebpekeuma is Nengazen. Hiǥewani niw is ibayè din; tendanga niw is dalan he ed-ikulen din, he ke và dà egkeǥiya, endami niw is kebpekeuma zin.'"
40003004	Ne si Juan, kukumbalà te midhavel he vulvul te kemilyu ne vevakes te lundis he neǥangu. Ne terapan dà wey teneb is keuyaǥan din.
40003005	Ne mezakel he etew is midangep kandin he ebpemuun te inged he Hiruselim wey ziyà te zuma kayi he inged te tivuuk he prubinsya he Hudiya wey zuen daan mezakel pa he etew he ziyà ebpememuun te menge inged he uvey te wahig he Hurdan.
40003006	Ne haazà he menge etew, intangdù dan is menge salè dan ne mibewtismuwan din sikandan diyà te wahig he Hurdan.
40003007	Ne naahà ni Juan is mezakel he etew he menge Perisiyu wey menge Sedusiyu he edhendiyà te kandin su ebpebewtismu. Ne migkeǥiyan din sikandan te, "Iring te ulaula te uled is ulaula niw su teruen kew. Maan is edhendini kew? Kunaan niw vuwa ke ebpekeǥawas kew te silut te Megbevayà.
40003008	Emun tutuu he mid-iniyuǥan niw en is ulaula niw he mezaat, ipeehè niw pinaaǥi te menge meupiya he vaal niw.
40003009	Ne kenè niw iyan seriǥi is kevuwazan kew ni Abraham su wazà dutun pulus diyà te Megbevayà. Su egkeǥiyan ku sikiyu he emun iyan egkinehenglanen te Megbevayà, egkehimu he ebeelan din heini is menge vatu he kevuwazan ni Abraham.
40003010	Is ebpiley te kayu, migkayew en su ebpemilayen din en is minsan hengkey he kayu he kenà meupiya is beǥas din su wey mevinsuli, he ke và dà egkeǥiya, is etew he kenà meupiya is ulaula zin, edsilutan sikandin te Megbevayà.
40003011	Wahig is ibewtismu ku keniyu," ke si Juan, "he tuus te mid-iniyuǥan niw is mezaat he ulaula, iyan, duen etew he ed-ilis kediey ne iyan ibewtismu zin keniyu is Waǥas he Mulin-ulin, ne emun kenà, ne hapuy. Lavew sikandin kedì, ne minsan is ked-uwit dà te sepatus din, kenè e pa zait he suluǥuen din.
40003012	Geina te ibpedsivey zin te edtapid is menge metazeng wey is menge lalung he etew, iring sikandin te ebpalid te parey he id-awè din is ukap. Ne haazà is parey, ederengdengen, iyan, is ukap, edtutungen din diyà te hapuy he kenà egkeevukan," ke si Juan.
40003013	Ne zutun te timpu te kebpemewtismu ni Juan, migenat si Jesus ebpuun diyà te prubinsya he Geliliya pehendiyà te wahig he Hurdan su ebpebewtismu ki Juan.
40003014	Ne si Juan, kenà dutun egkesuat, ne ke sikandin te, "Iyan a zait he ebewtismuwan nu kenà te iyan ka ebpebewtismu kedì."
40003015	Ne midtavak si Jesus, ke sikandin te, "Kenà, su kinahanglan he ebeelan ta is iring kayi wey ta meveeli is langun he egkesuatan te Megbevayà." Ne zutun human mebpezumazuma si Juan, ne mibewtismuwan din si Jesus.
40003016	Ne si Jesus, hein nebewtismuwan en, migaun dutun te wahig. Ne zutun nepuwasan is langit ne naahà ni Jesus is Waǥas he Mulin-ulin he Megbevayà he iring te merepatik he edlugtanà diyà te kandin ne midlatun diyà te kandin.
40003017	Ne zutun nezineg is Megbevayà diyà te langit he egkaǥi, ke sikandin te, "Iyan heini Anak ku he utew ku minahal. Utew ku sikandin igkelipey."
40004001	Ne zutun mid-aǥak si Jesus te Waǥas he Mulin-ulin pehendiyà te tanà he wazà duen ed-ubpà he etew wey sikandin meǥezami ni Setanas.
40004002	Ne hein kepatan en he andew ne wazà si Jesus mekekaan ne utew sikandin nevitil.
40004003	Ne zutun mid-uvayan ni Setanas si Jesus ne mibpenuley zin he egkaǥi te, "Emun tutuu iyan he Anak ka te Megbevayà pengelinteuwi nu he mevaluy he egkeenen heini is menge vatu."
40004004	Ne midtavak si Jesus te, "Duen insurat he Lalag te Megbevayà he edhenduen te, 'Kenà iyan dà igkeuyag te menusiyà is egkeenen, kekenà, elin daan egkinehenglanen din is minsan hengkey he lalag he egkeǥiyen te Megbevayà.'"
40004005	Ne zutun mid-uwit si Jesus ni Setanas diyà te inged he Hiruselim ne miduma zin diyà te utew metikang he limbuvungan te simbahan he egngezanan te Valey te Megbevayà.
40004006	Ne migkeǥiyan din te, "Emun tutuu iyan he Anak ka te Megbevayà, umpak ka su zuen insurat he Lalag te Megbevayà he edhenduen te, 'Ebpetevangan ka te Megbevayà te menge velinsuǥuen din ne edtemukan ke zan su wey kenà egkerudruzan is minsan paa nu te vatu.'"
40004007	Ne midtavak si Jesus te, "Duen daan insurat he Lalag te Megbevayà he edhenduen te, 'Kenè kew mebaal te paaǥi he igezam niw te ǥehem te Nengazen he iyan Megbevayè niw.'"
40004008	Ne zutun mid-uwit en maan si Jesus ni Setanas diyà te metmetikang he vuntud ne impeehè din ki Jesus is langun he menge ǥinhedian dini te kelibutan wey ke sengemenu is kezekelà wey ketiǥeyunan te kada sevaha zutun.
40004009	Ne migkeǥiyan ni Setanas te, "Is langun he egkeehè nu, kenikew en, su ibeǥey ku kenikew emun edluhuzan a wey ed-ezapen a kenikew."
40004010	Ne mibensaǥan ni Jesus te, "Setanas, ewai a kenikew! Duen insurat he Lalag te Megbevayà he edhenduen te, 'Iyan niw zà ezapa is Nengazen he Megbevayè niw. Ne is duma pa he ngazan he megbevayà, kenè niw tumana is suǥù din.'"
40004011	Ne zutun mid-awà si Setanas ne nekeuma is menge velinsuǥuen te Megbevayà ne imbeǥey zan ki Jesus is egkinehenglanen din.
40004012	Ne hein netuenan ni Jesus he nepirisu si Juan Megbebewtismu, mid-ulì diyà te prubinsya he Geliliya.
40004013	Nekeuma sikandin diyà te Neserit ne zutun diyà med-ulì te inged he Kepirnaum he ziyà te veyvey te ranew he Geliliya, he sakup te tanà he Sebulun wey Neptali.
40004014	Neulaula zin heini su egketuman kes netagnà dengan ni Esaias he ke sikandin te,
40004015	"Is TigSebulun wey is tigNeptali he kenà menge Hudiyu he ziyà mekeubpà te uvey te ranew ziyà te zapit te edsenlepan te Wahig he Hurdan, sakup te tanà he Geliliya he ed-ubpaan te kenà menge Hudiyu.
40004016	Is langun kayi he menge etew, henduen be te ziyà mekeubpà te merusirem wey henduen be te ziyè dan en te Iveyaan su ǥeine te nekesuwey zan te Megbevayà. Iyan, diyà te huziyan he timpu egketeyawan en sikandan su ebpekeuma ziyà te kandan is ebpeketayew te isip dan."
40004017	Ne puun dutun midweliyan ni Jesus is menge etew. Ke sikandin te, "Iniyuǥi niw is memezaat he ulaula niw, su meǥaan en edhadì keniyu is Megbevayà he ziyà te langit."
40004018	Sevaha he andew te edhipanew si Jesus diyà te veyvey te ranew he Geliliya, neehè din is dezuwa he maama, si Simon (kes mid-umanan din ngezani ki Pedro) wey is hazi ni Simon he si Andres. Ebpenlaya sikandan diyà te ranew su menlelaya sikandan.
40004019	Ne migkeǥiyan sikandan ni Jesus te, "Menunuǥes kew ves te pait? Duma kew kedì ne etew mulà is egkekuwa niw wey zan mekesundan kedì."
40004020	Ne zutundutun mid-engked dan is ebpenlaya ne miduma zan kandin.
40004021	Ne midlaus dan dutun ne neuma ni Jesus is selakew pa he zezuwa he telehazi zaan, si Santiago wey si Juan, he menge anak ni Sibidiyu. Diyà sikandan te avang duma te amey zan su ebpurungan dan is menge laya zan. Mid-umew sikandan ni Jesus ne
40004022	zutundutun mid-ewaan dan is amey zan dutun te avang ne miduma zan ki Jesus.
40004023	Ne neeneb ni Jesus is tivuuk he prubinsya he Geliliya te ebpenurù te menge etew ziyà te menge simbahan dan. Impesavut din te menge etew is Meupiya he Tudtulanen te keaǥi te kedhadì te Megbevayà ne nengeulian din is egkengesekitan te migkelingulingu he varang te zaru.
40004024	Ne nevantug si Jesus diyà te tivuuk he nasyun he Sirya. Ne tenged kayi mibpen-uwit dan diyà te kandin is langun he egkengezeruwan wey is egkengesekitan te ebarangbarang en he egezamen, iring te menge edlelungen te mezaat he mulin-ulin, menge ebevuyen, wey menge etew he minatey is divaluy he lawa, ne nengeulian ni Jesus heini is langun.
40004025	Ne tenged dutun mezakel utew he menge etew is ebpemenduma kandin. Duen dutun menge tigGeliliya, duen menge etew he ebpuun te prubinsya he Dikepulis, duen tigHiruselim, tigHudiya, wey menge etew he ziyà ebpemuun te tanà he ziyà te zapit te edsilaan te wahig he Hurdan.
40005001	Ne naahà ni Jesus is mezakel he menge etew ne zutun midtekezeg sikandin te vuvungan ne zutun mebpinuu. Ne mid-uvey ziyà te kandin is menge sumusundan din,
40005002	ne mibpenurù din sikandan.
40005003	Ne ke sikandin te, "Utew zeyzey is nengesayud he kenà sikandan ebpekeulaula te meupiya ke kenà sikandan edtevangan te Megbevayà su iyan sikandan egkehedian te Megbevayà.
40005004	Utew zeyzey sikandan is ibmesakit te ǥehinawa zan is mezaat he ulaula su edlenganen sikandan te Megbevayà.
40005005	Utew zeyzey sikandan is kenà mepelevawen su egkezawat dan kes tuvad he impenaad te Megbevayà.
40005006	Utew zeyzey sikandan is iyan dekelà te ǥehinawa zan is kedtumana zan te egkesuatan te Megbevayà su is Megbevayà edtavang kandan te kedtumana kayi.
40005007	Utew zeyzey sikandan is hihizuwen te menge zuma zan su is Megbevayà egkehizu kandan.
40005008	Utew zeyzey sikandan is kenà egkezuwazuwa is gehinawa zan te kedtumana zan te meupiya he ulaula su iyan sikandan ebpekeahà keuzemà te Megbevayà.
40005009	Utew zeyzey sikandan is ebpen-ahà te melinew he kebpekesavuk te menge etew su ed-engkenen sikandan te Megbevayà he menge anak din.
40005010	Utew zeyzey sikandan is ed-antus te kegkepeuki kandan te menge etew tenged te edtumanen dan is egkesuatan te Megbevayà su iyan sikandan egkehedian te Megbevayà.
40005011	Su utew kew zeyzey emun tenged te sumusundan ku sikiyu edsulaan kew wey ebpesipelahan kew te menge etew, ne ebpenudtul zan te tarù he mezaat is menge vaal niw.
40005012	Iyan daan heini kes mid-ulaula te menge etew zengan diyà te menge ebpeneuven te Megbevayà. Medlipey kew utew su utew zekelà is idsuhul keniyu keuzemà diyà te langit.
40005013	Sikiyu is menge sumusundan ku, iring kew te timus he ibmeupiya te egkeenen su iyan kew ibmeupiya te tivuuk he menusiyà. Iyan, emun egkeawà diyà te timus is taam din wazè en paaǥi he egkehimu te kebpelikua te taam din. Ne wazè en pulus dutun te timus he wazà taam; idtimbag dà ne egketekutakan te menge etew.
40005014	Iring kew te sulù he ebpeketayew te tivuuk he menusiyà. Is inged he ziyà benguna te puntur te vuvungan, kenà ebpekeeles.
40005015	Ne wazà daan etew he edtemteman din is sulù ne ebpelengkevan din te vinevey, kekenà, idsavuk din diyà te sevukà wey meteyawi is tivuuk he seled te valey.
40005016	Ne iring din ded daan is menge ulaula niw he meupiya; kinahanglan he kenè niw ieles. Ipeehè niw te menge etew is menge ulaula niw he meupiya ne tenged kayi ebpekezalig dan te Amey tew he Megbevayà he ziyà te langit.
40005017	Kenè niw isipa he iyan inhendini ku te kelibutan is id-awè ku kes kesuǥuan he imbeǥey kenitew pinaaǥi ki Moises wey kes menge penurù dengan he imbeǥey pinaaǥi te menge ebpeneuven te Megbevayà. Umba nekehendini a su wey mepurungi te edtuman.
40005018	Su taman te kenè pa egkehanew is langit wey tanà, kenà egkehimu he id-awà is minsan sengetaǥè dà he lalag duen te kesuǥuan. Taman te kenè pa egketuman is langun, kenà daan egkeawà is kesuǥuan. Kenè niw lipati heini.
40005019	Umba ke zuen minsan hentei he edlegkawen din is minsan utew zà deisey zuen te kesuǥuan ne ibpenurù din te zuma zin he kenà tumana haazà is midlagkew zin, iyan sikandin utew minus is pid-etawan din ke edhadì is Megbevayà he ziyà te langit. Ne iring din daan ke zuen etew he edtumanen din ebpurungi is kesuǥuan ne ibpenurù din diyà te zuma is kedtumana kayi, iyan sikandin lavew te langun he etew ke edhadì keuzemà is Megbevayà.
40005020	Egkeǥiyan ku sikiyu he wey kew zà egkehedii te Megbevayà ke edtumanen niw is egkesuatan te Megbevayà ne kinahanglan daan he lavew kew pa he metinumanen kenà is menge menunudlù te kesuǥuan wey is menge Perisiyu.
40005021	Netuenan niw kes impenurù dengan diyà te menge lukes tew he indawey is kebpememunù; su is ebunù ne edhukuman te silut.
40005022	Ne iyan kedì he penurù is: minsan sikan is egkepauk dà te zuma zin, edhukuman daan sikandin te Megbevayà. Ne sikan is edsulà te zuma zin te, 'Wazè nu pulus he etew!' ne egkeuwit sikandin diyà te husayen. Ne sikan is edsulaan din is duma zin he egkaǥi te, 'Tulebung ka he wazè nu pulus,' ne zait sikandin he egkeuwit diyà te hapuy te Impirnu.
40005023	Umba ke ziyè ke en te lama te Valey te Megbevayà su ebpemuhat ka ziyà te Megbevayà ne egketenuzan nu he zuen salè nu te zuma nu,
40005024	itaǥak nu zè pa haazà is ibpemuhat nu ne beyai nu haazà is duma nu wey kew medhusey. Ne zutun ke ebpeked-uliey kew en te meupiya he ǥehinawa, likù ka human ne leusa nu haazà is kebpemuhat nu ziyà te Megbevayà.
40005025	Ne emun duen etew he insumbung ke zin ne egkeuwit ka ziyà te hukmanan, meupiya ke ebpekidhusey ka kandin te kenè kew pa ebpekeetuvang te huwis. Su emun ebpekeetuvang kew en te huwis kela ke ipalad ka zutun te huwis diyà te pulis ne egkepirisu ka.
40005026	Ne kenà duwazuwa he zutun ka ebpekeubpà taman te egkeǥempusan nu is multa kenikew.
40005027	Nezineg niw kes impenurù dengan he, 'Kenè nu selselai is esawa nu.'
40005028	Ne iyan kedì he penurù is: ke zuen minsan hentei he maama he edtengteng dà te vahi he kenè din esawa ne egkeeriǥan en dutun, ne haazà is maama, nekesalè en dutun te esawa zin.
40005029	Ne emun iyan nu igkepenulayi is kewanan he mata nu, luǥita nu wey itimbag! Meupiya pa ke wazè nu mata, kenà ke igkeagbur ka ziyà te hapuy he Impirnu is tivuuk he lawa nu.
40005030	Emun iyan nu igkepenulayi is kewanan he velad nu ne tempeza nu wey itimbag. Meupiya pa ke wazè nu velad, kenà ke igkeagbur te Impirnu is tivuuk he lawa nu.
40005031	Impenurù daan dengan he emun duen maama he ed-engkezan din is esawa zin ne kinahanglan he veǥayi zin haazà is bahi te kemetuuzan he iyan tuus te kebpesuwayè dan.
40005032	Ne iyan kedì he penurù is: emun ed-engkezan te maama is esawa zin he wazà sikandin is maama selselai zutun te esawa zin, heini he maama, ne ebpekesalà su pinaaǥi kayi ibpesavut din he nekesalà kandin is esawa zin. Ne ebpekesalà daan is maama he ebpengesawa zutun te vahi he mid-engkezan te esawa zin.
40005033	Netuenan niw zaan kes impenurù dengan diyà te menge lukes tew he emun duen ibpenaad niw ziyà te Nengazen kenà egkehimu he kenè niw edtumanen. Kinahanglan he tumana niw.
40005034	Ne iyan kedì he penurù is: emun duen ibpenaad niw ziyà te minsan hentei, kenè niw ipengeluambit he medlanggà is renged niw he langit wey tanà ke kenè niw egketuman is lalag niw su is langit, iyan pinuuwà te Megbevayà
40005035	ne is tanà, iyan nesevukan te paa zin. Ne kenè niw zaan ipengeluambit he mezeeti is inged he Hiruselim ke kenè niw egketuman is lalag niw su iyan ed-ubpaan te lavew he hadì.
40005036	Ne minsan is ulu niw, ke zuen ibpenaad niw, kenè niw keǥiya he mebmeputì is bulvul niw ke kenè niw egketuman haazà is impenaad niw su wazè niw ǥehem wey mehimu is minsan sevaha zà he vulvul niw he mebmeputì, ne emun kenà, ne mebmeitem.
40005037	'Uya' zà ne emun kenà, ne 'Wazà' is keǥiya niw. Su is minsan hengkey he lalag he egemiten niw te kedheǥeta te menge penaad niw, diyà ebpuun te ki Setanas.
40005038	Netuenan niw zaan kes penurù dengan he ke zuen etew he nezeetan din is mata te zuma zin egkehimu he edèdeetan daan is kandin he mata. Ne emun duen nekezezaat te ngipen te zuma zin, egkehimu he edèdeetan daan is kandin he ngipen.
40005039	Ne iyan kedì he penurù keniyu is: kenà egkehimu he ebelesan ta is ebpesipala kenita, kekenà, ebpurungan ta. Ne emun edtebpien din is kewanan he enaping ta, egkeǥiyan ta he egkehimu pa ke elin din edtebpien is divaluy.
40005040	Ne emun duen ebpenukut kenita ne edluwasen din is kemising ta, su iyan din ibpevayad, elin ta ibeǥey kandin is kumbalè ta.
40005041	Ne ke zuen sundaru he edteǥelen ki zin ibpeuwit te uwiten din te sengekilumitru, ed-uwiten ta te zezuwa he kilumitru.
40005042	Ke zuen ebuyù, ebeǥayan ta; ne ke zuen edsambey, edsembayan ta.
40005043	Netuenan ta kes penurù dengan he is menge zuma ta, ebpurungan ta. Ne is menge kuntada ta, edtebeken ta.
40005044	Ne iyan mulà kediey he penurù is: ebpurungan ta is menge kuntada ta wey ebpenubtuvazan ta te meupiya is ebpesipala kenita.
40005045	Ne emun ebeelan niw heini ebpekeiring kew te Amey tew he Megbevayà he ziyà te langit. Su is Megbevayà, kenà iyan dà ebpesilaan din te andew is menge metazeng he menge etew, kekenà, elin daan is menge kenà metazeng. Ne kenà iyan dà is meupiya is ulaula zin ebeǥayan din te uzan, kekenà, elin daan is mezaat is ulaula zin.
40005046	Kenè niw isipa he edsuhulan kew te Megbevayà ke iyan dà ebpurungan niw is ebpurung daan keniyu; su minsan is menge menunukut te vuhis he limbung is ulaula zan, ebpurungan dan daan is ebpurung kandan.
40005047	Ne emun iyan niw zà idtetepian is menge emiǥu niw, hengkey is igkezeliǥi keniyu? Wazà, su minsan is menge etew he wazà med-azap te Megbevayà, ed-ul-ulahan dan is iring kayi.
40005048	Kinahanglan he meheǥet is kebpurungi niw te minsan hentei. Su kes Amey tew ziyà te langit, utew meheǥet is kebpurungi zin te menusiyà."
40006001	"Kinahanglan he kenà iyan idsimbaha niw te Megbevayà su wey mezalig kew te menge etew. Su emun iyan heini ulaula niw, kenè kew edsuhulan keuzemà te Megbevayà he Amey tew ziyà te langit.
40006002	Ne emun duen ibeǥey niw ziyà te egkeayuayu kinahanglan he kenà iyan id-ul-ulaha niw zutun su wey mezalig kew te menge etew. Su iyan haazà baal te menge etew he tarù is kedtuu zan. Ed-ul-ulahan dan haazà diyà te menge simbahan wey ziyà te kersada su wey mezalig sikandan te menge etew. Kenè niw lipati he tenged te nezawat dan en is kedeliǥa kandan te menge etew, wazè en egkezawat dan he ebpuun diyà te Megbevayà.
40006003	Iyan, sikiyu mulà, ke zuen idtavang niw ziyà te egkeayuayu kinahanglan he kenà egketuenan te minsan menge zuma niw.
40006004	Kenè niw petueni te menge etew haazà is kebeǥey niw te tavang dutun te egkeayuayu, ne is Amey tew ziyà te langit, iyan dà ebpekeahà dutun ne iyan daan edsuhul keniyu.
40006005	Ne emun ed-ampù kew kenè niw iringi is menge etew he tarù is kedtuu zan. Egkesuatan dan he mekehitindeg dan is ed-ampù diyà te menge simbahan wey ziyà te kersada wey maahà sikandan te menge etew. Egkeǥiyen ku keniyu he nezawat dan en is kedeliǥa kandan te menge etew. Ne wazè en duma pa he suhul he egkezawat dan he ebpuun te Megbevayà.
40006006	Iyan, sikiyu, ke ed-ampù kew, med-ulì is kada sevaha ziyà te valey zin, ne medlelekeb wey kenà maahà, ne zutun med-ampù te Amey tew he Megbevayà he kenà egkeahà. Ne is Amey tew he Megbevayà, iyan dà ebpekeahà kandin ne iyan edsuhul kandin keuzemà.
40006007	Emun ed-ampù kew kenè niw ǥemita is mezakel he menge lalag he wazà menge pulus su iyan heini ulaula te menge etew he wazà med-azap te tutuu he Megbevayà. Iyan diyà te ǥehinawa zan is: ebpemineǥen te Megbevayà is ked-ampù dan emun utew meluǥayad.
40006008	Kenè niw iringi sikandan su netuenan he zaan te Amey tew is egkinehenglanen te uman sevaha te sikitew te wazè tew pa vuyua.
40006009	Iringi niw heini ke ed-ampù kew: 'Amey zey ziyà te langit, berakat he tehuza te menusiyà is ngazan nu,
40006010	berakat he medhadì ka te menusiyà, berakat he tumana is egkesuatan nu zini te tanà iring te layun edtumana ziyà te langit.
40006011	Beǥayi key te egkeenen he egkinehenglanen dey ǥuntaan;
40006012	peseyluwa key te menge salè dey iring te nekepesaylu key te nekesalà kenami.
40006013	Ipekeziyù key kenikew te mezesen he penuley ne ilikey key kenikew ki Setanas.'
40006014	Su sikiyu is menge etew, ke ebpeseyluwen niw is nekesalà keniyu, ebpeseyluwen kew zaan te Amey tew he ziyà te langit.
40006015	Iyan, emun kenè kew ebpesaylu te menge zuma niw he etew, kenè kew zaan ebpeseyluwen te Amey tew he ziyà te langit.
40006016	Ne emun edsalang kew egkaan su ebpengampù kew ziyà te Megbevayà, kenè niw ipetuusi pinaaǥi te kebuvuked niw iring te menge etew he egkesuat he mezalig sikandan te menge zuma he etew. Edriǥuriǥu zan, ne kenè dan ebpendapug wey kenè dan ebpenuwat su wey metueni te menge etew he edsalang dan egkaan. Egkeǥiyen ku keniyu he nezawat dan en is kedeliǥa kandan te menge etew. Ne wazè en duma pa he suhul he egkezawat dan he ebpuun te Megbevayà.
40006017	Ne sikiyu mulà, emun edsalang kew egkaan, pendapug kew wey penuwat kew
40006018	su wey kenà metueni te zuma he edsalang kew. Iyan dà egkesayud is Amey tew he Megbevayà he wazà duen ebpekeeles. Iyan sikandin ebpekeahà te ulaula nu minsan sebsevaha nu, ne iyan daan sikandin edsuhul kenikew.
40006019	Kenè niw tipiǥi is ketiǥeyunan dini te kelibutan su zini egkeketket te ipes wey edtengisen. Ne egketakew su egkeselezan is baley niw te tekawen.
40006020	Tipiǥi niw ziyà te langit kes ketiǥeyunan he iyan kes idsuhul te Megbevayà keniyu su zutun kenà egkeketket te ipes, wey kenà edtengisen ne kenà daan egketakew.
40006021	Ne zutun ke hendei is egketeǥuan te ketiǥeyunan niw, dutun daan is gehinawa niw.
40006022	Is mata ta, ne iring te sulù kayi te lawa ta su emun merayag is ked-ehè ta, he ke và dà egkeǥiya, metazeng is ulaula ta, ne henduen be te egketeyawan is tivuuk he lawa ta.
40006023	Iyan, emun lakap ki, he ke và dà egkeǥiya, emun lalung ki, ne henduen be te egkezukileman ki. Ne emun nelakap ki tenged te kelelalung ta ne utew merusirem iyan is ibayè ta.
40006024	Is uripen, kenà egkehimu he zezuwa is teǥiuripen kandin. Su emun dezuwa is ebayàbayà kandin, edtehuzen din is sevaha ne egkepeukan din is sevaha. Ne emun kenà, ne egkeepesan din is sevaha, ne ebmahalen din is sevaha. Ne iring din ded daan emun iyan mahal ziyà te ǥehinawa nu is ketiǥeyunan, su kenà egkehimu he mahal zaan diyà te ǥehinawa nu is Megbevayà.
40006025	Ne tenged kayi, egkeǥiyen ku keniyu te menge sumusundan ku he kenè kew meseeng te egkeenen wey ed-inumen he igkeuyag niw. Kenè kew zaan meseeng te ugelingen he idsun-ud te lawa niw. Su mibeǥayan kew te Megbevayà te ǥehinawa niw wey lawa niw he mahal utew; ne wey pe be kenà mehimu he ebeǥayan kew zin daan te egkeenen wey ugelingen?
40006026	Isipa niw is menge tagbis he ebpemenlayang. Kenè dan ebpemula; kenè dan edraǥun; kenè dan daan ederengdeng. Ne minsan pa zutun ebpengelintau is Megbevayà he ziyà te langit te egkekaan dan. Ne iyan kew pe be is etew he lavew pa he mahal ziyà te kandin kenà is menge tagbis.
40006027	Ne minsan sengemenu is kegkenuǥuni te etew te untung din, wazà minsan hengkey he paaǥi he egkesumpatan din te minsan deisey zà.
40006028	Ne maan is egkeseeng kew te ugelingen? Ahaa niw is menge kevukazan te sagbet. Kenè dan edterebahu; kenè dan daan ebpengavel.
40006029	Ne venar is egkeǥiyen ku keniyu he minsan pa si Hadì Sulumun dengan is sepian utew wey nevantug, ne wazà mekesusuluwan is kezagwey te menge bisti zin te kezagwey kayi te menge kevukazan.
40006030	Is sagbet, wazè din bali; egkeehè ta ǥuntaan, ne kenè en utew egkeuǥet ne egkeǥangu ne ebinsulan. Iyan, ke edhimuwen te Megbevayà he mekempet minsan heini is menge sagbet, iyan kew pe be kenè din daan meveǥayi te igkevisti. Maan is utew zeisek is kedsarig niw kandin.
40006031	Ne tenged kayi, kenè kew meseeng wey megkaǥi te, 'Hengkey is egkekaan tew, ne hengkey is ed-inumen tew, ne hengkey zaan is igkevisti tew?'
40006032	Iyan heini igkeseeng te menge etew he wazà medtuu te tutuu he Megbevayà. Iyan, is Amey tew he Megbevayà he ziyà te langit, netuenan din he zaan he egkinehenglanen niw is iring kayi.
40006033	Iyan, sikiyu mulà, kinahanglan he iyan mahal ziyà te ǥehinawa niw is kebpahadì niw kandin wey is metazeng he ulaula he ebpeveelan din keniyu ne zutun ibeǥey zin keniyu is langun he egkinehenglanen niw.
40006034	Kenè kew meseeng ke hengkey is menge mereǥen he egkeulaula niw te huziyan he andew su wey niw en heeyan isipa zutun te andew he egkehitavù en. Iyan dà isipa niw is guntaan en he egkehitavù keniyu."
40007001	"Kenè kew medsawey te zuma niw ne kenè kew zaan edsewayen te Megbevayà.
40007002	Su is idsawey niw te zuma niw ne iyan daan idsawey keniyu te Megbevayà. Is kezekelà te idsawey nu te zuma nu, iyan daan kezekelà te idsawey kenikew te Megbevayà.
40007003	Sikew is layun edsawey te zuma nu, maan is edsawey ka te salà te zuma nu he iring dà te pesek he nekeahuk diyà te mata zin? Ne sikew, duen nu salà he iring kezekelà te vatang he nekevuta te mata nu ne ebpesegdanen nu.
40007004	Ne egkeǥiyan nu pa sikandin he id-awè nu haazà is nekepesek kandin, iyan, nepesek mulà is kenikew he mata te vatang ne ebpesegdanen nu!
40007005	Utew tarù is ulaula nu! Ihuna nu iawà is batang he nekepesek kenikew ne human ka ebpekeahà. Ne zutun melemu nu zà igkeawà haazà is nekepesek te zuma nu."
40007006	Ne zutun insempità ni Jesus is menge etew he kenà egkesuat he ebpemineg te Lalag te Megbevayà. Ke sikandin te, "Kenè niw iveǥey te asu is butang he mahal ziyà te Megbevayà su kela ke keǥata kew zin. Ne kenè niw zaan isawed is menge mahal he ebelieǥen diyà te etuvangan te menge vavuy su egketekutakan dan dà.
40007007	Penigudu kew vuyù diyà te Megbevayà ne ebeǥayan kew zin; penigudu kew pen-ahà ne ibpeturedu zin keniyu is ebpen-ahaan niw. Penigudu kew penelehuzan ne ebpuwasan kew zin.
40007008	Su is langun he ebuyù diyà te Megbevayà ebpekezawat. Ne sikan is ebpen-ahà, ebpeketuredu; ne sikan is ebpenelehuzan, ne ebpuwasan daan te Megbevayà.
40007009	Ne sikiyu is menge ǥinikanan, ke zuen ebuyuen te anak niw he egkeenen kenà egkehimu he vatu is ibeǥey niw.
40007010	Ne emun ebuyù keniyu te pait, kenà daan egkehimu he uled is ibeǥey niw.
40007011	Ne sikiyu is menusiyà he kenà memetazeng, emun meupiya is ibeǥey niw ziyà te menge anak niw, iyan pe be is Amey tew he Megbevayà diyà te langit kenà meupiya is ibeǥey zin diyà te minsan hentei keniyu ke ebuyù ziyà te kandin.
40007012	Is egkesuatan niw he ed-ul-ulahan te menge zuma niw ziyà te keniyu, iyan niw zaan ul-ulaha ziyà te kandan. Iyan heini hustu he kedtumana te kesuǥuan he imbilinbilin ni Moises. Iyan daan heini kes impenurù dengan te menge ebpeneuven te Megbevayà.
40007013	Diyè kew ikul te meliǥet he pultahan he idselang pehendiyà te untung he wazè din pidtemanan su meluag mulà is pultahan wey melemu he ed-ikulen is dalan he ibpehendiyà te Impirnu, ne mezakel he etew is ed-ikul zutun.
40007014	Meliǥet mulà is pultahan wey mereǥen he ed-ikulen is dalan he ibpehendiyà te untung he wazè din pidtemanan ne mezelag dà is ed-ikul kayi.
40007015	Likayi niw is menge ebpeneuven kun te Megbevayà he tarù is ibpenurù dan. Henduen be te hustu sikandan he tumutuu te Megbevayà, iyan, ebpekezezaat is ibpenurù dan.
40007016	Egketuusan niw he teruen sikandan pinaaǥi te ulaula zan su is banag, kenà ebeǥas te paras ne is seǥà, kenà ebeǥas te igira.
40007017	Is kayu he wazè din erat, meupiya is beǥas din; kenà ebpemeǥas te mezaat. Is kayu he zuen din erat, mezaat is beǥas din; kenà ebpemeǥas te meupiya.
40007019	Is kayu he mezaat is beǥas din, ne ebpilayen ne ebinsulan.
40007020	Iring din ded daan is menge ebpeneuven kun te Megbevayà he tarù is ibpenurù dan su edsilutan sikandan te Megbevayà. Ne egketuusan niw he teruen sikandan tenged te menge ulaula zan he mezaat.
40007021	Su zuen menge etew he ebpengumew-umew kedì te, 'Nengazen, he Nengazen!' Iyan, kenà langun te sikandan ebmehimuwen he mehedii te Amey ku he Megbevayà he ziyà te langit, kekenà, iyan dà sikan is edtuman te egkesuatan te Megbevayà.
40007022	Ne zutun keuzemà te andew te kedsilut, mezakel is ebpehizuhizu zini te kedìey he egkaǥi te, 'He Nengazen, pinaaǥi te ǥehem nu neketagnè key, ne nengeulian dey is ebpenlelungen te mezaat he mulin-ulin, ne mezakel is menge egkein-inuwan he nengehimu zey.'
40007023	Ne iyan tavak ku kandan dutun is: 'Kenè ku sikiyu egkekilala. Sikiyu is memezaat is ulaula, awà kew kayi!'
40007024	Ne minsan hentei he nekezineg kayi te langun he sambag ku ne ebpezumdumahan din, iring sikandin te etew he uluwanen, su heini is uluwanen, diyà mebevaley te zivavew te zekelà he vatu.
40007025	Ne mibegyuwan. Mid-uzan te mereǥes ne midalem is menge wahig ne utew mevendes is keramag, iyan, wazà merundus haazà is baley su ziyà benguna te zivavew te zekelà he vatu.
40007026	Ne is minsan hentei he ebpemineg dà kayi te sambag ku ne kenè din ebpezumdumahan, iring sikandin te etew he tulebung. Heini is tulebung, ne ziyà mebevaley te pantad.
40007027	Ne mibegyuwan daan; ne midalem haazà is wahig ne mibpengeramag te mevendes ne nerundus haazà is baley zin ne nepurung mewaǥey."
40007028	Ne nekepasad si Jesus te ebpenurù dutun. Ne neinuinu is mezakel he nengetiǥum dutun
40007029	su is kebpenurù din, kenà iring te kebpenurù te menge menunudlù te kesuǥuan su zuen gehem mulà te penurù din.
40008001	Ne midtupang si Jesus ne utew mezakel he menge etew is nemenduma kandin.
40008002	Ne zutun, duen it-iten he mid-uvey ziyà te kandin. Ne heini is it-iten, midluhuzan din si Jesus ne migkaǥi te, "He Zatù, emun meupiya zà te ǥehinawa nu netuenan ku he egkeulian a kenikew kayi te utew meremerik he egezamen ku."
40008003	Ne midampà sikandin ni Jesus te egkaǥi te, "Utew meupiya te ǥehinawa ku. Meulii ka." Ne zutundutun nehanewhanew zutun te etew haazà is it-it din.
40008004	Ne migkeǥiyan ni Jesus te, "Pemineg ka, Mama, kenè nu tudtula ziyà te minsan hentei, kekenà, pehendiyè ka ǥuntaan te memumuhat he midhimu te Megbevayà wey zin maahà he neulian ka; ne tumana nu sikan is pemuhat he insuǥù dengan ni Moises te it-iten, su wey metueni te langun he neulian ka iyan."
40008005	Ne zutun midhendiyà si Jesus te inged he Kepirnaum. Ne te kedseled din dutun te inged, duen etew he kenà Hudiyu he kepitan te nenggatus he sundaru he mid-uvey ki Jesus
40008006	he egkaǥi te, "Datù, diyà te valey ku egkezeruwan is suluǥuen ku. Minatey is divaluy he lawa zin ne merasey utew is egezamen din."
40008007	Ne migkaǥi si Jesus te, "Edhendiyan a ne ebewian ku wey sikandin meulii."
40008008	Ne midtavak haazà is kepitan te, "Kenà, Datù, su," ke sikandin, "tenged te lavew ka kedì, kenà a zait he ebiǥatbiǥat pa maan kenikew he edhendiyà te valey ku. Utew ka mekeǥeǥehem ne minsan ke egkaǥi ke zà te, 'Meulii sikandin,' ne egkeulian en is suluǥuen ku.
40008009	Netuenan ku heini su iring te zuen ebayàbayà kedì, ne zuen daan menge sundaru he ebeyveyaan ku. Ne edsuǥuen ku is sevaha he medhipanew ne edhipanew en. Ne edtewaǥen ku is sevaha he medhendini ne edhendini en; ne edsuǥuen ku zaan is suluǥuen ku ke zuen ebpeveelan ku ne ebeelan din en. Ne iring din ded daan diyan te kenikew su is egkeǥiyen nu ne egkehimu en."
40008010	Ne te nezineg ni Jesus heini, ne utew neinuinu ne ke sikandin diyà te menge etew he nemenduma kandin te, "Wazè ku pa meuma is etew he kevuwazan ni Israyil he iring kayi he utew mezesen is kedtuu zin.
40008011	Ne kenè niw lipati heini is egkeǥiyen ku he mezakel he etew he kenà menge Hudiyu he ziyà ebpemuun te meziyù, diyà te zapit te edsilaan wey ziyà te zapit te edsenlepan, ne ebpekidtuǥen dan keuzemà ki Abraham wey ki Isaak wey ki Hakub diyà te ginhedian te Megbevayà.
40008012	Iyan, mezakel zaan he kevuwazan ni Israyil he midteǥenahan pezem te Megbevayà te ginhedian din, iyan, igketimbag sikandan diyà te merusirem he utew meziyù te ed-ubpaan te Megbevayà. Ne ebpemekekulahì dan is ebpemekengingitel he utew zan ebpemekedsendit."
40008013	Ne zutun migkeǥiyan ni Jesus kes kepitan te, "Ulì ka; ne sumalà is midtuuwan nu iyan daan ed-ul-ulahan ku." Ne zutundutun neulian haazà is suluǥuen kayi te kepitan.
40008014	Ne midhendiyà si Jesus te valey ni Pedro ne zutun neehè din is enuǥang he vahi ni Pedro he edetengen ne kenè en ebpekeenew.
40008015	Ne midampà ni Jesus is belad dà dutun te meritan ne zutundutun neulian. Ne mid-enew haazà is meritan ne midsuba sikandin te ibpekaan din engki Jesus.
40008016	Ne hein mahapun dutun duen nemenelavuk ki Jesus he mezakel he menge etew he ebpen-uwit te mezakel he ebpenlelungen te menge mezaat he mulin-ulin. Ne mibpemewian ni Jesus sikandan pinaaǥi zà te lalag din ne nengeulian en sikandan. Ne mibpemewian din daan is langun he nengezeruwan ne nengeulian.
40008017	Umba mid-ulaula zin heini su egketuman dutun kes netagnà dengan ni Esaias he ebpeneuven te Megbevayà, he egkaǥi te, "In-awè din is menge zaru tew ne mibewian din is menge ebpenggezamen tew."
40008018	Ne sevaha he andew zutun naahà ni Jesus is mezakel he menge etew he nengetiǥum. Ne migkeǥiyan din is menge sumusundan din te, "Edhendiyè kiw te zehipag."
40008019	Ne zutun mid-uvey kandin is sevaha he menunudlù te kesuǥuan. Ke sikandin diyà te ki Jesus te, "He Menunudlù, eduma a kenikew minsan hendei ka ebpevayà."
40008020	Ne migkaǥi si Jesus diyà te kandin te, "Is laku ne zuen surung he egkeubpaan din, ne is tagbis, duen din salag, iyan, siak is migeraran te Kakey te Menusiyà, minsan hendei e zà memekehizegà su wazà ed-ubpaan ku."
40008021	Ne zutun duen sevaha he sumusundan ni Jesus he migkaǥi te, "Datù, ed-ulì e zè pa su kenè e pa ebpekezuma kenikew taman te kenè pa egketapus is umur te amey ku. Ne emun igkeleveng ku en ne human a eduma kenikew."
40008022	Ne midtavak dutun si Jesus te, "Kenà, su iyan edleveng te menge minatey sikan is wazà mekezawat te untung he wazè din pidtemanan. Iyan, sikew mula, duma ka kediey."
40008023	Ne zutun, mid-untud si Jesus te zekelà he avang ne miduma kandin is menge sumusundan din.
40008024	Ne hein diyè dan en te lawed, ne midtekewtekew mebpengeramag te utew mevendes ne egkeselikuvungan en te vaǥel haazà is avang. Iyan, nekelipezeng dutun si Jesus.
40008025	Ne mid-uvayan sikandin te menge zuma zin su ebpukawen dan. "Tevangi key, Datù," ke sikandan, "su egkelavu en heini is avang ne egkengeǥerè kiw en."
40008026	Ne migkaǥi si Jesus, "Maan is egkehandek kew? Maan is kenè kew ebpekesarig kediey?" Ne mid-enew si Jesus ne migkeǥiyan din haazà is keramag wey haazà is menge vaǥel he med-engked dan. Ne zutun mibmelinew utew.
40008027	Nengeinuinu is langun he menge zuma zin. "Hengkey he etawa heini?" ke sikandan, "su minsan is keramag wey menge vaǥel ne ebpemineg kandin!"
40008028	Ne nekezunggù dan diyà te zehipag te ranew diyà te tanà he sakup te inged he Gedara. Ne zuen midsinuǥung ki Jesus dutun he zezuwa he etew he ziyà ebpuun te menge surung te pangpang he penlevengà. Midsuukan haazà is dezuwa te menge mezaat he mulin-ulin he ebpekekaid ne tenged kayi egkengehandek is menge etew he ebayà dutun.
40008029	Ne mibensaǥan dan si Jesus, ke sikandan te, "Sikew is Anak te Megbevayà, edsilutan key ve kenikew te wazè pa meuma is midtelaan he timpu?"
40008030	Ne zutun te uvey, duen mezakel he menge vavuy he ebpemenuwal.
40008031	Midhangyù ki Jesus haazà is menge mezaat he mulin-ulin, ke sikandan te, "Emun edsegseǥen key kenikew, tuǥuti key he mekesuuk key keniyà te menge vavuy."
40008032	Ne midtavak si Jesus te, "Egkehimu." Ne mid-awè dan ne midsuukan dan haazà is menge vavuy. Ne is langun he menge vavuy, nemelelaǥuy zan petupang dutun te utew mesilid he kelendiǥan ne mid-agbur zan diyà te ranew zutun ne nengelened dan maamin.
40008033	Ne zuen menge etew he ebpemen-elima zutun te menge vavuy, ne nemenhendiyè dan te inged is ebpemelelaǥuy ne midtudtulan dan is menge etew ke hengkey is nehitavù duen te midsuukan te mezaat he mulin-ulin wey kes menge vavuy.
40008034	Ne hein netuenan heini te menge meǥinged mibeyaan dan si Jesus. Ne hein neuma zan, midhengyuan dan he med-awà sikandin dutun te inged dan.
40009001	Ne zutun mid-untud en maan ensi Jesus te avang ne midlikù diyà te zehipag. Ne mid-ulì diyà te inged din.
40009002	Ne nemekeuma is menge etew he ed-uwit diyà te ki Jesus te minatey is divaluy he lawa zin he ziyà ipehizeǥà te zuyanà he ebintingen. Hein nesavut ni Jesus he zekelà is kedsarig dan kandin, migkeǥiyan din haazà is minatey is divaluy he lawa te, "Mama, mebmeupiya is gehinawa nu, su nepesaylu en is menge salè nu."
40009003	Ne zuen dutun menge menunudlù te kesuǥuan; ne te kegkezineǥa zan dutun, neisip dan he utew zekelà is supak ni Jesus te Megbevayà.
40009004	Ne nesavut ni Jesus is diyà te isip dan ne migkeǥiyan din sikandan te, "Maan is ed-isip kew te mezaat he iring keniyan?
40009005	Hendei zapit is egkehimu te etew zà duen, iyan be is kebpesaylu te salè din wey ke iyan is kegkeulii kandin?
40009006	Pinaaǥi te kebewii ku ǥuntaan kayi te etew, ibpeehè ku keniyu he siak is Kakey te Menusiyà, duen ku keǥehem dini te lumpad te kebpesaylu te salà." Ne zutun migkeǥiyan din haazà is etew he minatey is divaluy he lawa te, "Sikew, Mama, enew ka; kuwaa nu heeyan is duyanè nu ne ulì ka."
40009007	Ne zutundutun mid-enew haazà is maama ne mid-ulì.
40009008	Hein naahà heini te menge etew zutun, nengehandek dan ne midalig dan is Megbevayà tenged te mibeǥayan din is menusiyà te keǥehem he iring kayi.
40009009	Ne mid-ewaan sikandan ni Jesus ne zutun te ibayè din neehè din is menunukut te vuhis he egngezanan ki Mateo he zutun he timpu ebpimpinuu ziyà te upisina zin. Migkeǥiyan ni Jesus te, "Sunud ka kedì." Ne zutun midhitindeg si Mateo ne midsunud ki Jesus.
40009010	Ne hein egkaan si Jesus wey is menge sumusundan din diyà te valey ni Mateo, mezakel is menge menunukut te vuhis wey menge etew he mesinupaken he nemekeuma ne nemengaan duma kandan.
40009011	Duen menge Perisiyu he nekeahà dutun te menge etew. Ne migkeǥiyan dan is menge sumusundan ni Jesus te, "Is egalen niw, maan is egkaan wey ed-inum duma te menge limbungan he menunukut te vuhis wey menge mesinupaken?"
40009012	Nezineg haazà ni Jesus ne midtavak sikandin pinaaǥi te sempità, ke sikandin te, "Sikan is wazè din daru, ne kenà egkinahanglan he ebpevawì, kekenà, iyan dà sikan is duen din daru.
40009013	Susiya niw ke hengkey is kehuluǥan duen te insurat he Lalag te Megbevayà he egkaǥi te, 'Kenè ku iyan egkesuatan is kebpemuhat niw, kekenà, iyan egkesuatan ku is kebpekedhihizuwè niw.'" Ne mid-uman megkaǥi si Jesus te, "Siak, wazà a medhendini wey ku ikepeengked te ed-ulaula te mezaat is menge metazeng, kekenà, iyan is menge mesinupaken te Megbevayà."
40009014	Ne zutun nekeuma ziyà te ki Jesus is menge sumusundan ni Juan Megbebewtismu. Ne mid-insè dan te, "Is menge sumusundan nu, maan is kenè dan ebentayan is betasan tew he edsalang egkaan? Sikami mulà wey is menge Perisiyu, layun key edsalang egkaan wey zey mepurungi is ked-azap dey te Megbevayà."
40009015	Ne migkaǥi si Jesus diyà te kandan te, "Penenglitan, ke zuen eseweey kenà egkehimu he kenà edlipey is menge zuma te ebpengesawa ke kemulu zan pa zuma haazà is ebpengesawa. Ne zutun te timpu he ibpaawè en diyà te kandan sikan is ebpengesawa, human sikandan edsalang egkaan. Iring din ded daan is menge sumusundan ku su te kemulu e pa zini te kandan, kenè dan edsalang egkaan."
40009016	Ne zutun insempità ni Jesus is kenà kebpeked-amur te veǥu he penurù din wey te zaan he tuluuwen. Ke sikandin te, "Is beǥu he manggad he wazè pa megkenseng, kenà meupiya he idapi te kumbalà he merunut en, su emun ebpìpian, ne egkenseng ne egkevindas haazà is daan tenged dutun te veǥu ne tuwas pa he meluag is kegkevindas dutun te kumbalà.
40009017	Iring din ded daan sikan is binu he sikan pa ebeeli he idtaǥù diyà te teleǥuey te vinu he lundis te kambing, su kenà egkehimu he ziyà idtaǥù te zaan he teleǥuey su ebetu haazà is teleǥuey ne egkeulaan is binu ne egkezeetan daan is teleǥuey. Kinahanglan he is binu he sikan pa ebeeli, ne ziyà idtaǥù te veǥu he teleǥuey. Ne zutun kenà egkezeetan haazà is binu wey haazà is teleǥuey."
40009018	Ne te kemulu pa zutun egkaǥikaǥi si Jesus, duen nekeuma he sevaha he pengulu te menge Hudiyu. Ne zutun midluhud sikandin diyà te etuvangan ni Jesus ne midhangyù he ke sikandin te, "Minatey ǥeina is anak ku he vahi, iyan, emun ebayaan nu ne edepenetan nu te velad nu ne egkevanhew sikandin."
40009019	Ne midhitindeg si Jesus ne miduma kandin, ne miduma zaan is menge sumusundan ni Jesus.
40009020	Ne hein diyè dan en te zalan duen mid-uvey he sevaha he vahi ziyà te iniyuǥan ni Jesus. Ne haazà is bahi, duen din daru. Sepulù en wey zezuwa he tuig is kegkevusbusi kandin ne kenà ed-engked. Ne egkeisip din he emun egkekevit din is minsan kumbalè dà ni Jesus, egkeulian en sikandin. Ne zutun nekevit din is sidsid te kumbalà ni Jesus.
40009022	Ne midlingì si Jesus ne neehè din haazà is bahi ne ke sikandin te, "Bayi, kenè ka mahandek; su umba neulian ka te zaru nu su midsarig ka kedì." Ne zutundutun neulian haazà is bahi.
40009023	Ne midlaus dan is edhipanew ne midseled si Jesus diyà te valey zutun te pengulu. Ne hein neehè din is menge memumulalà wey nezineg din is meǥurub tenged te egkengeǥisaweg he menge etew,
40009024	ne migkeǥiyan ni Jesus sikandan te, "Pemen-awè kew is langun. Wazà mebpatey heeyan is batà, kekenà, midlipezeng." Ne mid-engitan dutun te menge etew si Jesus.
40009025	Ne hein nemen-awè en haazà is menge etew, ne midseled si Jesus dutun te ruǥu te vatà. Ne migewezan din diyà te velad ne zutundutun mid-enew haazà is batà.
40009026	Ne nevantug heini is neulaula ziyà te langun he menge siringan he menge inged dutun.
40009027	Ne zutun te ked-awà ni Jesus dutun, midtelukun kandin is dezuwa he lakap. Ne haazà is menge lakap, mid-umew zan ki Jesus is edhangyù te, "Kehizuwi key kenikew, su iyan ka kes kevuwazan te hadì dengan he si David!"
40009028	Ne hein mid-ulì en si Jesus diyà te valey zin, nekeuma zaan haazà is dezuwa he lakap. Ne migkeǥiyan din sikandan te, "Edtuu kew ve he egkeulian ku is mata niw?" Ne midtavak dan te, "Uya, Datù, edtuu key."
40009029	Ne zutun midampà ni Jesus is mata zan ne ke sikandin te, "Berakat he meulii kew tenged te kedtuu niw."
40009030	Ne neulian is menge mata zan. Ne zutundutun nepuwasan is ked-ehè dan. Ne zutun migkeǥiyan sikandan ni Jesus he kenè dan penudtula.
40009031	Iyan, te ked-awè dan dutun nasì dan mibantug si Jesus diyà te langun he menge siringan dutun he inged.
40009032	Ne zutun te wazè pa megenat haazà is menge lakap, nekeuma is menge etew he edumahan dan diyà te ki Jesus is maama he neemew su midsuukan te mezaat he mulin-ulin.
40009033	Ne mibewian heini ni Jesus, ne segugunà dutun nekekaǥi haazà is etew. Ne nengeinuinu is langun he menge etew zutun, ne ke sikandan te, "Sikitew is menge kevuwazan ni Israyil, sikan tew pa maahà is iring kayi!"
40009034	Iyan, migkaǥi is menge Perisiyu zutun te, "Is tekinan te menge mezaat he mulin-ulin, iyan mibeǥey kandin te ǥehem wey zin mevewii is edlelungen te mezaat he mulin-ulin."
40009035	Ne neeneb ni Jesus is langun he menge inged dutun wey menge unayan. Mibpenurù din is menge etew zutun diyà te seled te menge simbahan dan wey impesavut din diyà te kandan is Meupiya he Tudtulanen te keaǥi te kedhadì te Megbevayà. Nengeulian din is menge etew te minsan hengkey he zaru wey ebpenggezamen dan.
40009036	Ne kada zin egkeahà is mezakel he menge etew zutun, egkengehizuwan din sikandan su mezakel is menge seeng dan ne wazà ebpeketavang kandan. Iring sikandan te menge ayam he kerehidu he wazà ed-elima kandan.
40009037	Ne migkaǥi si Jesus diyà te menge sumusundan din te, "Mezakel pezem is edawat te Meupiya he Tudtulanen. Iring sikandan te kamet he nelutuan en. Meluag heini is kamet, iyan, deisey kiw zà is ebpemenlegtey.
40009038	Iampù niw ziyà te Nengazen he suǥua zin pa zini te kamet din is duma pa he ebpekelegtey."
40010001	Ne midtiǥum ni Jesus diyà te kandin is menge sepulù wey zezuwa he sumusundan din, ne mibeǥayan din sikandan te ǥehem wey zan meulii is edlelungen te mezaat he mulin-ulin, wey zan daan mevewii is minsan hengkey he zaru wey ebpenggezamen te menge etew.
40010002	Iyan heini menge ngazan te sepulù wey zezuwa he sumusundan he migeraran ni Jesus he epustul, he ke và dà egkeǥiya, menge suǥù din: iyan lavew kandan si Simon he migeraran ni Jesus ki Pedro; ne zutun daan si Andres he hazi ni Pedro wey is menge anak ni Sibidiyu he si Santiago wey si Juan is hazi ni Santiago.
40010003	Ne zutun daan si Felipe, si Bartolomeo, si Tomas, si Mateo he iyan kes menunukut te vuhis wey si Santiago he anak ni Alpiyu. Duen daan si Tediyu,
40010004	wey si Simon is sevaha he sakup te upakat he Kenenista wey si Hudas kes tigKeriyuti he iyan mibpalad ki Jesus diyà te menge Hudiyu.
40010005	Impehipanew ni Jesus heini is sepulù wey zezuwa. Ke sikandin te, "Kenè kew hendiyà te menge inged te menge etew he kenà Hudiyu wey ziyà te menge inged te Semarya.
40010006	Diyè kew zà penudtul te menge zuma tew he kevuwazan ni Israyil. Iring sikandan te menge kerehidu he nengetazin.
40010007	Ipesavut niw kandan he meǥaan en edhadì te menusiyà is Megbevayà.
40010008	Bewii niw is egkengezeruwan, benhawa niw is ebpatey, bewii niw is menge it-iten wey is ebpenlelungen te mezaat he mulin-ulin. Sikan is nezawat niw he ziyà ebpuun te Megbevayà ne wazè din peveyazi keniyu, ne kenè niw zaan peveyazi zuen te edtevangan niw.
40010009	Kenè kew med-uwit te vulawan wey selapì wey minsan menge sintabus.
40010010	Kenè kew zaan med-uwit te sundang. Is ed-ilisan he sepatus wey kumbalà wey minsan tuked, ne kenè kew med-uwit. Su is suluǥuen, ibeǥey ziyà te kandin is kinahanglan din.
40010011	Ne emun ebpekeuma kew ziyà te inged he zekelà wey minsan deisek he inged, ne pen-ahaa niw is etew he egkesuat he edawat keniyu," ke si Jesus. "Ne ziyè kew pemenahik te valey zin. Ne zutun kew zà uliulì taman te ked-awè niw zutun te inged.
40010012	Ne emun ebpemenahik kew ziyà te sengevaley, ne penubtuvazi niw is ed-ubpà dutun te, 'Tuvazi kew te Megbevayà,'
40010013	su wey metuvazi sikandan te Megbevayà emun edewaten kew zan. Ne emun kenè kew zan igalewǥalew, maambe en, su kenà sikandan edleusan edtuvazi te Megbevayà.
40010014	Ne ke zuen inged he wazà dutun egalewǥalew keniyu, wey ke wazà ebpemineg te ibpesavut niw kandan, ewai niw sikandan wey tektaka niw is menge eliyavuk diyà te menge paa niw he tuus diyà te kandan he edsilutan sikandan te Megbevayà.
40010015	Kenè niw lipati heini he lavew pa is idsilut te Megbevayà dutun te inged emun egkeuma keuzemà is andew te kedsilut, kenà te silut din dengan diyà te menge lalung he etew he meǥinged diyà te inged he Suduma wey te inged he Gumura.
40010016	Pemineg kew; edsuǥuen ku en sikiyu ziyà te menge etew he kumekaid. Iyan, sikiyu, kenè kew mulà ebpekekaid. Iring kew te menge kerehidu ne sikandan iring te menge erimaung. Kinahanglan he med-andam kew, iyan, kenè kew mebpesipala te minsan hentei.
40010017	Andam kew su edekepen kew zan, ne ed-uwiten kew zan diyà te hukmanan, ne ebuǥelen kew zan diyà te menge simbahan dan.
40010018	Ebpeǥesen kew zan he mekeetuvang te menge gubirnedur wey menge hadì tenged te kedtuu niw kedì wey niw ikewali is Meupiya he Tudtulanen diyà te kandan wey ziyà daan te menge etew he kenà menge Hudiyu.
40010019	Ne emun ed-uwiten kew zan diyà te hukmanan, kenè niw ikeseeng ke hengkey is egkeǥiyen niw wey ke hengkey is paaǥi te kegkaǥi niw, su wey niw en egketuenan ke ziyè kew en te etuvangan dan su zutun ibeǥey keniyu is hustu he egkeǥiyen niw.
40010020	Su is egkeǥiyen niw zutun, ne kenà menge lalag he ebpuun te keniyu he isip, kekenà, diyà ebpuun te Waǥas he Mulin-ulin he midsuǥù te Amey tew he Megbevayà. Ne heini is Waǥas he Mulin-ulin, iyan ebekà te menge vebè niw.
40010021	Su zutun he timpu zuen menge etew he ibpehimetayan dan is menge suled dan. Ne zuen daan menge amey he ibpehimetayan dan is menge anak dan. Ne zuen menge etew he egkuntedahan dan wey ibpehimetayan dan is menge lukes dan.
40010022	Egkuntedahan kew te langun tenged te sumusundan ku sikiyu. Iyan, sikan is edhamen te kedtuu zin kedì taman te ketepusan dutun te menge kemeresayan, ebeǥayan te untung he wazè din pidtemanan.
40010023	Ne emun ebpesipelahan kew zan diyà te sengeinged, pelaǥuy kew pehendiyà te sevaha he inged. Ne venar is egkeǥiyen ku keniyu he te kenè niw pa egkepasad is ebpeveelan ku keniyu ziyà te langun he menge inged te nasud he Israyil ne edlikù e en is Kakey te Menusiyà.
40010024	Sikan is ebpepenurù, kenè din isipa he lavew sikandin he edtehuzen kenà te ebpenurù kandin. Ne iring din ded is suluǥuen su kenà sikandin egketahud he lavew te egalen din.
40010025	Umba, siak is egalen niw wey ebpenurù keniyu, kinahanglan he egkeiringan a keniyu. Su siak is egalen niw, emun egngezanan a te menge etew ki Endedaman, wey pe be kenà tuwas pa he mezaat is igngazan dan keniyu te menge sakup ku?
40010026	Iyan, kenè kew mahandek te menge etew su is ulaula zan he edtembunan dan, ebpekelepew zed su is minsan hengkey he kenè dan egkeǥiyen, ibpemeǥawaǥawa.
40010027	Is menge lalag ku he iyan kew zà nekezineg, ipenudtul niw ziyà te minsan hentei. Is idnaasnaas ku keniyu, isangyew niw ziyà te langun he menge etew.
40010028	Kenè kew mahandek te menge etew zà duen su iyan dà egkepatey zan is lawa niw; ne kenè dan egkepatey is gimukud niw. Iyan ikehandek niw is Megbevayà su egkepatey zin is lawa wey minsan is gimukud niw pinaaǥi te Impirnu.
40010029	Egkepemasa ta is dezuwa he zezeisey he tagbis te sengesintabus dà su utew minus is bali zan. Ne minsan pa zutun wazà minsan sevaha kandan he ebpatey ne egkeulug diyà te tanà emun kenà egkesuatan te Amey tew he Megbevayà.
40010030	Iyan, sikiyu, edlavew pa is ked-elimahi zin keniyu su minsan is menge bulvul te ulu niw, mibilang din en.
40010031	Umba kenè kew mahandek su lavew kew pa he mahal ziyà te kandin, kenà te utew mezakel he menge tagbis.
40010032	Sikan is egkaǥi ziyà te menge etew he iyan a egalen din, ed-engkenen ku zaan sikandin diyà te etuvangan te Amey ku he ziyà te langit.
40010033	Iyan, sikan is egkaǥi ziyà te menge etew he kenà a iyan egalen din, kenè ku zaan sikandin ed-engkenen diyà te etuvangan te Amey ku he ziyà te langit.
40010034	Kenè niw isipa he midhendini a te kelibutan su wey wazè en kesamuk te menusiyà. Wazà a medhendini wey zuen kelinew su tenged te kedhendini ku ebpekunkuntedahà is menusiyà.
40010035	Su tenged te kedhendini ku, egkuntedahan is maama te anak din he maama. Ne egkuntedahan is bahi te anak din he vahi. Ne egkuntedahan daan is bahi te ambey zin.
40010036	Ne iyan egkekuntada te etew is menge megeget he kezuzumahi zin.
40010037	Ke zuen etew he iyan mahal ziyà te ǥehinawa zin is amey zin wey iney zin kenà siak, kenà dait sikandin he egngezanan he sumusundan ku. Ne ke iyan mahal ziyà te ǥehinawa zin is anak din kenà siak, kenà daan sikandin dait he egngezanan he sumusundan ku.
40010038	Minsan hentei he kenà edsundan kedì ne kenè din edtiangen is krus din, he ke và dà egkeǥiya, kenè din edtumanen is menge suǥù ku su kela ke iyan ibpatey zin, kenà dait sikandin he egngezanan he sumusundan ku.
40010039	Sikan is egkenuǥunan din is untung din dini te kelibutan, nasì egkeawà diyà te kandin is untung din. Iyan, sikan is edtumanen din is menge suǥù ku, minsan ke iyan ibpatey zin, ebeǥayan sikandin te untung he wazà din pidtemanan.
40010040	Is etew he edawat keniyu, edawat daan kediey; ne is edawat kediey, edawat daan te Megbevayà he midsugù kedì.
40010041	Ke zuen etew he edawat te ebpeneuven te Megbevayà tenged te Megbevayà is ebpenaub dutun te midawat din, ebpekeambit haazà is etew te suhul te Megbevayà dutun te ebpeneuven din. Ne ke zuen etew he edawat te metazeng he etew tenged te metazeng is ulaula zutun te etew, ebpekeambit sikandin te suhul te Megbevayà dutun te metazeng he etew.
40010042	Ne kenè niw lipati he ke zuen etew he minsan sengetasa zà he wahig is ibpeinum din te minsan hentei he sumusundan ku, ne iyan ibpeinuma zin dutun is tenged te sumusundan ku haazà is ebpekeinum, ne kenà egkehimu he kenà sikandin edsuhulan te Megbevayà. Ne minsan ke utew minus is pid-etawan dutun te sumusundan he ibpeinum din, kenà egkehimu he kenà sikandin edsuhulan."
40011001	Ne hein nepasad ni Jesus heini is kedseyseya zin te menge suǥù din dutun te sepulù wey zezuwa he sumusundan din, mid-awà sikandin dutun ne midhipanew su ibpenurù din wey ibpesavut din is Lalag te Megbevayà diyà te menge siringan dutun he inged.
40011002	Ne ziyà te pirisuwan midtudtulan si Juan Megbebewtismu mehitenged te menge egkein-inuwan he mibeelan ni Jesu Kristu, ne midsuǥù ni Juan is menge sumusundan din wey zan meinsai si Jesus.
40011003	"Keleduwi key," egkaǥi haazà is menge suǥù ni Juan diyà te ki Jesus, "ke iyan ke ve kes migkaǥi ni Juan he netagnà is kebpekeuma zin dini te kelibutan wey ke zuen pe be ebpeebuten dey."
40011004	Ne midtavak si Jesus te, "Likù kew en ziyà te ki Juan ne tudtula niw ziyà te kandin is nengeehè niw he mid-ulaula ku wey is nengezineg niw he egkeǥiyen te menge etew. Iyan niw tudtula kandin he tenged kedì ebpemekeehè en is menge lakap, ne ebpemekehipanew en is menge piang, nengeulian en is menge it-iten wey ebpemekezineg en is menge vengel. Mibanhew ku is nemematey wey impesavut ku ziyà te menge egkengeayuayu is Meupiya he Tudtulanen. Utew deyzey is etew he kenà eduwazuwa he iyan a sikan is midsuǥù te Megbevayà."
40011007	Ne hein nekeǥenat en haazà is menge sumusundan ni Juan, migkaǥi si Jesus diyà te mezakel he nengetiǥum he menge etew, ke sikandin te, "Hein midhilesung niw si Juan diyà te tanà he wazà duen ed-ubpà he etew, hengkey is inhilesunga niw kandin? Iyan be ed-ahaan niw is etew he iring te sagbet he egkengewaleng te keramag? Kenà iyan haazà su kenà egkehalinhalin is gehinawa ni Juan.
40011008	Midhilesung niw ve is etew he utew meupiya is bisti zin? Kenà daan, su is menge etew he iring dutun, diyè dà egkaahà te turuǥan te hadì.
40011009	Ne hengkey is inhilesunga niw? Ed-ehè kew ve te etew he ebpeneuven te Megbevayà? Iyan haazà tutuu he ed-ahaan niw su ebpeneuven iyan si Juan. Iyan, kenà te ebpeneuven dà
40011010	su pinaaǥi ki Juan netuman en kes netagnà diyà te insurat he Lalag te Megbevayà su migkaǥi zutun is Megbevayà te, 'Iyan heini kes etew he edsuǥuen ku. Ibpehuna ku sikandin kenikew wey zin mehiǥewani is ibayè nu.'"
40011011	Ne mid-uman megkaǥi si Jesus te, "Tentenuzi niw he si Juan Megbebewtismu, wazè pa etew he nekelavew kandin, iyan, ke edhadì keuzemà is Megbevayà he ziyà te langit, is minsan hentei he etew zutun he ebpezumazuma te Megbevayà, minsan utew minus is pid-etawan din, ne lavew pa kenà si Juan guntaan.
40011012	Puun pa zutun te kebpesavut ni Juan taman en guntaan, is Megbevayà he ziyà te langit, edteǥel he mekehadì, ne edteǥel zaan is menge etew wey zan mekepehadì kandin.
40011013	Su is kedhadì te Megbevayà, netagnà dengan te langun he ebpeneuven te Megbevayà wey netagnà daan ni Moises su egkeehè ta ziyà te kesuǥuan he imbilinbilin din. Ne netagnà daan ni Juan.
40011014	Ne emun edtuu kew te impesavut dan, egketuenan niw he iyan en si Juan si Elias su midtagnè dan is kebpekelikù ni Elias.
40011015	Heini is nezineg niw, sevuta niw.
40011016	Sikiyu is menge etew ǥuntaan, iyan ebpetug-iringan ku keniyu is menge vatà. Su is menge vatà, ne ebpememimpinuu zan diyà te tiyenggiyan is ebevaleyvaley. Ne ebpeum-umawè dan is egkaǥi te,
40011017	'Edtemburan dey sikiyu ne kenè kew edsayew, ne edlelendag key ne kenè kew zaan edtampu.'
40011018	Su hein neehè niw si Juan is edsalang egkaan ne kenà daan ed-inum te vinu, ne migkaǥi niw he midsuukan sikandin te mezaat he mulin-ulin.
40011019	Ne siak is Kakey te Menusiyà, wazà a medsalang megkaan ne mid-inum a mulà te vinu ne neinuinu kew ne migkaǥi niw he vuleǥuk a wey pereinum te vinu. Ne ke sikiyu zaan he emiǥu a te menge lalung he etew iring te menunukut te vuhis wey menge mesinupaken. Iyan," ke si Jesus, "egketuusan ta he utew metau is Megbevayà pinaaǥi te egkeveelan din."
40011020	Ne zutun, is menge meǥinged kayi te menge inged he mibpaahaan ni Jesus te mezakel he egkengein-inuwan, midsawey zin su wazè dan iniyuǥi is memezaat he ulaula.
40011021	Ne ke sikandin te, "Mekehizuhizu kew is menge tigKurasin! Mekehizuhizu kew zaan is menge tigBitsayda. Su is menge egkein-inuwan he impeehè ku ziyan te inged niw te menge Hudiyu, angin ke midhimu ku heini ziyà te menge inged he Tiru wey Sidun he kenà menge Hudiyu is meǥinged dutun, su nekekukumbalè dan en pezem te saku ne nepen-evuwan dan is ulu zan he tuus te ed-iniyuǥan dan en is memezaat he ulaula.
40011022	Kenè niw lipati he zutun keuzemà te andew te kedsusi te Megbevayà te menusiyà, lavew is idsilut din keniyu kenà te menge etew ziyà te Tiru wey Sidun.
40011023	Ne sikiyu zaan," ke si Jesus, "is menge tigKepirnaum, iyan egkesuatan niw pezem is deliǥa kew te minsan hentei, iyan, igketimbag kew ziyà te Impirnu. Su is egkengein-inuwan he impeehè ku ziyan te inged niw, angin ke ingkepaahà dengan diyà te menge tigSuduma su kenà egkezezeetan te Megbevayà is inged dan, ne kemulu pa pezem guntaan.
40011024	Kenè niw lipati he keuzemà te andew te kedsusi te Megbevayà te menusiyà, lavew is silut din keniyu kenà te menge tigSuduma."
40011025	Ne zutun mid-ampù si Jesus he egkaǥi te, "Amey ku he Nengazen te langit wey tanà, dekelà is kebpeselemati ku kenikew su is in-eles nu wey kenà mesavut te menge uluwanen wey uvag en memetau, impesavut nu en diyà te menge etew he wazè dan menge hanew.
40011026	Umba ebpeselematan ku su midhimu nu heini te iring kayi tenged te iyan egkesuatan nu tenged te ǥaǥew nu."
40011027	Ne mid-uman megkaǥi si Jesus diyà te menge etew te, "Is minsan hengkey, insarig kediey te Amey ku he Megbevayà. Wazà nesayud kedì te Anak te Megbevayà, kekenà, iyan dà is Amey ku he Megbevayà. Ne wazà daan nesayud te Amey ku he Megbevayà, kekenà, iyan e zà is Anak din wey sikan is menge etew he mibpengelinteuwan ku he mesayud dan kandin.
40011028	Hendini kew te kediey, sikiyu is langun he nengeveley tenged te ked-uwit te menge meveǥat he ulaula su ibpehimeley ku sikiyu.
40011029	Beeli niw is idsuǥù ku keniyu ne pepenurù kew kedì ne ebpekehimeley kew su kenà a eengeren ne kenà a ebpenlupig te minsan hentei.
40011030	Is kedì he idsuǥù keniyu, melemu; ne kenà mereǥen is ebpeveelan ku keniyu."
40012001	Ne wazà utew meuǥet dutun, ne andew he Sebadu. Ne iyan haazà he andew, insuǥù dengan te Megbevayà te menge Hudiyu he wazà etew he ibpevaal zutun te andew su iyan Andew te Kedhimeley. Ne zutun he andew ingkevayà eni Jesus is pemuleey. Ne zutun egkengevitil is menge sumusundan din ne mibpengetu zan te menge trigu ne migkaan dan is beǥas dutun.
40012002	Ne naahà haazà te menge Perisiyu ne migkeǥiyan dan si Jesus te, "Ahaa nu is menge sumusundan nu su edsupaken dan is insuǥù kenitew te Megbevayà su maan is midlegtey zan kayi te Andew te Kedhimeley."
40012003	Ne midtavak si Jesus te, "Kenà egkehimu he wazè niw mevasa ziyà te ingkesurat dengan kes mid-ulaula ni Hadì David. Sikandin wey is menge sundaru zin, nengevitil zan.
40012004	Ne wazà sikandin mekesalà minsan te midseled diyà te Valey te Megbevayà ne sikandin wey is menge sakup din, migkaan dan is egkeenen he insavuk diyà te etuvangan te Megbevayà. Ne supak te kesuǥuan haazà is kegkeena zan dutun su iyan dà ebpekekaan dutun he egkeenen is menge memumuhat.
40012005	Kenà daan egkehimu he wazè niw mevasa ziyà te ingkesurat ni Moises he is menge memumuhat diyà te Valey te Megbevayà, emun Andew te Kedhimeley kenè dan edhimeley, ne minsan pa zutun kenè dan ebpekesalà.
40012006	Tutuu heini is egkeǥiyen ku keniyu he zuen nekeuma kayi te keniyu he lavew pa kenà is Baley te Megbevayà.
40012007	Duen daan insurat he Lalag te Megbevayà he egkaǥi te, 'Kenà iyan mahal zini te ǥehinawa ku is menge pemuhat niw, kekenà, iyan is kegkehizu niw te zuma niw.'" Ne mid-uman megkaǥi si Jesus te, "Ke hustu is kedsevuta niw kayi te ingkesurat, wazè niw ǥeina mesewayi is wazè din salà.
40012008	Su siak is migeraran he Kakey te Menusiyà, iyan a zuen keǥehem te egkaǥi ke hengkey is hustu he ed-ul-ulahan te etew emun Andew te Kedhimeley."
40012009	Ne mid-awà si Jesus dutun, ne midhendiyà te sevaha he simbahan.
40012010	Ne zutun te seled te simbahan, duen etew he minatey is menge uǥat te zivaluy he velad din. Duen daan dutun menge etew he ebpen-ahà te paaǥi he ikesumbung dan si Jesus he nekesupak te kesuǥuan. Ne mid-insaan dan sikandin te, "Emun Andew te Kedhimeley, ke ebewian ta is egkezeruwan wey meulii, ebpekesupak ki ve te kesuǥuan?"
40012011	Ne midtavak si Jesus te, "Ke zuen kerehidu te minsan hentei kenitew ne egkeulug diyà te vitu te Andew te Kedhimeley, kenà egkehimu he kenè din igaun puun dutun te vitu minsan ke Andew te Kedhimeley.
40012012	Ne is etew, lavew pa he mahal kenà te kerehidu. Ne tenged dutun kenè ki ebpekesupak te kesuǥuan ke edtevangan ta is etew minsan ke Andew te Kedhimeley."
40012013	Ne zutun migkeǥiyan ni Jesus haazà is etew he minatey is menge uǥat te zivaluy he velad din te, "Ketenga nu, Mama, is belad nu." Ne migketeng dutun te etew is belad din ne zutundutun neulian haazà he wazà pigeyanan din iring dutun te zivaluy he velad din.
40012014	Ne mid-awà dutun is menge Perisiyu ne mibpelelelaǥè dan ke hengkey is paaǥi he mehimu zan he mepatey si Jesus.
40012015	Ne hein netuenan ni Jesus is ed-isipen dutun te menge Perisiyu, mid-awà sikandin dutun, ne zuen mezakel he menge etew he nemenduma kandin. Ne neulian din is langun dutun he nengezeruwan,
40012016	ne migkeǥiyan din sikandan he kenè dan tudtula te zuma haazà is mid-ulaula zin.
40012017	Umba nekaǥi zin heini su egketuman sikan is Lalag te Megbevayà he netagnà dengan ni Esaias he edhenduen te,
40012018	"Iyan heini suluǥuen he pinilì ku. Iyan sikandin utew ku minahal ne utew ku egkesuati is menge vaal zin. Ebpeulinan ku sikandin te Waǥas he Mulin-ulin, ne is metazeng he kukuman ku, edtudtulen din diyà te tivuuk he menusiyà.
40012019	Ne kenà sikandin ebpekidlawan; kenà daan ebpemensag; kenà daan egkezineg sikandin he edikursu ziyà te menge kersada te inged.
40012020	Kenè din edlekaan is meluya is kedtuu zin kandin. Su edtevangan din is minsan hentei, minsan sikan is deisek is kedsarig din kandin. Kenà ed-engked ebpenudtul taman te ebpekeeneb diyà te minsan hendei is metazeng he ulaula.
40012021	Ne ebpekesarig kandin is menge etew ziyà te langun he menge nasud."
40012022	Ne zutun duen nemekeuma he menge etew he zuen miduma zan he maama he nelakap wey neemew tenged te midsuukan sikandin te mezaat he mulin-ulin. Ne mibewian haazà ni Jesus ne segugunà nekekaǥi wey nekeahà.
40012023	Nengeinuinu is mezakel he menge etew zutun ne ke sikandan te, "Kela ke iyan sikandin kes netagnà he kevuwazan ni Hadì David."
40012024	Ne zuen menge Perisiyu zutun ne hein nezineg dan haazà migkaǥi zan te, "Umba zuen gehem din he ebpekeulì te edlelungen te mezaat he mulin-ulin su iyan mibeǥey kandin te ǥehem si Endedaman, sikan is egalen te menge mezaat he mulin-ulin."
40012025	Iyan, nesavut ni Jesus is diyà te isip dan, ne ke sikandin diyà te kandan te, "Ke zuen hadì, ne ebpetebtebekà is menge sakup din, meǥaan egkeawà is gehem din te kedhadì. Ne ke zuen edlingahaan te sengevelayan ne emun kenà ne sengezetuan, ne ebpekungkuntedahà haazà is menge sakup dutun ne egkevengkag haazà is edetuan din.
40012026	Umba, ke pinaaǥi te ǥehem ni Setanas egkezaag ku is gehem ni Setanas, egketebek din bes is menge sakup din ne egkezezeetan din is gehem din.
40012027	Emun iyan ibpenegseg ku te menge mezaat he mulin-ulin is gehem he ebpuun diyà te ki Setanas ne hendei ves ebpuun is gehem te menge zuma niw he ebpenegseg te mezaat he mulin-ulin? Pinaaǥi te menge ulaula te menge sumusundan niw egketuusan he nengesayep kew.
40012028	Su heini is gehem ku te kebpemuǥew te mezaat he mulin-ulin, ne ziyà ebpuun te Waǥas he Mulin-ulin he Megbevayà. Ne pinaaǥi kayi egketuusan he iyan en heini sikan is timpu te kedhadì te Megbevayà.
40012029	Nezaag ku en si Setanas umba igkepaawè ku is menge sakup din, su wazà minsan hentei he ebpekeseled te valey te mezesen he etew wey zin maaǥew is menge azen dutun te mezesen he etew, emun kenè din egkehunà egkevakus haazà is mezesen he etew. Kinahanglan he ebekusen din edhunai, ne human din egkeaǥew is menge azen dutun te mezesen he etew.
40012030	Sikan is kenè ku zuma, kuntada ku; sikan is kenà edtavang kedì, edsanggen kediey.
40012031	Umba, egkeǥiyen ku keniyu he egkepesaylu pa is etew te minsan hengkey he salè din wey minsan hengkey he mezaat he egkeǥiyen din, iyan, sikan is edsumpalit te Waǥas he Mulin-ulin, kenà egkepesaylu.
40012032	Sikan is edsumpalit kedì te Kakey te Menusiyà, egkepesaylu pa; iyan, sikan is edsumpalit te Waǥas he Mulin-ulin, kenè en egkepesaylu te wazè din pidtemanan.
40012033	Is kayu he wazè din erat, ne meupiya is beǥas din. Ne is kayu he zuen din erat, ne mezaat is beǥas din. Egkekilala is kayu pinaaǥi te veǥas din.
40012034	Iring din ded daan kayi te keniyu. Wazà meupiya he egkekaǥi niw su memezaat is ulaula niw. Iring kew te menge uled su ebpekekaid kew! Is diyà te ǥehinawa te etew, iyan edlepew ziyà te vèbè din.
40012035	Is etew he meupiya is ulaula zin, ne meupiya zaan is kebpemèbè din. Is etew he mezaat is ulaula zin, ne mezaat daan is kebpemèbè din.
40012036	Egkeǥiyen ku keniyu he zutun keuzemà te andew te kedsusi, ed-insaan te Megbevayà is minsan hentei, ke maan is nekekaǥi sikandin te wazà pulus he menge lalag.
40012037	Su pinaaǥi te menge lalag he nenggawas diyà te vèbè niw ne zutun egkeahà keuzemà ke egkesilutan kew ve wey ke kenà."
40012038	Ne zutun migkaǥi ziyà te ki Jesus is menge menunudlù te kesuǥuan wey menge Perisiyu te, "He Menunudlù, ipeehè key kenikew te singyal."
40012039	Ne midtavak si Jesus te, "Sikiyu is menge etew ǥuntaan, utew mezaat is menge ulaula niw. Wazè en diyà te gehinawa niw is kebmahala te Megbevayà. Maan is ed-ehè kew te singyal? Iyan dà singyal he ibpaahà keniyu is iring duen te singyal he impeulaula zuen te tipehuna he ebpeneuven he si Jonas.
40012040	Su nekeseled si Jonas diyà te ǥetek te zekelà he pait seled te tetelu he andew. Ne iring din ded daan, siak is Kakey te Menusiyà, ebpekeseled a ziyà te zizalem te tanà seled te tetelu he andew.
40012041	Keuzemà te andew te kedhukum te Megbevayà, edsewayen kew is menge etew ǥuntaan te menge tigNinivi zengan su hein nezineg dan is penurù ni Jonas, mid-iniyuǥan dan is memezaat he ulaula zan. Ne ǥuntaan duen ebpeneuven he lavew pa kenà si Jonas dini te keniyu, ne sikiyu mulà, wazè niw zewata is penurù din.
40012042	Keuzemà te andew te kedhukum edsewayen kew zaan duen te singyuda zengan he ziyà ebpuun te inged he Siba su utew meziyù is midhipenawan din te kebpemineg dà te penurù ni Hadì Sulumun te utew metau. Ne ǥuntaan duen ebpenurù he lavew pa kenà si Sulumun dini te keniyu ne sikiyu mulà, wazè niw zewata is penurù din.
40012043	Ke ed-awà is mezaat he mulin-ulin he ebpuun diyà te etew he edlelungen din, diyà ebayà te memaza he tanà su ebpen-ahà te egkeubpaan din. Ne emun wazè din egkaahà,
40012044	egkaǥi si kandin te, 'Edlikù a nasì diyà te neubpaan ku.' Ne edlikù ne egkeehè din haazà is neubpaan din he wazà taǥù ne midtines en is menge vutang dutun ne nepurung melumpiyuwi.
40012045	Ne zutun edlikù edhipanew su ebpengakat te pitu he zuma zin he menge mezaat he mulin-ulin he tuwas pa he memezaat kenà sikandin. Ne ed-ahuk dan ne ed-ubpè dan dutun te etew. Ne zutun ed-iseg pa ebmezaat is kebpekesavuk dutun te etew kenà te nehuna he kebpekesavuk din. Iring dutun is egkeulaula te menge etew ǥuntaan su ed-iseg ebmezaat is kebpekesavuk dan."
40012046	Ne te kemulu pa ebpekidlalag si Jesus dutun te menge etew, nekeuma is iney zin wey menge hazi zin he maama. Ne edtaǥad dan ki Jesus diyà te ǥawas su zuen egkeǥiyen dan kandin.
40012047	Ne migkeǥiyan si Jesus te etew zutun te, "Ahaa nu is iney nu wey menge hazi nu zutun su zuen dan kun egkeǥiyen kenikew."
40012048	Ne migkaǥi si Jesus te, "Duen ku pa ibpaahà keniyu he iney ku wey menge suled ku."
40012049	Ne zutun intezù din is menge sumusundan din te migkaǥi te, "Heini zed is iney ku wey menge suled ku.
40012050	Su is minsan hentei he edtuman te egkesuatan te Amey tew he ziyà te langit, iyan daan iney ku, menge suled ku he maama, wey suled ku he vahi."
40013001	Ne zutun he andew mid-awà si Jesus diyà te valey, ne midhendiyà te ranew ne mibpinuu ziyà te veyvey zutun.
40013002	Ne zuen mezakel he menge etew he midtiǥum diyà te kandin. Ne ǥeina te utew zan mezakel, mid-untud si Jesus te avang ne zutun mebpinuu. Ne is menge etew, diyè dan dà te veyvey is ebpememineg kandin.
40013003	Ne zutun mezakel is impenurù din kandan pinaaǥi te menge sempità. Ke sikandin te, "Duen etew he midhendiyà te pemuleey zin su ebpemula.
40013004	Ne zutun te kebpemula zin duen benì he nengeulug diyà te zalan, ne heini migkaan te menge tagbis.
40013005	Ne zuen daan benì he nengeulug ne nemekeuntud diyà te menge vatu he utew zà menipis is tanà he nekeapid dutun te menge vatu. Ne haazà petuluy zà midtuvù su menipis haazà is tanà.
40013006	Asal hein mid-andew, neǥangu petuluy haazà is menge pinemula su mevavew zà is nesenevan te zalid dan.
40013007	Ne zuen daan benì he nengeulug diyà te tanà he menge zuǥiyen is menge sagbet dutun. Ne mibmemelayat heini is sagbet ne mibpengulembezan dan haazà is pinemula.
40013008	Ne zuen daan benì he ziyà mengeulug te meupiya he tanà ne nemeǥas mulà heini. Duen dutun menge pinemula he mibeǥas te tigketluan. Ne zuen daan dutun menge pinemula he mibeǥas te tigkeneman. Ne zuen daan dutun pinemula he mibeǥas te tignenggatus."
40013009	Ne mid-uman megkaǥi si Jesus te, "Sevuta niw heini is nezineg niw."
40013010	Ne mid-uvayan si Jesus te menge sumusundan din, ke sikandan te, "Hengkey is ketezengan ke maan is migamit ka te menge sempità dutun te kebpenurù nu te menge etew?"
40013011	Ne midtavak kandan si Jesus te, "Sikan is in-eles dengan mehitenged te kedhadì te Megbevayà, impesavut en keniyu te menge sumusundan ku, iyan, is duma he menge etew, id-eles heini kandan.
40013012	Su is etew he neketuu wey zuen kedsavut din, ed-umanan pa te Megbevayà te kedsavut su wey mehustu is kedsavut din. Iyan, sikan is kenà edtuu, id-awà te Megbevayà diyà te kandin sikan is deisey he nesavut din.
40013013	Umba ebpenurù a kandan pinaaǥi te menge sempità. Su edtengteng dan, iyan, kenè dan ebpekeahà, he ke và dà egkeǥiya, ebpemineg dan, iyan, henduen be te wazè dan mekezineg su kenè dan edsevuten.
40013014	Netuman en diyà te kandan kes insurat ni Esaias he migkaǥi te Megbevayà su ke sikandin te, 'Ebpurung dan ebpemineg, iyan, kenè dan ebpekesavut. Ebpurung dan edtengteng, iyan kenè dan ebpekeahà.
40013015	Su heini he menge etew, midmezesen is isip dan. Edsebpengen dan is telinga zan, edlipezengen dan is menge mata zan. Su emun kenà, ebpekeehè dan ne ebpekezineg dan, ne egkesavut dan is hustu ne edsarig dan kedì ne edlibriyen ku sikandan.'"
40013016	Ne mid-uman megkaǥi si Jesus te, "Iyan, sikiyu mulà, dekelà utew is kelipey niw su metau kew ed-ahà wey metau kew ebpemineg.
40013017	Isipa niw heini he zengan mezakel is ebpeneuven wey menge tumutuu te Megbevayà he egkesuat pezem he meehè dan heini is egkeehè niw wey mezineg dan heini is egkezineg niw en, iyan, wazà ituǥut kandan."
40013018	Ne mid-uman megkaǥi si Jesus te, "Pemineg kew wey niw mesavut is kehuluǥan kayi te sempità te keaǥi te etew he ebpemula.
40013019	Ke zuen menge etew he egkezineg dan is lalag mehitenged te kedhadì te Megbevayà, iyan, kenè dan edsevuten, ne iring haazà te venì he ziyà mengeulug te zalan. Edlepew si Setanas ne ed-eǥawen din haazà is lalag he nezineg dan.
40013020	Ne is benì he ziyà mengeulug te menipis he tanà he zivavew te vatu, ne iyan is Lalag te Megbevayà he is nemekezineg duen, ne utew zan egkesuati te ebpemineg.
40013021	Iyan, kenà egkeheǥet is kedtuu zan ne kenà egkeuǥet ke egkeumahan sikandan te samuk wey ke kemeresayan be tenged te kedewata zan te Lalag te Megbevayà, edlikù dan diyà te zaan he ulaula zan.
40013022	Ne sikan is benì he ziyà mengeulug te tanà he zuǥiyen is menge sagbet dutun, iyan is Lalag te Megbevayà he iyan nemekezineg duen is menge etew he ebpemineg, iyan, egkelipatan dan tenged te menge seeng dan kayi te kelibutan wey tenged te kegkesuat dan te selapì. Ne tenged kayi is Lalag te Megbevayà, kenà ebpulus diyà te kandan.
40013023	Ne sikan is benì he ziyà mengeulug te meupiya he tanà, ne iyan is Lalag te Megbevayà he is nemekezineg duen, nesavut dan, ne ebpulus diyà te kandan. Is duma, ne ebpulus te zeisek diyà te kandan; ne is duma, ne ebpulus te malù dekelà; ne is duma, ebpulus te utew zekelà diyà te kandan."
40013024	Ne impenurù daan ni Jesus is selakew pa maan he sempità. Ke sikandin te, "Is kedhadì te Megbevayà, ne iring te etew he zuen impemula zin he meupiya he pinemula ziyà te pemuleey zin.
40013025	Ne sengekezukileman dutun te nekelipezeng sikandin, nekeuma is kuntada zin ne midsewezan dutun te kuntada zin haazà is pemuleey zin te menge veǥas te mezaat he pinemula ne human med-ulì.
40013026	Ne hein midtuvù haazà is meupiya he pinemula, midtuvù daan haazà is mezaat he pinemula.
40013027	Ne zutun, is menge suluǥuen dutun te etew, midhendiyè dan te kandin ne ke sikandan te, 'Datù, iyan tew impemula ziyà te pemuleey nu is meupiya he pinemula, ne hendei vuwa ebpuun heini is memezaat he pinemula?'
40013028	Ne midtavak haazà is etew te, 'Iyan mibpemula zuen sikan is kuntada ku.' Ne ke sikandan te, 'Ebpemezuten dey ve wey ke kenà?'
40013029	Ne ke sikandin te, 'Kenè niw zè pa, su kela ke mekeragkes sikan is memeupiya.
40013030	Ebpesegdanen tew zè pa taman te egkeuma is tiraǥun, ne human ku ibpepemazut te ebpemenlegtey is memezaat he pinemula, ne ibpepemagkes ku kandan su ebinsulan. Ne is memeupiya he pinemula, ibpezerengdeng ku mulà is beǥas dan.'"
40013031	Ne impenurù en maan ni Jesus is selakew pa he sempità. "Is ked-iseg kebmahabet te edhedian te Megbevayà," ke sikandin, "ne iring te pinemula he utew zeisek is lisu.
40013032	Ibpemula heini te etew ziyà te pemuleey zin ne ke edtuvù ne edekelà, egkehimu he iyan utew zekelà te langun he menge pinemula he edlumbayen. Iring kezekelà te kayu ne egkeletunan te menge tagbis ne egkeseselaǥan dan is menge subpang dutun."
40013033	Ne impenurù ni Jesus kandan is selakew pa maan he sempità. Ke sikandin te, "Is kebmezakel te edhedian te Megbevayà, ne iring daan te tapey. Su ke zuen bahi he ebaal te supas egkuwaan din is tapey ne idsahug din te sengebisin he erina. Ne edtulin haazà is erina," ke si Jesus.
40013034	Ne heini is langun, ne impenurù ni Jesus diyà te mezakel he menge etew pinaaǥi te menge sempità. Minsan hengkey he impenurù din kandan, ne pinaaǥi te sempità.
40013035	Umba neveelan din heini su egketuman kes netagnà dengan te ebpeneuven te Megbevayà he edhenduen te, "Ibpenurù ku kandan is menge sempità. Ibpenudtul ku kandan is in-eles dengan puun pa te kedlimbaǥa te kelibutan taman en guntaan."
40013036	Ne zutun mid-ewaan ni Jesus haazà is mezakel he menge etew ne midseled sikandin diyà te valey. Ne is menge sumusundan din, midtelukun dan kandin, ne ke sikandan te, "Luwasa nu kenami ke hengkey is kehuluǥan te menge mezaat he pinemula ziyà te kamet he zuen te sempitè nu."
40013037	Ne midtavak si Jesus te, "Siak is Kakey te Menusiyà, iyan a sikan is etew he ebpemula te meupiya he pinemula.
40013038	Haazà is pemuleey, ne iyan heini is kelibutan; ne haazà is menge meupiya he pinemula, ne iyan heini is menge etew he ebpahadì te Megbevayà; ne sikan is menge mezaat he pinemula, ne iyan is menge sakup ni Setanas.
40013039	Ne sikan is kuntada te etew, ne iyan en si Setanas. Ne is tiraǥun, iyan is ketepusan he timpu; ne sikan is ebpemenlegtey, iyan is menge velinsuǥuen te Megbevayà.
40013040	Ne haazà is ebezuten dan he menge mezaat he pinemula he ebinsulan dan, iyan haazà egkehitavù keuzemà te ketepusan he timpu,
40013041	su siak is Kakey te Menusiyà, edsuǥuen ku is menge velinsuǥuen ku ne id-awè dan puun te ǥinhedian ku is ebpemenuley wey is ebpemen-ulaula te mezaat.
40013042	Ne zutun idtimbag sikandan diyà te hapuy ne zutun ebpemekekulahì dan ne ebpemekengingitel zan tenged te utew zan ebpemekedsendit.
40013043	Ne zutun, is menge metazeng mulà, iring te andew is anlag dan diyà te ǥinhedian te Amey zan he Megbevayà. Sevuta niw heini is nezineg niw.
40013044	Is kedhadì te Megbevayà ne iring daan te vulawan he inggadung diyà te pemuleey. Duen etew he neketuredu zutun ne midtembunan din umani he utew sikandin nelipey ne mid-ulì ne imbelegyè din is langun he menge azen din ne midlikù dutun ne mibpemasa zin haazà is pemuleey.
40013045	Is kedhadì te Megbevayà, ne iring daan te etew he ebpemasa te menge utew meupiya he mahal he ebelieǥen he egngezanan te perlas.
40013046	Ne ke egkeehè din is sevaha he perlas he utew pa mahal, ibelegyè din is langun he azen din ne ebpemesahan din haazà.
40013047	Ne is kedhadì te Megbevayà he ziyà te langit, ne iring te laya he intaan diyà te ranew wey mekeutel te minsan hengkey he kelasi te pait.
40013048	Ne emun mezakel en he menge pait is ebpekeahuk dutun, eguyuzen te menge etew haazà diyà te ǥeunan. Ne ebpinuu zan su ed-eramen dan is memeupiya zutun te pait ne id-ahuk dan diyà te menge ambung. Ne is kenà meupiya, idtimbag dan.
40013049	Ne keuzemà te ketepusan he timpu, iring kayi is egkeulaula su ebpenhipanew is menge velinsuǥuen te Megbevayà ne edtepizen dan is menge lalung wey menge metazeng he etew.
40013050	Ne is menge lalung, idtimbag dan diyà te hapuy. Ne sikan is menge lalung, ne ebpekekulahì dan wey ebpemekengingitel tenged te utew zan ebpemekedsendit."
40013051	Ne mid-insaan ni Jesus is menge sumusundan din te, "Egkesavut niw ve heini is egkeǥiyen ku?" "Uya, Datù, egkesavut dey," ke sikandan.
40013052	Ne mid-uman megkaǥi si Jesus te, "Ne tenged kayi," ke sikandin, "ke zuen menunudlù te kesuǥuan he nekesundan te hadì tew he Megbevayà, ebpekeiring sikandin te etew he zekelà is ketiǥeyunan din diyà te valey zin. Su kenà iyan dà igkepenurù din is kinezaan, kekenà, igkepenurù din daan is beǥu."
40013053	Ne hein nepasad ni Jesus haazà is kebpenurua zin kandan kayi te menge sempità, mid-awà sikandin dutun ne
40013054	mid-ulì diyà te inged din. Ne ziyà te simbahan mibpenurù din is menge etew zutun. Nengeinuinu is menge etew he mibpemineg kandin. Ke sikandan te, "Hentei vuwa is nekepenurù kandin? Maan is metau sikandin ebaal te menge egkein-inuwan?
40013055	Anak dà sikandin te pandey. Ne si Maria is iney zin; ne menge hazi zin, ensi Santiago, si Jose, si Simon, wey si Hudas.
40013056	Ne is menge etevey zin, ne zini zaan sikandan ebpen-ubpà. Maan is metau sikandin wey maan is ebpekehimu sikandin te egkengein-inuwan he iring kayi?"
40013057	Ne tenged kayi wazè dan medtuu kandin. Ne zutun migkaǥi sikandin diyà te kandan te, "Is ebpeneuven te Megbevayà, kenà sikandin edtehuzen te menge etew ziyà te keugelingen din he inged; iyan, diyà te menge zuma he inged edtehuzen mulà sikandin," ke si Jesus.
40013058	Umba kenà mezakel is impeehè din dutun he egkein-inuwan su wazè dan kedtuu kandin.
40014001	Ne zutun he timpu nezineg ni Hadì Hirudis is tudtul mehitenged te ulaula ni Jesus.
40014002	Ne migkaǥi si Hirudis diyà te menge suluǥuen din te, "Heini si Jesus, siguradu he iyan ded si Juan Megbebewtismu he nevanhew, ne tenged kayi zuen din gehem wey zin meveeli is menge iring kayi he singyal," ke sikandin.
40014003	Ne iyan hinungdan te kegkehimetayi ki Juan, su midsawey zin si Hirudis he migkaǥi te, "Nekesupak ka te kesuǥuan su mid-esawa nu si Hirudyas," ke sikandin. Ipag ni Hirudis si Hirudyas, su esawa te hazi zin he si Felipe. Ne tenged dutun te kedsewaya kandin ni Juan impezakep ni Hirudis si Juan ne mibpirisu zin. Edhimetayan din pezem si Juan, iyan, egkehandek te menge Hudiyu su netuenan dan he ebpeneuven si Juan te Megbevayà.
40014006	Ne neuma is andew he edsilibrahan ni Hirudis is ked-enaka kandin, ne midseyawan te anak he raǥa ni Hirudyas is menge etew he nengetiǥum dutun. Ne utew nesuat si Hirudis tenged dutun.
40014007	Ne mibpesarig din haazà is midsayew. Ke sikandin te, "Buyù ka te minsan hengkey, ne ibeǥey ku kenikew."
40014008	Ne zutun tenged te impenurù te iney zin, migkeǥiyan din si Hirudis te, "Iveǥey nu kedì kayi, ǥuntaan dà, is ulu ni Juan Megbebewtismu he id-ahuk diyà te pinggan."
40014009	Ne zutun utew neseeng haazà is hadì, iyan, tenged dutun te pesarig din he nezineg te langun he menge bisita zin, midtuman din haazà is mibuyù dutun te raǥa.
40014010	Ne mibpepungelan din si Juan te ulu ziyà te pirisuwan.
40014011	Ne in-ahuk dan is ulu ni Juan te pelatu ne imbeǥey zan duen te raǥa. Ne haazà is ulu, imbeǥey zutun te raǥa ziyà te iney zin.
40014012	Ne sikan is lawa ni Juan, mibeyaan te menge sumusundan din ne inleveng dan. Ne midhendiyè dan te ki Jesus su edtudtulan dan sikandin dutun te neulaula.
40014013	Ne hein netuenan eni Jesus is nehitavù ki Juan, mid-untud dan te avang ne mid-awè dan dutun te iyan dan dà su edhendiyè dan te wazà duen etew. Iyan, hein netuenan te mezakel he menge etew, ne mid-awè dan diyà te menge inged dan is ebpemeyvey he edtelukun ki Jesus.
40014014	Ne hein nekezunggù ensi Jesus, neehè din is mezakel he menge etew. Ne utew zin nengehizuwi sikandan ne mibewian din is egkengezeruwan dutun ne nengeulian.
40014015	Ne hein mahapun en, mid-uvayan sikandin te menge sumusundan din ne ke sikandan te, "Mahapun en utew ne wazà menge inged kayi te uvey tew; deyzey ke ibpeǥenat nu en is menge etew wey zan mekehendiyà te menge inged ne egkepemasa zan is egkekaan dan."
40014016	Ne ke si Jesus te, "Iyan kew mebeǥey te egkekaan dan."
40014017	Ne ke sikandan te, "Es! Iyan dà naazen tew zini is lelima he vuuk he supas wey zezuwa he vuuk he pait."
40014018	Ne migkaǥi si Jesus te, "Uwita niw zini."
40014019	Ne zutun migkeǥiyan din is menge etew he mebpinuu zan diyà te tanà; ne migkuwa zin haazà is lelima he supas wey haazà is dezuwa he pait ne midlingahà diyà te langit ne mibpeselematan din te Megbevayà. Mibpenevìtevì din is menge supas, ne imbeǥey zin diyà te menge sumusundan din. Ne minsan pa zutun wazà maamin haazà is supas. Ne midtukid te menge sumusundan din pemeǥayi zutun is menge etew.
40014020	Ne is kada sevaha zutun te menge etew, nekekaan ne nahantey. Ne haazà is egkeenen, nesemaan pa te sepulù wey zezuwa he vinevey is nehimes te menge sumusundan din he menge tevì te supas.
40014021	Lelima he libu is kezakel zutun te menge maama he nekekaan ne wazà iragkes te ebilang is menge vahi wey menge vatà.
40014022	Ne zutun impemeuntud ni Jesus te avang is menge sumusundan din wey zan mekehuna mekerapas pehendiyà te zehipag dutun te ranew su ibpemeulì din pa haazà is mezakel he menge etew.
40014023	Ne hein nemekehipanew en haazà is menge etew, midtekezeg si Jesus diyà te vuvungan te sebsevaha zin ne mid-ampù. Ne hein mezukilem en, kemulu pa zutun si Jesus te sebsevaha zin.
40014024	Ne haazà is nemen-untud te avang, diyè dan en te lawed te ranew ne nereǥenan sikandan te zekelà he vaǥel su egkesinuǥung dan is dekelà he keramag.
40014025	Ne hein meǥaan egkepawà, midhendiyà si Jesus te kandan he ziyà sikandin ebpenggiekgiek te zivavew zutun te wahig.
40014026	Ne te kegkeahaa kandin te menge sumusundan din, utew zan neherati. "Gimukud!" ke sikandan, ne nemekeerang dan is egkengehandek.
40014027	Ne zutun migkaǥi si Jesus diyà te kandan, "Sarig kew," ke sikandin, "kenè kew mahandek su iyan a."
40014028	Ne zutun migkaǥi si Pedro te, "He Zatù, ke tutuu he iyan ka heeyan, pengelinteuwi nu he mekehendiyan a ne mekehipanew a kayi te zivavew te wahig."
40014029	Ne ke si Jesus te, "Hendini ka." Ne midrenà si Pedro puun dutun te avang ne midhipanew zutun te zivavew te wahig pehendiyà te ki Jesus.
40014030	Ne hein neǥezam din he utew mevendes is keramag dutun, ne netik-ew sikandin mahandek ne idteledted en sikandin. Ne segugunà sikandin nekekulahì te, "Tevangi a!"
40014031	Ne segugunà migewezi sikandin ni Jesus te egkaǥi te, "Maan is kenè ka ebpekesarig kediey? Maan is eduwazuwa ka?"
40014032	Ne mid-untud dan dutun te avang, ne mid-engked haazà is keramag.
40014033	Ne is menge zuma he menge sumusundan din dutun te avang, mid-azap dan ki Jesus he ke sikandan te, "Benar iyan he Anak ka te Megbevayà!"
40014034	Ne hein nekeuma zan en diyà layun, nekezunggù dan diyà te inged he Giniserit.
40014035	Ne nekilala si Jesus te menge etew zutun. Ne impemetukew zan is egkengezeruwan diyà te menge siringan he inged dutun. Ne nemekeuma is ebpenhated diyà te ki Jesus te menge etew he zuen daru.
40014036	Ne midhangyù dan ki Jesus he ituǥut din he mekeǥawed dan te minsan sidsid dà te kumbalè din ne nengeulian is langun he nekeǥawed dutun.
40015001	Ne zutun, duen menge Perisiyu wey menge menunudlù te kesuǥuan he menge tigHiruselim he midhendiyà te ki Jesus. Mid-insè dan ki Jesus te,
40015002	"Is menge sumusundan nu, maan is edsupaken dan is menge tuluuwen he imbilinbilin kenitew te lukes tew? Su is menge sumusundan nu, kenè dan ebpenlùlù te menge velad dan te hustu he paaǥi te kegkaan te kenè dan pa ebpuun egkaan."
40015003	Ne mid-insà daan si Jesus diyà te kandan te, "Ne sikiyu zaan, maan is, pinaaǥi te kedtumana niw te menge tuluuwen he imbilinbilin keniyu te menge apù niw, ne edsupaken niw is suǥù te Megbevaya?
40015004	Su migkaǥi is Megbevayà te, 'Tehuza niw is amey niw wey iney niw.' Ne migkaǥi zaan te, 'Ke zuen edsulà te amey zin wey iney zin, ne kinahanglan he edhimetayan.'
40015005	Ne iyan keniyu he penurù is: ke zuen etew he zuen din igketavang te iney zin wey amey zin, idtuǥut niw he egkaǥi sikandin diyà te kandan te, 'Heini is idtavang ku pezem keniyu, kenè ku igkeveǥey su imbuwis ku en heini te Megbevayà.'
40015006	Ne zutun," ke si Jesus, "sumalà is penurù niw, wazè en kinahanglan he ebeǥayan din pa te tavang is ginikanan din. Iyan heini paaǥi niw wey niw kenà metuman is Lalag te Megbevayà wey niw iyan metuman haazà is keniyu he penurù.
40015007	Tarù is kedtuu niw te Megbevayà! Utew hustu is Lalag te Megbevayà he insurat te tipehuna he ebpeneuven he si Esaias. Netagnè kew zin, su ke sikandin te,
40015008	'Heini he menge etew, egkaǥi zan he edtehuzen e zan, iyan, wazà kedtuu he neseled diyà te ǥehinawa zan.
40015009	Wazà pulus te kedsimbaha zan kedì su zutun te kebpenurù dan, egkeǥiyen dan he menge suǥù ku is kandan dà he ebpeveelan te menge etew.'"
40015010	Ne zutun mid-umew ni Jesus is mezakel he menge etew zutun he med-uvey zan diyà te kandin. "Pemineg kew," ke sikandin, "wey niw mesavut.
40015011	Is igkeepesi te Megbevayà te etew, ne kenà iyan sikan is egkeenen he id-ahuk dutun te etew ziyà te vèbè din, kekenà, iyan sikan is menge mezaat he lalag he egawas he ebpuun te vèbè dutun te etew."
40015012	Ne mid-uvayan si Jesus te menge sumusundan din ne ke sikandan te, "Netuenan nu ve he nepeukan ka te menge Perisiyu tenged te menge lalag nu ǥeina?"
40015013	Ne midtavak si Jesus te, "Ebezuten is minsan hengkey he pinemula he wazà ipemula te Amey ku he Megbevayà.
40015014	Bey-ani niw en is menge Perisiyu. Iring sikandan te menge lakap. Ne ke zuen lakap he ed-eǥaken din is sengelelakap, haazà is ebpeeǥakà, ne pudu egkeulug diyà te vitu."
40015015	Ne zutun migkaǥi si Pedro te, "Luwasa nu kenami sikan is kehuluǥan te sempitè nu ǥeina."
40015016	Ne migkaǥi si Jesus te, "Kenè niw pe ves egkesavut?
40015017	Kenè niw ves egkeisip he is id-ahuk ta ziyà te vèbè ta, ne ebpehendiyà te ǥetek ta ne zutun egawas puun te lawa ta? Ne kenà iyan haazà igkeepes te Megbevayà.
40015018	Iyan, is menge mezaat he lalag he ziyà egawas te vèbà te etew, diyà ebpuun te ǥehinawa zin, ne iyan heini utew igkeepesi kandin te Megbevayà.
40015019	Su ziyà te ǥehinawa te etew ebpuun is menge mezaat he isip he utew igkeepes te Megbevayà iring te kebunù, kedhilavet te kenè din esawa, meremerik he ulaula, kebpenakew, kedtarùtarù diyà te hukmanan, wey is kebpenudtul zin te tarù wey mezeeti is dengeg te sengeeetew.
40015020	Iyan heini menge ulaula he igkeepes te Megbevayà, iyan, kenè din igkeepes is kegkaan ta he wazè ki mekepenlùlù te velad ta sumalà is betasan te menge Perisiyu."
40015021	Ne mid-awà si Jesus dutun su edhendiyà te inged he uvey te menge inged he Tiru wey Sidun.
40015022	Ne zuen dutun nekeubpà he vahi he tigKenaan. Ne midtelavuk haazà ki Jesus su edhangyù, ke sikandin te, "He Zatù he kevuwazan ni Hadì David, kehizuwi a kenikew su zuen anak ku he vahi he egkerasey utew su edlelungen te mezaat he mulin-ulin."
40015023	Iyan, kenà edseǥipaan ni Jesus. Ne zutun, mid-uvayan si Jesus te menge sumusundan din; ne midhangyù dan he ke sikandan te, "Ipeulì nu heeyan is bahi su kenà edsuwey kenitew he ebpekeuringer."
40015024	Ne zutun migkeǥiyan ni Jesus haazà is bahi te, "Midsuǥù a te Megbevayà he iyan dà ibpetevangan kedì is kevuwazan ni Israyil he nengetazin iring te kerehidu."
40015025	Ne zutun mid-uvey haazà is bahi ne midluhud diyà te etuvangan ni Jesus is edhenduen te, "Datù, tevangi a!"
40015026	Ne midtavak si Jesus te, "Kenà meupiya ke egkuwaan ta is egkeenen te menge vatà ne idsamak te menge asu."
40015027	Ne migkaǥi haazà is bahi te, "Benar iyan, Datù, iyan, minsan ke asu ne ebpekekaan gihapun te menge mumu he egkengeulug puun te lemisahan te teǥiasu kandin."
40015028	Ne migkeǥiyan ni Jesus haazà is bahi te, "Bayi," ke sikandin, "utew zekelà is kedtuu nu te Megbevayà. Ne ibeǥey ku kenikew is ebuyuen nu." Ne zutundutun neulian haazà is anak dutun te vahi.
40015029	Ne mid-awà si Jesus dutun ne mibpemeyvey te ranew he Geliliya. Midtekezeg sikandin diyà te vuvungan dutun ne mibpinuu.
40015030	Ne mibpenhendiyà te kandin is utew mezakel he menge etew. Mibpenduma zan is menge piang, menge pungkul, menge lakap, menge emew. Ne miduma zan is mezakel pa he egkengezeruwan. Ne insavuk dan haazà diyà te etuvangan ni Jesus ne nengeulian din is langun dutun te mibpevawì kandin.
40015031	Ne utew nengeinuinu is menge etew zutun te nengeehè dan. Su ebpekekaǥi en sikan is emew; ne neulian en sikan is pungkul; sikan is piang, ne ebpekehipanew en; ne sikan is nengelakap, ne ebpekeehè en. Ne midalig dan dutun is Megbevayà he edsimbahan dan te menge kevuwazan ni Israyil.
40015032	Ne mid-umew ni Jesus is menge sumusundan din, ke sikandin te, "Kehizu kayi he menge etew su tetelu en he kezukileman is wazè dan medsuwey kediey, ne wazè dan en egkekaan. Kenà meupiya he ebpekeulì sikandan te wazè dan mekekaan su kela ke luyahi sikandan diyà te zalan."
40015033	Ne migkaǥi haazà is menge sumusundan din te, "Meziyù heini te menge valey. Ne wazà kayi egkekuwaan ta te ibpekaan keniyan te utew mezakel he menge etew."
40015034	Ne mid-insà si Jesus te, "Pira he vuuk is supas niw?" Ne midtavak dan te, "Pitu he vuuk wey pira he leǥas he pait he zezeisek," ke sikandan.
40015035	Ne migkeǥiyan ni Jesus he mebpinuu ziyà te tanà haazà is menge etew.
40015036	Ne zutun migkuwa zin haazà is pitu he supas wey menge pait ne mibpeselamatan din te Megbevayà. Ne mibpenevìtevì din ne imbeǥey zin diyà te menge sumusundan din haazà ne intukid te menge sumusundan din ipemeǥey haazà diyà te menge etew.
40015037	Ne nemekekaan is langun he menge etew zutun ne nengehantey. Ne pitu pa he vinevey is netiǥum te menge sumusundan ni Jesus he samà dutun te menge etew.
40015038	Heepat he libu is menge maama zutun te nekekaan ne wazà iragkes te ebilang is menge vahi wey menge vatà dutun.
40015039	Ne zutun impemeulì ni Jesus haazà is menge etew. Ne mid-untud sikandin te avang ne midhendiyà te inged he Megadan.
40016001	Duen menge Perisiyu wey Sedusiyu he midhendiyà te ki Jesus su egezamen dan sikandin. Umba mid-insaan dan, ke sikandan te, "Ipeehè key te singyal he tuus he suǥù ka te Megbevayà."
40016002	Iyan, midtavak si Jesus te, "Emun edsanlep en is andew ne ebpemurawag, egkaǥi kew te, 'Meupiya is timpu keeselem.'
40016003	Ne ke egkepawà ne ebpemurawag ne zuen kivel, egkaǥi kew zaan te, 'Edrendeng guntaan.' Egketuusan niw is uzan tenged te ǥapun, iyan, kenè niw ves egketuusan is ed-ul-ulahan guntaan te Megbevayà.
40016004	Sikiyu is menge etew ǥuntaan, utew kew mezaat; wazè en diyà te ǥehinawa niw is kebmahala te Megbevayà! Maan is ed-ehè kew te singyal? Iyan dà singyal he ibpaahà keniyu is iring duen te singyal he neulaula zuen te tipehuna he si Jonas." Ne zutun mid-ewaan din sikandan.
40016005	Ne midlayun dutun te ranew is menge sumusundan ni Jesus, ne wazè dan mekeuwit te supas su nelipatan dan.
40016006	Hein nekerapas dan en, duen sempità he impezineg kandan ni Jesus. Ke sikandin te, "Andam kew wey niw melikayi is tapey te menge Perisiyu wey Sedusiyu."
40016007	Ne wazè dan mesavut he kenà iyan is tapey te supas egkeǥiyen din, ne mibpelelelaǥè dan te, "Iyan ingkeǥiya zin kayi su wazè kiw mekeuwit te supas."
40016008	Ne nesavut ni Jesus is egkeǥiyen dan ne ke sikandin te, "Maan is egkesamuk kew te wazè kew mekeuwit te supas? Utew meluya is kedtuu niw!
40016009	Wazè bes meketaǥù diyà te isip niw he kenè ta igkesamuk is supas? Wazè niw ves metenuzi kes mibeelan ku hein mibpenevìtevì ku kes menge supas wey mekekaan sikan is lelima he libu he menge maama? Wazè niw ves daan metenuzi sikan is menge vinevey he nengepenù te midhimes niw he nengesamè dan?
40016010	Ne wazè bes daan diyà te isip niw kes pitu he vuuk he supas he impekaan ku zuen te heepat he libu he menge maama, wey sikan is menge vinevey he nehimes niw?
40016011	Maan is wazè niw mesavut he kenà supas is egkeǥiyen ku? Andam kew wey kew mekelikey te tapey te menge Perisiyu wey Sedusiyu."
40016012	Ne human mesavut te menge sumusundan din haazà he kenà iyan ebpelikayan din kandan is idtapey te supas, kekenà, iyan is ibpenurù te menge Perisiyu wey Sedusiyu.
40016013	Midhendiyà ensi Jesus te inged he uvey te inged he Sisarya Pilipus. Ne hein nekeuma zan en dutun, mid-insaan din is menge sumusundan din te, "Siak is Kakey te Menusiyà, hentei e kun sumalà te ked-isipa kediey te menge etew?"
40016014	Ne midtavak dan te, "Is duma, ne iyan ke kun si Juan Megbebewtismu he nevanhew. Ne is duma, ke sikandan te, iyan ka si Elias. Ne egkaǥi is duma pa te si Jeremias ka, ne emun kenà, ne sevaha ka zuen te ebpemeneuven dengan te Megbevayà."
40016015	Ne ke si Jesus te, "Ne sikiyu zaan, hentei e man sumalà te ked-isipa niw kediey?"
40016016	Ne zutun midtavak si Simon Pedro te, "Iyan ka sikan is mibpilì te Megbevayà he ibpahadì din te menusiyà; iyan ka sikan is Anak te wazè din kemetayen he Megbevayà."
40016017	Ne migkaǥi si Jesus te, "Simon, anak ni Juan, midtuvazan ka te Megbevayà su wazè nu metueni heini pinaaǥi te etew, kekenà, impinted kenikew te Amey ku he ziyà te langit.
40016018	Ne tenged kayi egeraran ku sikew ki Pedro, he ke và dà egkeǥiya, batu. Ne iring te vatu is edtukuzan ku te iglisya ku, he ke và dà egkeǥiya, is menge etew he edtuu kediey. Ne minsan is gehem te kemetayen, ne kenà ebpekezaag kandan.
40016019	Ne idsarig ku kenikew is kebayàbayà emun edhadì is Megbevayà he ziyà te langit. Ne kinahanglan he is idawey nu zini te kelibutan, indawey en he zaan te Megbevayà he ziyà te langit; ne is idtuǥut nu zini te tanà, intuǥut en he zaan te Megbevayà he ziyà te langit."
40016020	Ne zutun mibpeketelteleenan ni Jesus is menge sumusundan din he kenè dan tudtula ziyà te minsan hentei he iyan sikandin sikan is mibpilì te Megbevayà he ibpahadì.
40016021	Ne puun dutun impesavut din te menge sumusundan din is imbanglis kandin. Ke sikandin te, "Kinahanglan he edhendiyà a te Hiruselim ne utew merasey is ed-ul-ulahan kedì te menge ebmeǥurangen te menge Hudiyu, menge punuan he memumuhat wey menge menunudlù te kesuǥuan. Edhimetayan e zan ne seled te tetelu he andew zutun, egkevanhew a."
40016022	Ne zutun insivey sikandin ni Pedro, ne ke si Pedro te, "He Nengazen, berakat he kenà tumana te Megbevayà heini is migkaǥi nu."
40016023	Ne midsinaru si Jesus diyà te ki Pedro is egkaǥi te, "Sikew is ed-iring ki Setanas, awè ka zini te kediey. Egkesanggen a kenikew su wazà diyà te isip nu is egkesuatan te Megbevayà, kekenà, iyan diyà te isip nu is egkesuatan te etew!"
40016024	Ne zutun migkaǥi si Jesus diyà te menge sumusundan din te, "Ke zuen egkesuat he edsundan kedì, kinahanglan he iawè din diyà te isip din is kandin he egkesuatan he menge ulaula, ne tianga zin is krus din, he ke và dà egkeǥiya, kinahanglan he edtumanen din is menge suǥù ku minsan ke iyan ibpatey zin. Ne human ebpekesunud kedì.
40016025	Su ke zuen etew he egkenuǥunan din is untung din, ebpatey ǥihapun. Iyan, ke zuen etew he edsunud kedì, minsan ke ibpatey zin pa, id-ulì te Megbevayà diyà te kandin is untung din ne kenè en sikandin ebpatey te wazà pidtemanan.
40016026	Minsan ke maangken pa te etew is tivuuk he kelibutan, wazà pulus diyà te kandin ke kenà sikandin egkeveǥayan te untung he wazà pidtemanan, su wazà minsan hengkey he azen he igkeliwè din wey zin maangken is untung he wazà pidtemanan.
40016027	Su Siak is Kakey te Menusiyà, imbanglis kedì he mekelikù a keuzemà he edumahan te menge velinsuǥuen ku wey edsun-uzan ad te mekeǥeǥehem he anlag te Amey ku he Megbevayà. Ne zutun edsuhulan ku is langun he menge etew sumalà is mid-ulaula te uman sevaha.
40016028	Kenè niw heini lipati he zuen menge zuma tew kayi he kenà ebpatey taman te egkeehè e zan is Kakey te Menusiyà he ebpekeuma su edhadì."
40017001	Neiwas is heenem dutun he andew ne miduma ni Jesus ensi Pedro, si Santiago, wey si Juan, sikan is hazi ni Santiago, ne midtekezeg dan te metikang he vuntud he iyan dan dà.
40017002	Ne zutun te kedtengtengi zan ki Jesus, netik-ew mahalin is dagwey zin. Utew merayag is paras din iring te andew. Ne nengenamag is bisti zin te keputì.
40017003	Ne zutun netik-ew zan daan maahà si Moises wey si Elias he ebpekidlalag ki Jesus.
40017004	Ne migkaǥi si Pedro ziyà te ki Jesus te, "Utew meupiya te zini key. Ke egkesuatan nu, ebeelan ku kayi is tetelu he lawig; sevaha is kenikew, sevaha zaan is ki Moises, wey sevaha is ki Elias."
40017005	Ne te kemulu pa heini is lalag ni Pedro, neselikuvungan sikandan te ebpenganlag he ǥapun. Ne ebpuun dutun te ǥapun nezineg dan is midtik-ew megkaǥi te, "Iyan heini sikan is Anak ku he utew ku minahal; ingkesuat ku utew sikandin. Pemineǥa niw sikandin."
40017006	Ne hein nezineg heini zutun te menge sumusundan ni Jesus nekelangkeb dan su utew zan nengahandek.
40017007	Ne mid-uvayan sikandan ni Jesus ne migewezan din sikandan ne ke sikandin te, "Enew kew, kenè kew mahandek."
40017008	Ne hein mid-enew zan, ne iyan dan dà dutun maan naahà si Jesus.
40017009	Ne zutun te edtupang dan, mibeleuzan sikandan ni Jesus te, "Heini is neehè niw, kenè niw tudtula ziyà te minsan hentei taman te kenè e pa is Kakey te Menusiyà egkevanhew."
40017010	Ne zutun mid-insaan si Jesus te menge sumusundan din te, "Maan is egkeǥiyen te menge menunudlù te kesuǥuan he kinahanglan he edhuna edlepew si Elias, sikan is ebpeneuven dengan, ne human sikan is edhadì he mibpilì te Megbevayà?"
40017011	Ne zutun midtavak si Jesus te, "Tutuu iyan he egkehuna ebpekeuma si Elias su ed-endamen din is langun.
40017012	Iyan, egkeǥiyen ku keniyu he nekeume en iyan si Elias, iyan, wazà sikandin mekilala te menge punuan. Midrasey zan sikandin sumalà is egkesuatan dan he ed-ul-ulahan dan kandin. Ne iring ded dutun te kedresaya zan kandin is ed-ul-ulahan dan dini te kedì te Kakey te Menusiyà."
40017013	Ne human mesavut dutun te menge sumusundan ni Jesus he iyan egkeǥiyen din si Juan Megbebewtismu.
40017014	Ne hein neumahan dan sikan is mezakel he menge etew, ne zuen etew zutun he mid-uvey ziyà te ki Jesus ne midluhud diyà te etuvangan din.
40017015	Ke sikandin te, "Datù, kehizuwi nu is anak ku. Ebevuyen sikandin ne utew merasey is egkeulaula zin su layun egkeulug diyà te hapuy wey ziyà te wahig.
40017016	Impeehè ku ziyà te menge sumusundan nu, iyan, wazè dan meulii sikandin."
40017017	Ne zutun migkaǥi si Jesus te, "Sikiyu is menge etew ǥuntaan, utew zekelà is menge sayep niw! Wazè niw iyan kedtuu! Utew ves egkeuǥet is kebpekiduma ku keniyu! Utew ves egkeuǥet is kebpekeantus ku keniyu ne human kew edtuu! Ihengkayi niw heeyan is batà."
40017018	Ne midawey ni Jesus is mezaat he mulin-ulin he edlalung dutun te vatà ne impeǥuwè din ne zutundutun neulian haazà is batà.
40017019	Ne is menge sumusundan din, hein iyan dan dà engki Jesus, mid-uvayan dan sikandin. Ne ke sikandan te, "Maan is wazè dey meulii sikan is batà he edlelungen te mezaat he mulin-ulin?"
40017020	Ne midtavak si Jesus te, "Wazè niw meulii tenged te utew zeisek is kedtuu niw. Tentenuzi niw he ke zuen niw kedtuu, minsan utew zà deisek iring te lisu te mustasa, egkehimu he egkekeǥiyan niw heini is buvungan he medhalin, ne ebpemineg keniyu. Minsan hengkey, ne egkehimu niw.
40017021	Iyan, sikan he kelasi te mezaat he mulin-ulin, igkepaawà pinaaǥi zà te ked-ampù wey pinaaǥi te kedsalang te kegkaan. Wazà duma he paaǥi."
40017022	Netiǥum is menge sumusundan din diyà te prubinsya he Geliliya. Ne zutun migkaǥi si Jesus diyà te kandan te, "Siak is Kakey te Menusiyà, duen timpu he ibpalad a ziyà te menge kuntada ku ne edhimetayan e zan,
40017023	iyan, seled te tetelu he andew zutun egkevanhew a." Ne zutun utew nengeseeng is menge sumusundan din.
40017024	Nekeume en si Jesus wey menge sumusundan din diyà te inged he Kepirnaum. Ne mid-uvayan si Pedro te menge menunukut te ibayad dutun te Valey te Megbevayà. Ne mid-insà sikandan te, "Is menunudlù niw, ebayad be sikandin te ebpeveyazan kandin te Valey te Megbevayà?"
40017025	Ne midtavak si Pedro te, "Uya, ebayad sikandin." Ne hein mid-ulì dutun si Pedro ziyà te valey, iyan si Jesus mid-insà kandin te, "Simon, hengkey is ked-isipa nu kayi? Penenglitan, kayi te kelibutan hentei is ebayad te sidula ziyà te hadi? Iyan be is menge mesipeg din wey ke iyan be is kenè din kezuzumahi?" Ne ke si Pedro te, "Iyan is kenè din kezuzumahi."
40017026	Ne ke si Jesus te, "Ne emun iyan heeyan, ne kenè en ebpekevayad is menge mesipeg te hadì. Ne sikita is mesipeg diyà te Megbevayà, kenà daan kinahanglan he ebeyazan ta is ebpeveyazan te valey zin.
40017027	Asal, kenà meupiya he mepauk kenita heini is menge menunukut te ibayad dutun te Valey te Megbevayà. Hendiyè ka te ranew ne pemunuwit ka. Ne zutun te vèbà te pait he egkehuna nu egkeutel, egkeehè nu is selapì. Kuwaa nu haazà is selapì ne ivayad nu kayi te edsukuten kenita he ibayad te Valey te Megbevayà."
40018001	Ne zutun he timpu midhendiyà te ki Jesus is menge sumusundan din ne mid-insè dan te, "Hentei is lavew te menge etew he edhedian te Megbevayà?"
40018002	Ne mid-umew ni Jesus is batà ne impeteliwazè din dutun te menge sumusundan din.
40018003	Ne ke si Jesus te, "Kenè niw lipati heini: kinahanglan he ed-ewaan niw ziyà te isip niw is kebpelavew ne iringi niw heini is batà, su nelevawan sikandin te langun. Su emun kenè niw ed-iringan heini, ne kenè kew egkehedian te Megbevayà.
40018004	Su is etew he ed-engkezan din is kebpelavew ne ed-iringan din heini is batà, iyan sikandin lavew te langun he edhedian te Megbevayà.
40018005	Is etew he tenged te kedtuu zin kedì edewaten din ne ebpurungan din is minsan hentei he vatà he iring kayi, ne nezawat e zin en daan.
40018006	Minsan hentei he etew he pinaaǥi kandin egkeawà is kedsarig kediey te sevaha he vatà, meupiya pa zutun he etew ke edhiketan is lieg din te zekelà he ǥelingan he vatu ne id-agbur ziyà te lawed te zaǥat kenà is silut kandin ke pinaaǥi kandin egkeawà is kedsarig te sevaha he vatà he iring kayi.
40018007	Kehizu te menusiyà, su zuen iyan menge ebpekeawà te kedsarig te menge etew. Layun egkehitavù is iring kayi, iyan, kehizu utew te etew he pinaaǥi kandin egkeawà is kedsarig kediey te minsan hentei he midtuu kedì su utew meveǥat is silut kandin te Megbevayà.
40018008	Emun iyan ebpekeawà te kedsarig nu kediey is belad nu, emun kenà, ne paa nu, tempeza nu wey itimbag! Su meupiya pa ke pungkul ka is ebeǥayan te untung he wazà pidtemanan, kenà te zezuwa is belad nu wey paa nu he idtimbag ka ziyà te hapuy he wazà pidtemanan.
40018009	Ne emun iyan ebpekeawà te kedsarig nu kediey is mata nu, luǥita nu wey itimbag su meupiya pa ke sevaha zà is mata nu ke ebeǥayan ka te untung he wazà pidtemanan, kenà te zezuwa is mata nu ne idtimbag ka pehendiyà te hapuy te Impirnu.
40018010	Ne is menge etew he iring kayi te menge vatà, kenè niw lupiǥi is minsan sevaha kandan su venar is egkeǥiyen ku keniyu he is menge velinsuǥuen te Megbevayà he ebantey kandan, kenà ed-awà diyà te etuvangan te Amey ku he Megbevayà he ziyà te langit.
40018011	Su siak is Kakey te Menusiyà, iyan impekehendini ku te kelibutan su wey ku melibri is menusiyà wey kenà sikandan mesiluti tenged te menge salè dan.
40018012	Ke zuen etew he nenggatus is menge ayam din he kerehidu ne egketazin is sevaha zutun, hengkey is ed-ul-ulahan din? Iyan ed-ul-ulahan din is ed-ewaan din haazà is kesiyawan wey siyew he wazà metazin he ebpemenabtab diyà te kelendiǥan, ne ebpen-ahaan din haazà is sevaha he netazin.
40018013	Egkeǥiyen ku keniyu he ke egketuredu zin haazà, utew sikandin egkelipey zutun te sevaha kenà dutun te kesiyawan wey siyew he wazà metazin.
40018014	Iring din ded daan is Amey tew ziyà te langit su kenè din egkesuatan he zuen minsan sevaha zà kayi te menge vatà he kenà egkelibri te silut.
40018015	Ne emun duen tumutuu he nekesalà kenikew, hendiyè ka te kandin ne keǥiya nu ziyà te kandin is salè din kenikew. Iyan, kinahanglan he itavis nu kandin. Ne emun ebpekidhusayà sikandin, ebpeked-uliey kew te meupiya he ǥehinawa.
40018016	Iyan, ke kenà ebpekidhusayà, pengehè ka te sevaha, ne emun kenà, ne zezuwa pa he tumutuu su wey mepirmahi zutun te zezuwa, emun kenà, ne tetelu haazà is kebitiyara niw.
40018017	Ne emun kenè pa sikandin ebpekidhusayà, tudtula nu ziyà te nengetiǥum he menge zuma niw he tumutuu. Ne emun kenè pa ebpekidhusayà dutun, isipa niw sikandin he iring te etew he kenà tumutuu te Megbevayà wey isipa niw zaan sikandin he iring te sevaha zuen te limbungan he menunukut te vuhis.
40018018	Ne egkeǥiyen ku keniyu he kinahanglan he is idawey niw zini te tanà, indawey en he zaan te Megbevayà he ziyà te langit ne is idtuǥut niw zini te tanà, intuǥut en he zaan te Megbevayà he ziyà te langit.
40018019	Ne heini zaan is ibpesavut ku keniyu: ke zuen minsan hengkey he ebuyuen niw ziyà te Megbevayà he neuyunan te minsan dezuwa zà keniyu zini te tanà, ibeǥey heini keniyu te Amey ku he Megbevayà he ziyà te langit.
40018020	Su ke zuen minsan dezuwa, ne emun kenà, ne tetelu, he egkevurun su ed-azap dan kediey, ne zutun a zaan te kandan."
40018021	Ne zutun mid-uvayan si Jesus ni Pedro te egkaǥi te, "Nengazen, kepipira ebpekesalà is duma ku zini te kediey ne ebpeseyluwen ku pa? Kepipitu zè be?"
40018022	Ne midtavak si Jesus te, "Kenà kepipitu zà, kekenà, kepipitu egkekekepituwan.
40018023	Su is kedhadì te Megbevayà he ziyà te langit, ne iring te hadì he edsusiyen din is menge utang kandin te menge suluǥuen din.
40018024	Ne zutun te kebpuuni zin pa te kedsusi kayi, mid-uwit dan diyà te kandin is sevaha he nekeutang diyà te kandin te sepulù he libu he libu he pisus.
40018025	Ne haazà, kenà ebpekevayad ne tenged dutun insuǥù dutun te hadì he ivelegyà haazà is etew wey meuripen ragkes is esawa zin wey menge anak din wey langun he azen din wey meveyazi haazà is utang din.
40018026	Ne zutun midluhud diyà te etuvangan te hadì haazà is suluǥuen he edhangyù, ke sikandin te, 'Ipaakul a kenikew; beǥayi e pa te timpu su edleǥuzan ku heini is bayad ku kenikew ne ebeyazan ku is langun.'
40018027	Ne nehizuwan haazà is etew zutun te hadì ne mibpesaylu zin ne wazè din en ipevayad dutun te utang din diyà te kandin. Ne impeulì din.
40018028	Ne zutun mid-awà haazà is suluǥuen ne neuma zin is suluǥuen daan dutun te hadì he utangan diyà te kandin haazà is iring din he suluǥuen te pira zà he pisus. Ne migewezan din haazà ne mibpekel zin te egkaǥi te, 'Beyazi nu kes utang nu kedì!'
40018029	Ne midluhud haazà diyà te etuvangan din is edhangyù diyà te kandin te, 'Ipaakul a kenikew; beǥayi e pa te timpu su wey ku meleǥuzi is bayad ku kenikew.'
40018030	Iyan, wazà mesuat haazà is etew, ne impepirisu zin haazà is utangan kandin taman te kenè pa ebpekevayad.
40018031	Ne hein netuenan te menge zuma zin he suluǥuen haazà is mid-ulaula zin dutun te utangan kandin ne nengepauk dan ne midhendiyè dan te egalen dan he hadì ne midtudtul zan haazà is langun he mid-ulaula zin.
40018032	Ne impetawag dutun te hadì haazà he suluǥuen, ne migkeǥiyan din te, 'Uripen ka he lalung! Mibpesaylu ku sikew ne in-awè kud diyà te kenikew is utang nu tenged dà te midhangyù ka kediey.
40018033	Ne maan is wazè nu mehizuwi kes duma nu he suluǥuen iring te kegkehizuwi ku kenikew?'
40018034	Ne utew nererengiti haazà is hadì ne impepirisu zin haazà is etew su edsilutan taman te kenè pa sikandin ebpekevayad dutun te langun he neutang din.
40018035	Ne," ke si Jesus te, "iring ded daan kayi is ed-ul-ulahan te Amey ku he ziyà te langit diyà te uman sevaha keniyu emun kenà tutuu is kebpesaylu niw te minsan hentei he zuma niw."
40019001	Ne hein ingkepenurù en ni Jesus haazà is langun, mid-awà sikandin diyà te prubinsya he Geliliya ne midhendiyà te Hudiya, diyà layun te wahig he Hurdan.
40019002	Utew mezakel he menge etew is nemenduma kandin, ne mibewian din is egkengezeruwan dutun ne nengeulian.
40019003	Duen menge Perisiyu zutun he midhendiyà te kandin su ebpengahaan dan te paaǥi sikandin wey zan ikesumbung. Ne mid-insaan dan sikandin te, "Intuǥut be te kesuǥuan is ked-engkezi ta te esawa ta minsan ke wazè ta utew ketezengan?"
40019004	Ne midtavak si Jesus te, "Wazè niw ves mevasa sikan is insurat he Lalag te Megbevayà
40019005	he edhenduen te, 'Dengan te kedlimbaǥa te Nengazen te langun, mibeelan din is maama wey vahi. Tenged kayi ed-ewaan te maama is amey zin wey iney zin ne ebpengesawa te vahi ne zutun egkesevaha sikandan.'
40019006	Ne tenged kayi," ke si Jesus, "kenè en maan dutun dezuwa he etew haazà is teleesawa, kekenà, sevaha zà, ne tenged kayi zaan kenà egkehimu he ipedsuwey te etew is midsevaha te Megbevayà."
40019007	Ne mid-uman med-insà is menge Perisiyu te, "Ne maan is intuǥut ni Moises diyà te maama he veǥayi zin dà is esawa zin te kemetuuzan te kebpekidsuwey emun egkesuatan din he meengkezi zin haazà is esawa zin?"
40019008	Ne midtavak si Jesus te, "Intuǥut ni Moises is kedsuwayi niw te esawa niw su ǥeina te edsumpeliten niw is penurù, iyan, dengan te kedlimbaǥa te langun, wazà ituǥut heini te Megbevayà is kebpekedsuwey te teleesawa.
40019009	Ne tenged kayi egkeǥiyen ku keniyu he ke zuen maama he ed-engkezan din is esawa zin he wazà sikandin is maama selselai zutun te esawa zin ne ed-uman ebpengesawa, ne haazà he maama, ebpekesalà dutun te nehuna he esawa zin tenged dutun te kebpengesawa zin."
40019010	Ne zutun migkaǥi is menge sumusundan ni Jesus te, "Emun iyan bes heini egkeulaula te telteleesawa meupiya pa ke kenà ebpees-eseweey is etew."
40019011	Ne midtavak si Jesus te, "Duen menge etew he imbanglis kandan te Megbevayà is kenà ebpekeesawa emun maama, ne kenà egkeesawa emun bahi; ne meupiya iyan haazà diyà te kandan, iyan, kenà meupiya te langun.
40019012	Su kenè en ed-iring-iring is ketezengan te etew ke maan is kenè dan ebpengesawa wey egkeesawa. Is duma, kenà ebpekeesawa wey egkeesawa su iyan en haazà kegkeetew-etew zan; ne is duma zaan tenged te migkapun; ne is duma pa, kenà ebpekeesawa wey egkeesawa su wey zan metuman is insuǥù kandan te Megbevayà tenged te kedhadì din. Sikan is ebpekezawat te kenè din kebpengesawa, wey ke kenè din kebpeesawa, ne meupiya ke edewaten din en."
40019013	Duen menge vatà he mid-uwit te menge etew ziyà te ki Jesus wey zin mezepeneti te palad din wey mepenubtuvazi. Ne midawey heini te menge sumusundan din.
40019014	Iyan, migkaǥi si Jesus dutun te, "Ipehendini niw te kediey heeyan is menge vatà; ne kenè niw zewaya su is etew he zuen din kedsarig he iring te kedsarig te vatà ne iyan ebpekepahadì te Megbevayà."
40019015	Ne midepenetan din haazà is menge vatà ne mibpenubtuvazan din ne hein nepasad din haazà, ne mid-awà dutun.
40019016	Duen menguhed he etew he mid-uvey ziyà te ki Jesus he ed-insà te, "He Menunudlù, hengkey is meupiya he ed-ul-ulahan ku wey a meveǥayi te untung he wazà pidtemanan?"
40019017	Ne midtavak si Jesus te, "Maan is id-insè nu kedì is meupiya he ed-ul-ulahan he sebsevaha zè man is ed-ulaula te meupiya ne wazè en duma, kekenà, iyan dà is Megbevayà. Ke egkesuat ka he meveǥayi ka te untung he wazè din pidtemanan, tumana nu is menge suǥù te Megbevayà."
40019018	Ne mid-insà haazà is etew te, "Hengkey he menge suǥù?" Ne midtavak si Jesus te, "Kenè ka mebunù; kenè nu selselai is esawa nu; kenè ka penakew; kenè ka tarùtarù;
40019019	tehuza nu is amey nu wey iney nu; wey purungi nu is duma nu; isipa nu sikandin he iring te kenikew en he ǥehinawa."
40019020	Ne migkaǥi haazà is etew te, "Is langun keniyan, ne mibentayan ku; hengkey pa is kurang ku he ebpeveelan kedì?"
40019021	Ne migkaǥi si Jesus te, "Emun edheǥeten nu pa, ulì ka ne ivelegyè nu is langun he menge azen nu, ne is halin, ibpemeǥey nu ziyà te menge egkengeayuayu, ne edsepian ka ziyà te langit. Ne ke egkeipus nu heeyan likù ka zini wey ka mekesundan kediey."
40019022	Ne hein nezineg heini zutun te menguhed he etew, ne mid-ulì he utew mibmesakit is gehinawa zin su utew zekelà is ketiǥeyunan din.
40019023	Ne zutun migkaǥi si Jesus diyà te menge sumusundan din te, "Utew mereǥen te sepian he etew is kebpesakup din te Megbevayà wey mehedii sikandin.
40019024	Egkeǥiyen ku keniyu he kenè din egkehimu. Melemu pa te kemilyu is kedseled din diyà te vudsi te raǥum kenà te sepian he etew is kebpesakup din te Megbevayà wey sikandin mehedii."
40019025	Ne hein nezineg heini te menge sumusundan din utew zan neinuinu, ne ke sikandan te, "Emun kenà egkehimu te sepian, ne kenè bes egkehimu te minsan hentei is ked-angken te untung he wazà pidtemanan."
40019026	Ne zutun midtengtengan sikandan ni Jesus te egkaǥi te, "Kenà iyan egkehimu te etew; iyan, egkehimu mulà te Megbevayà he ibpaangken din is etew te untung he wazà pidtemanan su egkehimu zin is langun."
40019027	Ne zutun migkaǥi si Pedro te, "Ahaa nu man, mid-ewaan dey is langun he menge azen dey wey key mekesunud kenikew. Ne hengkey is idsuhul kenami?"
40019028	Ne midtavak dutun si Jesus te, "Benar heini is egkeǥiyen ku, siak is Kakey te Menusiyà, mekeǥeǥehem a keuzemà te kedhadì ku emun egkeveǥu en is langun; ne sikiyu is menge sumusundan ku, egkehedian niw zaan is menge kevuwazan te sepulù wey zezuwa he anak ni Israyil.
40019029	Ne is minsan hentei he mid-ewaan din is baley zin, menge suled din, amey zin, iney zin, anak din, wey tanè din su edsunud sikandin kediey, egkezawat din is kenenggatus egketakep haazà is mid-ewaan din ne liyu zutun ibeǥey kandin is untung he wazà pidtemanan.
40019030	Iyan, mezakel is menge etew ǥuntaan he henduen be te zekelà is pid-etawan dan, iyan, utew minus is pid-etawan dan keuzemà. Ne mezakel zaan is etew ǥuntaan he utew minus is pid-etawan dan, iyan, keuzemà, utew zekelà is pid-etawan dan," ke sikandin.
40020001	Ne migkaǥi si Jesus te, "Is kedhadì te Megbevayà he ziyà te langit, iring te etew he zuen din menge pinemula he ǥawed he egngezanan te paras. Ne midselemselem haazà is etew mebpengahà te etew he edsuhulan din he ibpeterebahu zin dutun te perasan din.
40020002	Is aney he nengeehè din, mid-uyun dan he ebeyazan din is uman sevaha kandan te sengeelad he pelata su iyan haazà neleyaman he suhul te sevaha he etew te sengeandew. Ne zutun impepuun din en haazà is menge etew he edsuhulan din ipeterebahu zutun te perasan din.
40020003	Ne hein liwazè en ebpemenahik is andew zutun, midlikù sikandin mebpengahà te etew. Ne ziyà te tiyenggiyan neehè din dutun is menge etew he wazà mibpeterebahu kandan.
40020004	Ne migkeǥiyan din haazà is menge etew te, 'Terebahu kew ziyà te perasan ku ne edsuhulan ku sikiyu te hustu.'
40020005	Ne midterebahu haazà is menge etew. Ne hein neudtu en is andew zutun, midlikù en maan haazà is etew pehendutun te tiyenggiyan. Ne iring din ded hein liwazà ebpenaug is andew.
40020006	Ne hein meǥaan en edsanlep is andew, midlikù en maan sikandin dutun te tiyenggiyan. Ne neehè din dutun is menge etew he wazè dan terebahu, ne migkeǥiyan din te, 'Maan is tekew kew en kayi ed-uubpaubpà te egkehepunan en ne kenè kew edterebahu?'
40020007	Ne midtavak dan te, 'Geina te wazà ebpeterebahu kenami.' Ne migkaǥi haazà is etew te, 'Terebahu kew ziyà te perasan ku.'
40020008	Ne hein mezukilem en migkeǥiyan dutun te etew is sineriǥan din te, 'Umawa nu sikandan is ebpemenerebahu ne suhuli nu. Iyan nu hunai te edsuhul sikan is nengehuziyan, ne human sikan is nengehuna.'
40020009	Ne sikan is nemekepuun meketerebahu hein meǥaan en edsanlep is andew, midsuhulan din te tigsengeelad he pelata.
40020010	Ne hein iyan en edsuhulan sikan is nengehuna zutun, nekeperateng dan he lavew pa te insuhul zutun te utew nengehuziyan he neketerebahu is idsuhul kandan, iyan, tigsengeelad ded daan he pelata is insuhul kandan.
40020011	Umba hein edewaten dan en haazà is suhul kandan, ne neepes dan ne migkeǥiyan dan haazà is etew he mibpeterebahu kandan te,
40020012	'Sengeuras dà is kedterebahu kayi te nengehuziyan, ne sikami, ne tivuuk he andew is ked-antus dey te utew meinit, ne imped-iiring nu zà is suhul zey te langun!'
40020013	Ne migkeǥiyan dutun te etew is sevaha kandan te, 'Geli, wazè ku sikiyu lupiǥi. Su is mid-ulaula ku ne iyan neuyunan tew he tigsengeelad he pelata is idsuhul ku te uman sevaha keniyu.
40020014	Dewata niw en heeyan is idsuhul ku keniyu ne ulì kew su egkesuatan ku he mesuhuli heini is nengehuziyan te iring te suhul ku keniyu.
40020015	Kenè be egkehimu he iyan a ebayàbayà te kediey he selapì? Egkesina kew ve kandan tenged te ketulanged ku?'"
40020016	Ne migkaǥi si Jesus te, "Is egkengehuziyan guntaan ne iyan egkengehuna keuzemà, ne sikan is egkengehuna ǥuntaan ne iyan maan egkengehuziyan keuzemà."
40020017	Ne te kedtekezeg eni Jesus diyà te Hiruselim, migkeǥiyan din sikan is sepulù wey zezuwa he sumusundan din he medtapid sikandan su zuen egkeǥiyen din kandan dutun te ziyè dan pa te zalan.
40020018	Ne ke sikandin te, "Netuenan niw he edhendiyè kiw te Hiruselim. Ne emun ebpekeuma kiw zutun, siak is Kakey te Menusiyà, ibpalad a ziyà te menge punuan he memumuhat wey menge menunudlù te kesuǥuan. Ne egkeuyun dan he ebpehimetayan a,
40020019	ne ibpalad e zan daan diyà te menge etew he kenà menge Hudiyu. Ne is menge etew he kenà menge Hudiyu, ne ed-iringen e zan te velvelayen, ebuǥelen e zan, ne idransang e zan te krus su edhimetayan a. Ne seled te tetelu he andew zutun, ebenhawen a te Megbevayà."
40020020	Ne zutun mid-uvey ziyà te ki Jesus is esawa ni Sibidiyu zuma is dezuwa he anak din he maama. Midluhud sikandin diyà te etuvangan ni Jesus su zuen ebuyuen din.
40020021	Ne mid-insaan ni Jesus te, "Hengkey is egkesuatan nu?" Ne midtavak haazà is bahi te, "Heini is dezuwa he anak ku he sumusundan nu, egkesuatan ku he, keuzemà ke ebpinuu ke en diyà te pinuuwè nu te kedhadì, ibpepinuu nu zaan sikandan, is sevaha ziyà dapit te egkekewanan nu, ne is sevaha, diyà dapit te egkeǥivang nu."
40020022	Ne migkeǥiyan ni Jesus haazà is dezuwa te, "Wazè niw mesavut ke hengkey is edhengyuen niw. Egkeantus niw ve is merasey he ibpaantus kedì?" Ne midtavak dan is dezuwa te, "Uya, egkeantus dey."
40020023	Ne ke si Jesus te, "Benar iyan he ibpaantus keniyu is iring te ibpaantus kedì, iyan, kenà a iyan ebpilì ke hentei is ibpepinuu ziyà te zapit te egkekewanan ku wey ziyà te zapit te egkeǥivang ku, su iyan dà ebpekepinuu zutun sikan is etew he midteǥenahan te Amey ku he Megbevayà."
40020024	Ne hein nezineg haazà duen te zuma zan he sepulù he sumusundan, wazè dan ikesuat is mibeelan dutun te zezuwa he telehazi.
40020025	Ne tenged dutun mid-umew ni Jesus sikandan langun ne ke sikandin te, "Netuenan ta he is menge punuan te menge inged, ne utew zan memevurut wey is menge zatù dan ne edatùdatù dà sikandan is layun ebmandar te menge etew.
40020026	Iyan, sikiyu mulà, kenà egkehimu is iring kayi ziyan te keniyu. Su ke zuen sevaha keniyu he egkesuat he mekelavew, kinahanglan he suluǥuen sikandin te langun he menge zuma zin;
40020027	ne emun duen sevaha keniyu he egkesuat he iyan sikandin ebpeketikangen te langun keniyu, kinahanglan he iyan sikandin mebpekevavà te langun.
40020028	Su iring te siak, is Kakey te Menusiyà, kenà iyan inhendini ku te kelibutan is wey a metevangi te menge etew, kekenà, wey a meketavang ne wey a zaan mekepehimatey wey ku mevelukasi is mezakel he menge etew."
40020029	Ne hein ed-awè dan en diyà te inged he Hiriku utew mezakel he menge etew is nemenduma ki Jesus.
40020030	Ne zuen dezuwa he lakap he ebpimpinuu diyà te kilid te zalan. Ne hein netuenan dan he edsaǥad si Jesus dutun, mid-umew zan is egkaǥi te, "He Zatù, kehizuwi key kenikew su iyan ka sikan is netagnà he kevuwazan ni Hadì David!"
40020031	Ne nepeukan sikandan te menge etew zutun ne migkeǥiyan sikandan te menge etew he med-engked dan he ebpengumew. Iyan, nasì en mesuǥù sikandan is ebpengumew te, "He Nengazen he kevuwazan ni David, kehizuwi key!"
40020032	Ne zutun midteren si Jesus ne migkaǥi ziyà te kandan te, "Hengkey is kinahanglan niw he ed-ul-ulahan ku keniyu?"
40020033	Ne midtavak dan te, "Datù, iyan kinahanglan dey is mekeehè key."
40020034	Ne nehizuwan sikandan ni Jesus ne midampè din is menge mata zan. Ne zutundutun nepuwasan is ked-ehè dan, ne miduma zan ki Jesus.
40021001	Ne hein uvey zan en diyà te inged he Hiruselim su uvey zan te inged he Bitpagi, ne uvey zaan te vuvungan he egngezanan te Ulivuwan, migkeǥiyan ni Jesus is dezuwa zutun te sumusundan din,
40021002	ke sikandin te, "Hendutun kew te inged he egkeumahan tew. Ne egkeehè niw zutun is intagkes he asnu he zuen din nati. Hekazi niw ne uwita niw zini zuma is nati zin.
40021003	Ne ke zuen ed-insà keniyu ke maan is edhekazan niw, ne ke sikiyu te, 'Egkinehenglanen heini te egalen tew he si Jesus.' Ne segugunà idtuǥut dutun te ed-insà keniyu he uwita niw haazà is asnu zuma is nati zin," ke si Jesus.
40021004	Umba egkeulaula heini is migkaǥi ni Jesus su egketuman kes netagnà te ebpeneuven te Megbevayà dengan he edhenduen te,
40021005	"Tudtuli niw is menge meǥinged diyà te Siyun te, 'Ebpekeume en guntaan is hadì niw. Kenà meinit is kedhadì din keniyu ne ed-untud sikandin te nati te asnu;'" iyan heini lalag dutun te ebpeneuven.
40021006	Ne migenat haazà is midsuǥù ni Jesus ne mid-ulaula zan is insuǥù din.
40021007	Ne hein neuwit dan en haazà diyà te ki Jesus is asnu wey nati zin, mibelhenan dan te menge kumbalè dan ne mid-untud dutun si Jesus.
40021008	Ne is utew mezakel he menge etew zutun, tenged te zekelà is kedtahud dan ki Jesus impendempas dan is impenamput dan diyà te ibayà ni Jesus. Ne is duma zutun, mibpenamped dan te menge zehunen he rasang ne in-eneb dan impendempas dutun te zalan he ibayà ni Jesus.
40021009	Ne mezakel he menge etew is midhuna ki Jesus, ne mezakel zaan is ebpemeninundug kandin, ne ke sikandan is ebpemengulahì te, "Edtehuzen tew is kevuwazan ni Hadì David. Deliǥa is nekeuma he midsuǥù te Nengazen. Sikiyu is diyà te langit, tehuza niw zaan sikandin!"
40021010	Ne hein nekeuma si Jesus diyà te Hiruselim, mibmeǥurub is menge meǥinged dutun. Ebpein-inseey zan ke, "Hentei sikandin?"
40021011	Ne midtavak is mezakel he menge etew he nemenduma ki Jesus te, "Iyan sikandin sikan is ebpeneuven te Megbevayà he si Jesus he tigNeserit diyà te Geliliya."
40021012	Ne midseled si Jesus diyà te Valey te Megbevayà ne mibpenegseg din dutun is menge limbungan he etew zutun he ebpememelegyà wey ebpememasa. Mibpemiley zin is menge lemisahan te ebpemenliwà te menge selapì wey is menge pinuuwà te menge ebpememelegyà te ibpemuhat he merepatik.
40021013	Migkaǥi sikandin diyà te kandan te, "Duen insurat he Lalag te Megbevayà he edhenduen te, 'Is baley ku, ne egngezanan he valey he elempuanan.' Ne sikiyu," ke si Jesus, "nasì niw veeli he ubpeey te ebpemenlimbung."
40021014	Ne nemenelavuk kandin dutun te Valey te Megbevayà is menge lakap wey menge piang ne nengeulian din sikandan is langun.
40021015	Nengepauk is menge lavew he memumuhat wey menge menunudlù te kesuǥuan dutun hein neehè dan is egkengein-inuwan he mibeelan ni Jesus wey nezineg dan is menge vatà diyà te Valey te Megbevayà he ebpemenhabet egkaǥi te, "Tehuza is kevuwazan ni Hadì David!"
40021016	Ne tenged dutun migkaǥi zan diyà te ki Jesus is egkengepauk te, "Egkezineg nu ve heini is egkeǥiyen dan?" Ne midtavak si Jesus te, "Egkezineg ku. Wazè niw ves mevasa sikan is insurat he tagnà te ebpeneuven te Megbevayà he edhenduen te, 'Mibpenurù nu is menge vatà wey mehustu is kedeliǥa zan kenikew.'"
40021017	Ne mid-ewaan din sikandan ne mid-awà sikandin dutun te inged he Hiruselim ne midhendiyà te inged he Bitanya, ne zutun medhizeǥà.
40021018	Ne te nepawà dutun te ziyà ensi Jesus te zalan su edlikù dan diyà te Hiruselim, egkevitil sikandin.
40021019	Ne te uvey zutun te zalan neehè din is kayu he igira. Mibeyaan din haazà, iyan, wazà beǥas he neehè din su menge zahun dà. Ne migkeǥiyan din haazà is kayu te, "Kenè ke en mebeǥas minsan keenu." Ne wazà metegteǥaad nelay-ub haazà is kayu.
40021020	Nengeinuinu utew is menge sumusundan ni Jesus dutun hein neehè dan is nehitavù dutun te kayu. Ne ke sikandan te, "Maan is segugunà nelay-ub heini is kayu he igira?"
40021021	Ne midtavak si Jesus te, "Tipiǥi niw heini ziyà te isip niw he ke edsarig kew te Megbevayà te kenà duwazuwa, egkehimu niw heini is midhimu ku kayi te kayu he igira. Ne kenà kayi zà taman su minsan pa ke ekeǥiyan niw heeyan is buntud te, 'Med-awè ka keniyan ne agbur ka ziyà te zaǥat,' ne ebpemineǥen kew zin.
40021022	Emun edsarig kew te Megbevayà, ke ed-ampù kew, egkezawat niw is ebuyuen niw."
40021023	Midlikù si Jesus diyà te simbahan he Valey te Megbevayà ne mibpenurù din is menge etew zutun. Ne nemekeuma is menge lavew he memumuhat wey menge ebmeǥurangen te menge Hudiyu zutun ne mid-insè dan ki Jesus te, "Heini is langun he ed-ul-ulahan nu zini te simbahan, duen nu ve ketenged te ked-ulaula kayi, wey hentei is mibeǥey kenikew te ketenged wey nu meulaula heini?"
40021024	Ne midtavak si Jesus te, "Duen daan id-insè ku keniyu, ne emun edtevaken a keniyu, edtevaken ku zaan sikiyu ke hengkey is kediey he ketenged te ked-ulaula ku kayi te langun.
40021025	Hentei is mibeǥey ki Juan Megbebewtismu te ketenged din te kebpemewtismu? Megbevayà be wey ke etew zà?" Ne zutun mibpein-inseey sikandan is egkaǥi te, "Emun egkeǥiyen tew he Megbevayà, ed-insà sikandin ke maan is wazè tew tuuwi si Juan.
40021026	Ne emun egkeǥiyen ta he etew zà, ebpemiligru ki te menge etew su midtuu zan he ebpeneuven si Juan te Megbevayà."
40021027	Umba, iyan tavak dan dutun ki Jesus is, "Hanew ta." Ne migkaǥi si Jesus diyà te kandan te, "Kenè ku zaan egkeǥiyen keniyu ke hengkey is ketenged ku te kebaal kayi te langun," ke sikandin.
40021028	Ne mid-uman megkaǥi si Jesus diyà te kandan te, "Hengkey is isip niw kayi? Duen etew he zezuwa is anak din he maama. Mibeyaan din is kakey ne migkeǥiyan din te, 'Diyè ka ǥuntaan, Mama, terebahu te perasan.'
40021029	Ne midtavak haazà is anak din te, 'Es! kenà a egkesuat.' Asal netegteǥaad dutun neisip-isip din haazà, ne mibmezaat is gehinawa zin dutun te keberawa zin te amey zin ne zutun midtuman din haazà is ebpeveelan kandin.
40021030	Ne mibeyaan daan dutun te etew is hazi ne iyan ded daan insuǥù din haazà is insuǥù din duen te sevaha he anak din. Ne mid-uya haazà is hazi zutun te migkaǥi kandin, iyan, wazè din beeli haazà is ibpeveelan kandin."
40021031	Ne ke si Jesus te, "Hentei zutun te zezuwa he telesuled is hustu he neketuman te suǥù te Amey zan?" Ne ke sikandan diyà te ki Jesus te, "Iyan haazà is kakey." Ne ke si Jesus dutun te, "Benar iyan he edhuna keniyu is menge mezaat he etew iring te menge menunukut te vuhis wey is menge vahi he ibpenapì dan is dengeg dan su edewaten sikandan te Megbevayà wey zin mehedii kenà sikiyu.
40021032	Su nekeuma si Juan, ne impeehè din keniyu is paaǥi wey kew mebmetazeng ne wazè niw sikandin tuuwi, iyan, midtuuwan mulà sikandin te menge limbungan he menunukut wey menge vahi he ebpemenapì te zengeg dan. Ne minsan te netuenan niw heini, wazè niw iniyuǥi is memezaat he ulaula ne wazè kew zaan medtuu kandin."
40021033	Ne migkaǥi si Jesus te, "Pemineǥa niw is selakew pa he sempità he egkeǥiyen ku keniyu mehitenged te ed-ul-ulahan te Megbevayà. Duen etew he zuen din pemuleey he mibpemulaan din te menge ǥawed he paras. Mid-alad din haazà, ne mibudsiyan din te meluag is dekelà he vatu su ebeelan din he keresà te wahig dutun te veǥas te paras. Ne midlelawig sikandin te ebpeubpaan din te ebantey zutun te perasan. Ne mibpeelimahan din haazà is perasan ne zutun midhendiyà te sengeǥinhedian.
40021034	Ne hein tiraǥun en dutun, midsuǥù din is menge suluǥuen din he ibpekuwa te vahin din dutun te perasan din.
40021035	Ne hein nemekeuma haazà is menge suluǥuen din, mibpemuǥel zutun te impemeelima zin te perasan is sevaha zutun. Ne is sevaha, midhimetayan dan, ne is sevaha pa zutun, midtuleng dan te vatu.
40021036	Ne mid-uman medsuǥù heini is etew te mezakel pa kenà is nengehuna he midsuǥù din. Iyan, iyan ded gihapun mid-ulaula zutun te impemeelima zin te perasan is mid-ulaula zan dutun te nengehuna he suǥù din.
40021037	Ne te ketepusan, midsuǥù kayi te etew is anak din, su egkeisip din is, 'Kenà egkehimu he kenè dan edtehuzen is anak ku,'
40021038	Iyan, hein naahà dutun te impemeelima zin te perasan haazà is anak din, migkaǥi zan te, 'Na, iyan en heini sikan is anak din; kuwa kew en su edhimetayan tew ne egkeangken tew en heini is perasan din.'
40021039	Ne migewezan dan haazà ne intimbag dan diyà te ǥawas dutun te perasan ne midhimetayan dan."
40021040	Ne ke si Jesus te, "Emun ebpekeuma sikan is teǥiǥaked dutun te perasan, hengkey is ed-ul-ulahan din dutun te impemeelima zin dutun te perasan?"
40021041	Ne midtavak dan te, "Iyan is: ebpenhimetayan din haazà is impemeelima zin ne ebpeelimahan din maan haazà is perasan te selakew en he menge etew he ebeǥey mulà te vahin ke egkeuma is tiraǥun."
40021042	Ne migkaǥi si Jesus te, "Siguradu nevasa niw en sikan is insurat he Lalag te Megbevayà he edhenduen te, 'Sikan is batu he himan te valey, mid-engkezan te menge pandey su kunaan dan ke wazè din pulus. Ne heini, nehimu en guntaan he vatu he iyan dà ebpekepurung te valey. Ulaula heini te Nengazen, ne igkeinuinu tew utew.'
40021043	Umba," ke si Jesus, "benar iyan he kenè kew en maan is menge Hudiyu edhedian te Megbevayà su iyan din edhedian is menge etew he edtuman te egkesuatan din.
40021044	Ne haazà he vatu, ke và dà egkeǥiya, iyan sikandin kes mibpilì he hadì, ne emun egkeuluǥan te etew haazà, egkepurung egkerupet is egkeulug dutun. Iyan, ke zuen etew he egkeuluǥan dutun te vatu ne egkepurung egkeapug is lawa zutun te egkeuluǥan."
40021045	Ne heini is menge sempità ni Jesus, nezineg te menge Perisiyu wey menge lavew he memumuhat ne nesavut dan he iyan din sikandan egkeǥiyen.
40021046	Iyan, hein ed-isipen dan en edekepa si Jesus, kenè dan egkehimu su egkehandek dan te mezakel he menge etew su midtuu is menge etew he ebpeneuven si Jesus te Megbevayà.
40022001	Ne mid-uman mebpenurù si Jesus te menge etew pinaaǥi te menge sempità.
40022002	Ke sikandin te, "Is kedhadì te Megbevayà he ziyà te langit, ne iring te hadì he midtukud te zekelà he keemuran su ebpengesawa is anak din.
40022003	Midsuǥù din is menge suluǥuen din he ibpetukew sikan is menge etew he migkeǥiyan he zaan he ipetelavuk dan en dutun te keemuran. Iyan, is menge etew, wazè dan itetepian haazà is menge suluǥuen.
40022004	Ne mid-uman medsuǥù haazà is hadì te selakew en he menge suluǥuen din ne ke sikandin te, 'Keǥiyi niw sikan is menge etew he nelapè ku en is menge vaka wey menge impemelambù ku he nati, ne nelemise en is egkeenen. Ne medhendini en sikandan.'
40022005	Iyan, henduen be te wazà mekezineg haazà is menge etew. Wazè dan iniyuǥi is menge vaal zan. Is sevaha, ne ziyà te pemuleey zin ne is sevaha, ne ziyà te tindahan din.
40022006	Ne is duma he etew zutun, migewezan dan haazà is midsuǥù te hadì, ne mibpemuǥel zan ne human dan himetayi.
40022007	Ne zutun utew nepauk haazà is hadì. Midsuǥù din is menge sundaru zin ne sikan is nemumunù, mibpenhimetayan te menge sundaru ne mibinsulan dan is inged dutun te mibpenhimetayan dan.
40022008	Ne midtiǥum te hadì is menge suluǥuen din ne ke sikandin te, 'Nelemise en is keenen, iyan, sikan is ibpemetelavuk ku, kenè bes dait kayi te keemuran ku.
40022009	Umba, ikula niw is menge kersada he mezakel is menge etew zuen, ne minsan pira he etew is egkeehè niw ne ipehendini niw.'
40022010	Ne migenat haazà is menge suluǥuen din ne mid-ikul zan is menge kersada, ne is langun he etew he neuma zan, meupiya is ulaula zin se mezaat is ulaula zin, ne mid-umbita zan. Ne nepenù haazà te etew is turuǥan te hadì.
40022011	Ne zutun te kedseled te hadì su ed-ahaan din is nengetiǥum he etew, neehè din dutun is etew he wazà medsun-ud te bisti te eseweey.
40022012	Ne ke sikandin te, 'He Mama, maan is nekeaku ka he edtelavuk kayi te keemuran he wazè ka medsun-ud te bisti te eseweey?' Iyan, wazà igketavak dutun te etew.
40022013	Ne insuǥù dutun te hadì te menge suluǥuen din te, 'Bekusa niw is menge velad wey paa zin ne itimbag niw sikandin diyà te ǥawas, diyà te merusirem he utew meziyù. Ne zutun sikandin ebpekengingitel ne ebpekekulahì tenged te utew sikandin ebpekedsendit.'"
40022014	Ne mid-uman megkaǥi si Jesus te, "Mezakel he menge etew is midtawag te Megbevayà wey zin egkehedii, iyan, mezelag dà is egkepilì din."
40022015	Ne zutun mid-ewaan si Jesus te menge Perisiyu su ed-uyunan dan ke hengkey is kegkepulutikahi zan ki Jesus wey mehimu he ikesumbung dan.
40022016	Ne midsuǥù dan diyà te ki Jesus is menge sumusundan dan wey menge sakup te upakat he midtukud ni Hirudis. Ne haazà is midsuǥù dan, migkaǥi ziyà te ki Jesus te, "Menunudlù, netuenan dey he metazeng ka he etew; su ibpenurù nu is tutuu he ebpeveelan kenitew te Megbevayà, ne is lalag te menge etew, kenà ebpekehalin te ibpenurù nu tenged te wazè nu ibpelavi he minsan hentei.
40022017	Umba, keǥiyi key kenikew, ke ebpekesupak ki ve te kesuǥuan tew ke ebayad ki te vuhis diyà te hadì tew he ziyà te inged he Ruma?"
40022018	Ne netuenan ni Jesus ke hengkey is mezaat he ziyà te ǥehinawa zan ne ke sikandin te, "Teruen kew, maan is egezaman a keniyu?
40022019	Ipeehè niw kediey is selapì he ibayad niw te vuhis." Ne impeehè dan kandin is selapì.
40022020	Ne mid-insà si Jesus te, "Hentei ki zagwey wey ngazan heini is nekesurat kayi?"
40022021	Ne ke sikandan te, "Dagwey wey ngazan te hadì diyà te Ruma." Ne migkaǥi si Jesus te, "Ne emun kandin, ne iyan egkesuatan din, iveǥey niw ziya te kandin, ne iveǥey niw zaan diyà te Megbevayà is kandin he azen," ke sikandin.
40022022	Ne hein nezineg dan haazà is lalag ni Jesus, utew zan nengeinuinu ne mid-ewaan dan si Jesus ne migawas dan dutun.
40022023	Ne netegteǥaad dutun, duen menge Sedusiyu he midhendiyà te ki Jesus. Is menge Sedusiyu, ne iyan is menge Hudiyu he edtuu he kenà egkengevanhew keuzemà is minsan hentei.
40022024	Ne migkeǥiyan dan si Jesus te, "Menunudlù, impenurù dengan ni Moises he emun duen maama he zuen din esawa ne ebpatey haazà is maama, kinahanglan he ebpemeluwen te suled dutun te maama haazà is ipag din su wey mevuwad haazà is minatey pinaaǥi zutun te suled din.
40022025	Ne zengan duen dini pitu he menge maama he teltelehazi. Mibpengesawa is kakey, iyan, minatey he wazà med-anak. Ne mibpemalu haazà is bahi te hazi zutun te minatey. Ne minatey zaan haazà is hazi he wazà mevuwad; ne haazà is bahi, mibpemalu en maan te hazi zutun te minatey. Ne iring din ded daan, minatey haazà is mibpemalu zutun te vahi he wazà mevuwad. Ne henduen dà duen su pudu nekeesawa zutun te vahi haazà is teltelesuled he pudu zin ingkevalu, iyan, nemematey zan maamin he wazà mevuwad.
40022027	Ne te ketepusan, minatey zaan haazà is bahi.
40022028	Ne keuzemà te andew ke egkengevanhew en is langun, hentei is hustu he teǥiesawa zutun te vahi? Su pudu nekeesawa kandin haazà is teltelesuled."
40022029	Ne midtavak kandan si Jesus te, "Nengesayep kew utew! Iyan is wazè niw mesavut sikan is ingkengesurat he menge Lalag te Megbevayà ne wazè niw zaan mesavut he mekeǥeǥehem is Megbevayà te kebpemanhew te menge minatey.
40022030	Su emun egkengevanhew en is menge minatey ne iring en sikandan te menge velinsuǥuen te Megbevayà he ziyà te langit he kenà ebpees-eseweey is menge maama wey vahi.
40022031	Eguǥuzan ku sikiyu wey kew mevenari he egkevanhew is menge minatey. Wazè niw ves mevasa sikan is insurat he Lalag keniyu te Megbevayà?
40022032	Su minsan te minatey en dutun si Abraham, si Isaak, wey si Hakub, migkaǥi is Megbevayà te, 'Iyan a Megbevayà he ed-ezapen ni Abraham wey ni Isaak wey ni Hakub,' he ke va dà egkeǥiya, kemulu zan pa ed-azap te Megbevayà ; su is ed-azap kandin, minsan ke ebpatey, duen din pa untung."
40022033	Ne hein nezineg heini te menge mezakel he etew, nengeinuinu zan utew zutun te kebpenurù din.
40022034	Ne hein netuenan dutun te menge Perisiyu he wazà nehimu te menge Sedusiyu ziyà te ki Jesus he igkepezekepa zan kandin, midtiǥum sikandan.
40022035	Ne is sevaha zutun, menunudlù te kesuǥuan. Ne migezaman din dekepa is ketezengan ni Jesus pinaaǥi te menge insà.
40022036	"Menunudlù," ke sikandin, "hengkey is lavew he suǥù duen te kesuǥuan?"
40022037	Ne midtavak si Jesus te, "Kinahanglan he iyan nu mahala ziyà te ǥehinawa nu is Megbevayà he Nengazen tew. Iyan nu sikandin mahala ziyà te ǥehinawa nu, isip nu, wey kedsavut nu.
40022038	Iyan heini lavew he suǥù he edhuna te langun.
40022039	Ne iring din ded daan is ikezuwa he iyan heini: 'Kinahanglan he mahala nu is duma nu; isipa nu sikandin he iring te kenikew en he ǥehinawa.'
40022040	Is tivuuk he kesuǥuan he imbilinbilin kenitew ni Moises wey is menge penurù te menge ebpeneuven dengan te Megbevayà, kayi ebpuun te zezuwa he suǥù," ke sikandin.
40022041	Ne hein midtiǥum is menge Perisiyu, mid-insaan sikandan ni Jesus te,
40022042	"Hengkey is isip niw? Kes mibpilì te Megbevayà he ibpahadì, hentei ki kevuwazan sikandin?" Ne midtavak dan te, "Kevuwazan sikandin ni Hadì David."
40022043	"Ne emun iyan heeyan," ke si Jesus, "maan is migkaǥi si David, pinaaǥi te ked-ulini kandin te Waǥas he Mulin-ulin, he Nengazen din sikan is mibpilì te Megbevayà? Su migkaǥi zengan si David te,
40022044	'Migkaǥi is Megbevayà diyà te Nengazen ku te, "Kayi ka pinuu te zapit te egkekewanan ku taman te kenè ku pa ibpeluhud diyà te kenikew is menge kuntada nu." '"
40022045	Ne ke si Jesus diyà te kandan te, "Emun migkaǥi ni David he Nengazen din sikan is ebperetengen he ibpahadì, egkehimu ve he kevuwazan dà duen ni David?"
40022046	Ne wazà neketavak ki Jesus dutun te minsan hengkey he menge insè din, ne puunè dà dutun wazè en maan nekeaku he ebpenginginsè pa maan kandin.
40023001	Ne zutun migkaǥi si Jesus diyà te mezakel he menge etew wey ziyà te menge sumusundan din te,
40023002	"Is menge menunudlù te kesuǥuan wey menge Perisiyu, insarig kandan is kebpenurù te kesuǥuan he imbilinbilin ni Moises.
40023003	Umba, kinahanglan he ebentayan niw wey edtumanen niw is minsan hengkey he penurù dan keniyu. Iyan, kenè niw iringi mulà is ulaula zan su kenè dan edtumanen is ibpenurù dan keniyu.
40023004	Utew mezakel is mereǥen he tulumanen he ibpetuman dan te menge etew, iyan, wazà minsan hengkey he idtavang dan dutun te menge etew wey meketuman haazà is etew zutun te ibpetuman dan.
40023005	Mezakel is ed-ul-ulahan dan wey sikandan mezalig te menge etew su ibpeehè dan he edtumanen dan is suǥù te Megbevayà pinaaǥi zà te ebped-eepizen dan he insurat he Lalag te Megbevayà he ibedbed dan diyà te velad dan wey ziyà te vuked dan, wey pinaaǥi te utew meluag he sidsid te kemisula zan.
40023006	Iyan egkesuatan dan he utew zan tehuza ke edtelavuk dan te keemuran; ne emun diyè dan te simbahan, egkesuatan dan he iyan sikandan ibpepinuu ziyà te ebpepinuuwan te lavew he menge etew.
40023007	Utew ibmeupiya te ǥehinawa zan ke edtehuzen sikandan te menge etew ziyà te tiyenggiyan wey ke ed-umawen sikandan he 'menunudlù.'
40023008	Kenè niw ituǥut he iyan id-umew keniyu is 'menunudlù' su teltelesuled kew is langun ne sebsevaha zà is menunudlù niw he iyan a.
40023009	Kenè niw zaan gerari te 'amey' is minsan hentei kayi te kelibutan su sebsevaha zà is Amey niw he iyan is Megbevayà diyà te langit.
40023010	Kenè niw zaan ituǥut he iyan id-umew keniyu is 'egalen' su siak is mibpilì te Megbevayà, iyan e zà egalen niw.
40023011	Ne is ed-isipen niw he lavew ziyà te keniyu, kinahanglan he egkehimu sikandin he suluǥen niw te langun.
40023012	Sikan is ebpelavew, edhimuwen te Megbevayà he egkelevawan sikandin te langun. Ne sikan is ed-isipen din he lavew kandin is minsan hentei keniyu, edhimuwen sikandin te Megbevayà he lavew te minsan hentei keniyu.
40023013	Kehizu niw te menge menunudlù te kesuǥuan wey sikiyu is menge Perisiyu su tarù is kedtuu niw te Megbevayà! Su ke zuen etew he ibeǥey zin pezem is gehinawa zin diyà te hadì tew he Megbevayà, kenè niw edtuǥutan, ne kenè niw zaan ibpeveyveyaan is gehinawa niw te Megbevayà.
40023014	Kehizu niw te menge menunudlù te kesuǥuan wey sikiyu is menge Perisiyu su tarù is kedtuu niw te Megbevayà! Edlimbungan niw is menge valu he vahi wey niw maangken is baley zutun te edlimbungan niw. Ne utew meluǥayad is ked-ampù niw he iyan paaǥi te kedtembuni niw te mezaat he mibeelan niw. Tenged kayi utew zekelà is silut keniyu te Megbevayà.
40023015	Kehizu niw te menge menunudlù te kesuǥuan wey sikiyu is menge Perisiyu su tarù is kedtuu niw te Megbevayà! Edlayun kew te zaǥat ne edhipenawen niw is meluag he tanà wey niw mekabig is etew; ne is egkekabig niw, edhimuen niw he tuwas pa he zait sikandin he edsilutan diyà te Impirnu, kenà sikiyu.
40023016	Kehizu niw, su iring kew te lakap he ed-aǥak te sengelelakap. Ibpenurù niw he ke zuen etew he ebpenaad ne ibpengumew-umew zin duen te zekelà he simbahan, egkehimu he kenè din edtumanen haazà he penaad. Ne ibpenurù niw zaan he emun iyan din ebpengum-umawen sikan is bulawan duen te simbahan, kenà egkehimu ke kenè din edtumanen haazà is penaad din.
40023017	Menge lakap kew he tulebung! Su iyan bes lavew sikan is bulawan duen te Valey te Megbevayà! Kenà egkehimu! Su sikan is bulawan, iyan igketeǥui zin te ǥehem te Megbevayà su ǥeina te nekeseled duen te Valey te Megbevayà.
40023018	Ne ibpenurù niw zaan he ke zuen etew he ebpenaad, ne ke ibpengumew-umew zin duen te vangkù he ebpemuhatan diyà te Valey te Megbevayà, egkehimu he kenè din edtumanen is penaad. Iyan, emun iyan din ebpengum-umawen sikan is impemuhat he ziyà mekesavuk te vangkù ne kenà egkehimu ke kenè din edtumanen is penaad din.
40023019	Utew kew nelakap su iyan bes lavew is impemuhat? Kenà egkehimu, su iyan igketeǥui zin te ǥehem te Megbevayà sikan is bangkù he ebpemuhatan.
40023020	Ne tenged dutun, ke zuen ebpenaad, ne ebpengum-umawen din sikan is bangkù duen te seled te Valey te Megbevayà, kenà iyan dà sikan is bangkù egkeambit din, kekenà, elin sikan is impemuhat he zuen mekesavuk te vangkù.
40023021	Iring din ded daan ke zuen etew he ebpengum-umawen din is Baley te Megbevayà, kenà iyan sikan is baley egkeambit din, kekenà, iyan is Megbevayà he zutun ed-ubpà.
40023022	Ne ke zuen etew he ebpenaad ne ebpengum-umawen din is langit, iyan tutuu he egkeumew zin sikan is pinuuwà te Megbevayà, ne emun egkeambit din sikan is pinuuwà te Megbevayà, iyan tutuu he egkeambit din is Megbevayà.
40023023	Kehizu niw te menge menunudlù te kesuǥuan wey sikiyu is menge Perisiyu, su tarù is kedtuu niw te Megbevayà! Ibeǥey niw te Megbevayà is ikepulù he vahin minsan te menge perehemut te egkeenen iring te yirbebuyna, anis, wey kuminu, iyan, kenè niw edtumanen is menge lavew pa he suǥù iring te ked-ula-ula te metazeng, kegkehizu te zuma niw, wey kedtumana niw te menge penaad niw. Kinahanglan he ibeǥey niw is ikepulù, iyan, kenè niw zaan teǥaka heini is menge lavew pa he suǥù.
40023024	Iring kew te lakap he ed-aǥak te sengelelakap. Kenè niw egkeaku te ebaal is utew zeisey he salà, iyan, egkeekuwan niw mulà te ebaal is utew zekelà he salà.
40023025	Kehizu niw te menge menunudlù te kesuǥuan wey sikiyu is menge Perisiyu su tarù is kedtuu niw te Megbevayà! Ebpurungan niw ebentayi is menge vetasan niw, iyan, diyà te isip niw wey ǥehinawa niw ne zuen keheheramham wey kelelalung. Iring kew te vasu wey pinggan he nelumpiyuwan diyà te ǥawas, iyan, meremerik is diyà te seled.
40023026	Iring kew te lakap is menge Perisiyu! Lumpiyuwi niw hunai is idseled niw zutun ne human egkelumpiyu is tasa niw wey pinggan niw.
40023027	Kehizu niw, te menge menunudlù te kesuǥuan wey sikiyu is menge Perisiyu, su tarù is kedtuu niw te Megbevayà! Iring kew te valey he vatu he iyan lungun he mibpintalan te meputì he zutun idsavuk is lawa te nemematey. Meupiya he ed-ahaan diyà te ǥawas, iyan, dutun te seled din ne menge tulan te minatey he nengeredak en.
40023028	Iring kew zutun su emun ed-ahaan kew te etew henduen be te meupiya is ulaula niw, iyan, diyà te ǥehinawa niw, dutun is kedtarùtarù wey kedsupak te suǥù te Megbevayà.
40023029	Kehizu niw te menge menunudlù te kesuǥuan wey sikiyu is menge Perisiyu su tarù is kedtuu niw te Megbevayà! Mideyzeyanan niw is menge valey he vatu he iyan inlungun niw te menge lawa te nemematey zengan he menge metazeng wey ebpemeneuven te Megbevayà.
40023030	Ne egkaǥi kew te, 'Angin ke neetew kiw en dutun te timpu te menge kepuun tew he mibpenhimetayan dan sikan is ebpemeneuven dengan te Megbevayà su kenè kiw mulà dutun edtampu te mibeelan dan.'
40023031	Ne venar ves iyan he iyan kew sikan is menge kevuwazan te menge etew zengan he nekevunù te ebpemeneuven te Megbevayà su iring kew kandan.
40023032	Himesaza niw en is mezaat he ulaula he wazà mepasad te menge kepuun niw!
40023033	Iring kew te menge uled wey menge anak te uled su utew mezaat is ulaula niw. Ebmenmenuwen niw te kedlikey is silut keniyu ziyà te Impirnu?
40023034	Su egkeǥiyen ku keniyu he ibpehendiyan ku pa te keniyu is ebpemeneuven te Megbevayà, wey menge etew he mibeǥayan te Megbevayà te ketau, wey menge menunudlù. Ne edhimetayan niw is duma kandan. Ne is duma, idransang niw ziyà te krus ne ebpemuǥelen niw is duma ziyà te seled te menge simbahan niw ne ed-elawen niw sikandan diyà te minsan hendei he inged he egkepeveyaan dan te ebpemelaǥuy.
40023035	Tenged kayi, iyan kew edsilutan te kebpemunua te langun he menge metazeng he nevunù puunè dà dutun te kedhimetayi ki Abel he metazeng he etew zengan, taman te kedhimetayi te anak ni Berekiyas he si Zacarias he mibunù niw ziyà te pid-elangan te Valey te Megbevayà wey vangkù he pemuhatà.
40023036	Egkeǥiyen ku keniyu he sikiyu is menge etew ǥuntaan, elin kew zaan edsilutan tenged te kegkengevunù kayi te langun."
40023037	Ne zutun netenuzan ni Jesus is menge ulaula te menge meǥinged te Hiruselim ne ke sikandin te, "Igkeseeng ku sikiyu is menge meǥinged diyà te Hiruselim su ebpemunuen niw is ebpemeneuven te Megbevayà, ne is menge suluǥuen te Megbevayà he ibpehendiyan, ebpenulengen niw te vatu he edhimetayan niw. Utew zekelà is suat ku pezem he ed-uyemuwen ku sikiyu; ke và dà manuk, iring a te upa he edlekupan din is menge piyak din, ne kenè kew ebpelekup.
40023038	Ne ǥuntaan, utew mekevulungbulung heini is simbahan niw su mid-iniyuǥan kew en te Megbevayà.
40023039	Su egkeǥiyen ku keniyu he kenè ad maan keniyu egkeahà taman dutun te timpu keuzemà he ebpekekaǥi kew te, 'Deliǥa is nekeuma he midsuǥù te Nengazen.'"
40024001	Ne migawas si Jesus puun dutun te Valey te Megbevayà. Ne te ked-awè din dutun, mid-uvayan sikandin te menge sumusundan din su ibpeehè dan kandin is Baley te Megbevayà wey is menge valey he ziyà te uvey zutun.
40024002	Ne migkaǥi kandan si Jesus te, "Tengtengi niw heini is langun su egkeǥiyen ku keniyu he heini is menge vatu he imbevaley zan kayi, wazà minsan sevaha keuzemà he ebpekeuntud diyà te sevaha su egkewaǥey heeyan is langun."
40024003	Ne netegteǥaad dutun mibpinuu si Jesus diyà te vuvungan he egngezanan te Ulivuwan. Ne mid-uvayan en maan sikandin te menge sumusundan din te wazè dan duma su iyan dan dà. Ne ke sikandan te, "Keǥiyi key ke keenu egkehitavù heini is langun, wey ke hengkey is egkeulaula he tuus wey zey metueni he iyan en kedlikù nu wey kegketapus kayi te timpu?"
40024004	Ne midtavak si Jesus te, "Andam kew wey kenè kew mekesundan te teruen he etew.
40024005	Su mezakel is ebpenlepew he egamit te ngazan ku ne egkaǥi is kada sevaha zutun he iyan sikandin sikan is mibpilì te Megbevayà he ibpahadì! Ne mezakel is ebpeketuu te menge tarù dan.
40024006	Egkezineg niw ziyà te uvey niw is meǥurub tenged te ǥira ne egkezineg niw zaan is tudtul te menge ǥira ziyà te meziyù he tanà. Iyan, kenè kew mahandek su kinahanglan he egkeulaula is iring kayi te kenè pa edtepusen heini is timpu.
40024007	Ebpekidtebek is sengeinged te zuma zin he inged; ne egira is sengeǥinhedian te zuma zin he ǥinhedian. Egkehitavù is bitil wey menge linug diyà te minsan hendei.
40024008	Iyan, heini he egkehitavù, ne iring te ed-anak he sikan pa ebpuunà is belilit din.
40024009	Egkuntedahan kew te tivuuk he menusiyà tenged te menge sumusundan ku sikiyu. Ne edekepen kew te menge etew ne ibpalad kew zan diyà te edrasey keniyu ne is duma keniyu edhimetayan dan.
40024010	Dutun he timpu, mezakel is egkepenulayan ne ibpalad te kada sevaha zutun is duma zin he tumutuu wey mehimetayi ne ebpekunkuntedehè dan.
40024011	Ne zutun ebpemenlepew is mezakel he teruen he etew he egkaǥi is uman sevaha kandan he ebpeneuven sikandin te Megbevayà. Ne mezakel is egkelimbungan dan.
40024012	Ne tenged te kebpekeeneb te kelelalung te menusiyà egkeawà diyà te ǥehinawa te kezekelan dutun is kebmahala zan te zuma zan.
40024013	Iyan, sikan is kemulu pa edtuu ke egkeuma haazà is ketepusan te menge kemeresayan, iyan ebeǥayan te untung he wazè din pidtemanan.
40024014	Ne idsangyew ziyà te tivuuk he kelibutan heini is Meupiya he Tudtulanen te keaǥi te kedhadì te Megbevayà wey metueni heini te tivuuk he menusiyà. Ne emun egkepasad en haazà ne iyan en ketepusan.
40024015	Si Daniel, sikan is ebpeneuven te Megbevayà dengan, netagnè din is egngezanan te melimezang he ebpekekaid. (Is ebpekevasa kayi te netagnè din, kinahanglan he sevuta zutun te nekevasa haazà is nevasa zin.) Ne emun egkeehè niw he ziyè en heini ebpekehitindeg te Valey te Megbevayà,
40024016	mebpelaǥuy zan is diyà te prubinsya he Hudiya pehendiyà te menge vuvungan.
40024017	Sikan is etew he egkeserengà diyà te ǥawas te valey zin, kenè en med-usik-usik pa te timpu te kedseled diyà te valey he egkuwa te minsan hengkey te azen din.
40024018	Sikan is etew he ziyà egkeserengà te pemuleey zin, kenè en med-ulì te kegkuwa te malung din.
40024019	Ne zutun he andew, kehizu utew te menge vahi he memeǥingey wey ebpemenleǥimu su utew zan egkengereǥenan he ebpelaǥuy!
40024020	Hamen kew he ed-ampù diyà te Megbevayà he kenà heini meserengà is kebpelaǥuy niw zutun te timpu te meǥenew wey zutun te Andew te Kedhimeley.
40024021	Su utew mepait is kemeresayan dutun he timpu. Wazè pa meulaula is iring kayi puun pa te kedlimbaǥa te kelibutan. Ne emun egkehitavù heini kenè en maan egkehitavù is iring din te minsan keenu.
40024022	Iyan, midterinan en te Megbevayà is timpu zutun te kemeresayan su emun wazà, egkelimas dutun is tivuuk he menusiyà. Iyan, tenged te egkehizuwan din is menge pinilì din he etew, midterinan din is timpu zutun te kemeresayan.
40024023	Ne ke zuen egkaǥi ziyà te keniyu te, 'Ahaa niw; heini en is hadì he mibpilì te Megbevayà,' wey ke zuen be egkaǥi te, 'Heeyan en sikandin,' kenè kew mebpemineg dutun te egkaǥi.
40024024	Su zuen ebpemenlepew he menge teruen. Ne egkaǥi is kada sevaha kandan te, 'Iyan a sikan is hadì,' ne emun kenà, ne ke sikandin te, 'Ebpeneuven a te Megbevayà.' Ne ebpemeehè dan te egkein-inuwan wey menge singyal su ibpetuu zan pezem te menge tarù dan, ke egkehimu, is menge pinilì te Megbevayà.
40024025	Kenè niw heini lipati su mibpetizeenan ku sikiyu he zaan.
40024026	Ne emun duen egkaǥi te, 'Ahaa niw, su is hadì he mibpilì te Megbevayà, diyè en sikandin te tanà he wazà duen ed-ubpà he etew,' ne haazà is etew he egkaǥi, kenè niw pemineǥa. Ne emun duen daan egkaǥi te, 'Kayi sikandin med-eles,' haazà is egkaǥi, kenè niw zaan tuuwi.
40024027	Su siak is Kakey te Menusiyà, iring is kedlikù ku te kilat he idtik-ew ibmerayag te tivuuk he langit puun te edsilaan pehendiyà te edsenlepan. Egkeahà heini te langun.
40024028	Iyan, ke hendei is egkemahù, kenà egkehimu he kenà dutun daan is menge uwak he edhurun, he ke và dà egkeǥiya, kenà egkehimu he kenà egkehitavù heini is langun.
40024029	Ne emun egkeiwas haazà is timpu te kemeresayan, kenè en edsilà is andew ne kenè en daan ed-anlag is bulan. Egkengeulug is menge vituen diyà te langit, ne egkengewaleng is menge kedesenan diyà te hewhewanan.
40024030	Ne zutun, siak is Kakey te Menusiyà, egkeahà diyà te langit is tuus te kebpekeuma ku. Ne zutun utew egkengeseeng is langun he menge etew zini te kelibutan. Ne egkeehè e zan is Kakey te Menusiyà diyà te menge ǥapun su ebpekeuma a. Ne utew zekelà is gehem ku wey utew merayag is ked-anlag ku.
40024031	Ne zutun edsuǥuen ku is menge velinsuǥuen ku ziyà te heepat he pesaǥi kayi te kelibutan ne ibpezaǥing is budyung ne edtiǥumen dan is menge pinilì ku he etew he ebpemuun diyà te minsan hendei kayi te tivuuk he kelibutan.
40024032	Isipa niw is ibpenurù ku keniyu pinaaǥi te sempità he kayu he igira. Dini te kenita, emun ebpeneringsing en is subpang dutun he kayu ne ebpenlumbey en, egketuenan ta he meǥaan en is gulavung.
40024033	Iring din ded daan, emun egkeehè niw he egkengetuman en is langun kayi te migkaǥi ku, egketuenan niw he meǥaan a ebpekelikù.
40024034	Tenuzi niw is egkeǥiyen ku keniyu: emun egkeehè niw he egkengetuman en heini kenè kew pa egkeamin ebpatey taman te kenè pa egkengetuman heini is langun.
40024035	Egkehanew is langit wey tanà, iyan, heini is migkaǥi ku, kenà mulà egkehanew te minsan keenu.
40024036	Is Amey tew he Megbevayà, iyan dà nesayud ke keenu egketuman heini is langun. Ne ǥawas kandin wazè en nesayud te andew wey uras ke keenu heini egkehitavù. Is menge velinsuǥuen te Megbevayà diyà te langit, wazè dan mesayud, wey minsan siak is Anak te Megbevayà, wazà a zaan mesayud.
40024037	Ne siak is Kakey te Menusiyà, keuzemà te timpu te kedlikù ku zini te kelibutan, ebpekeiring is menge ulaula te menge etew zutun duen te menge ulaula zengan te menge etew zuen te timpu ni Noe.
40024038	Su te wazè pa medlapey is daǥat, wazà diyà te isip dan ke hengkey is egkehitavù. Iyan dà neisip te menge etew is kegkebibu ne migkaan dan ne mid-inum dan ne mibpees-eseweey zan taman te midseled en si Noe te zekelà he avang he egngezanan te arka.
40024039	Ne wazà diyà te isip te menge etew sikan is egkehitavù kandan taman te midlapey is daǥat ne nengelened sikandan. Ne iring ded dutun keǥaan is kegketik-ew te kedlikù ku te Kakey te Menusiyà keuzemà.
40024040	Dutun he timpu zuen dezuwa he maama he ziyà te pemuleey su edterebahu; egkuwaan te menge velinsuǥuen ku is sevaha zutun ne egketaǥak is sevaha.
40024041	Ne zutun duen daan dezuwa he vahi he ebpeuǥupà te kebpenggaling; ne egkuwaan te velinsuǥuen ku is sevaha ne egketaǥak is sevaha.
40024042	Purungpurung kew su kenè niw egketuenan ke keenu he andew is kedlikù ku te Nengazen niw.
40024043	Kenè niw heini lipati he emun egketuenan te teǥiǥaked te valey ke keenu ebpekeuma is tekawen dutun te valey zin, ne kenà sikandin edlipezeng. Ne zutun, kenà egkeselezan te tekawen haazà is baley.
40024044	Iring din ded daan, layun kew andam su ebpekeuma a is Kakey te Menusiyà te uras he kenà a keniyu ebperetengen.
40024045	Sikan is suluǥuen he uluwanen wey metinumanen, iyan ibpevayàbayà te egalen din te menge zuma zin he suluǥuen. Ne iyan ebpekaan te menge zuma zin he suluǥuen dutun te uras te kegkaan.
40024046	Emun ed-ulì haazà is egalen din, utew zekelà is kelipey zutun te suluǥuen ke egkeahà te egalen din he midtuman din en is langun he ebpeveelan kandin.
40024047	Egkeǥiyen ku keniyu he is suluǥuen he metinumanen, idsarig kandin is langun he menge azen te egalen din.
40024048	Iyan, kehizu zin ke iyan diyà te isip din is egkeuǥet pa ed-ulì haazà is egalen din,
40024049	ne ebpemuǥelen din is menge zuma zin he suluǥuen; ne egkaan wey ed-inum duma te menge lelenguten.
40024050	Su zutun he andew te wazè din peebuta wey zutun te uras he wazè din metueni, ebpekeulì haazà is egalen din.
40024051	Ne haazà he suluǥuen, edsilutan sikandin dutun te egalen din ne ebeelan diyà te kandin is iring te ebeelan daan diyà te menge etew he tarù is kedtuu zan. Ne zutun ebpekekulahì sikandin ne ebpekengingitel tuus te utew zin kebpekedsendit."
40025001	"Dutun te kedlikù ku, is kedhadì te Megbevayà, ne iring te sempità he sepulù he raǥa he netukid te sulù su edsinuǥungen dan is ebpengesawa.
40025002	Is lelima kandan, ne tulebung; ne is duma zan he lelima, ne memetau.
40025003	Haazà is menge tulebung, mid-uwit dan is menge sulù dan, iyan, wazà gas he mid-uwit dan he teǥana ke egkeamin is gas dutun te seled te sulù dan.
40025004	Ne haazà is memetau, kada sevaha kandan mid-uwit te sulù lapik is gas he intaǥù te butilya he teǥana ke egkeamin is gas dutun te sulù dan.
40025005	Ne ǥeina te neuǥet mekeuma sikan is ebpengesawa, ebpemekezungkàdungkè dan en dutun is edtaǥad he ebpemekelipezeng.
40025006	Ne hein metaneb en dutun is kezukileman ne nezineg dan is ed-umew te, 'Heini en sikan is ebpengesawa; sinuǥunga niw en sikandin.'
40025007	Ne nepukew haazà is sepulù he raǥa ne midsusi zan is menge sulù dan ne mibpurungan dan.
40025008	Ne zutun migkaǥi haazà is menge tulebung dutun te menge memetau te, 'Beǥayi key te gas su egkengeevukan en is kenami he menge sulù.'
40025009	Ne midtavak haazà is memetau te, 'Kenà egkehimu su kenà egkampet kenitew te langun is gas he neuwit dey. Hendiyè kew te tindahan wey kew mekepemasa te gas.'
40025010	Ne zutun migenat haazà is menge tulebung su ebpemasa zan te gas, ne hein nehaus dan en nekeuma sikan is ebpengesawa. Ne haazà is lelima he menge raǥa he memetau, miduma zan kandin te edseled dutun te valey he zutun is eseweey. Ne hein nekeseled dan en dutun ne midlekevan haazà is baley.
40025011	Ne netegteǥaad dutun nekeuma zaan haazà is menge zuma zan he raǥa; ne ziyè dan dà te ǥawas is egkaǥi te, 'He Nengazen, he Nengazen, puwasi key.'
40025012	Ne midtavak haazà is ebpengesawa te, 'Kenè ku sikiyu egkekilala.'"
40025013	Ne ke si Jesus te, "Iring dutun, kinahanglan he andam kew su wazè niw metueni ke hengkey he andew wey ke hengkey he uras is kedlikù ku.
40025014	Is kedhadì te Megbevayà ne iring daan te etew he edhipanew. Te wazè pa sikandin megenat, midtiǥum din is menge suluǥuen din su idsarig din kandan is selapì din wey zan ikepetiǥayun.
40025015	Mibahin din kandan sumalà is egkeveleveg te uman sevaha kandan te ebpetiǥayun. Is sevaha, mibeǥayan din te lelima he libu he pisus; ne is sevaha, mibeǥayan din te zezuwa he libu; ne is sevaha pa, nengkelibu he pisus is imbeǥey zin dutun. Ne zutun migenat haazà is etew he edhipanew.
40025016	Ne sikan is suluǥuen he mibeǥayan te lelima he libu he pisus, impetiǥayun din haazà is kandin, ne netiǥayun te lelima pa he libu.
40025017	Iring din ded daan sikan is suluǥuen he mibeǥayan te zezuwa he libu he pisus, su netiǥayun daan te zezuwa pa he libu.
40025018	Iyan, sikan is suluǥuen he mibeǥayan te nengkelibu he pisus, mid-awà dutun ne inleveng din diyà te tanà haazà is selapì dutun te egalen din.
40025019	Ne hein neuǥet dutun, mid-ulì haazà is egalen dan su edsusiyen din haazà is selapì din.
40025020	Ne midtelavuk kandin sikan is suluǥuen din he mibeǥayan te lelima he libu he pisus ne indata zin haazà is selapì ragkes sikan is genansya he lelima he libu. Ne ke sikandin te, 'Mibeǥayan a kenikew te lelima he libu he pisus; ne heini zed is genansya he lelima he libu he pisus.'
40025021	Ne migkaǥi haazà is egalen din te, 'Utew meupiya is baal nu! Metinumanen ka he suluǥuen! Ne ǥeina te egkeseriǥan ka te zeisey he selapì idsarig ku kenikew is dekelà. Seled ka zini wey ka mekeambit te kelipey ku.'
40025022	Ne midtelavuk daan kandin sikan is mibeǥayan din te zezuwa he libu he pisus ne ke sikandin te, 'Datù, mibeǥayan a kenikew te zezuwa he libu he pisus. Ahaa nu, heini zed daan is genansya he zezuwa he libu he pisus.'
40025023	Ne migkaǥi haazà is egalen din te, 'Utew meupiya is baal nu! Metinumanen ka he suluǥuen! Geina te egkeseriǥan ka te zeisey he selapì, idsarig ku kenikew is dekelà. Seled ka zini wey ka medlipey te kelipey ku.'
40025024	Ne midtelavuk daan sikan is suluǥuen he mibeǥayan din te nengkelibu he pisus. Ke sikandin te, 'Datù, netuenan ku he wazè nu kehizu su edreǥunen nu is kenè nu pinemula, ne ebpenggenansya ka te wazè nu ipetiǥayun.
40025025	Ingkehandek ku sikew umba inleveng ku ziyà te tanà is selapì nu. Ahaa nu; heini zed sikan is selapì nu.'
40025026	Ne midtavak haazà is egalen din te, 'Utew mezaat is baal nu! Peǥulen ka he suluǥuen! Netuenan nu ves he edreǥunen ku is kenè ku pinemula ne ebpenggenansya a te wazè ku ipetiǥayun?
40025027	Maan is wazè nu ipeutang heeyan is selapì ku wey mepursintuwi wey medekelà is bali zin wey ku mezawat kayi te kedlikù ku?'
40025028	Ne zutun migkaǥi sikandin diyà te selakew en he suluǥuen te, 'Kuwaa nu heeyan is nengkelibu he pisus keniyan te kandin ne iveǥey nu ziyà te nekekuwa te sepulù he libu.
40025029	Su sikan is egkeseriǥan te insarig kandin, ed-umanan pa. Iyan, sikan is kenà egkeseriǥan, edhewien diyà te kandin minsan is deisek he insarig kandin.
40025030	Ne heini is wazè din pulus he suluǥuen, itimbag niw ziyà te merusirem he utew meziyù diyà te ǥawas. Dutun ne ebpekekulahì wey ebpekengingitel tenged te utew ebpekedsendit.'
40025031	Siak is Kakey te Menusiyà, dutun te kedlikù ku he utew zekelà is gehem te ked-anlag ku wey edumahan ad te langun he menge velinsuǥuen ku, ebpinuu ad is edhadì.
40025032	Ebpekeetuvang kedì is tivuuk he menusiyà. Ne zutun edtepizen ku sikandan te zezuwa he vahin iring te kedtepiza te bekidu zuen te menge kambing wey menge kerehidu.
40025033	Idtapid ku is iring te menge kerehidu ziyà te zapit te egkekewanan ku, ne sikan is iring te menge kambing, idtapid ku ziyà te zapit te egkeǥivang ku.
40025034	Ne zutun, siak is hadì, egkeǥiyan ku is menge etew ziyà te zapit te egkekewanan ku te, 'Sikiyu is midtuvazan te Amey ku he Megbevayà, kayi kew su iyan kew edhedian ku. Su is kedhadì ku keniyu, inteǥana en dengan puun pa te kedlimbaǥa te kelibutan.
40025035	Su hein nevitil a, impekaan a keniyu; ne hein nemezahan a, impeinum a keniyu; minsan wazà a keniyu mekilala, midawat a keniyu ziyan te valey niw.
40025036	Hein wazè ku ugelingen mibeǥayan a keniyu; hein nezeruwan a, mid-elimahan a keniyu. Hein nepirisu a, midlauy a keniyu.'
40025037	Ne ed-insaan a zutun te menge etew he metazeng he ziyà te zapit te egkekewanan ku te, 'Nengazen, keenu zey sikew maahà he nevitil wey nemezahan ne impekaan dey wey impeinum dey sikew?
40025038	Keenu zey sikew zewata ziyà te valey zey te wazè dey sikew mekilala? Keenu ka megkinahanglan te ugelingen nu, ne mibeǥayan dey sikew?
40025039	Keenu zey sikew melauy he egkezeruwan wey ziyà te pirisuan?'
40025040	Ne zutun, siak is hadì, edtavak a te, 'Egkeǥiyen ku keniyu he ke mid-ulaula niw heini ziyà te minsan sevaha kayi te menge suled ku, he ke và dà egkeǥiya, menge tumutuu kedì, minsan ke utew minus is pid-etawen din, neulaula niw en heini ziyà te kedì.'
40025041	Ne zutun egkeǥiyan ku is menge etew he ziyà te zapit te egkeǥivang ku te, 'Sikiyu is midrewakan te Amey ku he Megbevayà, awè kew kayi! Su zutun kew te regreg he wazè din pidtemanan he inteǥana he zaan ki Setanas he iyan idsilut kandin duma te menge velinsuǥuen din!
40025042	Su zengan nevitil a, iyan, wazà a keniyu ipekaan; nemezahan a, ne wazà a keniyu ipeinum.
40025043	Wazè ku egkepemenehikan ne wazà a keniyu zewata ziyà te valey niw. Egkinahanglan a te ugelingen, iyan, wazà a keniyu meveǥayi. Nezeruwan a, ne ziyà a te pirisuan, iyan, wazà a keniyu leuya.'
40025044	Ne ed-insè dan te, 'Nengazen, keenu zey sikew maahà he egkevitil, ebpekeinum, wazà egkepemenehikan, wazà ugelingen, nezeruwan, wey ziyà te pirisuan ne wazè dey sikew metevangi?'
40025045	Ne zutun edtavak a is hadì te, 'Egkeǥiyen ku keniyu he ke wazè niw tevangi is minsan sevaha kayi te utew minus is pid-etawan din, siak is wazè niw metevangi.'
40025046	Ne heini he menge etew," ke si Jesus, "id-awà kayi su edsilutan sikandan te silut he wazè din pidtemanan; iyan, is menge metazeng mulà, ebeǥayan sikandan te untung he wazè din pidtemanan."
40026001	Ne hein nepasad ni Jesus haazà is kebpenurù din dutun te langun, migkaǥi sikandin diyà te menge sumusundan din te,
40026002	"Netuenan niw he mekezuwa zà guntaan ne egketuman en sikan is pista he egngezanan te Pista te Kedlevayi. Ne zutun, siak is Kakey te Menusiyà, ibpalad a ziyà te menge etew wey e zan ikeransang te krus," ke sikandin.
40026003	Ne zutun is menge punuan he memumuhat wey is ebmeǥurangen te menge Hudiyu, midtiǥum dan diyà te turuǥan ni Keyipas he lavew he memumuhat
40026004	su ebpengahaan dan is paaǥi wey zan mezakep si Jesus he kenà egketuenan te mezakel he menge etew.
40026005	"Deyzey nasì," ke sikandan, "ke kenè tew sikandin edekepen dutun te timpu te pista su kela ke edsinamuk is menge etew."
40026006	Ne hein diyà si Jesus te inged he Bitanya, diyà sikandin te valey ni Simun te it-iten he neulian en.
40026007	Ne mid-uvey ziyà te kandin is bahi he zuen din pelenahan he mibeelan puun te vatu he egngezanan te elebastru he midteǥuan haazà is pelenahan te mehemut he agwa he utew mahal. Ne impetiǥis din haazà is agwa ziyà te ulu ni Jesus te kemulu pa zutun egkaan si Jesus.
40026008	Ne hein naahà haazà dutun te menge sumusundan din ne nengepauk dan. Ke sikandan te, "Maan is mid-us-usikan din heeyan is agwa?
40026009	Meupiya pa ke imbelegyè din heeyan te utew mahal wey ikeveǥey is halin diyà te egkengeayuayu!"
40026010	Ne netuenan ni Jesus haazà is migkaǥi zan, ne ke sikandin te, "Pesegdana niw en heini is bahi. Utew meupiya heini is mid-ulaula zin dini te kedì.
40026011	Layun niw egketevangi is egkengeayuayu su kenè niw mulà sikandan egkesuwey, iyan, siak, meǥaan ku en sikiyu egkesuwey.
40026012	Mid-egwahan e zin su wey meteǥana is lawa ku zutun te kedlevenga kedì.
40026013	Tenuzi niw he kenà sikandin egkelipatan. Su minsan hendei idsangyew heini is Meupiya he Tudtulanen dini te tivuuk he kelibutan, egketudtul zaan heini is mid-ula-ula zin dini te kedì."
40026014	Ne te iyan daan haazà he timpu, sevaha zuen te sepulù wey dezuwa he sumusundan, sikan is migngezanan ki Hudas he tigKeriyuti, midhendiyà sikandin te menge punuan he memumuhat.
40026015	Ke sikandin diyà te kandan te, "Pira is idsuhul niw kedì ke pinaaǥi kedì igkepalad diyà te keniyu si Jesus?" Ne mibilang dan dutun is ketluan he elad he pelata ne imbeǥey zan diyà te ki Hudas.
40026016	Ne puun dutun mibpengahà si Hudas te paaǥi ke ebmenmenuwen din te ed-akal si Jesus su wey mezakep dutun te menge etew.
40026017	Ne zutun te nehuna he andew te Pista te Kegkeena te Supas he Wazè Din Tapey, mid-uvayan si Jesus te menge sumusundan din ne ke sikandan te, "Hendei is baley he egkesuatan nu he edhilutuan dey wey meteǥana is idlavung nu kayi te Pista te Kedlevayi?"
40026018	Ne zutun migkaǥi si Jesus he medhendiyè dan te inged, diyà te etew he zaan he migkaǥi zin kandan ne keǥiyi zan haazà is etew he egkaǥi is menunudlù tew te, "Meǥaan en is kebpatey ku; dini key edlavung te menge sumusundan ku su Pista te Kedlevayi heini."
40026019	Ne mid-ulaula te menge sumusundan ni Jesus haazà is insuǥù din kandan ne midteǥana zan is idlavung dan dutun te Pista te Kedlevayi.
40026020	Ne te kegkezukilem dutun, si Jesus wey sikan is sepulù wey zezuwa he menge sumusundan din, diyè dan te lemisahan.
40026021	Ne hein egkaan dan en dutun migkaǥi si Jesus te, "Duen egkeǥiyen ku keniyu. Iyan is: sevaha kayi te keniyu is ed-akal kedì wey a mehimetayi."
40026022	Ne utew nengeseeng haazà is menge sumusundan din, ne zutun mid-insà kandin is kada sevaha zutun te, "Nengazen, iyan e ve egkeǥiyen nu?"
40026023	Ne midtavak si Jesus te, "Sevaha kayi te edtuǥen kedì iyan ed-akal kedì.
40026024	Siak is Kakey te Menusiyà, ebpatey a sumalà te netagnà duen te insurat he Lalag te Megbevayà, iyan, kehizu utew zuen te etew he ed-akal kedì. Meupiya pa ziyà te kandin ke wazè en sikandin ianak."
40026025	Ne zutun migkaǥi si Hudas, kes ed-akal kandin te, "Menunudlù, iyan e ve ed-akal kenikew?" Ne ke si Jesus te, "Uya, iyan ka."
40026026	Ne zutun te kemulu zan pa egkaan, mid-amì si Jesus te supas, ne mibpeselematan din te Megbevayà ne mibpenevìtevì din ne impemeǥey zin diyà te menge sumusundan din. Ke sikandin te, "Iyan heini lawa ku; dewata niw wey keena niw."
40026027	Ne zutun mid-amì din is tasa he midteǥuan te vinu te paras, ne mibpeselematan din daan te Megbevayà ne induwal zin diyà te kandan. Ke sikandin te, "Pudu kew kayi inum.
40026028	Su lengesa ku heini he ibpetiǥis wey mepelisi is mezakel he menge etew wey mepesaylu is menge salè dan. Tuus heini te paaǥi te kegkelibri he midtukud te Megbevayà.
40026029	Egkeǥiyen ku keniyu he kenè ku en maan ed-inumen is binu taman dutun te timpu keuzemà he ed-iinumey kiw te veǥu en he vinu emun edhadì en is Amey ku he Megbevayà."
40026030	Ne zutun migkanta zan te kedalig te Megbevayà ne hein nepasad haazà migawas dan ne midhendiyè dan te vuvungan he egngezanan te Ulivuwan.
40026031	Ne zutun migkaǥi si Jesus diyà te kandan te, "Is langun te sikiyu, ne edluyahan is kedsarig niw kediey ǥuntaan te mezukilem tenged te egkehitavù kedì; su zuen insurat he Lalag te Megbevayà he edhenduen te, 'Edhimetayan ku is ed-elima te menge kerehidu ne ebpekedsusuwey is menge kerehidu.'
40026032	Iyan, emun egkevanhew ad, edhuna a keniyu ziyà te prubinsya he Geliliya."
40026033	Ne zutun migkaǥi si Pedro ziyà te kandin te, "Minsan ke edluyahan is kedsarig kenikew kayi te langun he menge zuma ku ne kenà mulà edluyahan is kedì, minsan egkemenumenu."
40026034	Ne zutun migkaǥi si Jesus diyà te ki Pedro te, "Benar is egkeǥiyen ku kenikew he te kenè pe kan ebpengukarà is manuk, ne ketetelu ke en ebpekekaǥi he kenà a kenikew egkekilala!"
40026035	Ne migkaǥi si Pedro te, "Minsan pa ke edhimetayan a zuma kenikew kenà a egkaǥi he wazè ku sikew mekilala!" Ne iring ded daan dutun is menge pesarig dutun te zuma he menge sumusundan ni Jesus.
40026036	Ne kebpekeuma zutun eni Jesus diyà te Gitsimeni, migkeǥiyan din is menge sumusundan din te, "Kayi kew zà pinuu su edlaus key ziyà su ed-ampù a."
40026037	Ne miduma zin si Pedro wey sikan is dezuwa he anak ni Sibidiyu. Ne zutun utew neseeng sikandin wey mibmesakit utew is gehinawa zin.
40026038	Ne migkaǥi sikandin diyà te kandan te, "Utew mesakit is gehinawa ku. Henduen be te egkevidtew en. Kayi kew zà ne kenè kew medlipezeng."
40026039	Ne midlaus si Jesus diyà te uvey zà dutun ne midlangkeb sikandin ne mid-ampù, ke sikandin te, "Amey ku, ke egkehimu zà ne kenè nu en kediey ipeseǥazi heini is merasey he imbanglis nu kediey, iyan, kenà egkesunud is kediey he egkesuatan, kekenà, iyan egkesunud is kenikew he egkesuatan."
40026040	Ne hein midlikuan din haazà is tetelu he menge sumusundan din, nekelipezeng dan, ne migkeǥiyan din si Pedro te, "Wazè niw ve metigker he kenè kew medlipezeng te minsan sengeuras dà?
40026041	Kenè kew lipezeng, kekenà, ampù kew wey kew mekelikey te menge penggezam keniyu. Edsunud is gehinawa niw, iyan, is lawa niw ne meluya."
40026042	Ne midlikù si Jesus ne mid-ampù med-uman, ke sikandin te, "Amey ku, emun kenè en egkehimu he id-awà sikan is kedresaya kedì ne iyan egkesunud is kenikew he egkesuatan."
40026043	Ne zutun midlikuan din sikan is menge sumusundan din ne neehè din he nemekelipezeng dan en maan su wazè dan maantus is kebpemetpetayi kandan te tuzug.
40026044	Ne midlikù si Jesus ne mid-ampù med-uman te iketelu ne in-uman din in-ampù kes in-ampù din.
40026045	Ne zutun midlikuan din sikandan ne migkaǥi te, "Kemulu kew ves nehurep he ebpemenhidhizeǥà? Siak is Kakey te Menusiyà, iyan en heini timpu he ibpalad a ziyà te menge lalung he etew.
40026046	Enew kew su heini en sikan is etew he ed-akal kedì. Kuwa kew en, su edsinuǥungen tew."
40026047	Ne te kemulu pa zutun egkaǥi si Jesus, nekeuma si Hudas is sevaha zuen te sepulù wey zezuwa he epustul. Duma zin is mezakel he menge etew he nengeǥumeenan te menge ubpit wey menge lagkut. Menge suǥù haazà te menge punuan te memumuhat wey menge ebmeǥurangen te menge Hudiyu.
40026048	Si Hudas, is giya zan pehendiyà te ki Jesus, migkaǥi zin he zaan ke hengkey is tuus te kegketueni zan ki Jesus. Ke sikandin te, "Is etew he edhezekan ku, ne iyan en ebpen-ahaan niw. Ne zekepa niw en."
40026049	Ne hein nekeuma si Hudas, segugunè din mid-uvayi si Jesus ne migkaǥi te, "Na! Menunudlù!" Ne zutun midhezekan din si Jesus.
40026050	Ne migkaǥi si Jesus diyà te kandin te, "Pekezilepeti nu, Mama, is ed-ul-ulahan nu." Ne midakep dutun te menge etew si Jesus ne mibpekehemenan dan te egawed.
40026051	Ne sevaha zutun te zuma ni Jesus, nekehulavut te sundang din, ne midtibas din is suluǥuen te lavew he memumuhat ne netenaan haazà diyà te telinga, ne nesapla haazà is telinga zin.
40026052	Ne migkeǥiyan ni Jesus haazà te, "Iǥumè nu heeyan is ubpit nu su sikan is utew meǥaan he ebpenggumaan, gumaan daan is ibpatey zin.
40026053	Wazè nu ve metueni he emun ebpetavang a te Amey ku he Megbevayà ne edliblibuwen is ibpehendini zin he velinsuǥuen din?
40026054	Iyan," ke si Jesus, "emun ebpetavang a kandin ne kenà egketuman sikan is nengetagnà dengan dutun te insurat he Lalag te Megbevayà; ne kinahanglan he egkeulaula haazà sumalà is netagnà," ke sikandin.
40026055	Ne zutun migkeǥiyan ni Jesus haazà is menge etew te, "Tulisan e ve? Su maan is neǥumeenan kew te menge ubpit wey menge lagkut is edakep kedì? Kada andew ne egkeahà a keniyu is ebpenurù te menge etew ziyà te Valey te Megbevayà, ne maan is wazà a keniyu zutun dà dekepa?
40026056	Iyan, guntaan, human en egkeulaula heini is langun kayi su egketuman sikan is menge tagnà he insurat dengan te ebpemeneuven te Megbevayà." Ne hein nekaǥi en ni Jesus haazà, mid-ewaan sikandin dutun te menge sumusundan din su nemelaǥuy zan is langun.
40026057	Ne zutun, haazà is menge etew he midakep ki Jesus, mid-uwit dan sikandin diyà te ki Keyipas he lavew he memumuhat. Ne zutun, daan en he netiǥum is menge menunudlù te kesuǥuan wey is menge ebmeǥurangen te menge Hudiyu.
40026058	Si Pedro, midtinundug, asal kenà utew ed-uvey ne zutun te nekeuma zan en diyà te valey te lavew he memumuhat ne ziyè dà medtaman si Pedro te lama. Ne hein nekeseled en sikandin dutun te lama, mibpesahugsahug sikandin mebpinuu zuen te menge guwardya su ed-ahaan din ke hengkey en is egkeulaula ki Jesus.
40026059	Ne is menge punuan te memumuhat wey is langun he nengetiǥum he ebmeǥurangen te menge Hudiyu, ebpen-ehè dan te salà he id-ulug dan ki Jesus su wey zan mehimetayi.
40026060	Iyan, minsan pa te mezakel is teruen he ebpenistiǥus te menge ulaula ni Jesus ne wazè dan dutun egkeahà he zait he igkehimetayi kandin. Ne hein neuǥet, duen dezuwa he mid-etuvang
40026061	he egkaǥi te, "migkaǥi heini he etew te, 'Egkerundus ku is dekelà he simbahan te Megbevayà ne seled te tetelu he andew ne igkepehitindeg ku.'"
40026062	Ne zutun midhitindeg sikan is lavew he memumuhat dutun ne migkeǥiyan din si Jesus te, "Tutuu ve heini is menge sumbung dan mehitenged kenikew? Hengkey is igketavak nu?" ke sikandin.
40026063	Ne wazà medtavak si Jesus. Ne mid-uman megkaǥi haazà is lavew he memumuhat te, "Tangdù ka su kayi ka te etuvangan te Megbevayà he wazè din kemetayen. Emun iyan ka sikan is Anak te Megbevayà, sikan is mibpilì din he ibpahadì, keǥiya nu," ke sikandin.
40026064	Ne midtavak si Jesus te, "Iyan heeyan sumalà is migkaǥi nu ne egkeǥiyan ku sikiyu is langun he siak is Kakey te Menusiyà, keuzemà egkeahà a keniyu is diyà ebpinuu te zapit te egkekewanan te Megbevayà. Ne egkeahà a zaan keniyu ziyà te menge ǥapun is ebulus he ebpuun diyà te langit," ke sikandin.
40026065	Ne haazà is lavew he memumuhat, mibpemindas din is kumbalè din he tuus te utew sikandin nepauk dutun te migkaǥi ni Jesus, ne ke sikandin te, "Uvag en kun Anak te Megbevayà! Nekesupak en heini te Megbevayà! Wazè en kinahanglan he zuen pa tistiǥus su sikiyu is langun, nezineg niw en heini is menge lalag din he utew supak te Megbevayà!
40026066	Hengkey is hukum niw?" Ne midtavak is menge zuma zin te, "Dekelà is salè din; kinahanglan he edhimetayan."
40026067	Ne zutun mibpengilevan dan is ulu ni Jesus; ne mibuǥel zan. Ne is duma, midtabpì kandin
40026068	he egkaǥi te, "Sikew is mibpilì bes te Megbevayà, tegnaa nu ke hentei is neketabpì kenikew," egkaǥi zan.
40026069	Ne si Pedro, diyà te lama is ebpimpinuu. Ne zuen suluǥuen he vahi he mid-uvey ziyà te kandin is egkaǥi te, "Sikew, duma ka zaan ni Jesus he tigGeliliya."
40026070	Iyan, mibarew haazà ni Pedro is migkaǥi zutun te vahi, ne nekezineg dutun is langun te kebarew zin. Ke sikandin te, "Kenè ku egkesavut heeyan is egkeǥiyen nu."
40026071	Ne migawas si Pedro pehendiyà te pultahan dutun te lama. Ne zuen sevaha pa he suluǥuen he vahi he nekeahà kandin ne migkaǥi haazà is bahi ziyà te menge etew zutun te, "Duma heini ni Jesus he tigNeserit!"
40026072	Ne utew mezesen is kebarew zutun ni Pedro. Ke sikandin te, "Kenè ku egkekilala heeyan he etew."
40026073	Ne hein netegteǥaad dutun, mid-uvayan si Pedro zuen te menge etew he nerivurun dutun, ke sikandan te, "Tutuu iyan he zuma ke zin daan su egketuusan tenged te kegkaǥi nu."
40026074	Ne zutun mid-amin-amin si Pedro te sapà, ke sikandin te, "Siluti a te Megbevayà ke tarù heini is lalag ku he kenè ku egkekilala heeyan he etew." Ne zutundutun, mid-ukarà is manuk.
40026075	Ne human metenuzi ni Pedro sikan is migkaǥi kandin ni Jesus he, "Te kenè pe kan ebpengukarà is manuk, ne ketetelu ke en ebpekekaǥi he kenà a kenikew egkekilala." Ne zutun migawas si Pedro ne nekelelendag.
40027001	Ne hein nepawà dutun is langun he menge punuan te menge memumuhat wey menge ebmeǥurangen te menge Hudiyu, mid-uyunan dan ke ebmenmenuwen dan is paaǥi wey iketuǥut kandan is kedhimetayi ki Jesus.
40027002	Mibakus dan si Jesus te kedina ne inhated dan sikandin diyà te ki Pilatu he iyan gubirnedur zutun.
40027003	Ne si Hudas, sikan is mid-akal ki Jesus, utew nekedsendit hein netuenan din he edhimetayan duen te menge etew si Jesus su nekaǥi zan he zait is ulaula ni Jesus he igkehimetayi kandin. Ne midhendiyà sikandin te menge punuan he memumuhat wey menge ebmeǥurangen te menge Hudiyu su id-ulì din pezem sikan is ketluan he vuuk he selapì.
40027004	"Nekesalà a," ke sikandin, "su sikan is etew he migkaǥi niw he zait is ulaula zin he igkehimetayi kandin, wazè din salà ne iyan a mibpalad kandin diyan te keniyu." Ne midtavak dan te, "Wazè dey lavet keniyan; kenikew zà heeyan he samuk."
40027005	Ne haazà is selapì, insimburà ni Hudas dutun te simbahan ne mid-awà dutun su netaǥù diyà te ǥehinawa zin is kedhiket, ne zutun mibitey sikandin.
40027006	Ne is menge punuan te memumuhat, hein nekuwa zan sikan is selapì, migkaǥi zan te, "Ebpekesupak kiw te kesuǥuan ke id-ulug tew heini ziyà te teleǥuey te selapì kayi te simbahan su imbayad heini wey mehimetayi is etew."
40027007	Ne tenged dutun mibivitiyara zan ke hengkey is ed-ul-ulahan dan dutun. Ne zuen tanà he migngezanan te tanà te ebpendiyun, ne mibpemasa zan haazà dutun te selapì su wey mehimu he penlevengà te menge etew he kenà Hudiyu.
40027008	Ne tenged kayi migngezanan dan haazà he tanà te Tanà te Lengesa, he ke và dà egkeǥiya, tanà he nepemasa te selapì he imbayad te kedhimetayi te etew .
40027009	Ne netuman dutun sikan is netagnà dengan te ebpeneuven te Megbevayà he si Jeremias su ke sikandin te, "Nekuwa zan kes ketluan he vuuk he selapì he iyan bali zin he neuyunan te menge etew he kevuwazan ni Israyil.
40027010	Ne impemasa zan te tanà te ebpendiyun sumalà is intelaan kedì te Nengazen." Iyan heini nekaǥi zengan ni Jeremias.
40027011	Ne zutun hein diyè en si Jesus te etuvangan te gubirnedur is ed-imbistigahan, mid-insà ki Jesus haazà is gubirnedur te, "Hadì ke ve te menge Hudiyu?" Ne midtavak si Jesus te, "Uya, iyan is migkaǥi nu."
40027012	Iyan, dutun te migkaǥi en te menge punuan te menge memumuhat wey menge ebmeǥurangen te menge Hudiyu ziyà te ki Pilatu is sumbung dan mehitenged ki Jesus ne wazà haazà tevaka ni Jesus.
40027013	Umba mid-insaan sikandin ni Pilatu te, "Maan is wazè nu tevaka heini is langun he menge sumbung dan mehitenged kenikew?"
40027014	Iyan, wazà medtavak si Jesus te minsan hengkey; ne tenged kayi neinuinu utew is gubirnedur.
40027015	Ne iyan neleyaman ni Pilatu is: kada tuig, emun Pista en te Kedlevayi, edlibriyen din is sevaha he pirisu ke edhengyuen te menge etew.
40027016	Ne zuen nevantug he etew he mibpirisu he egngezanan ki Berabas.
40027017	Ne hein nevurun en dutun is menge etew, ne mid-insà si Pilatu te, "Hentei zapit is egkesuatan niw he edlibriyen ku, iyan be si Berabas wey ke iyan be si Jesus he migeraran he Pinilì te Megbevayà?"
40027018	Su netuenan ni Pilatu he iyan hinungdan ke maan is insumbung si Jesus te menge punuan is kegkesina zan kandin.
40027019	Ne te kemulu pa si Pilatu ebpimpinuu zutun te valey he ebpenhusayan, nekeuma is surat te esawa zin he egkaǥi te, "Kenè nu hileveti heeyan he etew su wazè din salà. Nerasey a utew ǥeina te mezukilem su mideetan a tenged kandin," ke sikandin.
40027020	Iyan, is menge punuan he memumuhat wey is menge ebmeǥurangen, migkeǥiyan dan is menge etew zutun he iyan dan hengyua he melibri si Berabas ne si Jesus, ibpehimetayan.
40027021	Ne mid-uman med-insà kandan haazà is gubirnedur te, "Hentei zapit kayi te zezuwa is egkesuatan niw he edlibriyen ku?" Ne ke sikandan te, "Iyan si Berabas."
40027022	Ne migkaǥi si Pilatu te, "Ne emun iyan heeyan, ebmenmenuwen ku si Jesus he migeraran he Pinilì te Megbevayà?" Ne migkaǥi sikandan is langun te, "Iransang te krus!"
40027023	Ne ke si Pilatu te, "Maan? Duen be mezaat he mid-ulaula zin?" Iyan, mid-iseg dutun is keǥurub dutun te menge etew he ebpememensag te, "Iransang te krus!"
40027024	Ne zutun nesavut ni Pilatu he wazè en pulus te menge lalag din su ebpuunè en edsinamuk is menge etew, ne tenged dutun, migkuwa sikandin te wahig ne mibpenlùlù te velad din dutun te etuvangan te menge etew, ne ke sikandin te, "Keniyu he salà heini. Is lengesa kayi te etew, ne ziyè dà te keniyu he velad; lumpiyu is kedì."
40027025	Ne midtavak is langun he menge etew te, "Uya, kenami en he salà is kedhimetayi kayi wey salà daan te menge kevuwazan dey!"
40027026	Ne zutun midlibri ni Pilatu si Berabas. Ne impevuǥel zin si Jesus ne insuǥù din te menge sundaru he iransang dan si Jesus diyà te krus.
40027027	Ne zutun impeseled si Jesus te menge sundaru zutun te turuǥan te gubirnedur. Ne netiǥum diyà te kandin is tivuuk he kumpeniya te menge sundaru.
40027028	Midlevasan dan si Jesus ne migkumbelaan dan sikandin te meriǥà he kumbalà su uvag kun hadì.
40027029	Ne zutun mibengkulè dan te zuǥiyen he ǥawed he igkuruna zan ki Jesus ne insuup dan haazà diyà te ulu zin. Ne is kewanan he velad din, impeǥawed dan te tuked ne midluhud dan diyà te etuvangan din is edtahud kun uvag kandin. Ne ke sikandan te, "Kumusta, Hadì te menge Hudiyu!"
40027030	Ne mid-ilevan dan ne midsekelew zan haazà is tuked ne imbadas dan diyà te ulu zin.
40027031	Ne hein nepezè dan en he ebaleyvaley kandin midluwasan dan duen te kumbalà he meriǥà ne insun-ud dan kandin is daan he kumbalè din. Ne zutun mid-uwit dan sikandin su idransang dan diyà te krus.
40027032	Ne ziyà te zalan he ibayè dan nesinuǥung dan is etew he tigSirini he egngezanan ki Simon. Ne mibpeǥes dan haazà ipetiang duen te krus he edtiangen ni Jesus.
40027033	Ne nekeuma zan diyà te migngezanan te Gulguta, he ke và dà egkeǥiya, Tulan te Ulu.
40027034	Ne ibpeinum dan pezem si Jesus te vinu he mid-emutan te utew mepait, iyan, hein neǥezaman din en haazà ne wazè din leusa te ed-inum.
40027035	Ne inransang dan sikandin diyà te krus; ne zutun midripa zan ke hentei is ebpekeangken te menge ugelingen din.
40027036	Ne te kegkepasad dan dutun mibpinuu zan su ed-ahaan dan sikandin ke egkemenumenu.
40027037	Ne ziyà te zivavew te ulu zin, impezeket dan is surat he iyan sikan is hinungdan te insumbunga kandin he edhenduen te, "Iyan heini si Jesus, sikan is Hadì te menge Hudiyu."
40027038	Ne zuen dutun dezuwa he tulisan he inransang dan daan. Impasek is krus te sevaha zutun diyà dapit te egkekewanan din, ne impasek is krus te sevaha ziyà te egkeǥivang din.
40027039	Ne is menge etew zutun he sumeseǥazà, ebpemenangàtangà is ed-engitan dan si Jesus.
40027040	Ke sikandan te, "Na! Kunaan nu ke egkeǥevè nu sikan is simbahan he Valey te Megbevayà ne egkevangun nu te seled te tetelu he andew. Libriya nu kun is keugelingen nu. Emun tutuu ka he Anak te Megbevayà, penaug ka keniyan te krus."
40027041	Ne iring din ded daan is mid-ulaula kandin te menge punuan te memumuhat wey menge menunudlù te kesuǥuan su mibaleyvaley zan sikandin,
40027042	ke sikandan te, "Nelibri zin is duma, iyan, is keugelingen din, kenè din egkelibri. Hadì bes sikandin te menge tig-Israyil. Ipepenaug keniyan te krus ne egkesundanan human.
40027043	Edsarig kun sikandin te Megbevayà ne egkeǥiyen din daan he Anak sikandin te Megbevayà. Ed-ahaan ta ǥuntaan ke edlibriyen sikandin te Megbevayà ke tutuu he igkesuat sikandin te Megbevayà," ke sikandan.
40027044	Ne minsan sikan is menge tulisan he inransang diyà te pesikilizè din, ne midsumpalit dan daan sikandin.
40027045	Ne te neudtu en is andew zutun, midtik-ew mebmerusirem is tivuuk he kelibutan seled te menge tetelu he uras.
40027046	Ne hein liwazè en he ebpenaug is andew, ingkulahì ni Jesus is utew mezaǥing he lalag he edhenduen te, "Ili, Ili, lama sebektani?" he ke và dà egkeǥiya, "He Megbevayè ku, maan is ed-iniyuǥan a kenikew?"
40027047	Ne zutun, is duma he etew he ebpemenhithitindeg dutun te uvey, hein nezineg dan haazà, ke sikandan te, "Pemineg kew su ebpengumawen din si Elias, is sevaha zuen te ebpeneuven dengan te Megbevayà."
40027048	Ne sevaha zutun te menge etew is migaanggaan megkuwa te ispungha ne intereb din diyà te sukà ne midtiyuk din te zeisek he kayu ne impaahuk din diyà te vèbà ni Jesus wey zin haazà mesupsup.
40027049	Iyan, migkaǥi is menge zuma zutun te etew te, "Pesegdana nu su ed-ahaan ta ke edlepew si Elias su edlibriyen sikandin."
40027050	Ne zutun, migkulahì si Jesus med-uman ne naawà is gehinawa zin.
40027051	Ne zutundutun, is manggad he utew mekepal he ingkurtina ziyà te seled te simbahan he Valey te Megbevayà, neliwazà mevindas puun te zivavew pehendiyà te zizalem. Ne midlinug ne mibpemeka is dezekelà he vatu.
40027052	Ne zuen menge surung he penlevengà he zutun nengepuwasan, ne nengevanhew is mezakel he menge tumutuu te Megbevayà,
40027053	ne mid-awè dan dutun te penlevengà. Ne zutun te kegkevanhew zaan ni Jesus, nemenriǥuriǥu haazà is nengevanhew ziyà te inged he Hiruselim ne mezakel is nemekeahà kandan dutun te kebpenriǥuriǥu zan.
40027054	Sikan is menge sundaru wey sikan is kepitan dan he mibantey ki Jesus, hein midtik-ew medlinug wey hein nengeehè dan is duma pa he nengehitavù dutun ne nengehandek dan. Ke sikandan te, "Tutuu ves iyan he Anak sikandin te Megbevayà!" egkaǥi zan.
40027055	Ne zuen daan dutun mezakel he menge vahi he ebantey ziyà te meziyù dutun. Menge tigGeliliya sikandan he miduma ki Jesus pehendiyà te Hiruselim su edtavang dan kandin.
40027056	Ne zutun si Maria Megdelina, wey si Maria, sikan is iney ni Santiago wey ni Jose, ne elin daan sikan is esawa ni Sibidiyu.
40027057	Ne hein mahapun en dutun, nekeuma is sepian he ebpuun te Erimetiya. Iyan ngazan din si Jose; ne sumusundan daan sikandin ni Jesus.
40027058	Midhendiyà sikandin te ki Pilatu is edhangyù he egkuwaan din is lawa ni Jesus. Ne zutun insuǥù ni Pilatu is lawa ni Jesus he ikeveǥey ziyà te ki Jose.
40027059	Ne migkuwa haazà ni Jose ne mibukusan din te veǥu he malung he meputì.
40027060	Ne zuen surung he penlevengà ni Jose he sikan pa mepasad he ingkalut diyà te kelendiǥan te paǥang. Ne zutun iseled ni Jose is lawa ni Jesus. Ne midlekevan din haazà is surung te zekelà he vatu ne mid-ewaan din.
40027061	Ne si Maria Megdelina, wey sikan is sevaha he Maria, dutun dan ebpimpinuu is ebantey zutun te surung.
40027062	Ne zutun te sunud he andew he Sebadu, midhendiyà te ki Pilatu is menge punuan he memumuhat wey is menge Perisiyu.
40027063	Ne ke sikandan diyà te kandin te, "Datù, netenuzan dey he migkaǥi zuen te teruen he etew hein uuyag pa, he emun ebpatey, egkevanhew zed seled te tetelu he andew.
40027064	Umba, meupiya ke ebpeventayan nu te menge sundaru sikan is surung taman te iketelu he andew su kela ke tekawa is lawa zin te menge sumusundan din, ne egkeǥiyen dan diyà te menge etew he nevanhew sikandin. Ne ed-iseg ebmezaat is ebpekesunud he kedlimbungi zan te menge etew."
40027065	Ne midtavak si Pilatu te, "Egkehimu. Dumaha niw pehendutun is menge sundaru, ne purungi niw peventayi haazà is surung."
40027066	Ne mibeyaan dan haazà ne midtuusan dan sikan is inlekeb he vatu zutun wey metuusi zan ke edwelengen te minsan hentei. Ne intaǥak dan haazà is menge sundaru zutun he ibpevantey zan.
40028001	Ne hein neiwas haazà is Andew te Kedhimeley te meǥaan egkepawà dutun te andew he Duminggu, midhendiyà te penlevengà ensi Maria Megdelina wey kes duma zin, he Maria zaan is ngazan, su ed-ahaan dan sikan is surung.
40028002	Ne zutun netekewtekew medlinug te utew mezesen. Ne zuen ebpuun diyà te langit he velinsuǥuen te Nengazen. Ne mibpenaug haazà ne in-awè din kes batu he inlekeb dutun te surung ne mid-untuzan din.
40028003	Is dagwey zin, ne ebpekesirang su utew merayag, ne utew zaan meputì is ugelingen din.
40028004	Ne nengehandek utew sikan is ebantey zutun he menge sundaru ne nengetentanan dan is wazà memekewaleng he ebpengerkeren.
40028005	Ne sikan is menge vahi, migkeǥiyan sikandan dutun te velinsuǥuen te, "Kenè kew mahandek. Netuenan ku he ebpen-ahaan niw si Jesus, sikan is inransang te krus.
40028006	Wazè en dini su nevanhew en sumalà is migkaǥi zin keniyu. Hendini kew wey niw ahaa is midsevukan kandin.
40028007	Ne ǥègaani niw veyai is duma he menge sumusundan din. Ne keǥiya niw ziyà te kandan he nevanhew en sikandin ne edhuna keniyu ziyà te Geliliya ne ziyè niw sikandin egkeuma. Ne kenè niw lipati heini is migkaǥi ku keniyu," ke sikandin.
40028008	Ne zutun, migaanggaan haazà is menge vahi med-awà dutun te surung. Nengehandek dan, iyan, nepenù is gehinawa zan te kelipey. Ne ebpelelaǥuy zan su ibpenudtul zan diyà te menge sumusundan he zuma.
40028009	Ne netekewtekew zan te nesinuǥung sikandan ni Jesus. Ne ke sikandin te, "Mebmelinawen kew." Ne mid-uvey zan diyà te kandin. Ne mid-azap dan kandin is egawed te paa zin.
40028010	"Kenè kew egkehandek," ke si Jesus, "beyai niw is menge suled ku ne keǥiyi niw he medhendiyè dan te Geliliya ne ziyè e zan egkeuma," ke sikandin.
40028011	Ne hein neipus haazà is menge vahi, migenat daan is duma zutun te menge sundaru he impevantey zutun te surung. Midhendiyè dan te inged ne midtudtul zan ziyà te menge punuan he memumuhat is langun he neulaula.
40028012	Ne is menge punuan, mibpekibitiyara te menge ebmeǥurangen. Ne zutun mibeǥayan dan haazà is menge sundaru te zekelà he selapì.
40028013	Ne migkeǥiyan dan te, "Iyan niw tudtula te menge etew is: hein mezukilem nekelipezeng kew ne nekeuma is menge sumusundan ni Jesus ne midtakew zan is lawa zin.
40028014	Ne emun egkezineg heini te gubirnedur, edlelaǥan dey para kenè kew zin mepeuki."
40028015	Ne midawat te menge sundaru haazà is selapì, ne midtuman dan haazà sumalà is migkaǥi kandan. Ne kemulu ǥuntaan iyan edtudtulen te menge Hudiyu haazà is impepenudtul te menge punuan diyà te kandan.
40028016	Ne haazà is sepulù wey sevaha he menge sumusundan ni Jesus, midhendiyè dan te Geliliya, duen te vuvungan he migkaǥi kandan ni Jesus.
40028017	Ne zutun neehè dan sikandin. Ne minsan te nezuwazuwa is duma kandan he edtuu mehitenged te kegkevanhew zin, dutun te kegkeahaa zan kandin, mid-azap dan kandin.
40028018	Ne mid-uvayan sikandan ni Jesus, ne ke sikandin te, "Imbeǥey kedì is ke ǥehem te kebayàbayà diyà te langit wey zini te tanà.
40028019	Umba, penhipanew kew en diyà te minsan hendei wey niw metukid te ebpesavut is langun he menge etew ziyà te langun he menge inged. Ne penurua niw he medsundan dan kedì. Pemewtismuwi niw sikandan wey metueni he nekidsevaha zan te Amey tew he Megbevayà, wey siak is Anak din, wey is Waǥas he Mulin-ulin.
40028020	Penurua niw sikandan he tumana zan sikan is langun he insuǥù ku keniyu. Ne kenè niw lipati he layun a eduma keniyu taman te kenè pa egketapus heini is timpu." Is Meupiya He Tudtulanen Te Keaǥi Ni Jesu Kristu Sumalà Is Keguǥuza Ni
41001001	Si Esaias, is tipehuna he ebpeneuven dengan te Megbevayà, insurat din is Lalag te Megbevayà duen te Anak din, ne iyan haazà puunà te Meupiya he Tudtulanen te keaǥi ni Jesu Kristu he Anak te Megbevayà. Migkaǥi is Megbevayà te, "Duen keuzemà ibpehuna ku kenikew he etew he ibpepenudtul ku he meǥaan ka ebpekeuma.
41001003	Diyà sikandin te tanà he wazà duen ed-ubpà he etew. Ne zutun egkezineg sikandin te menge etew he edangep kandin is egkaǥi te, 'Meǥaan ebpekeuma is Nengazen. Hiǥewani niw is ibayè din; tendanga niw is dalan he ed-ikulen din, he ke và dà egkeǥiya, endami niw is kebpekeuma zin .'"
41001004	Ne netuman haazà diyà te ki Juan, sikan is migeraran ki Megbebewtismu, su ziyà sikandin te tanà he wazà duen ed-ubpà he etew ne midweliyan din daan is menge etew. Ke sikandin te, "Iniyuǥi niw is memezaat he ulaula ne mebpebewtismu kew su wey metueni he mid-iniyuǥan niw en is memezaat he ulaula niw, ne human egkepesaylu te Megbevayà is menge salè niw," ke si Juan.
41001005	Ne zutun, mezakel he menge etew is midangep kandin he ebpemuun diyà te menge inged te tivuuk he prubinsya he Hudiya wey minsan is menge etew he ebpemuun diyà te inged he Hiruselim. Ne haazà he menge etew, intangdù dan is menge salè dan ne mibewtismuwan sikandan ni Juan diyà te wahig he Hurdan.
41001006	Ne heini si Juan, kukumbalà te midhavel he vulvul te kemilyu ne vevakes te lundis he neǥangu. Ne is keuyaǥan din ne terapan wey teneb.
41001007	Ne zutun midweliyan ni Juan is menge etew, ke sikandin te, "Duen etew he ebpekeuma he ed-ilis kediey. Iyan sikandin utew lavew kenà siak su minsan is kebpul-ut dà te menge sepatus din, kenè e pa zait he suluǥuen din.
41001008	Wahig is ibewtismu ku keniyu, iyan, haazà he etew is ed-ilis kediey, iyan ibewtismu zin keniyu sikan is Waǥas he Mulin-ulin, he ke và dà egkeǥiya, ibeǥey zin keniyu is Waǥas he Mulin-ulin ."
41001009	Ne zutun te timpu te kebpemewtismu ni Juan, nekeuma ziyà te ki Juan si Jesus is ebpuun diyà te inged he Neserit he ziyà te prubinsya he Geliliya. Ne mibewtismuwan sikandin ni Juan diyà te wahig he Hurdan.
41001010	Ne te egaun en si Jesus dutun te wahig, segugunè din naahà is langit he nepuwasan ne is Waǥas he Mulin-ulin, edlugtanà diyà te kandin he iring te merepatik.
41001011	Ne zutun nezineg is Megbevayà diyà te langit he egkaǥi te, "Minahal ku sikew he anak ku. Utew ku en sikew igkelipey."
41001012	Ne segugunà dutun, impehendiyà si Jesus te Waǥas he Mulin-ulin te tanà he wazà duen ed-ubpà he etew.
41001013	Ne zutun mekeubpà si Jesus seled te kepatan he andew, ne migezaman sikandin ni Setanas ke ebpekesalè be. Ne zuen daan dutun menge ebpekekaid he menge langgam, iyan, mibeyaan si Jesus te menge velinsuǥuen te Megbevayà ne mid-elimahan dan sikandin.
41001014	Ne hein impezakep en ni Hadì Hirudis si Juan, midlikù si Jesus diyà te prubinsya he Geliliya ne impesavut din dutun te menge etew is Meupiya he Tudtulanen he ebpuun te Megbevayà.
41001015	Ne ke sikandin te, "Iyan en heini timpu he egketuman sikan is nengetagnà dengan su meǥaan en edhadì keniyu is Megbevayà. Iniyuǥi niw en is memezaat he ulaula ne tuu kew te Meupiya he Tudtulanen."
41001016	Ne sevaha he andew zutun, te edhipanew si Jesus diyà te veyvey te ranew he Geliliya, ne neehè din ensi Simon wey is hazi ni Simon he si Andres he ebpenlaya zutun te ranew su menge menlelaya sikandan.
41001017	Ne migkaǥi si Jesus diyà te kandan te, "Menunuǥes kew ves te pait? Duma kew kedì ne etew mulà is egkekuwa niw wey zan mekesundan kedì."
41001018	Ne zutundutun mid-engked dan is ebpenlaya ne miduma zan kandin.
41001019	Ne midlaus medhipanew ensi Jesus ne zutun te kedhipanew zan en, naahà ni Jesus ensi Santiago wey is hazi ni Santiago he si Juan he menge anak ni Sibidiyu he ebpurungan dan is menge laya zan diyà te avang dan.
41001020	Ne te naahà ni Jesus sikandan, mid-umew zin sikandan he meduma zan kandin, ne zutun mid-ewaan dan is amey zan wey is menge sinuhulan dan he menlelaya zutun te avang ne miduma zan ki Jesus.
41001021	Ne midhendiyè dan te inged he Kepirnaum, ne hein neume en is andew he Sebadu he iyan Andew te Kedhimeley ne midseled si Jesus diyà te simbahan te menge Hudiyu ne mibpenurù din is menge etew zutun.
41001022	Ne haazà is menge etew, hein nezineg dan is kebpenurù din, utew zan nengeinuinu su is kebpenurù din, ne kenà iring te kebpenurù te menge menunudlù te kesuǥuan te menge Hudiyu su zekelà mulà is gehem ni Jesus te kebpenurù.
41001023	Ne zutun te kemulu pa ebpenurù si Jesus, netekew zan te nekeuma zutun te simbahan is maama he edlelungen te mezaat he mulin-ulin.
41001024	Ne hein neehè din si Jesus, mibensag sikandin is egkaǥi te, "Sikew, Jesus he tigNeserit, hengkey is lavet nu kenami te menge mulin-ulin? Kela ke iyan inhendini nu is edezeetan key kenikew. Egkekilala ku sikew; iyan ka kes hadì he mibpilì te Megbevayà!"
41001025	Ne migkeǥiyan ni Jesus haazà is mezaat he mulin-ulin te, "Med-engked ka ne awè ka keniyan te kandin!"
41001026	Ne zutundutun midhimu te mezaat he mulin-ulin he mevidbid haazà is etew ne impepengulahì din te mezaǥing. Ne mid-awà haazà is mezaat he mulin-ulin puun dutun te etew.
41001027	Ne utew nengeinuinu is langun he menge etew zutun, ne tenged dutun mibpelelelaǥè dan te, "Hengkey vuwa heini? Kela ke veǥu en heini he tuluuwen su maan is utew sikandin mekeǥeǥehem te kebayàbayà te minsan menge mezaat he mulin-ulin, ne ebpemineg kandin."
41001028	Ne pinaaǥi zutun segugunà nekeeneb is bentuǥan ni Jesus diyà te tivuuk he prubinsya he Geliliya.
41001029	Ne mid-awà ensi Jesus dutun te simbahan ne midhendiyè dan te valey eni Simon wey ni Andres. Ne miduma zaan kandan si Santiago wey si Juan.
41001030	Ne egkezeruwan dutun is enuǥang he vahi ni Simon ne edhidhizeǥà su edetengen. Ne te kebpekeuma ni Jesus dutun te valey, migkeǥiyan dan si Jesus he egkezeruwan is enuǥang ni Simon.
41001031	Ne mibeyaan sikandin ni Jesus ne migewezan din diyà te velad ne impeenew zin. Ne zutundutun ne naawà is dateng din ne midsuba sikandin te ibpekaan din engki Jesus.
41001032	Ne hein edsanlep en is andew zutun, is langun he egkengezeruwan wey is ebpenlelungen te mezaat he mulin-ulin, mibpen-uwit sikandan te menge etew ziyà te ki Jesus.
41001033	Ne utew mezakel he menge etew zutun te inged is netipun diyà te lama te valey he zutun si Jesus.
41001034	Ne zuen mezakel he egkengezeruwan dutun te migkelingulingu he menge zaru is nengeulian ni Jesus. Mezakel zaan he menge mezaat he mulin-ulin is impemaawè din puun dutun te menge etew. Ne haazà is menge mezaat he mulin-ulin, wazà tuǥuti ni Jesus he mekekaǥi sikandan su nekilala zan ke hentei si Jesus.
41001035	Ne hein egkepkepawè en, ne mid-enew si Jesus ne mid-awà diyà te valey ne midsivey sikandin diyà te wazà duen etew su ed-ampù.
41001036	Ne hein nepawà dutun mibpen-ahà ni Simon wey te menge zuma zin ke hendei si Jesus.
41001037	Ne hein neturedu zan, migkaǥi zan diyà te kandin te, "Ebpen-ahaan ka te langun he menge etew."
41001038	Iyan, migkaǥi si Jesus diyà te kandan te, "Edhendiyè kiw te menge zuma he inged su wey ku meweliyi zaan su umba midhendini a su edweliyan ku is menge etew."
41001039	Ne mid-eneb eni Jesus is langun he menge inged diyà te prubinsya he Geliliya ne midwali sikandin diyà te menge simbahan te menge Hudiyu zutun. Ne impemaawè din is menge mezaat he mulin-ulin puun dutun te edlelungen dan.
41001040	Ne zuen sevaha he it-iten he etew he mid-uvey ziyà te ki Jesus. Ne haazà he etew, midluhud sikandin diyà te etuvangan ni Jesus is ed-akul kandin he egkaǥi te, "Emun meupiya zà te ǥehinawa nu ne egkeulian a kenikew kayi te utew meremerik he egezamen ku."
41001041	Ne nehizuwan sikandin ni Jesus ne midampè din te egkaǥi te, "Utew meupiya te ǥehinawa ku; meulii ka."
41001042	Ne zutundutun nahanewhanew zutun te etew haazà is it-it din.
41001043	Ne zutun mibeleuzan sikandin ni Jesus te, "Kenè nu zè pa tudtula ziyà te minsan hentei he etew heini is nehimu zini te kenikew, kekenà, hendiyè ka ǥuntaan te memumuhat he midhimu te Megbevayà wey zin maahà he neulian ka ne iveǥey nu kandin is ibpemuhat wey nu metuman sikan is insuǥù dengan ni Moises su wey metueni te langun he menge etew he tutuu iyan he neulian ke en." Ne zutun impehipanew sikandin ni Jesus.
41001045	Iyan, hein mid-awà dutun haazà is etew, midtudtul zin haazà is nehimu ziyà te kandin diyà te minsan hentei. Ne tenged dutun kenè en maan si Jesus ebpekepeǥawaǥawa ke edhendutun te menge inged su egkeamur-amur is mezakel he menge etew. Diyè dà si Jesus edriǥuriǥu te menge unayan. Ne midangep kandin is menge etew he ebpemuun diyà te minsan hendei he inged.
41002001	Ne nepipira pa zutun he menge andew, midlikù si Jesus diyà te inged he Kepirnaum. Ne nezineg te menge etew he ziyà si Jesus te valey zin.
41002002	Ne nengetiǥum sikandan dutun te valey. Utew mezakel is menge etew zutun ne tenged kayi wazè dan en ed-ereǥan minsan diyà te zeringdingan he uvey te ǥemawan. Ne impesavut kandan ni Jesus is Lalag te Megbevayà.
41002003	Ne zutun, duen nemekeuma he menge etew he ed-uwit te sevaha he etew he minatey is divaluy he lawa zin. Ebintingen haazà is etew te heepat he zuma zin.
41002004	Ne kenè dan ebpekeuvey ziyà te ki Jesus tenged te utew mezakel he menge etew he nengeamur-amur zutun. Ne zutun mibudsiyan dan is atep he renged ni Jesus ne hein meluag en haazà is budsi, ne midteyuntun dan diyà te ki Jesus haazà is etew he impehizeǥà diyà te zuyanè din.
41002005	Ne si Jesus, hein nesavut din he zekelà is kedsarig dan kandin, migkeǥiyan din haazà is etew he minatey is divaluy he lawa zin te, "Mama, nepesaylu en is menge salè nu."
41002006	Ne zuen ebpimpinuu zutun he menge menunudlù te kesuǥuan ne hein nezineg dan haazà is migkaǥi ni Jesus, neepes dan ne neisip dan is,
41002007	"Tekew en egkaǥi heini he etew he ebpekepesaylu sikandin te salà. Edsupaken din is Megbevayà su hentei is ebpekepesaylu te menge salà, kekenà, iyan dà is Megbevayà?"
41002008	Ne zutun nesavut ni Jesus he iyan haazà diyà te isip dan ne ke sikandin diyà te kandan te, "Maan is egkeisip niw is iring keniyan?
41002009	Su hendei zapit is egkehimu te etew zà duen? Iyan be is kebpesaylu te salà kayi te etew he minatey is divaluy he lawa zin, wey ke iyan is kegkeulii kandin wey sikandin mekeenew ne mekuwa zin is duyanè din ne mekehipanew?
41002010	Pinaaǥi te kebewii ku ǥuntaan kayi te etew, ibpeehè ku keniyu he siak is Kakey te Menusiyà, duen ku keǥehem dini te lumpad te kebpesaylu te salà." Ne zutun migkeǥiyan din haazà is etew he minatey is divaluy he lawa te,
41002011	"Sikew, Mama, enew ka; kuwaa nu heeyan is duyanè nu ne ulì ka."
41002012	Ne zutun, haazà is etew, mid-enew sikandin ne migkuwa zin haazà is duyanè din ne midlawang puun dutun te valey ne naahà haazà te langun he menge etew zutun. Ne is menge etew, hein neehè dan haazà ne utew zan nengeinuinu ne midalig dan is Megbevayà. Ne ke sikandan te, "Wazè tew pa keenu maahà is iring kayi!"
41002013	Ne neipus haazà, ne mid-awà dutun si Jesus, ne midhendiyè en maan te veyvey te ranew, ne nengetiǥum diyà te kandin is mezakel he menge etew ne mibpenurù din sikandan.
41002014	Ne hein nepasad haazà is kebpenurù din ne midlaus si Jesus, ne ziyà te ibayè din duen upisina te menunukut te vuhis. Ne zutun neehè din is anak ni Alpiyu he si Levi he menunukut te vuhis he ebpimpinuu zutun. Ne migkeǥiyan din te, "Sunud ka kedì." Ne zutun midhitindeg si Levi ne midsunud ki Jesus.
41002015	Ne hein egkaan si Jesus wey menge sumusundan din diyà te valey ni Levi mezakel is menge menunukut te vuhis wey menge mesinupaken he etew he nemengaan duma kandan su mezakel is nemekesundan kandin.
41002016	Ne zuen dutun daan menge Perisiyu he menge menunudlù te kesuǥuan. Ne hein neehè dan he egkaan si Jesus duma zutun te menge mesinupaken wey menunukut te vuhis, nenginginsà sikandan duen te menge sumusundan ni Jesus, ke sikandan te, "Maan is egkaan si Jesus wey ed-inum duma te menge limbungan he menge menunukut te vuhis wey menge mesinupaken?"
41002017	Nezineg haazà ni Jesus ne midtavak sikandin pinaaǥi te sempità, ke sikandin te, "Sikan is wazè din daru, ne kenà egkinahanglan he ebewian, kekenà, iyan dà sikan is duen din daru. Siak, wazà a medhendini wey ku ikepeengked te ed-ulaula te mezaat is menge metazeng, kekenà, iyan is menge mesinupaken te Megbevayà."
41002018	Ne sengeandew zutun, edsalang te kegkaan is menge Perisiyu wey is menge sumusundan ni Juan Megbebewtismu su edtumanen dan is tuluuwen te menge Hudiyu. Ne zuen menge etew he midhendiyà te ki Jesus ne ke sikandan te, "Is menge sumusundan ni Juan Megbebewtismu wey is menge sumusundan te menge Perisiyu, edsalang dan te kegkaan su wey zan mepurungi is ked-azap dan te Megbevayà . Ne maan man is kenà mulà edsalang te kegkaan is kenikew he menge sumusundan?"
41002019	Ne migkaǥi si Jesus diyà te kandan te, "Penenglitan ke zuen eseweey, is menge zuma zutun te ebpengesawa, kenè dan egkeisip he edsalang dan te kegkaan ke kemulu zan pa zuma haazà is ebpengesawa. Ne zutun te timpu he ibpaawà diyà te kandan sikan is ebpengesawa, human dan edsalang egkaan. Ne iring din ded daan is menge sumusundan ku su te kemulu e pa zini te kandan, kenè dan edsalang te kegkaan."
41002021	Ne zutun insempità ni Jesus is kenà kebpeked-amur te veǥu he penurù din wey te zaan he tuluuwen. Ke sikandin te, "Is beǥu he manggad he wazè pa megkenseng, kenà meupiya he idapi ziyà te kumbalà he merunut en he manggad su emun ebpìpian, egkenseng haazà is beǥu ne egkevindas is merunut en he manggad ne tuwas pa he meluag is kegkevindas din.
41002022	Ne iring din ded daan is binu he sikan pa ebeeli he idtaǥù diyà te teleǥuey he lundis te kambing. Kenà egkehimu he ziyà itaǥù te zaan he teleǥuey su ebetu haazà is teleǥuey ne egkeulaan haazà is binu ne egkezeetan daan haazà is teleǥuey. Kinahanglan he is binu he sikan pa ebeeli, ne ziyà idtaǥù te veǥu he teleǥuey."
41002023	Ne zutun te sevaha he andew he Sebadu ingkevayà eni Jesus is pemuleey. Iyan haazà andew he insuǥù dengan te Megbevayà te menge Hudiyu he wazà etew he ibpevaal zutun he andew su iyan Andew te Kedhimeley. Ne mibpengetù is menge sumusundan ni Jesus te trigu zutun.
41002024	Ne zutun migkeǥiyan si Jesus te menge Perisiyu te, "Is menge sumusundan nu, edsupaken dan is insuǥù kenitew te Megbevayà su maan is edlegtey zan guntaan kayi te Andew te Kedhimeley?"
41002025	Ne midtavak si Jesus te, "Kenà egkehimu he wazè niw mevasa ziyà te ingkesurat dengan kes mid-ulaula ni Hadì David. Sikandin wey is menge sundaru zin, midlised sikandan su nengevitil zan.
41002026	Ne tenged dutun midseled si David diyà te simbahan he Valey te Megbevayà ne migkaan din is egkeenen he insavuk diyà te etuvangan te Megbevayà. Ne impekaan din daan dutun is menge zuma zin. Iyan lavew he memumuhat dutun si Ebiyatar. Supak te kesuǥuan haazà is kegkeena zan dutun su iyan dà ebpekekaan dutun he egkeenen is menge memumuhat.
41002027	Ne minsan pa zutun wazè dan mekesalà . Iyan aney he midlimbag te Megbevayà is etew ne human din insuǥù is Andew te Kedhimeley, he ke và dà egkeǥiya, mahal is etew, kenà is Andew te Kedhimeley .
41002028	Umba, siak is Kakey te Menusiyà, iyan a zuen keǥehem te egkaǥi ke hengkey is hustu he ed-ul-ulahan te etew emun Andew te Kedhimeley."
41003001	Ne mid-uman medseled si Jesus duen te simbahan te menge Hudiyu, ne zuen dutun etew he minatey is menge uǥat te zivaluy he velad din.
41003002	Ne zuen menge kuntada ni Jesus dutun ne mibentayan dan si Jesus su ed-ahaan dan ke ebewian din haazà is etew zutun te andew su Andew te Kedhimeley haazà. Su emun ebewian ni Jesus haazà is etew ne idsumbung dan he midsupak din is Andew te Kedhimeley.
41003003	Ne migkeǥiyan ni Jesus haazà is etew he nezeetan is belad din te, "Hengkayi ka, Mama, te teliwazà."
41003004	Ne zutun mid-insaan din haazà is menge kuntada zin te, "Hendei zapit is intuǥut kenitew zuen te kesuǥuan tew he ed-ul-ulahan tew kayi te Andew te Kedhimeley? Iyan be is kedtavang te etew he edlised wey ke ebpesipelahan be is etew? Iyan be is kedtevangi ta te etew su wey kenà mebpatey wey ke edhimetayan te ve is etew?" Ne wazè dan meketavak dutun.
41003005	Ne te ebpenlangulangu si Jesus dutun te mezakel he menge etew, utew zin egkepeuki sikandan ne utew zaan mibmesakit is gehinawa zin su haazà is menge etew, wazè dan kehizu. Ne zutun migkeǥiyan din haazà is etew he nezeetan is belad din te, "Ketenga nu, Mama, is belad nu." Ne migketeng dutun te etew haazà is belad din ne segugunà neulii.
41003006	Ne is menge Perisiyu, nemen-awè dan dutun te simbahan. Ne sikandan wey is menge sakup te upakat he midtukud ni Hadì Hirudis, mibpelelelaǥè dan ke hengkey is paaǥi he mehimu zan he mepatey si Jesus.
41003007	Ne zutun mid-awà si Jesus wey is menge sumusundan din ne midhendiyè dan te veyvey te ranew. Ne nemenduma ki Jesus is utew mezakel he menge etew he ebpuun diyà te prubinsya he Geliliya. Ne is duma kandan, diyà ebpemuun te prubinsya he Hudiya,
41003008	wey ziyà te inged he Hiruselim, wey ziyà te prubinsya he Idumiya, wey ziyà te tanà he zehipag te wahig he Hurdan wey ziyà te menge inged he siringan dutun diyà te inged he Tiru wey Sidun. Utew mezakel he menge etew is midhendiyà te ki Jesus su nezineg dan is menge tudtul mehitenged te menge egkengein-inuwan he mibeelan din.
41003009	Ne migkeǥiyan ni Jesus is menge sumusundan din he megkuwa zan te avang su wey zin meuntuzi emun egkelipitlipit sikandin te utew mezakel he menge etew.
41003010	Mezakel is nengeulian din en he egkengezeruwan ne tenged kayi, is egkengezeruwan dutun, ebpenlietliet dan en is edteǥel ed-uvey diyà te ki Jesus wey zan mekezampà kandin su wey zan meulii.
41003011	Ne is menge mezaat he mulin-ulin, hein neehè dan si Jesus, ne nemenluhud sikandan diyà te etuvangan din is ebpemengulahì he egkaǥi te, "Iyan ka iyan kes Anak te Megbevayà!"
41003012	Ne zutun midawey ni Jesus haazà is menge mezaat he mulin-ulin ne migkeǥiyan din sikandan he kenè dan ipesavut he Anak sikandin te Megbevayà.
41003013	Ne zutun midtekezeg si Jesus diyà te vuvungan dutun ne mid-umew zin sikan is nengepilì din he mehimu he sineriǥan din. Ne mid-uvey zan diyà te kandin.
41003014	Ne intezù ni Jesus dutun is sepulù wey zezuwa he medumazuma kandin wey zin ikepehipanew sikandan te kebpesavut te Meupiya he Tudtulanen.
41003015	Ne mibeǥayan din sikandan te ǥehem wey zan mevuǥew is menge mezaat he mulin-ulin he edlalung te menge etew.
41003016	Iyan heini menge ngazan te sepulù wey zezuwa he etew he nengepilì ni Jesus: si Simon he migeraran din ki Pedro, wey si Santiago he anak ni Sibidiyu wey is hazi ni Santiago he si Juan. Heini is dezuwa, migeraran din ki Buwenirgis, he ke và dà egkeǥiya, mezilapet he etew. Ne elin daan dutun si Andres, si Felipe, si Bartolome, si Mateo, si Tomas, si Santiago he anak ni Alpiyu, wey si Tediyu. Ne elin daan si Simon is sevaha te upakat dengan he egngezanan te Kenenista. Ne elin daan mibpilì ni Jesus si Judas he tigKeriyuti, sikan is mid-akal kandin. Ne neipus haazà is kebpilia ni Jesus kandan, ne mid-ulì sikandin.
41003020	Ne zutun ensi Jesus, wazè dan en timpu minsan te kegkaan su utew mezakel is menge etew he nengeamur-amur ziyà te kandin.
41003021	Ne hein nezineg te menge kezumahan ni Jesus is egkeulaula zin ne mibeyaan dan sikandin su kunaan dan ke neliveg.
41003022	Ne zuen dutun menge menunudlù te kesuǥuan he ebpuun diyà te inged he Hiruselim ne ke sikandan te, "Heini he etew, mid-ulinan sikandin ni Endedaman, sikan is egalen te menge mezaat he mulin-ulin, ne tenged kayi igkepeǥuwè din puun te menge etew is menge mezaat he mulin-ulin."
41003023	Ne zutun, migkeǥiyan ni Jesus haazà is menge etew he med-uvey zan diyà te kandin ne zuen menge sempità he impenurù din kandan. Ke sikandin te, "Kenà egkehimu he ebuǥawen ni Setanas is duma zin he mezaat he mulin-ulin.
41003024	Penenglitan ke zuen hadì ne ebpetebtebekà is menge sakup din, meǥaan egkeawà is gehem din te kedhadì.
41003025	Ne ke zuen edlingahaan te sengevelayan ne ebpekunkuntedahà is menge sakup din, meǥaan egkevengkag is upakat dan.
41003026	Umba ke egkuntedahan ni Setanas is menge sakup din, kenà egkeuǥet is keǥehem din te kebayàbayà, kekenà, meǥaan egkeawà ne egkehanew.
41003027	Nezaag ku en si Setanas umba ebpekepaawà a te menge sakup din su wazà minsan hentei he ebpekeseled te valey te mezesen he etew he ed-aǥew te menge azen dutun te mezesen he etew emun kenè din egkehuna egkevakus haazà is mezesen he etew. Kinahanglan he ebekusen din edhunai, ne human din egkeaǥew is menge azen dutun te mezesen he etew.
41003028	Tentenuzi niw heini," ke si Jesus, "he egkepesaylu pa te Megbevayà is menge etew te minsan hengkey he menge salè dan wey minsan hengkey he kedsumpalit dan kandin,
41003029	iyan, sikan is edsumpalit te Waǥas he Mulin-ulin, kenè en egkeawà diyà te kandin haazà is salè din ne kenè en egkepesaylu te minsan keenu."
41003030	Umba migkaǥi ni Jesus haazà su is menge menunudlù, migkaǥi zan he mezaat he mulin-ulin is Waǥas he Mulin-ulin he ed-ulin ki Jesus.
41003031	Ne nekeuma zutun is iney ni Jesus wey is menge hazi ni Jesus he menge maama. Ne ziyè dan dà te ǥawas dutun te valey ne migkeǥiyan dan is menge etew he ipeǥawas dan si Jesus.
41003032	Ne utew mezakel is menge etew he ebpememinuu zutun he nekeliǥuy ki Jesus. Ne migkeǥiyan si Jesus te menge etew te, "Diyà te ǥawas is iney nu wey menge hazi nu ne ibpeliǥawang ke zan."
41003033	Ne migkaǥi si Jesus te, "Duen ku pa ibpaahà keniyu he iney ku wey menge suled ku."
41003034	Ne nenlangulangu si Jesus dutun te menge etew he nekelingut kandin ne ke sikandin te, "Heini zed is iney ku wey menge suled ku
41003035	su is minsan hentei he edtuman te egkesuatan te Megbevayà, iyan daan iney ku wey menge suled ku he maama, wey menge etevey ku."
41004001	Ne sevaha he andew zutun diyà te veyvey te ranew mid-uman penurua ni Jesus is menge etew. Ne utew mezakel is menge etew he nengeamur-amur ziyà te kandin, ne tenged kayi mid-untud sikandin diyà te avang he uvey zutun te veyvey ne zutun mebpinuu. Ne is menge etew, diyè dan dà te veyvey is ebpememineg kandin.
41004002	Ne mezakel is impenurù ni Jesus kandan pinaaǥi te menge sempità.
41004003	Ke sikandin te, "Duen etew he midhendiyà te pemuleey zin su ebpemula.
41004004	Ne zutun te kebpemula zin, duen benì he nengeulug diyà te zalan, ne heini migkaan te menge tagbis.
41004005	Duen daan benì he nengeulug he nemekeuntud diyà te utew menipis he tanà he nekeapid dutun te menge vatu. Ne haazà, petuluy zà midtuvù su menipis haazà is tanà.
41004006	Asal hein mid-andew, neǥangu petuluy haazà is menge pinemula su mevavew zà is nesenevan te zalid dan.
41004007	Ne zuen daan dutun benì he nengeulug diyà te tanà he menge zuǥiyen is menge sagbet dutun. Ne mibmemelayat haazà is sagbet ne mibpengulembezan haazà is menge pinemula ne wazà mekepemeǥas.
41004008	Ne zuen daan benì dutun he ziyà mengeulug te meupiya he tanà ne haazà, midtuvù, ne midekelà ne nemeǥas mulà. Duen dutun menge pinemula he mibeǥas te tigketluan, ne zuen daan mibeǥas te tigkeneman. Ne zuen daan mibeǥas te tignenggatus."
41004009	Ne mid-uman megkaǥi si Jesus te, "Kinahanglan he sevuta niw heini is nezineg niw."
41004010	Ne hein wazè en utew etew zutun su iyan dan dà is menge sepulù wey zezuwa he sumusundan ni Jesus wey is kenà utew mezakel he menge etew, mid-insaan dan si Jesus ke hengkey is ibpesavut din dutun te menge sempità.
41004011	Ne ke si Jesus te, "Sikiyu is menge sumusundan ku, ibpesavut en keniyu te Megbevayà sikan is in-eles dengan mehitenged te kedhadì din, iyan, is menge zuma he menge etew, ibpenurù kandan pinaaǥi te menge sempità.
41004012	'Su zutun ebpurung dan edtengteng, iyan, kenè dan egkeahà, he ke và dà egkeǥiya, ebpemineg dan, iyan, henduen be te wazè dan mekezineg su kenè dan edsevuten. Su emun egkesavut dan ed-engkezan dan is memezaat he ulaula zan ne egkepesaylu sikandan te Megbevayà!'"
41004013	Ne mid-uman megkaǥi si Jesus te, "Egkesavut niw ve heini is sempità he migkaǥi ku? Emun kenè niw heini egkesavut kenè niw zaan egkesavut is duma he menge lalag ku he pinaaǥi te sempità.
41004014	Duen te sempitè ku, is kehuluǥan te kebpemula te etew, ne iyan is kedsengyawa te Lalag te Megbevayà.
41004015	Ne is benì, ne iyan is Lalag te Megbevayà he zuen nemekezineg duen, iyan, midlepew si Setanas ne midhimu zin he melipati zuen te nekezineg sikan is lalag he nezineg dan.
41004016	Ne sikan is benì he ziyà meketanà te menipis he tanà he zivavew te vatu, ne iyan is Lalag te Megbevayà he is nemekezineg duen, ne utew zan egkesuati te ebpemineg, ne edtuuwan dan.
41004017	Iyan, kenà egkeheǥet is kedtuu zan ne kenà egkeuǥet, ke egkeumahan sikandan te samuk wey ke kemeresayan be tenged te kedewata zan te Lalag te Megbevayà, edlikù dan diyà te zaan he ulaula zan.
41004018	Ne sikan is benì, he ziyà mengeulug te tanà he zuǥiyen is menge sagbet dutun, ne iyan is Lalag te Megbevayà he nezineg te menge etew,
41004019	iyan, egkelipatan dan tenged te menge seeng dan kayi te kelibutan wey te kegkesuat dan te selapì wey te mezakel pa he menge azen, ne kenà ebpulus diyà te kandan is Lalag te Megbevayà.
41004020	Ne sikan is benì he ziyà meketanà te meupiya he tanà, iyan is Lalag te Megbevayà he nezineg te menge etew ne midtuu zan; ne is Lalag te Megbevayà, ne ebpulus diyà te kandan. Is duma, ne ebpulus te zeisek diyà te kandan, ne is duma, ne ebpulus te malù dekelà, ne is duma, ne ebpulus te utew zekelà diyà te kandan."
41004021	Ne mid-uman megkaǥi si Jesus diyà te kandan te, "Ke edtemtem is etew te sulù, kenà egkehimu he ebpelengkevan din te revan wey ke idsihung din be te vangkù he hizeǥaan su idsavuk din diyà te selevukà.
41004022	Ne iring din ded daan is minsan hengkey he in-eles guntaan ne ibpeǥawaǥawa zed keuzemà ne is minsan hengkey he penurù ku he kenè niw egkesavut guntaan ne egkesavut niw keuzemà.
41004023	Kinahanglan he sevuta niw heini is nezineg niw."
41004024	Ne mid-uman megkaǥi si Jesus te, "Purungi niw pemineǥa is penurù ku keniyu su sumalà is kebpurung niw kebpemineg, ibeǥey keniyu te Megbevayà is kedsavut, asal zekelè pa is ibpesavut din keniyu.
41004025	Su is etew he edewaten din is ibpesavut kandin te Megbevayà, ed-umanan pa te Megbevayà is kedsavut din, iyan, is etew he kenè din edewaten is ibpesavut te Megbevayà, id-awà diyà te kandin is deisek he nesavut din en."
41004026	Ne impelaus ni Jesus is egkeǥiyen din, ke sikandin te, "Is kedekelà te edhedian te Megbevayà, ne iring te etew he mid-ezek te venì diyà te pemuleey zin.
41004027	Wazè din hanew ke egkemenumenu haazà is kedtuvù dutun te pinemula zin, kekenà, ebpeseseǥazen din dà. Edlipezeng sikandin te mezukilem ne ebaal te maandew ne kada andew edtuvù ne edekelà haazà is menge pinemula zin.
41004028	Su iyan idtuvù te pinemula haazà is tanà. Edtuvù haazà is pinemula ne edlepew is dahun din ne human edlepew is beǥas din ne zutun human egkeayun te kegkelutui.
41004029	Ne emun egkelutuan en haazà, edreǥunen dutun te teǥitanà su iyan en tiraǥun."
41004030	Ne mid-uman megkaǥi si Jesus te, "Hengkey is meupiya he ebpetug-iringan tew te kedhadì te Megbevayà? Hengkey is meupiya he egemiten tew he sempità?
41004031	Is ked-iseg kebmahabet te edhedian te Megbevayà, ne iring te pinemula he utew zeisek is lisu zin he ibpemula haazà diyà te tanà.
41004032	Ne edtuvù ne edekelà ne egkehimu he iyan utew zekelà te langun he menge pinemula. Dezekelà is menge subpang din ne ebpekesesalag is menge tagbis dutun."
41004033	Pinaaǥi te mezakel he menge sempità impesavut ni Jesus is Lalag te Megbevayà diyà te kandan sumalà is netuenan din he egkesavut dan.
41004034	Pudu menge sempità is impezineg ni Jesus diyà te menge etew, iyan, emun iyan dan dà te menge sumusundan din, ne ibpesavut din kandan is kehuluǥan dutun te menge sempità he penurù din.
41004035	Ne hein midsanlep en is andew zutun, migkeǥiyan ni Jesus is menge sumusundan din te, "Edhendiyè kiw te ziyà layun."
41004036	Ne zutun mid-ewaan dan is mezakel he menge etew ne is menge sumusundan ni Jesus, mid-untud dan duen te avang he sikan is mibpinuuwan ni Jesus ne migenat dan. Ne zuen daan duma zutun he menge etew he nemen-aavang is eduma kandan.
41004037	Ne hein diyè dan en te lawed ne midtekewtekew mebpengeramag te utew mevendes ne egkeselikuvungan en te vaǥel haazà is avang ne egketeǥuan en te wahig.
41004038	Ne si Jesus, nekelipezeng diyà te huziyan he zulung dutun te avang he mid-uulunà. Ne migunggel sikandin dutun te menge sumusundan din he ke sikandan te, "Egkelavu kiw en! Kenè nu ve ebeliyen ke egkeǥerè kiw?"
41004039	Ne zutun nepukew si Jesus ne mid-enew ne migkeǥiyan din haazà is keramag wey vaǥel he med-engked dan. ||||| + 1.5 SECs ||||| Ne mid-engked haazà is keramag ne mibmelinew utew haazà is wahig.
41004040	Ne migkeǥiyan din is menge sumusundan din te, "Maan is egkengehandek kew? Wazè niw pe be kedsarig kedi?"
41004041	Ne zutun, utew nengeherati haazà is menge sumusundan din ne mibpein-inseey sikandan he egkaǥi is kada sevaha kandan te, "Hengkey heini vuwa he etew? Maan is minsan is keramag wey menge vaǥel ne ebpemineg kandin!"
41005001	Ne nekezunggù ensi Jesus diyà layun dutun te ranew, ne iyan haazà is nezungguan dan tanà te menge etew he Geresinen.
41005002	Ne zutun te kedrenà ni Jesus dutun te avang, midsinuǥung sikandin te etew he ziyà ebpuun te menge surung he penlevengà. Midsuukan haazà te menge mezaat he mulin-ulin
41005003	umba ziyà ed-ubpà te menge penlevengà. Ne utew mezesen sikandin ne tenged dutun kenè en egkevakus te minsan kedina.
41005004	Su neuǥet en, layun ebekusen is menge velad din wey paa zin, iyan, kada kebekusa kandin dutun, ne edrupeten din is pusas he ibpusas kandin, ne ebpemidtawen din dà is kedina he ibakus kandin. Wazè en ebpekeeǥen kandin tuus te utew mezesen.
41005005	Umba, te maandew wey mezukilem, dutun sikandin edriǥuriǥu te menge penlevengà wey menge vuntud ne edtulung ebpengulahì ne ebpemelian din is lawa zin te vatu.
41005006	Ne hein nepentawan dutun he etew si Jesus diyà te meziyù, mibpelelaǥuy is edsinuǥung ki Jesus ne mid-azap kandin.
41005007	Ne si Jesus, migkeǥiyan din haazà is mezaat he mulin-ulin te, "Awè ka keniyan te etew!" Ne zutun nengulahì haazà is etew he ke sikandin diyà te ki Jesus te, "Ey! Sikew is anak te utew lavew he Megbevayà, ebmenuwen a kenikew? Edhengyuen ku kenikew he peseriǥa a kenikew he kenè e pa kenikew siluti su kayi ki te etuvangan te Megbevayà!"
41005009	Ne mid-insaan ni Jesus haazà is etew te, "Hentei is ngazan nu?" Ne midtavak dutun haazà is mezaat he mulin-ulin te, "Iyan ngazan ku si Liblibuwen su utew key mezakel is nemenuuk kayi te etew."
41005010	Ne haazà is mezaat he mulin-ulin, mibpenigudu medhangyù sikandin diyà te ki Jesus he kenè din segseǥa sikandan diyà te meziyù he tanà.
41005011	Ne te uvey zutun duen utew mezakel he menge vavuy he ebpemenuwal ziyà te kelendiǥan.
41005012	Ne sikan is menge mezaat he mulin-ulin, midhangyù dan diyà te ki Jesus te, "Ipehendutun key te menge vavuy wey key mekesuuk diyà te kandan."
41005013	Ne midtuǥutan ni Jesus sikandan. Ne zutun nemengguwà haazà is menge mezaat he mulin-ulin puun dutun te etew ne midsuuk sikandan duen te menge vavuy. Haazà is menge vavuy, menge zezuwa he libu sikandan, ne nemelelaǥuy zan petupang dutun te utew mesilid he kelendiǥan ne mid-agbur zan diyà te ranew zutun ne nengelened dan maamin.
41005014	Ne zuen menge maama he ebpemen-elima zutun te menge vavuy, ne nemenhendiyè dan te inged is ebpemelelaǥuy wey ziyà te menge uvey zutun he unayan su ibpesavut dan ke hengkey is nehitavù. Ne hein nezineg haazà te menge etew, ne nemenhendiyè dan te ki Jesus su ed-ahaan dan ke hengkey is neulaula.
41005015	Ne hein nemekeuma zan, neehè dan kes midsuukan te edliblibuwen he menge mezaat he mulin-ulin. Neehè dan dutun he midsul-ub en te ugelingen ne hustu en is ked-isip-isip din ne tenged dutun utew zan en nengeinuinu.
41005016	Ne is menge etew he zutun he zaan, midtudtul zan dutun te menge etew is neulaula zutun te midsuukan te menge mezaat he mulin-ulin wey is neulaula zuen te menge vavuy.
41005017	Ne haazà is menge etew, midhengyuan dan si Jesus he med-awè en dutun te menge inged dan.
41005018	Ne hein ed-untud en si Jesus duen te avang, sikan is etew he neulian te kedsuuki kandin te menge mezaat he mulin-ulin, midhangyù sikandin he eduma ki Jesus.
41005019	Iyan, wazà medtuǥut si Jesus he meduma kandin haazà is etew, kekenà, migkeǥiyan din te, "Ulì ke en ne tudtula nu te kezuzumahi nu is utew zekelà he utew meupiya he midhimu te Nengazen diyà te kenikew wey is hizu zin kenikew."
41005020	Ne zutun migenat haazà is etew, ne midtukid din is menge inged diyà te prubinsya he Dikepulis, ne mibpenudtul zin is langun he meupiya he midhimu ni Jesus diyà te kandin. Ne nengeinuinu is langun he menge etew zutun.
41005021	Ne midlayun ensi Jesus he ed-untud te avang. Ne hein nekezunggù dan nengeamur-amur zutun te veyvey is utew mezakel he menge etew he mid-uvey zan diyà te kandin.
41005022	Ne zutun nekeuma zaan is etew he egngezanan ki Hayru. Pengulu si Hayru te sevaha he simbahan te menge Hudiyu. Ne hein neehè din si Jesus ne mid-uvey sikandin diyà te kandin ne midluhud diyà te etuvangan din.
41005023	Ne midhengyuan din si Jesus te, "Is anak ku he vahi he edraǥaraǥe en, ne edluwàluwè en te ǥehinawa. Edhengyuan ku sikew he hendiyè ka te valey ku wey nu penemsama wey meulii ne meuyag."
41005024	Ne midumahan sikandin ni Jesus. Ne zutun te ziyè dan te zalan egkengelipitlipit dan en su mezakel is nemenduma kandin he menge etew.
41005025	Ne zuen dutun bahi he utew en nerasey su midsepulù en wey zezuwa he tuig is kegkevusbusi kandin ne kenà ed-engked.
41005026	Ne haazà is daru zin, ne mezakel en he ebpemenambar is midtambar zutun ne naamin en is selapì din he insuhul zin te ebpemenambar kandin, iyan, nasì dà sikandin egkeurat kada edtembari.
41005027	Nezineg dutun te vahi is tudtul mehitenged ki Jesus ne mibpenlietliet en daan sikandin dutun te mezakel he menge etew is edteǥel ed-uvey ziyà te egkeiniyuǥan ni Jesus su wey mekeǥawed te và dà kumbalà ni Jesus.
41005028	Su iyan diyà te ǥehinawa zin is: "Minsan ke mekeǥawed e zà te kumbalè din ne egkeawè en heini is daru ku."
41005029	Ne te neǥewezan din dutun is kumbalà ni Jesus, ne mid-engked haazà is kegkevusbusi kandin ne netuenan din dutun he haazà is egezamen din, ne naawè en diyà te kandin.
41005030	Ne si Jesus, netuenan din dutun he zuen neulaula te ǥehem din ne midteren is ebpenlangulangu zutun te mezakel he menge etew is mid-insà te, "Hentei is migawed te kumbalè ku?"
41005031	Ne migkaǥi is menge sumusundan din te, "Es, mezakel utew he menge etew is ebpenlietliet diyan te kenikew ne maan is ibpenginginsè nu pa maan ke hentei is migawed te kumbalè nu?"
41005032	Ne zutun, ebpenlenglenguwen ni Jesus ke hentei is nekeǥawed dutun te kumbalè din.
41005033	Ne haazà is bahi, utew nahandek su netuenan din en ke hengkey is nehitavù diyà te kandin dutun te kegewezi zin te kumbalà ni Jesus. Ne mid-uvayan din si Jesus te egkerkeren ne midluhud diyà te etuvangan din ne midseysey zin is langun mehitenged dutun te zaru zin.
41005034	Ne zutun, migkaǥi si Jesus te, "Bayi, umba neulian ka te zaru nu su midsarig ka kedì. Ulì ke en ne mebmelinawen is kebpekesavuk nu ne kenè ke en maan mezeruwi."
41005035	Ne te kemulu pa si Jesus egkaǥi zutun ne zuen nemekeuma he ebpuun diyà te valey ni Hayru. Ne migkaǥi zan diyà te ki Hayru te, "Kenè nu en bigbigata te eduma pa maan si Jesus su kenè niw en egkesepenan is gehinawa zuen te anak nu."
41005036	Iyan, si Jesus, wazè din itetenged haazà is migkaǥi te menge etew, kekenà, migkaǥi ziyà te ki Hayru te, "Kenè ka meseeng, kekenà, sarig ke zà kediey."
41005037	Ne zutun iyan dà impelaus ni Jesus he eduma kandan ki Hayru, si Pedro, si Santiago, wey si Juan he suled ni Santiago.
41005038	Ne hein nekeuma zan en dutun te valey ni Hayru, ne naahà ni Jesus dutun he egkengeǥisaweg is menge etew, ne nezineg din is ebpemenlelendag wey ebpemenineǥew.
41005039	Ne midseled ensi Jesus dutun te valey ne migkeǥiyan din sikandan te, "Maan is egkengeǥisaweg kew? Maan is ebpemenineǥew kew? Wazà mebpatey heeyan is batà, kekenà, midlipezeng!"
41005040	Ne te kegkezineǥa zan dutun te migkaǥi ni Jesus ne và dan dà mid-engiti sikandin. Ne zutun impaawà ni Jesus is menge etew zutun te valey. Iyan dà wazè din ipaawà is amey wey iney zutun te vatà wey is tetelu he menge sumusundan din. Ne miduma zin sikandan dutun te mibperey-asan te vatà.
41005041	Ne hein dutun dan en, migewezan ni Jesus is belad dutun te vatà ne ke sikandin te, "Telita kumi," he ke và dà egkeǥiya te, "Bayi, enew kad!"
41005042	Ne mid-enew haazà is batà ne segugunà midhiphipanew. Menge sepulù en wey zezuwa is penuiǥen dutun te vatà. Utew nengeinuinu is iney wey amey zutun te vatà.
41005043	Ne mibeleuzan sikandan ni Jesus he kenè dan penudtula ke hengkey is neulaula. Ne migkeǥiyan din daan sikandan he ipekaan dan haazà is anak dan.
41006001	Ne mid-awà si Jesus dutun te inged ne mid-ulì diyà te inged din, diyà te Neserit. Ne nemenduma kandin is menge sumusundan din.
41006002	Ne zutun te andew he Sebadu he iyan mahal he Andew te Kedhimeley, mibpenurù ni Jesus is menge etew ziyà te seled te simbahan te menge Hudiyu. Mezakel he menge etew is nengetiǥum dutun, ne utew zan nengeinuinu is ebpememineg ki Jesus. Ke sikandan te, "Iyan sikandin sikan is pandey. Is iney zin, ne si Maria ne menge suled din ensi Santiago, si Jose, si Hudas, wey si Simon. Is menge etevey zin, ne kayi zà daan te inged tew. Maan is metau sikandin? Hendei zin buwa mekuwa is ketau zin? Maan is ebpekehimu sikandin te menge egkein-inuwan?" Ne zutun, wazè dan dewata is ibpenurù ni Jesus.
41006004	Ne zutun, migkaǥi si Jesus diyà te kandan te, "Is ebpeneuven te Megbevayà, kenà sikandin edtehuzen te menge kezuzumahi zin wey te menge zuma he etew zuen te keugelingen din he inged, iyan, diyà te zuma he menge inged edtehuzen mulà sikandin," ke sikandin.
41006005	Umba, wazà egkein-inuwan he ingkepaahà ni Jesus dutun he inged. Pira zà dutun he egkengezeruwan is midepenetan din te velad din ne nengeulian sikandan.
41006006	Ne utew neinuinu si Jesus su wazà medtuu kandin is menge etew zutun he inged. Ne zutun midtukid ni Jesus te ebpenurù is menge siringan he inged dutun.
41006007	Ne midtiǥum din sikan is sepulù wey zezuwa he menge sumusundan din su ibpehipanew zin. Mibpemahinbahin din sikandan te tigduwazuwa. Ne mibpemeǥayan din daan sikandan te ǥehem te kebpeguwà te mezaat he mulin-ulin.
41006008	Ne midteleenan din sikandan he ke edhipanew zan, iyan dan dà uwita is tuked dan ne kenè dan med-uwit te keenen, kemuyut, wey minsan selapì.
41006009	Idtuǥut kandan is kedsesepatus, iyan, kenè dan med-uwit te ed-ilisan dan he ugelingen.
41006010	Ne ke si Jesus diyà te kandan te, "Emun ebpekeuma kew ziyà te sengeinged kinahanglan he is egkepemenehikan niw he valey ne zutun kew zà uliulì taman te ked-awè niw zutun.
41006011	Ne ke zuen inged he kenè kew zuen igalewǥalew wey kenè dan ebpemineǥen is ibpesavut niw, ne tektaka niw is eliyavuk diyà te menge paa niw he iyan laǥuy he edsilutan sikandan te Megbevayà."
41006012	Ne zutun, nenhipanew haazà is menge sumusundan ni Jesus ne impesavut dan he kinahanglan he iniyuǥi te menge etew is memezaat he ulaula.
41006013	Ne mezakel is menge mezaat he mulin-ulin he ebpenlalung te menge etew he impemaawè dan ne mezakel zaan is egkengezeruwan he mibpenheplasan dan te lana ne nengeulian.
41006014	Ne nezineg ni Hadì Hirudis is tudtul kayi te mid-ulaula eni Jesus su nevantug en si Jesus diyà te minsan hendei zutun. Ne zuen menge etew he migkaǥi te, "Heini si Jesus, ne iyan si Juan Megbebewtismu he nevanhew umba zuen din gehem wey zin meveeli is menge iring kayi he singyal."
41006015	Ne migkaǥi is duma te, "Iyan si Jesus sikan is ebpeneuven dengan he si Elias." Ne migkaǥi is duma pa te, "Ebpeneuven iyan si Jesus he iring te menge tipehuna he ebpeneuven dengan te Megbevayà," edhenduen dan.
41006016	Iyan, hein nezineg ni Hadì Hirudis haazà is egkeǥiyen dan, kunaan din ke nevanhew si Juan, ne ke sikandin te, "Heini si Jesus, ne iyan ded si Juan Megbebewtismu he mibpepungelan ku te ulu ne nevanhew sikandin."
41006017	Ne heini si Hadì Hirudis, iyan hinungdan he ingkepehimetayan din si Juan su migkeǥiyan sikandin ni Juan he supak te kesuǥuan is ked-eǥawa zin te esawa te suled din su si Hadì Hirudis, mid-esawa zin is ipag din he si Hirudyas he esawa te suled din he si Felipe. Ne tenged dutun te migkaǥi ni Juan, impezakep sikandin ni Hirudis ne mibpirisu zin.
41006019	Ne si Hirudyas, nepeukan din si Juan, ne ebpehimetayan din pezem, iyan, wazà ituǥut ni Hadì Hirudis.
41006020	Ne si Hadì Hirudis, egkehandek sikandin ki Juan su netuenan din he metazeng he etew si Juan he ed-ulinan te Megbevayà. Umba wazè din ituǥut he mehimetayi. Egkesuatan ni Hirudis te ebpemineg is kebpenurù ni Juan, iyan, ingkeliveg din haazà is penurù.
41006021	Asal neuma is kedsilibra te andew te ked-enaka ki Hirudis. Ne zutun naahà human ni Hirudyas is paaǥi wey zin ikepehimetayi si Juan. Midtukud ni Hadì Hirudis is dekelà he keemuran ne mibpemesuǥuan din is menge punuan wey is menge egalen te menge sundaru wey is menge sepian diyà te prubinsya he Geliliya.
41006022	Ne sikan is anak he vahi ni Hirudyas, midseled dutun te keemuran ne midsayew ne utew ingkelangan ni Hadì Hirudis wey sikan is ebpemengaan duma kandin. Ne tenged dutun migkeǥiyan sikandin ni Hadì Hirudis te, "Buyù ka kedì te minsan hengkey ne ibeǥey ku kenikew."
41006023	Ne utew mezesen is pesarig ni Hadì Hirudis dutun te midsayew su ke sikandin te, "Minsan hengkey is ebuyuen nu kedì, minsan ke liwazè pa kayi te ginhedian ku ne ibeǥey ku."
41006024	Ne zutun miguwà haazà is raǥa ne midhendiyà te iney zin ne mid-insà ke hengkey is meupiya he ebuyuen din. Ne midtavak haazà is iney zin te, "Iyan nu vuyua is ulu ni Juan Megbebewtismu."
41006025	Ne zutun migaanggaan en maan medseled haazà is raǥa ne migkeǥiyan din si Hadì Hirudis te, "Iyan ebuyuen ku ǥuntaan dà is iveǥey nu kediey is ulu ni Juan Megbebewtismu he id-ahuk diyà te pinggan."
41006026	Ne zutun utew neseeng si Hirudis, iyan, tenged te utew mezesen is pesarig din he nezineg daan haazà is pesarig din dutun te menge etew he nemenelavuk dutun te keemuran, ne ingkevensahi zin ke kenè din edtumanen haazà is pesarig din.
41006027	Ne midsuǥù din dutun is sundaru he ipehendiyà te pirisuwan su ibpepungelan din si Juan Megbebewtismu. Ne midhendiyà haazà is sundaru ne mibpungelan din te ulu si Juan Megbebewtismu.
41006028	Ne is ulu ni Juan, in-ahuk te pinggan ne mid-uwit dutun te sundaru ne imbeǥey zin dutun te raǥa. Ne haazà is raǥa, imbeǥey zin haazà is ulu ziyà te iney zin.
41006029	Ne hein netuenan heini te menge sumusundan ni Juan, midhendutun dan te pirisuwan. Ne migkuwa zan is lawa ni Juan ne inleveng dan.
41006030	Ne is menge epustul ni Jesus, nekelikù dan diyà te kandin, ne midtudtul zan diyà te kandin is langun he mid-ulaula zan wey impemenurù dan.
41006031	Ne migkeǥiyan ni Jesus sikandan te, "Edhendiyè kiw zè pa te tanà he wazà duen etew su wey kiw mekehimeley," ke sikandin. Umba migkaǥi ni Jesus heini su mezakel utew he menge etew is ebpemekedtetelevukè dà diyà te kandin. Ne wazà timpu zan minsan te kegkaan.
41006032	Ne zutun mid-untud dan te avang su edhendiyè dan te tanà he wazà duen menge etew.
41006033	Ne hein egenat dan en naahà sikandan te mezakel he menge etew ne netuenan dutun te menge etew he iyan haazà ensi Jesus. Ne zutun, haazà is menge etew, nemelelaǥuy zan he ebpuun te langun he menge inged dutun, ne nemeyvey zan he edhuna ziyà te egketendangan dutun te avang he mid-untuzan eni Jesus.
41006034	Ne hein migaun si Jesus puun dutun te avang ne neehè din he nengeamur-amur zutun is utew mezakel he menge etew. Ne nehizuwan din sikandan su henduen be sikandan te menge ayam he kerehidu he wazà ed-elima kandan. Utew zan mekehizuhizu. Umba, mezakel is impenurù din kandan dutun.
41006035	Ne hein mahapun en dutun mid-uvayan sikandin te menge sumusundan din ne ke sikandan te, "Mahapun en utew ne wazà menge inged kayi te uvey tew.
41006036	Ipeǥenat nu en is menge etew wey zan mekehendiyà te menge inged wey menge unayan wey zan mekepemasa te egkekaan dan."
41006037	Iyan, migkaǥi si Jesus te, "Iyan kew mebeǥey te egkekaan dan." "Es!" ke sikandan, "minsan pa ke utew zekelà is selapì tew, minsan dezuwa he ǥatus he vuuk he selapì he dinaryu ne kenè pa ereg he ibpemasa te egkekaan kayi te utew mezakel he menge etew."
41006038	Ne migkaǥi zutun si Jesus te, "Susiya niw ke sengemenu is naazen tew he egkekaan." Ne hein nesusi zan en, ke sikandan diyà te ki Jesus te, "Lelima zà he vuuk he supas wey zezuwa he vuuk he pait."
41006039	Ne zutun impepundukpunduk ni Jesus is menge etew he impemepinuu zin dutun te perekpek.
41006040	Ne nememinuu zan ne tignenggatus wey kelimahan he etew is kada punduk.
41006041	Ne migkuwa zutun ni Jesus haazà is lelima he supas wey haazà is dezuwa he pait ne midlingahà diyà te langit ne mibpeselematan din te Megbevayà. Ne mibpenevìtevì din is lelima he supas, ne minsan pa zutun kenà egkeamin haazà is edtevien din . Ne imbeǥey zin diyà te menge sumusundan din haazà is nengetevì wey zan ikepemeǥey zutun te menge etew. Ne iring ded daan haazà is kebpenebtevia zin dutun te zezuwa he pait.
41006042	Ne mibpemengaan dan dutun ne pudu zan nengehantey.
41006043	Ne haazà is egkeenen, nesemaan pa te sepulù wey zezuwa he vinevey is nehimes te menge sumusundan din he menge tevì te supas wey pait.
41006044	Ne lelima he libu is kezakel zutun te menge maama zà he nemekekaan te menge supas ne wazà iragkes te ebilang is menge vahi wey menge vatà .
41006045	Ne impemeuntud ni Jesus te avang is menge sumusundan din wey zan mekehuna mekelayun pehendiyà te zehipag dutun te ranew pehendiyà te inged he Bitsayda su ibpemeulì din pa haazà is mezakel he menge etew.
41006046	Ne hein nekehipanew en haazà is menge etew, midtekezeg si Jesus diyà te vuvungan su mid-ampù.
41006047	Ne hein mezukilem en dutun, haazà is nemen-untud te avang, meziyù dan en su ziyè dan en te lawed dutun te ranew, ne si Jesus, kemulu pa sikandin dutun te vuvungan te sebsevaha zin.
41006048	Ne netuenan ni Jesus he utew edlised haazà is menge sumusundan din he ebpemegsey su egkesinuǥung dan is mevendes he keramag. Ne hein meǥaan egkepawà, midtelukun si Jesus kandan is edhipanew ziyà te wahig. Henduen be te edhuna sikandin kandan, iyan,
41006049	hein naahà sikandin dutun te menge sumusundan din is edhipanew ziyà te wahig, nekehuyab is gehinawa zan su kunaan dan ke ǥimukud sikandin. Ne nemen-eerang sikandan
41006050	su pudu zan is nemekeahà kandin, utew nengehandek. Ne zutun migkaǥi ziyà te kandan si Jesus te, "Sarig kew; kenè kew mahandek su iyan a heini," ke sikandin.
41006051	Ne midruran sikandin dutun te avang dan ne mid-engked haazà is keramag. Ne utew zan si Jesus ingkeinuinu.
41006052	Su minsan neehè dan haazà is egkein-inuwan he mibeelan ni Jesus dutun te supas wey pait, wazè dan pa mesavut ke hentei sikandin su mezesen is isip dan.
41006053	Ne hein nekeuma zan diyà layun dutun te ranew nekezunggù dan diyà te inged he Giniserit.
41006054	Ne migaun dan puun dutun te avang ne zutun nekilala si Jesus te menge meǥinged dutun.
41006055	Ne migègeenan dan ipemetukew is egkengezeruwan diyà te menge siringan he inged. Ne minsan hendei zan egkezineg he zutun si Jesus, ne ebintingen dan is duen din daru su ed-uwiten dan diyà te kandin.
41006056	Ne minsan hendei sikandin ebpevayà, ke ziyè be te menge inged wey menge unayan be, ne zutun gihapun egkeuma zin is egkengezeruwan he ed-uwiten diyà te kandin. Idsavuk dan is egkengezeruwan diyà te lugar he ebelegyaan ne edhengyuan dan si Jesus he minsan bà dà mekeǥawed haazà is egkengezeruwan te minsan sidsid dà te kumbalè din. Ne minsan hentei he nekeǥawed te kumbalà ni Jesus dutun, ne neulian.
41007001	Ne sevaha he timpu nemekeuma ziyà te ki Jesus is menge Perisiyu wey menge menunudlù te kesuǥuan he ebpuun sikandan diyà te Hiruselim.
41007002	Neehè dan he is duma zutun te menge sumusundan ni Jesus, edsupaken dan is tuluuwen te menge Perisiyu su ebpemengaan dan he wazè dan mebpenlùlù te menge velad dan.
41007003	Su is menge Hudiyu, lavew en is menge Perisiyu, kenè dan egkaan ke kenè dan egkelùluan is menge velad dan su iyan haazà betasan he imbilinbilin te menge ǥin-epuan dan dengan.
41007004	Ne emun ebpekeulì dan he ebpuun te mirkadu ne ebpirikan dan edhunai te wahig is lawa zan ne human dan egkaan. Ne mezakel pa is neleyaman dan he tuluuwen iring te kebpenlùlù te menge inumà wey menge kuzen wey menge edtengelan he ǥalang.
41007005	Ne tenged kayi haazà is menge Perisiyu wey menge menunudlù te kesuǥuan, mid-insaan dan si Jesus te, "Maan is midlipatan en te menge sumusundan nu is imbilinbilin he tuluuwen te ǥin-epuan tew su maan is tekew zan en egkaan ne kenè dan ebpenlùlù?"
41007006	Ne midtavak si Jesus te, "Sikiyu is akal zà is kedtuu niw te Megbevayà, utew hustu is Lalag te Megbevayà he insurat te tipehuna he ebpeneuven he si Esaias. Netagnè kew zin su ke sikandin te, 'Heini is menge etew,' egkaǥi is Megbevayà, 'egkaǥi zan he edtehuzen e zan, iyan, wazà kedtuu he neseled te ǥehinawa zan.
41007007	Wazà pulus te kedsimba zan kedì su ibpenurù dan he menge sugù ku is kandan dà he ebpeveelan te menge etew.'
41007008	Is kesuǥuan te Megbevayà," ke si Jesus, "midlipatan niw en, ne iyan niw edtumanen is imbilinbilin he vetasan he midhimuhimu zà te menge etew."
41007009	Ne mid-uman megkaǥi si Jesus te, "Utew kew metau te paaǥi te ked-engkezi niw te insuǥù te Megbevayà wey niw mepurungi te edtuman is kesuǥuan he mibeelan te etew.
41007010	Sikan is Lalag te Megbevayà he insuǥù kenitew zengan ni Moises, edhenduen te, 'Tehuza niw is amey niw wey iney niw.' Ne migkaǥi zin daan dutun he, 'Ke zuen edsulà te amey zin wey iney zin, kinahanglan he edhimetayan.'
41007011	Ne iyan keniyu he ibpenurù is: ke zuen etew he zuen din igketavang te iney zin wey amey zin, edtuǥutan niw haazà is etew ke egkaǥi zutun te menge ǥinikanan din te, 'kurban', he ke và dà egkeǥiya, 'Heini is idtavang ku pezem keniyu, kenè ku igkeveǥey su imbuwis ku ziyà te Megbevayà.'
41007012	Ne pinaaǥi zutun kenè niw idtuǥut he edtevangan dutun te etew is amey zin wey iney zin.
41007013	Ne pinaaǥi kayi te nepengevilin niw he menge vetasan, ed-iniyuǥan niw is Lalag te Megbevayà ne kenà ebpulus diyan te keniyu. Ne mezakel pa is menge ulaula niw he iring kayi."
41007014	Ne impeuman ipeuvey ni Jesus is menge etew ziyà te kandin ne ke sikandin te, "Langun te sikiyu, pemineǥa niw heini is menge lalag ku ne sevuta niw he
41007015	is egkehimu he igkeepesi te Megbevayà te etew, kenà iyan is keuyaǥan he ebpekeseled diyà te vèbè din, minsan ke wazà sikandin mebpenlùlù, kekenà, iyan is menge lalag he egawas puun diyà te vèbè din.
41007016	Is minsan hentei keniyu, sevuta niw heini is menge lalag ku."
41007017	Ne hein mid-awà si Jesus dutun te menge etew ne midseled diyà te valey, ne mid-insaan sikandin te menge sumusundan din ke hengkey is kehuluǥan duen te migkaǥi zin.
41007018	Ne ke si Jesus te, "Iring kew ves te menge zuma he etew su maan is wazè niw ǥeina mesavut he is egkekaan te etew, ne kenà egkehimu he igkeepesi kandin te Megbevayà
41007019	su is egkeenen din, ne ziyè dà ebpekevayà te ǥetek din ne zutun ed-awà diyà te kandin; kenà diyà ebpekevayà te ǥehinawa zin." (Ne pinaaǥi kayi te menge lalag ni Jesus, egketuenan ta he is minsan hengkey he egkekaan, idtuǥut kenitew he egkeenen tew.)
41007020	Ne migkaǥi si Jesus med-uman te, "Is egkehimu he igkeepesi te Megbevayà te etew ne iyan is egawas he ebpuun diyà te ǥehinawa zin. Su ziyà te ǥehinawa zin ebpuun is memezaat he isip, is kedhilavet te kenè din esawa, kebpenakew, kebpemumunù, kegkesina, kebpesipala, kebpenlimbung, is memahawag he ulaula, kegkeima, kedèdeeti te zengeg te menge zuma zin, kebpelavew zin wey is kedlalunglalung.
41007023	Heini is memezaat he ulaula, diyà ebpuun te ǥehinawa te etew ne iyan igkeepesi kandin te Megbevayà."
41007024	Ne mid-awà si Jesus dutun te prubinsya he Geliliya ne midhendiyà te menge inged he uvey te inged he Tiru. Ne te kebpekeuma zin dutun ne mibpemenahik diyà te sevaha he valey. Ne kenè din pezem egkesuatan he metueni te menge etew ke hendei sikandin medateng, iyan, wazà haazà iyan mehitavù is egkesuatan din su segugunà nekeeneb haazà is tudtul te kebpekeuma zin.
41007025	Ne zuen dutun sevaha he vahi he zuen din anak he raǥaraǥa he edlelungen te mezaat he mulin-ulin. Ne hein nezineg din he nekeuma si Jesus ne midhendutun ne midluhud diyà te etuvangan din.
41007026	Ne midhangyù he vewii ni Jesus is anak din he edlelungen te mezaat he mulin-ulin. Ne haazà is bahi, ne kenà Hudiyu su tigPinisya ziyà te prubinsya he Sirya. Is kineǥiyan din ne Gerisyahanen.
41007027	Ne migkeǥiyan sikandin ni Jesus te, "Idhuna ibpekaan is menge vatà su kenà meupiya ke egkuwaan ta is egkeenen te menge vatà ne idsamak te menge asu." Ne iyan ibpesavut ni Jesus dutun is: edhunaan din te edtavang is menge Hudiyu, ne human is kenà menge Hudiyu.
41007028	Ne migkaǥi haazà is bahi te, "Benar, Datù, heeyan, iyan, is asu, egkehimu zaan he ebpenelisimen din is egkengeulug he mumu puun dutun te egkeenen te vatà."
41007029	Ne si Jesus, migkaǥi ziyà te kandin te, "Geina te iyan heeyan lalag nu, ulì ke en su is anak nu, mid-ewaan en sikandin te mezaat he mulin-ulin."
41007030	Ne hein nekeuma haazà is bahi ziyà te valey zin, neehè din he edhidhizeǥà haazà is anak din he mid-ewaan en te mezaat he mulin-ulin he edlalung kandin.
41007031	Ne zutun te ked-ulì ni Jesus, ne ziyà sikandin mebayà te inged he Tiru wey ziyà te prubinsya he Dikepulis, ne human diyà te ranew he Geliliya.
41007032	Ne zuen menge etew he mid-uwit dan diyà te ki Jesus is etew he vengel wey ngulit pa ke egkaǥi. Ne midhangyù dan si Jesus he zempaa zin haazà wey meulii.
41007033	Ne zutun mid-aǥak ni Jesus haazà is bengel he ngulit su idsivey zin dutun te menge etew ne intiyuk din is tezù din dutun te telinga te vengel ne midhames din te ileb din is tezù din ne indazas din dutun te zilà te etew.
41007034	Ne midlingahà si Jesus diyà te langit ne migeǥehinawa te mezalem ne ke sikandin te, "Ipata!" he ke và dà egkeǥiya, "Mepuwasi!"
41007035	Ne zutundutun nepuwasan is kedineg dutun te etew ne naawà is kegkevisekeg te zilè din ne metandang en is kegkaǥi zin.
41007036	Ne zutun migkeǥiyan ni Jesus is menge etew zutun he kenè dan penudtula haazà is neehè dan he mibeelan din, iyan, nasì wazà meeren is tudtul zan mehitenged dutun te neehè dan.
41007037	Utew zan haazà ingkeinuinu ne ke sikandan te, "Utew meupiya is kebeeli zin kayi te langun su edhimuwen din minsan is kenà ebpekezineg he mekezineg ne sikan is kenà ebpekekaǥi ne ebpekekaǥi!"
41008001	Ne nepipira pa he menge andew zutun nengeamur-amur en maan diyà te ki Jesus is utew mezakel he menge etew. Ne hein neeminan dan en te lutù, mid-umew ni Jesus is menge sumusundan din, ne ke sikandin te,
41008002	"Kehizu kayi te menge etew su tetelu en he kezukileman is wazè dan medsuwey kenitew ne wazè dan en egkekaan.
41008003	Ne emun ibpeulì ku sikandan te wazè dan mekekaan kela ke luyahi sikandan diyà te zalan, su is duma kandan ne meziyù is ed-ubpaan."
41008004	Ne midtavak haazà is menge sumusundan din te, "Meziyù heini te menge valey. Ne wazè tew egkekuwaan te ibpekaan kayi te utew mezakel he menge etew."
41008005	Ne ke si Jesus te, "Pira he vuuk is supas niw?" Ne ke sikandan te, "Pitu he vuuk."
41008006	Ne migkeǥiyan ni Jesus haazà is menge etew he mebpememinuu zan diyà te tanà, ne migkuwa zin haazà is pitu he vuuk he supas ne mibpeselematan din te Megbevayà, ne zutun mibpenevìtevì din. Ne minsan pa zutun kenà egkeamin haazà is edtevien din . Ne indata zin dutun te menge sumusundan din wey zan ikepemeǥey zutun te menge etew.
41008007	Ne zuen daan dutun pira he leǥas he zeisek he pait ne hein nepeselematan din en insuǥù din he ipemeǥey zaan haazà dutun te menge etew.
41008008	Ne pudu nengehantey haazà is menge etew he nemekekaan dutun. Ne is nesamà dutun te menge tinevì he supas wey pait, ne pitu he vinevey.
41008009	Menge heepat he libu is kezakel zutun te menge etew he nengehantey zutun.
41008010	Ne impemeulì ni Jesus sikandan. Ne zutun, si Jesus wey is menge sumusundan din, mid-untud dan te avang ne midhendiyè dan te tanà he Delmenuta.
41008011	Ne hein nekeuma zan en, midhendiyà te ki Jesus is menge Perisiyu ne mibpekidlewanè dan kandin. Migkeǥiyan dan sikandin he mebpaahà sikandin te singyal he egkein-inuwan he tuus he suǥù sikandin te Megbevayà. Umba migkaǥi zan haazà su egezaman dan sikandin.
41008012	Ne haazà, inmesakit te ǥehinawa ni Jesus ne ke sikandin diyà te kandan te, "Sikiyu is menge zuma ku he menge Hudiyu, maan is egkinahanglan kew he mekeehè kew te egkein-inuwan he singyal ne human kew edtuu? Benar utew is egkeǥiyen ku keniyu he wazà singyal he ibpaahà keniyu."
41008013	Ne zutun mid-ewaan eni Jesus haazà is menge etew. Mid-untud dan en maan te avang su edlayun dan dutun te ranew.
41008014	Sengevuuk dà he supas is dutun te kandan su nelipat is menge sumusundan din he ed-uwit te supas he egkelutù dan.
41008015	Ne zutun duen sempità he impezineg kandan ni Jesus. Ibpesavut din he likayi zan is menge mezaat he vetasan te menge etew. Ke sikandin te, "Andam kew wey niw melikayi is tapey te menge Peresiyu wey is tapey te menge sakup ni Hadì Hirudis."
41008016	Wazè dan mesavut he kenà iyan is tapey te supas egkeǥiyen din ne mibpelelelaǥè dan te, "Iyan ingkeǥiya zin kayi su wazè kiw mekeuwit te lutù tew he supas."
41008017	Ne netuenan ni Jesus ke hengkey is diyà te isip dan ne ke sikandin te, "Maan is egkesemukan kew te wazè kew mekeuwit te supas? Kenè kew pe bes ebpekesavut? Henduen te wazè niw isip.
41008018	Duen niw mata, iyan, henduen be te kenè kew ebpekeahà. Duen niw telinga ne henduen be te kenè kew ebpekezineg. Nengelipatan niw ve sikan is mid-ulaula ku?
41008019	Su hein mibpenevìtevì ku sikan is lelima he vuuk he supas he impekaan duen te lelima he libu he menge maama, pira he vinevey is nengepenù niw te nengesamà he menge tinevì he supas?" Ne zutun midtavak dan te, "Sepulù wey zezuwa."
41008020	Ne mid-uman med-insà si Jesus te, "Ne hein mibpenevìtevì ku sikan is pitu he vuuk he supas he impekaan duen te heepat he libu he menge etew, pira he vinevey zutun is nengepenù niw te nengesamà he tinevì?" Ne midtavak dan te, "Pitu he vinevey."
41008021	Ne migkaǥi si Jesus diyà te kandan te, "Ne egkesavut niw human buwa he kenà supas is igkeseeng tew."
41008022	Ne nekeuma zan diyà te inged he Bitsayda ne zuen menge etew zutun he mid-uwit dan diyà te ki Jesus is sevaha he lakap. Ne midhengyuan dan si Jesus he zempaa zin haazà wey meulii.
41008023	Ne mid-aǥak ni Jesus haazà is lakap pehendiyà te ǥawas dutun te inged. Ne mid-ilevan ni Jesus is menge mata zutun te lakap ne midampè din, ne mid-insaan din ke zuen be egkeehè din.
41008024	Ne nenlangulangu haazà is lakap ne ke sikandin te, "Egkeehè ku is menge etew he henduen be te menge kayu he ebpenhiphipanew."
41008025	Ne zutun mid-umanan dempaa ni Jesus haazà is mata zutun te lakap. Ne zutun mibpurung mebpenlangulangu haazà is lakap ne egkemelmeleǥan din en is menge etew te ed-ahà su mibmeupiye en is mata zin.
41008026	Ne migkeǥiyan ni Jesus haazà is etew he medtandang en med-ulì ne kenè en mebpenuluytuluy pa maan minsan dutun te inged.
41008027	Ne zutun, midlaus si Jesus wey is menge sumusundan din su edhendiyè dan te menge inged he ziyà te uvey te inged he Sisarya Pilipus. Ne zutun te ziyè dan te zalan mid-insaan din is menge sumusundan din te, "Hentei e kun sumalà te ked-isipa kediey te menge etew?"
41008028	Ne midtavak dan te, "Duen egkaǥi he iyan ka si Juan Megbebewtismu he nevanhew ne zuen daan egkaǥi he iyan ka sikan is tipehuna he si Elias, ne egkaǥi is duma pa he sevaha ka zuen te menge tipehuna zengan he ebpeneuven te Megbevayà."
41008029	Ne zutun mid-insaan din sikandan te, "Ne sikiyu zaan, hentei e man sumalà is ked-isipa niw kediey?" Ne zutun midtavak si Pedro te, "Iyan ka sikan is mibpilì te Megbevayà he ibpahadì din te menusiyà."
41008030	Ne zutun migkeǥiyan sikandan ni Jesus he kenè dan tudtula haazà diyà te minsan hentei.
41008031	Ne zutun impesavut ni Jesus te menge sumusundan din is imbanglis kandin. Ke sikandin te, "Siak is Kakey te Menusiyà, mezakel is menge kemeresayan he ibpaantus kediey. Edsumpeliten a te menge ebmeǥurangen te menge Hudiyu wey te menge punuan he memumuhat wey te menge menunudlù te kesuǥuan. Edhimetayan e zan ne seled te tetelu he andew zutun egkevanhew a."
41008032	Ne mibpurungan din seysaya is egkeulaula zin. Ne hein nezineg ni Pedro haazà, ne insivey zin si Jesus ne migkeǥiyan din te kenà haazà egkehimu is egkeulaula ni Jesus.
41008033	Ne zutun midsineruwan ni Jesus haazà is menge sumusundan din ne migkeǥiyan din si Pedro te, "Sikew is ed-iring ki Setanas, awè ka zini te kediey, su wazà diyà te isip nu is egkesuatan te Megbevayà, kekenà, iyan diyà te isip nu is egkesuatan te etew!"
41008034	Ne zutun impeuvey ni Jesus diyà te kandin is menge etew wey menge sumusundan din. Ne ke sikandin te, "Ke zuen egkesuat he edsundan kedì, kinahanglan he iawè din diyà te isip din is kandin he egkesuatan he menge ulaula, ne tianga zin is krus din, he ke và dà egkeǥiya, kinahanglan he edtumanen din is menge suǥù ku minsan pa ke iyan ibpatey zin . Ne human ebpekesunud kedì.
41008035	Su ke zuen etew he egkenuǥunan din is untung din, ebpatey ǥihapun. Iyan, ke zuen etew he minsan ibpatey zin pa ne edsunud kedì wey edsangyew te Meupiya he Tudtulanen, id-ulì te Megbevayà diyà te kandin is untung din ne kenè en sikandin ebpatey te wazà pidtemanan.
41008036	Minsan ke maangken pa te etew is tivuuk he kelibutan, wazà pulus diyà te kandin ke kenà sikandin ebeǥayan te untung he wazà pidtemanan.
41008037	Su wazà minsan hengkey he azen he igkeliwè din wey zin maangken is untung he wazà pidtemanan.
41008038	Is minsan hentei he igkeeled e zin wey igkeeled din is ibpenurù ku kayi te timpu he mezakel is menge etew he lalung wey edsumpalit te Megbevayà, siak is Kakey te Menusiyà, igkeeled ku zaan sikandin keuzemà ke edlikù a he edumahan a te menge velinsuǥuen ku wey edsun-uzan ad te mekeǥeǥehem he anlag te Amey ku he Megbevayà."
41009001	Ne zutun migkaǥi si Jesus te, "Tentenuzi niw heini: duen menge zuma tew kayi he kenà ebpatey taman dutun te timpu he ibpaahà te Megbevayà is kedhadì din he utew zekelà is gehem din te kebayàbayà te menusiyà."
41009002	Neiwas is heenem dutun he andew, ne miduma ni Jesus ensi Pedro, si Santiago, wey si Juan ne midtekezeg dan te utew metikang he vuvungan he iyan dan dà. Ne zutun te kedtengtengi zan ki Jesus netik-ew mahalin is dagwey zin.
41009003	Is kumbalè din ne henduen te ebpenerètà he vulan su utew meputì. Wazà meputì he pinìpian dini te kelibutan he ebpekeiring dutun.
41009004	Ne zutun netik-ew zan daan maahà si Elias wey si Moises he ebpekidlalag ki Jesus.
41009005	Ne zutun migkaǥi si Pedro ziyà te ki Jesus te, "Utew meupiya te zini key. Ebeelan dey is tetelu he lawig; sevaha is kenikew, sevaha zaan is ki Moises, wey sevaha is ki Elias," ke sikandin.
41009006	Utew zan nengehandek umba wazà metentenuzi ni Pedro ke hengkey haazà is nekaǥi zin.
41009007	Ne neselikuvungan sikandan te ǥapun ne nezineg dan is midtik-ew megkaǥi he ebpuun dutun te ǥapun te, "Iyan heini sikan is Anak ku he utew ku minahal. Pemineǥa niw is menge lalag din."
41009008	Ne zutun mibpenlangulangu haazà is menge sumusundan, iyan, wazè en dutun egkaahà he zuma he etew su iyan dà si Jesus maan duma zan dutun.
41009009	Ne zutun te kedtupang dan, mibeleuzan sikandan ni Jesus te, "Taman te kenè e pa ebenhawen is Kakey te Menusiyà, kenè niw penudtula sikan is neulaula he neehè niw ǥeina."
41009010	Ne midtuman dan haazà is lalag kandan ni Jesus, iyan, mibpein-inseey zan is tetelu ke hengkey is ibpesavut ni Jesus te kegkaǥi zin he ebenhawen sikandin.
41009011	Ne mid-insaan dan si Jesus te, "Maan is egkeǥiyen te menge menunudlù te kesuǥuan he edhuna edlepew si Elias, sikan is ebpeneuven dengan ne human sikan is edhadì he mibpilì te Megbevayà?"
41009012	Ne midtavak si Jesus te, "Tutuu iyan he edhuna ebpekeuma si Elias su ed-endamen din is langun, iyan, maan is netagnà dengan dutun te ingkesurat he Lalag te Megbevayà he siak is Kakey te Menusiyà, mezakel is memerasey he egkeantus ku ne edsumpeliten a.
41009013	Netuman en sikan is kedlepew ni Elias, ne midrasey zan en sikandin sumalà is egkesuatan dan he ed-ul-ulahan diyà te kandin su iyan heini tagnà he egkevasa ta ziyà te insurat he Lalag te Megbevayà."
41009014	Ne hein neumahan eni Jesus sikan is duma he menge sumusundan din, neehè dan he edlingutan te mezakel he menge etew ne ebpekidlewanà kandan is menge menunudlù te kesuǥuan.
41009015	Ne hein naahà te menge etew he ebpelingguma si Jesus, utew zan nengeinuinu su wazè dan peebuta haazà is kebpekeuma ni Jesus, ne zutun migaanggaan dan medsinuǥung diyà te kandin.
41009016	Ne nenginginsà si Jesus dutun te menge sumusundan din te, "Hengkey is egkelewenaan niw?"
41009017	Ne midtavak is sevaha zutun te menge mezakel he etew te, "Is anak ku he maama, ne kenà ebpekekaǥi su edlelungen te mezaat he mulin-ulin, ne mid-uwit ku zini su wey mevewii.
41009018	Kada kedresaya kandin te mezaat he mulin-ulin ne ebpekelagkut diyà te tanà ne eburvuraan is bèbè din ne ebpekekeǥetket te menge ngipen din ne egkevidbid sikandin. Ne midhangyù ku is menge sumusundan nu he vewii zan, iyan, kenè dan egkehimu."
41009019	Ne zutun migkaǥi si Jesus te, "Sikiyu is menge etew ǥuntaan, wazè niw iyan kedtuu te Megbevayà. Utew ves egkeuǥet is kebpekiduma ku keniyu. Utew ves egkeuǥet is kebpekeantus ku keniyu ne human kew edtuu. Ihengkayi niw heeyan is batà."
41009020	Ne zutun, mid-uwit dan diyà te ki Jesus haazà is batà. Ne sikan is mezaat he mulin-ulin, hein neehè din dutun si Jesus, midhimu zin he mevidbid haazà is batà ne nekelagkut diyà te tanà ne nelilidlilid ne miburàburà is bèbè din.
41009021	Ne zutun mid-insaan ni Jesus is amey zutun te vatà te, "Sengemenu en keluǥayad is kegezama zin keniyan?" Ne midtavak haazà is amey zutun te vatà te, "Puun pa te zeisey pa sikandin he vatà.
41009022	Su is mezaat he mulin-ulin, layun din edhimuwa he mekeagbur ziyà te hapuy wey ziyà te wahig su edhimetayan din. Ne emun duen egkehimu nu, ne ikehizu key kenikew ne iawè nu ziyà te kandin heeyan is egezamen din."
41009023	Ne midtavak si Jesus te, "Maan is id-insè nu ke zuen egkehimu ku? Ibeǥey te Megbevayà is minsan hengkey he ebuyuen te etew he zuen din kedtuu te Megbevayà."
41009024	Ne zutun, midhabet megkaǥi haazà is amey zutun te vatà te, "Edtuu a, iyan, deisek pa; heǥeta nu pa is kedtuu ku!"
41009025	Ne naahà ni Jesus he ed-iseg ebmezakel is menge etew zutun, su zuen mezakel he ebpemelelaǥuy pehendutun, ne migkeǥiyan din haazà is mezaat he mulin-ulin te, "Sikew is mezaat he mulin-ulin he igkevengel wey igkeemew te menge etew, awè ka keniyan te edlelungen nu he vatà. Ne kenè ke en medlikù diyà te kandin!"
41009026	Ne zutun, haazà is mezaat he mulin-ulin, impekulahì din haazà is batà ne midhimu zin he mevidvid ne mid-awè en diyà te kandin. Ne haazà is batà, ne henduen be te minatey su kenè en edwaleng, ne egkaǥi is menge etew zutun te, "Minatey en."
41009027	Iyan, migewezan sikandin ni Jesus diyà te velad ne impeenew zin ne zutun midhitindeg haazà is batà.
41009028	Ne hein nekeulì ensi Jesus diyà te valey he midetengan dan ne wazà dutun duma he etew, kekenà, iyan dan dà, ne mid-insaan sikandin te menge sumusundan din te, "Maan is wazè dey meulii sikan is batà he edlelungen te mezaat he mulin-ulin?"
41009029	Ne midtavak si Jesus te, "Is iring duen he mezaat he mulin-ulin, ne kenà igkepaawà ke kenà pinaaǥi zà te ked-ampù su wazà duma he paaǥi."
41009030	Ne zutun mid-awè dan dutun ne midlaus dan ne ziyè dan mebayà te prubinsya he Geliliya. Ne kenà egkesuat si Jesus he metueni te menge etew ke hendei sikandin
41009031	su wey kenà sikandin mesemuki is ebpenurù te menge sumusundan din. Ne ke sikandin diyà te kandan te, "Siak is Kakey te Menusiyà, duen timpu he ibpalad a ziyà te menge kuntada ku ne edhimetayan e zan, iyan, seled te tetelu he andew zutun egkevanhew a."
41009032	Ne haazà is migkaǥi ni Jesus, wazà mesavut dutun te menge sumusundan din, ne egkehandek dan daan he ed-insà kandin ke hengkey is ibpesavut din dutun.
41009033	Ne nekeuma ensi Jesus diyà te inged he Kepirnaum ne hein diyè dan en te valey, mid-insaan ni Jesus is menge sumusundan din te, "Hengkey sikan is egkelewenaan niw ǥeina ziyà te zalan?"
41009034	Iyan, wazè dan medtavak su egkeeled dan su iyan egkelewenaan dan ke hentei is lavew kandan te menge sumusundan.
41009035	Ne zutun mibpinuu si Jesus ne impeuvey zin haazà is sepulù wey zezuwa he sumusundan din ne ke sikandin diyà te kandan te, "Is minsan hentei keniyu he egkesuat he mekelavew, kinahanglan he isipa zin he utew minus is pid-etawan din ne ebpevayàbayà sikandin te langun he menge zuma zin."
41009036	Ne zutun migkuwa ni Jesus is batà ne impeteliwazè din dutun te menge sumusundan din. Ne zutun midsepipi zin haazà is batà.
41009037	Ne migkeǥiyan din sikandan te, "Is etew he tenged te kedtuu zin kedì, edewaten din ne ebpurungan din is minsan hentei he vatà he iring kayi, ne nezawat e zin en daan. Ne is minsan hentei he edawat kediey, nezawat din en daan is Amey ku he Megbevayà he midsuǥù kedi."
41009038	Ne migkaǥi si Juan diyà te ki Jesus te, "Duen etew he neuma zey he ebewian din is menge etew he edlelungen te mezaat he mulin-ulin. Ne egemiten din is ngazan nu zutun te kebpemawì din. Ne midawey zey su kenà ebpekiduma kenitew."
41009039	Ne ke si Jesus te, "Kenè niw zewaya is ed-ulaula te iring dutun su ke zuen etew he egkehimu zin is egkein-inuwan he vaal pinaaǥi te kegemita zin te ngazan ku, kenà sikandin leledayà egkehimu he kuntada ku.
41009040	Su is etew he kenè tew kuntada, ne edtavang kenitew.
41009041	Utew venar is egkeǥiyen ku keniyu he ke zuen etew he ebeǥayan kew zin te minsan sengetasa zà he wahig ne iyan din ibeǥayi keniyu is tenged te sumusundan ku sikiyu te mibpilì te Megbevayà, kenà egkehimu he kenà sikandin edsuhulan te Megbevayà tenged dutun te mid-ulaula zin.
41009042	Iyan, ke zuen minsan hentei he pinaaǥi kandin egkeawà is kedsarig kediey te minsan sevaha kayi te menge vatà he edtuu kediey, meupiya pa zutun he etew ke inhiket diyà te lieg din is zekelà he ǥelingan he vatu ne in-agbur sikandin diyà te lawed te zaǥat, kenà is silut kandin ke pinaaǥi kandin egkeawà is kedsarig te minsan sevaha kayi te menge vatà .
41009043	Emun iyan igkeawà te kedsarig nu kedì is belad nu, tempaza nu heini wey itimbag su meupiya pa ke pungkul ka is ebeǥayan te untung he wazà pidtemanan kenà te zezuwa is belad nu ne idtimbag ka ziyà te Impirnu he zutun kenà egkeevukan is hapuy.
41009044	Is menge tagkey zutun, ne wazè dan kemetayen ne kenà egkeevukan is hapuy.
41009045	Ne emun iyan igkeawà te kedsarig nu kedì is paa nu, tempaza nu wey itimbag su meupiya pa ke pungkul ka is ebeǥayan te untung he wazà pidtemanan kenà te zezuwa is paa nu ne idtimbag ka ziyà te Impirnu.
41009046	Is menge tagkey zutun, ne wazè dan kemetayen ne kenà egkeevukan is hapuy.
41009047	Ne emun iyan igkeawà te kedsarig nu kedì is mata nu, luǥita nu wey itimbag su meupiya pa ke sevaha zà is mata nu ke edhedian ka te Megbevayà kenà te zezuwa is mata nu ne idtimbag ka ziyà te Impirnu.
41009048	Is menge tagkey zutun, wazè dan kemetayen ne kenà egkeevukan is hapuy.
41009049	Umba egkeǥiyen ku heini su is langun, edtimusan te hapuy.
41009050	Ne kenà duen dà taman su meupiya is timus su ibmetaam te egkeenen, iyan, ke egkeawà duen te timus is taam din, wazè en paaǥi he ebpekelikù pa ebpekeuman is taam din. Ne iring din ded daan kinahanglan he iring te timus is menge ulaula niw wey kew mehimu he ibmeupiya te menge etew ne kinahanglan he mebmelinawen is kedepitè niw te kada sevaha keniyu."
41010001	Ne mid-awà si Jesus dutun te inged he Kepirnaum ne midhendiyà te prubinsya he Hudiya. Ne zutun midrapas sikandin te wahig he Hurdan. Ne utew en maan mezakel is menge etew he nengeamur-amur ziyà te kandin. Ne ǥeina te iyan layun ed-ul-ulahan din is kebpenurù, ne mibpenurù din daan haazà is menge etew.
41010002	Ne zutun, duen menge Perisiyu he mid-uvey ziyà te ki Jesus su ebpengahaan dan is paaǥi te kedsumbunga kandin. Ke sikandan te, "Idtuǥut be te kesuǥuan is ked-engkezi ta te esawa ta?"
41010003	Ne insà daan is intavak ni Jesus dutun, ke sikandin te, "Hengkey man is insuǥù kenitew ni Moises he egkevasa ta zuen te kesuǥuan mehitenged te kebpekidsuwey?"
41010004	Ne midtavak dan te, "Intuǥut ni Moises diyà te maama he suwayi zin is esawa zin, asal kinahanglan he ebeǥayan dutun te maama is esawa zin te kemetuuzan he midsuwayan din."
41010005	Ne ke si Jesus diyà te kandan te, "Umba intuǥut ni Moises is kedsuwayi niw te esawa niw su ǥeina te edsumpeliten niw is penurù,
41010006	iyan, is Megbevayà, dutun te kedlimbaǥa zin te menusiyà, mibeelan din is maama wey vahi.
41010007	Umba ed-ewaan te maama is amey zin wey iney zin su ebpekidsevaha te esawa zin.
41010008	Ne sikandan is teleesawa, kuwinta kenè en maan dezuwa he etew, kekenà, nesevehe en sikandan.
41010009	Ne zutun haazà is dezuwa he etew he midsevaha te Megbevayà, kenè en egkehimu he ebpekedsuwey," ke si Jesus.
41010010	Ne is menge sumusundan ni Jesus, hein diyè dan en maan te valey he midetengan dan, in-uman dan iinsà kandin is kebpekidsuwey te esawa.
41010011	Ne ke si Jesus diyà te kandan te, "Ke zuen maama he ebpengesawa te sengevevahi su mid-engkezan din is esawa zin, ebpekesalà sikandin dutun te mid-engkezan din he esawa.
41010012	Ne is bahi zaan, ke ebpekidsuwey te esawa zin ne ebpeesawa te sengememaame en, ebpekesalà sikandin dutun te midsuwayan din he esawa zin."
41010013	Ne zutun, duen menge etew he ebpen-uwit diyà te ki Jesus te menge zezeisey he vatà su ebpezepenetan dan te palad ni Jesus, iyan, midawey haazà te menge sumusundan din.
41010014	Ne hein netuenan ni Jesus haazà is mid-ulaula te menge sumusundan din, wazè din ikesuat, ne ke sikandin diyà te kandan te, "Ipehendini niw te kediey heeyan is menge vatà ne kenè niw zewaya su is etew he zuen din kedsarig he iring te kedsarig te vatà ne iyan ebpekepahadì te Megbevayà.
41010015	Benar is egkeǥiyen ku keniyu he ke zuen etew he kenà iring is kedsarig din te Megbevayà te kedsarig te zeisey he vatà, ne kenà egkehedian haazà is etew te Megbevayà."
41010016	Ne zutun midsekepu zin haazà is menge vatà ne mibpendepenetan din te palad din is menge purù dan ne midtuvazan din sikandan.
41010017	Ne zutun te edlaus en edhipanew ensi Jesus, nekesaut kandan is sevaha he maama ne midluhud haazà diyà te etuvangan ni Jesus. Ne ke sikandin te, "He Menunudlù, utew meupiya is menge ulaula nu. Hengkey is ed-ul-ulahan ku wey a meveǥayi te untung he wazà pidtemanan?"
41010018	Ne midtavak si Jesus te, "Maan is egkaǥi ka he meupiya is ulaula ku te sebsevaha zà is meupiya is menge ulaula zin ne iyan is Megbevayà.
41010019	Netuenan nu en sikan is menge suǥù te Megbevayà he imbilinbilin kenitew he iyan is: kenè ka mebunù; kenè nu selselai is esawa nu; kenè ka mebpenakew; kenè ka medtarùtarù diyà te hukmanan; kenè ka medlimbung; ne tehuza nu is amey nu wey iney nu."
41010020	Ne midtavak haazà is maama ziyà te ki Jesus te, "Menunudlù, is langun keniyan, mibenteyanan ku ne wazè ku mesupak puun pa te vatè e pa."
41010021	Ne si Jesus, midtengtengan din haazà is etew su ingkehizu zin ne ke sikandin te, "Duen nu pa kurang; iyan is: ulì ka ne ivelegyè nu is langun he azen nu, ne is halin, ipemeǥey nu ziyà te egkengeayuayu ne edsepian ka ziyà te langit. Ne ke egkeipus nu heeyan, likù ka zini wey ka mekesundan kediey."
41010022	Ne hein nezineg dutun te etew haazà is migkaǥi ni Jesus, ne utew mibmesakit is gehinawa zin ne mid-awà dutun is utew neseeng su zekelà is ketiǥeyunan din.
41010023	Ne zutun mibpenlangulangu si Jesus diyà te menge sumusundan din ne ke sikandin diyà te kandan te, "Utew mereǥen te sepian he etew is kebpesakup din te Megbevayà wey mehedii sikandin te Megbevayà," ke sikandin.
41010024	Ne is menge sumusundan din, hein nezineg dan haazà is migkaǥi ni Jesus, utew zan ingkeinuinu. Ne mid-uman megkaǥi si Jesus te, "Utew mereǥen te etew is kebpesakup din te Megbevayà wey sikandin mehedii.
41010025	Kenè din egkehimu su melemu pa te langgam he kemilyu is kedseled din diyà te vudsi te raǥum kenà te sepian he etew te kebpesakup din te Megbevayà wey sikandin mehedii."
41010026	Ne hein nezineg haazà te menge sumusundan din, mid-iseg is kegkeinuinu zan. Ne ke sikandan te, "Emun kenà egkehimu te sepian, ne kenè bes egkehimu te minsan hentei is ked-angken te untung he wazà pidtemanan."
41010027	Ne zutun midtengtengan sikandan ni Jesus te egkaǥi te, "Kenà iyan egkehimu te etew, iyan, egkehimu mulà te Megbevayà he ibpaangken din is etew te untung he wazà pidtemanan su egkehimu zin is langun."
41010028	Ne zutun migkaǥi si Pedro te, "Ahaa nu man, mid-ewaan dey en is langun he menge azen dey wey key mekesunud kenikew."
41010029	Ne migkaǥi si Jesus te, "Kenè niw lipati he is minsan hentei he mid-ewaan din is baley zin, is menge suled din he vahi wey maama, is iney zin wey amey zin, anak din, wey menge tanè din su edsunud sikandin kediey wey idsangyew zin is Meupiya he Tudtulanen,
41010030	haazà he etew, egkezawat din is kenenggatus edtekepa haazà is mid-ewaan din he menge valey, menge suled din he maama wey vahi, iney zin, menge anak din, wey menge tanà ne liyu zutun ibeǥey kandin keuzemà is untung he wazà pidtemanan. Asal te zini pa sikandin te kelibutan, egkeseǥazan din is memereǥen he pesipala kandin.
41010031	Mezakel is menge etew ǥuntaan he henduen be te zekelà is pid-etawan dan, iyan, utew minus is pid-etawan dan keuzemà. Ne mezakel zaan is etew ǥuntaan he utew minus is pid-etawan dan, iyan, keuzemà, dekelà is pid-etawan dan," ke sikandin.
41010032	Si Jesus wey is menge sumusundan din, hein diyè dan en te zalan pehendiyà te inged he Hiruselim, midhunahuna si Jesus. Is menge sumusundan din, ne nengeinuinu ne nesemukan is gehinawa zan su maan is edhendiyà si Jesus te Hiruselim. Ne zuen daan menge etew he edtinundug ne nengehandek sikandan. Ne zutun migkeǥiyan ni Jesus is sepulù wey zezuwa he menge sumusundan din he medtapid dan ne impesavut din dutun ke hengkey is egkehitavù kandin.
41010033	Ke sikandin te, "Netuenan niw he edhendiyè kiw te Hiruselim ne emun ebpekeuma kiw zutun, siak is Kakey te Menusiyà, ibpalad a ziyà te menge punuan he menge memumuhat wey menge menunudlù te kesuǥuan. Ne egkeuyun dan he ebpehimetayan a ne ibpalad e zan daan diyà te menge etew he kenà menge Hudiyu.
41010034	Ne is menge etew he kenà menge Hudiyu, ed-iringen e zan te velvelayen; ebpengilevan e zan, ne ebuǥelen e zan ne edhimetayan e zan ne seled te iketelu he andew zutun ebenhawen a te Megbevayà."
41010035	Ne zutun mid-uvey ziyà te ki Jesus is dezuwa he anak ni Sibidiyu he si Santiago wey si Juan, ne ke sikandan te, "He Menunudlù, duen dey idhangyù diyà te kenikew."
41010036	Ne ke si Jesus te, "Hengkey is egkesuatan niw?"
41010037	Ne ke sikandan te, "Iyan edhengyuen dey he keuzemà ke ebpinuu ke en diyà te pinuuwè nu te kedhadì, ipepinuu key zaan, is sevaha ziyà te egkekewanan nu ne is sevaha ziyà te egkeǥivang nu."
41010038	Ne midtavak si Jesus te, "Wazè niw mesavut ke hengkey is edhengyuen niw. Egkeantus niw ve is merasey he ibpaantus kedì? Ne egketigker niw ve is kemereǥenan he ibpetigker kediey?"
41010039	Ne midtavak dan te, "Uya egkeantus dey." Ne migkaǥi si Jesus te, "Benar iyan he ibpaantus keniyu is iring te merasey wey is kemereǥenan he ibpaantus daan kediey,
41010040	iyan, kenà a iyan ebpilì ke hentei is ibpepinuu ziyà te zapit te egkekewanan ku wey ziyà te zapit te egkeǥivang ku su iyan dà ebpekepinuu zutun is etew he midteǥenahan te Amey ku he Megbevayà."
41010041	Ne hein nezineg haazà dutun te sepulù he zuma zan he sumusundan, wazè dan ikesuat haazà is midhimu eni Santiago wey ni Juan.
41010042	Ne tenged dutun mid-umew ni Jesus sikandan langun ne ke sikandin te, "Netuenan ta he is menge punuan te menge inged, ne utew memevurut. Edatùdatù dà sikandan is layun ebmandar te menge etew.
41010043	Iyan, sikiyu mulà, kenà egkehimu is iring kayi zini te keniyu. Ke zuen sevaha keniyu he egkesuat he mekelavew, kinahanglan he suluǥuen sikandin te langun he menge zuma zin.
41010044	Ne emun duen sevaha keniyu he egkesuat he iyan sikandin metikang te langun keniyu, kinahanglan he mebpekevavà sikandin te langun keniyu.
41010045	Su siak is Kakey te Menusiyà, kenè ku iyan inhendini te kelibutan is wey a metevangi te menusiyà, kekenà, wey a meketavang te menusiyà ne wey a zaan mebpehimatey su wey ku mevelukasi is mezakel he menge etew."
41010046	Ne nekeuma zan diyà te inged he Hiriku, ne hein ed-awà ensi Jesus wey is menge sumusundan din dutun, utew mezakel is menge etew he nemenduma kandin. Ne zuen lakap dutun he mekelilimus he egngezanan ki Bertimeo he anak ni Timiyu. Ne ebpimpinuu haazà is mekelilimus dutun te kilid te zalan.
41010047	Ne hein nezineg din he iyan ensi Jesus he tigNeserit haazà is edsaǥad, ne mibpekezaǥing sikandin is ed-umew te, "He Jesus he kevuwazan te hadì dengan he si David, kehizuwi a kenikew!"
41010048	Ne midawey haazà is lakap te mezakel he menge etew zutun te, "Engked ka!" Iyan, nasì en ebpekezaǥing sikandin he egkaǥi te, "He kevuwazan te hadì dengan he si David, kehizuwi a kenikew!"
41010049	Ne zutun te kegkezineǥa ni Jesus kayi te ebpengumew, midteren sikandin ne migkaǥi te, "Ipehendini niw heeyan is etew." Ne zutun migkeǥiyan te menge etew haazà is lakap te, "Na, hitindeg kad su ibpehendiyè ke zin."
41010050	Ne zutun midhitindeg sikandin ne midluwas din is divavew he kumbalè din ne midhendiyà te ki Jesus.
41010051	Ne mid-insaan sikandin ni Jesus te, "Hengkey is egkesuatan nu he ebeelan ku?" Ne midtavak haazà is lakap te, "Iyan egkesuatan ku is mekeahà is menge mata ku."
41010052	Ne ke si Jesus te, "Is kedsarig nu kediey, iyan igkeulii te menge mata nu. Genat kad." Ne segugunà nekeahà haazà is menge mata zutun te lakap ne miduma sikandin ki Jesus dutun te hipenawan din.
41011001	Ne hein uvey zan en diyà te inged he Hiruselim su ebpekeuma zan en diyà te inged he Bitpagi wey inged he Bitanya he ziyà te vuvungan he egngezanan te Ulivuwan, midsuǥù ni Jesus is dezuwa te menge sumusundan din.
41011002	Ke sikandin te, "Hendutun kew te inged he egkeumahan tew ne emun ebpekeuma kew zutun, ne egkeehè niw is intagkes he asnu he nati he wazè pa meuntuzi; hekazi niw ne uwita niw zini.
41011003	Ne ke zuen ed-insà keniyu ke maan is egkuwaan niw haazà is asnu, keǥiyi niw te, 'Egkinehenglanen heini te egalen tew he si Jesus ne id-ulì dà kan.'"
41011004	Ne zutun migenat haazà is dezuwa, ne neehè dan haazà is nati he asnu ziyà te kilid te zalan su intagkes diyà te uvey te ǥemawan te sevaha he valey.
41011005	Ne hein edhekazan dan en, duen menge etew zutun he mid-insà kandan te, "Ebmenuwen niw heeyan? Maan is edhekazan niw?"
41011006	Ne haazà is dezuwa, midtudtul zan is impekaǥi kandan ni Jesus ne midtuǥutan sikandan dutun te menge etew.
41011007	Ne mid-uwit dan haazà is nati ziyà te ki Jesus ne mibelhenan dan te kumbalè dan ne mid-untud si Jesus.
41011008	Ne zutun, is mezakel he menge etew, tenged te zekelà is kedtahud dan ki Jesus, impendempas dan is impenamput dan diyà te ibayà ni Jesus, ne is duma, impendempas dan daan dutun is menge zehunen he rasang he mibpemadtì dan diyà te menge keyuwen.
41011009	Mezakel he menge etew is midhuna ki Jesus ne mezakel zaan is ebpemeninundug kandin he ebpemengulahì he nengelipey he egkaǥi te, "Ebpeselematan tew is Megbevayà! Deliǥa is nekeuma he midsuǥù te Nengazen!
41011010	Deliǥa is ebpekeuma he hadì he iyan kes ed-ilis duen te hadì he kepuun tew he si David! Deliǥa is Nengazen!"
41011011	Ne hein nekeume en ensi Jesus diyà te Hiruselim midseled sikandin diyà te lavew he simbahan te menge Hudiyu he egngezanan te Valey te Megbevayà. Ne hein neehè din is langun dutun te seled te simbahan, mid-awà sikandin dutun. Ne ǥeina te mahapun en midhendiyà te inged he Bitanya zuma is menge sumusundan din.
41011012	Ne nepawà dutun te ziyè en ensi Jesus te zalan su edlikù dan diyà te Hiruselim he ebpuun te Bitanya, nevitil sikandin.
41011013	Ne nepantew zin dutun is kayu he zehunen he egngezanan te igira. Ne midhendutun si Jesus su ed-ahaan din ke zuen beǥas dutun. Iyan, hein dutun en, neehè din he wazà beǥas, kekenà, tekew he menge zahun, su haazà, kenè pa timpu te hustu he kebpemeǥas.
41011014	Ne zutun migkaǥi si Jesus te, "Puun guntaan, kenè ke en egkekeenan te veǥas nu." Nezineg haazà is lalag din dutun te menge sumusundan din.
41011015	Ne zutun te nekeuma si Jesus diyà te Hiruselim, ne midseled en maan sikandin diyà te simbahan he Valey te Megbevayà. Ne mibpenegseg din is menge limbungan he etew zutun he ebpemelegyà wey ebpememasa. Mibpemiley zin is menge lemisahan dutun te ebpemenliwà te menge selapì wey is menge pinuuwà te ebpemelegyà te ibpemuhat he merepatik.
41011016	Ne wazè din ituǥut te minsan hentei he ed-uwiten dan is menge ǥelemiten dan he zutun ebayà te lama te simbahan.
41011017	Ne mibpenurù din is menge etew zutun, ke sikandin te, "Duen insurat he Lalag te Megbevayà he edhenduen te, 'Is baley ku, ne egngezanan he valey he elempuanan te langun he menge etew ziyà te minsan hendei he ginhedian.' Ne sikiyù," ke si Jesus, "nasì niw veeli he ubpeey te ebpemenlimbung."
41011018	Ne nezineg haazà te menge punuan he memumuhat wey menge menunudlù te kesuǥuan is mibeelan ni Jesus. Nengehandek dan ki Jesus su utew nengesuat is mezakel he menge etew te kebpenurù din. Ne tenged kayi ebpen-ahaan te menge punuan is paaǥi he metuǥuti sikandan he igkepehimetayan dan si Jesus.
41011019	Ne zutun te midsanlep en is andew, mid-awà ensi Jesus dutun te inged.
41011020	Ne hein nepawà, midlikù dan dutun te inged ne ziyà te ibayè dan neehè dan kes kayu he igira he nepurung en meǥangu, minsan is dalid din.
41011021	Ne netenuzan haazà ni Pedro ne ke sikandin diyà te ki Jesus te, "Ahaa nu man! Neǥangu heeyan is kayu he igira he midrewakan nu."
41011022	Ne migkaǥi si Jesus diyà te menge sumusundan din te, "Sarig kew te Megbevayà.
41011023	Benar is egkeǥiyen ku keniyu he minsan hentei he egkeǥiyan din heeyan is buvungan te, 'Awè ka keniyan ne umpak ka ziyà te zaǥat,' ne kenà sikandin eduwazuwa, kekenà, neheǥet diyà te ǥehinawa zin he egketuman is migkaǥi zin, ne haazà is migkaǥi zin ne egketuman.
41011024	Umba, egkeǥiyan ku sikiyu he minsan hengkey is ebuyuen niw ziyà te Megbevayà, heǥeta niw ziyà te ǥehinawa niw he kenè en ebperis, ne egkezawat niw haazà is ebuyuen niw.
41011025	Ne emun ed-ampù kew ziyà te Megbevayà, ke zuen egkepeukan niw he minsan hentei, peseyluwa niw, ne is Amey niw he Megbevayà he ziyà te langit, ebpeseyluwen kew zin daan te menge kebpekesupak niw kandin.
41011026	Su emun kenè kew ebpesaylu te zuma niw, is Amey niw he ziyà te langit, kenè kew zin daan ebpeseyluwen te menge kebpekesupak niw."
41011027	Ne nekeuma zan en maan diyà te Hiruselim ne si Jesus, diyà edriǥuriǥu te seled te simbahan he Valey te Megbevayà. Ne midhendiyà te kandin is menge punuan he memumuhat, wey is menge menunudlù te kesuǥuan, wey is menge ebmeǥurangen te menge Hudiyu.
41011028	Ne mid-insè dan ki Jesus te, "Heini is langun he ed-ul-ulahan nu zini te simbahan, duen nu ve ketenged te ked-ulaula kayi, wey hentei is mibeǥey kenikew te ketenged wey nu meulaula?"
41011029	Ne midtavak si Jesus te, "Duen daan id-insè ku keniyu ne emun egketavak a keniyu, edtevaken ku zaan sikiyu ke hengkey is ketenged ku te ked-ulaula ku kayi te langun.
41011030	Hentei is mibeǥey ki Juan Megbebewtismu te ketenged din te kebpemewtismu? Megbevayè be wey ke etew zà? Tevaka a."
41011031	Ne zutun mibpein-inseey sikandan is egkaǥi te, "Emun egkeǥiyen tew he Megbevayà, ne ed-insà sikandin ke maan is wazè tew tuuwi si Juan.
41011032	Ne emun egkaǥi kiw he etew zà, ne egkepeukan kiw te menge etew." (Umba migkaǥi zan heini su nahandek dan te menge etew su midtuu is langun he menge etew he ebpeneuven si Juan Megbebewtismu te Megbevayà.)
41011033	Umba, iyan tavak dan dutun ki Jesus is: "Hanew ta." Ne ke si Jesus diyà te kandan te, "Kenè ku zaan egkeǥiyen keniyu ke hengkey is ketenged ku te kebaal kayi te langun."
41012001	Ne impenurù en maan ni Jesus is menge sempità. Ke sikandin te, "Duen etew he zuen din tanà he mibpemulaan din te ǥawed he paras. Mid-alad din haazà, ne mibudsiyan din te meluag is dekelà he vatu su ebeelan din he keresà te wahig dutun te veǥas te paras. Ne midlelawig te ed-ubpaan te ebantey zutun te perasan. Ne mibpeelimahan din haazà is perasan ne zutun midhendiyà te sengeǥinhedian.
41012002	Ne hein neume en is tiraǥun dutun, midsuǥù din is sevaha he suluǥuen din he ibpekuwa te kandin he vahin dutun te neraǥun.
41012003	Iyan, hein nekeuma haazà is suluǥuen din, migewezan dutun te impemeelima zin ne mibuǥel zan ne impeulì dan sikandin he wazà uwiten.
41012004	Ne haazà is teǥiǥaked te perasan, midsuǥù en maan te sevaha pa he suluǥuen din, iyan, haazà is suluǥuen, mibpelian dan diyà te ulu ne mid-eled-eled dan.
41012005	Ne haazà is teǥiǥaked, midsuǥù din pa zutun is selakew pa he suluǥuen din, ne haazà is suluǥuen, midhimetayan dan. Mezakel pa zutun is sunudsunud he midsuǥù din, ne is duma zutun, mibpemuǥel zan, ne is duma, midhimetayan dan.
41012006	Ne te ketepusan dutun, iyan dà nesamà sikan is minahal zin he anak. Ne haazà midsuǥù din diyà te kandan su egkeisip din is: 'Kenà egkehimu he kenè dan edtehuzen is anak ku,' ke sikandin.
41012007	Iyan, hein nekeuma haazà is anak dutun te teǥiǥaked, migkaǥi haazà is impemeelima te, 'Na! Iyan heini anak din; kuwa kew en su edhimetayan tew wey tew maangken heini is perasan din!'
41012008	Ne zutun migewezan dan sikandin ne midhimetayan dan ne intimbag dan diyà te ǥawas te perasan."
41012009	Ne mid-uman megkaǥi si Jesus te, "Ne ǥeina te iyan haazà mid-ulaula zutun te impemeelima te perasan, hengkey is ed-ul-ulahan kandan dutun te teǥiǥaked? Ebeyaan din haazà is menge etew ne ebpenhimetayan din ne ebpeelimahan din haazà is perasan din te selakew en maan he menge etew."
41012010	Ne ke si Jesus en maan te, "Siguradu nevasa niw en sikan is insurat he Lalag te Megbevayà he edhenduen te, 'Sikan is batu he himan te valey he vatu, mid-engkezan te menge pandey su kunaan dan ke wazè din pulus. Ne heini, nehimu en guntaan he vatu he iyan dàebpekepurung te valey.
41012011	Ulaula heini te Nengazen ne igkeinuinu tew utew.'"
41012012	Ne zutun, haazà is menge punuan te menge Hudiyu, nesavut dan he iyan sikandan ebpesumbingayan ni Jesus dutun te sempità he migkaǥi zin, ne ed-isipen dan en pezem edekepa si Jesus, iyan, wazè dan mehimu haazà is ed-isipen dan su nahandek dan te mezakel he menge etew. Ne zutun nepesagdan dan si Jesus ne mid-ewaan dan.
41012013	Ne midsuǥù dan is duma zutun te menge Perisiyu wey te menge sakup te upakat he midtukud ni Hirudis su wey zan mepulutikahi si Jesus he meveeli zan te sumbung.
41012014	Ne hein nekeuma haazà is menge suǥù, migkaǥi zan diyà te ki Jesus te, "Menunudlù, netuenan dey he metazeng ka he etew. Is lalag te menge etew, kenà ebpekehalin te ibpenurù nu tenged te wazè nu ibpelavi he minsan hentei, kekenà, tutuu is ibpenurù nu he ibpeveelan kenitew te Megbevayà. Umba, keǥiyi key kenikew, ebpekesupak ki ve te kesuǥuan tew ke ebayad ki te vuhis diyà te hadì tew he ziyà te inged he Ruma?"
41012015	Ne netuenan ni Jesus he akal haazà is netaǥù diyà te ǥehinawa zan, ne ke sikandin te, "Maan is egezaman a keniyu? Ipeehè niw kediey ke memenumenu is selapì he ibayad niw te vuhis diyà te hadì he ziyà te Ruma."
41012016	Ne impeehè dan dutun ki Jesus is sengeelad he selapì. Ne ke si Jesus te, "Hentei ki zagwey wey ngazan heini is nekesurat kayi?" Ne midtavak dan te, "Ngazan wey zagwey te hadì diyà te Ruma."
41012017	Ne ke si Jesus te, "Ne emun kandin ne iyan egkesuatan din, iveǥey niw ziyà te kandin, ne iveǥey niw zaan diyà te Megbevayà is kandin he azen." Ne utew zan ingkeinuinu haazà is migkaǥi ni Jesus.
41012018	Ne zuen daan menge Sedusiyu he midhendiyà te ki Jesus. Ne is menge Sedusiyu, iyan kes menge Hudiyu he edtuu he kenà egkengevanhew keuzemà is minsan hentei.
41012019	Ne migkaǥi zan diyà te ki Jesus te, "Menunudlù, impenurù dengan ni Moises he penenglitan, ke zuen maama he zuen din esawa ne ebpatey haazà is maama ne wazà mevuwad, kinahanglan he ebpemeluwen te suled dutun te maama haazà is ipag din su wey mevuwad haazà is minatey pinaaǥi zutun te suled din.
41012020	Ne zengan duen pitu he menge maama he teltelehazi. Mibpengesawa sikan is kakey, iyan, minatey he wazà med-anak.
41012021	Ne mibpemalu zutun te ikezuwa haazà is ipag dan ne minatey zaan ne wazà mevuwad. Ne iring din ded haazà is iketelu.
41012022	Ne henduen dà duen su naamin haazà is pitu ikevalu zutun te vahi ne wazà mevuwad. Ne te huziyan dutun, minatey zaan haazà is bahi.
41012023	Ne keuzemà te kegkevanhew te menge etew, hentei is hustu he esawa zutun te vahi? Su haazà is pitu he teltelehazi, pudu zan man nemekeesawa zutun te vahi."
41012024	Ne zutun, midtavak ni Jesus sikandan te, "Umba ves nengesayep kew su wazè niw mesavut sikan is ingkesurat he Lalag te Megbevayà, ne wazè niw zaan mesavut he mekeǥeǥehem sikandin te kebpemanhew te menge minatey.
41012025	Su zutun te kegkevanhew te etew he nemematey, wazè en ebpengesawa he maama ne wazè en daan bahi he ebpeesawa su egkengeiring en pudu is menge etew te velinsuǥuen te Megbevayà diyà te langit ne kenè dan ebpees-eseweey.
41012026	Ne mehitenged te menge minatey he ebenhawen, wazè niw ve mevasa ziyà te libru he insurat dengan ni Moises kes egkeregreg he sagbet he zutun mibpaahà kandin is Megbevayà? Su minsan te minatey en dutun si Abraham wey si Isaak wey si Hakub, migkaǥi is Megbevayà diyà te ki Moises te, 'Iyan a Megbevayà he ed-ezapen ni Abraham wey ni Isaak wey ni Hakub,'
41012027	he ke và dà egkeǥiya, kemulu zan pa ed-azap te Megbevayà, su is ed-azap kandin minsan ke ebpatey, duen din pa untung. Umba utew kew nengesayep."
41012028	Ne zuen dutun sevaha he menunudlù te kesuǥuan he nezineg din is kebpekidlewanè dan ki Jesus ne hein nesavut din he utew tutuu is menge tavak ni Jesus kandan, mid-insà sikandin te, "He Menunudlù, hendei zapit is edhuna zuen te langun he kesuǥuan?"
41012029	Ne midtavak si Jesus te, "Iyan heini is edhuna: 'Pemineg kew, sikiyu is menge kevuwazan ni Israyil. Is Megbevayà tew he Nengazen te langun, sebsevaha zà sikandin he Megbevayà.
41012030	Kinahanglan he iyan nu sikandin mahala ziyà te ǥehinawa nu is Megbevayà he Nengazen tew. Iyan nu sikandin mahala ziyà te ǥehinawa nu, isip nu, kedsavut nu wey tivuuk he ulaula nu.'
41012031	Ne is ikezuwa, iyan heini: 'Kinahanglan he mahala nu is duma nu; isipa nu sikandin he iring te kenikew en he ǥehinawa.' Wazè en insuǥù kenitew he ebpekelavew kayi te zezuwa."
41012032	Ne zutun migkaǥi haazà is menunudlù te kesuǥuan diyà te ki Jesus te, "Tutuu iyan. Nevenaran a keniyan te egkeǥiyen nu he sebsevaha zà is Megbevayà ne wazè en duma pa he Megbevayà.
41012033	Ne is kebmahala ta te Megbevayà he Nengazen diyà te ǥehinawa ta, diyà te isip ta, diyà te kedsavut ta wey ziyà te tivuuk he ulaula ta, wey is kebmahala ta te zuma ta he iring en sikandin te keugelingen ta he ǥehinawa, ne lavew pa heini kenà te langun he menge pemuhat he edtutungen wey menge halad."
41012034	Ne nesavut ni Jesus he utew hustu haazà is migkaǥi zutun te menunudlù ne migkaǥi si Jesus te, "Benar heeyan; meseyun ka ebpekepahadì te Megbevayà." Ne zutun wazè en maan nekeaku pa he egezam ki Jesus pinaaǥi te minsan hengkey he insè.
41012035	Ne te ebpenurù si Jesus te menge etew ziyà te simbahan he Valey te Megbevayà, mid-insà sikandin te, "Maan is egkehimu he ibpenurù te menge menunudlù te kesuǥuan he is ebpeebuten he hadì, kevuwazan dà ni Hadì David?
41012036	Umba id-insè ku heini su mid-ulinan si Hadì David te Waǥas he Mulin-ulin ne migkaǥi, ke sikandin te, 'Migkaǥi is Megbevayà diyà te Nengazen ku te, "Kayi ka pinuu te zapit te egkekewanan ku taman te kenè ku pa ibpeluhud diyà te kenikew is menge kuntada nu." '"
41012037	Ne impelaus ni Jesus haazà is egkeǥiyen din te, "Emun migkaǥi ni David he Nengazen din is ebperetengen he ibpahadì, kenà egkehimu he kevuwazan dà duen ni Hadì David." Ne utew nengesuat is mezakel he menge etew zutun te kebpenurù kandan ni Jesus.
41012038	Ne zutun te kebpenurù din, ke sikandin te, "Andam kew limbe wey kew kenà mekeiring te menge menunudlù te kesuǥuan su iyan dà egkesuatan dan is kedhiphipanew he memelayat is kemisula he edtehuzen sikandan te menge etew emun diyè dan te mirkadu.
41012039	Ne emun diyè dan te simbahan, egkesuatan dan he iyan sikandan ibpepinuu ziyà te ebpepinuuwan te lavew he menge etew. Ne egkesuatan dan daan he utew zan metahud ke edtelavuk dan te keemuran.
41012040	Ne heini is menge menunudlù te kesuǥuan, edlimbungan dan is menge valu he vahi wey zan maangken is menge valey zutun te menge vahi. Ne utew meluǥayad is ked-ampù dan he iyan idtambun dan te mezaat he vaal zan. Ne utew edekelà is silut te Megbevayà kandan keuzemà."
41012041	Ne sevaha he timpu zutun he ziyà ebpimpinuu si Jesus te seled dutun te simbahan he Valey te Megbevayà, ne ziyà sikandin te uvey te teleǥuey te halad he selapì. Ne ebantey sikandin te menge etew he edsavuk te halad dutun te teleǥuey. Ne mezakel is menge sepian dutun he utew zekelà he selapì is insavuk dan dutun.
41012042	Ne nekeuma zutun is balu he vahi he utew egkeayuayu. Ne inhalad din is dezuwa he selapì he tumbaǥa he utew zeisey is bali zin.
41012043	Ne zutun mid-umew ni Jesus is menge sumusundan din he med-uvey zan diyà te kandin ne ke sikandin te, "Benar is egkeǥiyen ku he haazà is balu he vahi, sumalà is ked-isipa te Megbevayà, utew lavew is inhalad din te langun he inhalad kayi te zuma he menge etew.
41012044	Su is menge zuma he nemenhalad kayi, subra zà te ketiǥeyunan dan is inhalad dan. Iyan, heeyan is egkeayuayu he vahi, minsan pa te edlisedlised sikandin te igkeuyag din, inhalad din is namànamè en he ketiǥeyunan din."
41013001	Ne zutun te ked-awà ni Jesus dutun te zekelà he simbahan he Valey te Megbevayà migkaǥi ziyà te kandin is sevaha te menge sumusundan din te, "Ahaa nu heini is simbahan. Utew zezekelà is menge vatu he imbevaley kayi ne utew meupiya is kegkeveeli zin."
41013002	Ne migkaǥi si Jesus diyà te kandin te, "Heeyan is dekelà he simbahan, he vatu is imbevaley zuen, wazà keuzemà minsan sevaha he vatu he ebpekeuntud diyà te sevaha su egkewaǥey heeyan is langun."
41013003	Ne hein diyè dan te vuvungan he egngezanan te Ulivuwan, egkepantew zan sikan is dekelà he simbahan. Ne mid-insaan si Jesus eni Pedro, Santiago, Juan, wey Andres dutun te wazè dan duma,
41013004	ke sikandan te, "Keǥiyi key ke keenu egkehitavù heini is langun wey ke hengkey is egkeulaula he tuus he iyan en timpu he egketuman sikan is langun he migkaǥi nu ǥeina."
41013005	Ne migkaǥi si Jesus diyà te kandan te, "Mebpekevantey kew wey kenè kew mekesundan te teruen he etew
41013006	su mezakel is ebpemenlepew he egamit te ngazan ku he egkaǥi is kada sevaha zutun he iyan sikandin sikan is mibpilì te Megbevayà he ibpahadì. Ne mezakel is ebpeketuu te menge tarù dan.
41013007	Ne emun egkezineg niw ziyà te uvey niw is meǥurub tenged te gira ne egkezineg niw zaan is tudtul te menge gira ziyà te meziyù he tanà, kenè kew mahandek su kinahanglan he egkeulaula is iring kayi te kenè pa edtepusen heini is timpu.
41013008	Su ebpekidtebek is sengeinged te zuma zin he inged ne egira is sengeǥinhedian te zuma zin he ǥinhedian. Egkehitavù is linug diyà te mezakel he menge inged ne zuen menge inged he ebitilen. Iyan, heini he egkehitavù, ne iring te ed-anak he sikan pa ebpuunà is belilit din.
41013009	Ne sikiyu, kinahanglan he purungi niw endama is gehinawa niw, su edekepen kew te menge etew ne ed-uwiten kew zan diyà te hukmanan ne ebuǥelen kew ziyà te menge simbahan dan. Ebpekeetuvang kew te menge gubirnedur wey menge hadì tenged te kedtuu niw kediey wey niw ikewali is Meupiya he Tudtulanen diyà te kandan.
41013010	Su te kenè pa egketapus haazà is timpu, kinahanglan he ihuna ipesavut is Meupiya he Tudtulanen diyà te menge etew ziyà te langun he menge ǥinhedian.
41013011	Ne zutun te kedekepa keniyu su ed-uwiten kew ziyà te hukmanan, kenè niw igkesamuk ke hengkey is egkeǥiyen niw su emun dutun kew en, iyan niw egkekaǥi is ibpekaǥi keniyu te Megbevayà su is menge lalag he egkekaǥi niw zutun ne kenè en keniyu, kekenà, lalag he ibpekaǥi keniyu te Waǥas he Mulin-ulin.
41013012	Ne zutun he timpu zuen menge etew he ibpehimetayan dan is menge suled dan. Ne zuen daan menge amey he ibpehimetayan dan is menge anak dan. Ne zuen menge etew he egkuntedahan dan wey ibpehimetayan dan is menge lukes dan.
41013013	Egkuntedahan kew te langun tenged te sumusundan ku sikiyu. Iyan, sikan is edhamen te kedtuu zin kedì taman te ketepusan dutun te menge kemeresayan, ebeǥayan te untung he wazè din pidtemanan.
41013014	Ne is egngezanan te melimezang he ebpekekaid, emun egkeehè niw he ziyè en haazà te simbahan he Valey te Megbevayà he wazà ituǥut kandin, ne sikan is diyà te prubinsya he Hudiya, mebpelaǥuy zan pehendiyà te vuntud. (Is ebpekevasa kayi te tagnà dengan mehitenged kayi, kinahanglan he sevuta zin.)
41013015	Ne sikan is etew he egkeserengà diyà te ǥawas te valey zin, kenè en med-usik-usik pa te timpu te kedseled diyà te valey he egkuwa te minsan hengkey te azen din.
41013016	Sikan is etew he ziyà egkeserengà te pemuleey zin, kenè en med-ulì pa ziyà te valey zin te kegkuwa te malung din.
41013017	Ne zutun he andew, kehizu utew te menge vahi he memeǥingey wey ebpemenleǥimu su utew zan egkengereǥenan he ebpelaǥuy .
41013018	Iampù niw ziyà te Megbevayà he kenà heini mekeserengà is kebpelaǥuy zutun te timpu te meǥenew.
41013019	Su wazè en ebpekerepeng te kemeresayan he egkehitavù dutun he andew. Ne puun pa te aney en kedlimbaǥa te kelibutan wazè pa meeǥiyi is iring dutun. Ne emun egkehitavù en haazà ne kenè en egkehitavù pa maan is iring dutun minsan keenu.
41013020	Midterinan en te Nengazen haazà is timpu te kemeresayan su emun wazà, ne egkelimas dutun is tivuuk he menusiyà. Iyan, tenged te hizu zin te menge pinilì din he menge etew, midterinan din haazà is timpu te kemeresayan.
41013021	Ne ke zuen egkaǥi keniyu te, 'Ahaa niw, heini en kes hadì he mibpilì te Megbevayà,' wey ke zuen be egkaǥi te, 'Heeyan en sikandin,' ne kenè kew mebpemineg dutun te egkaǥi.
41013022	Su ebpenlepew is teruen he etew he egkeǥiyen dan he iyan sikandan sikan is hadì he mibpilì te Megbevayà wey ke egkeǥiyen dan be he ebpeneuven sikandan te Megbevayà. Ne ebpemeehè dan te egkengein-inuwan wey menge singyal su ibpetuu zan pezem te menge tarù dan, ke egkehimu, is menge pinilì te Megbevayà.
41013023	Umba mebpekevantey kew su midtudtul ku en keniyu heini is langun he egkehitavù te wazè pa meulaula.
41013024	Ne emun egkeiwas haazà is timpu te kemeresayan, kenè en edsilà is andew ne kenè en daan ed-anlag is bulan.
41013025	Ne egkengeulug is menge vituen diyà te langit ne egkengehuyung is menge kedesenan diyà te hewhewanan.
41013026	Ne zutun, siak is Kakey te Menusiyà, egkeahà a ziyà te menge ǥapun is ebpekeuma he utew zekelà is gehem ku wey utew merayag is ked-anlag ku.
41013027	Ne zutun edsuǥuen ku is menge velinsuǥuen ku pehendiyà te heepat he pesaǥì kayi te kelibutan. Ne edtiǥumen dan is menge pinilì ku he etew he ebpuun te minsan hendei kayi te lumpad te kelibutan.
41013028	Isipa niw heini is impenurù ku keniyu pinaaǥi te sempità he kayu he igira. Dini te kenita, emun ebpeneringsing en is subpang din ne ebpenlumbey en, egketuenan ta he meǥaan en is gulavung.
41013029	Ne iring din ded daan, emun egkeehè niw he egkengetuman en is langun kayi te migkaǥi ku, egketuenan niw he meǥaan a ebpekelikù.
41013030	Tenuzi niw is egkeǥiyen ku keniyu: he emun egkeehè niw he egkengetuman en heini kenè kew pa egkeamin ebpatey taman te kenè pa egkengetuman heini is langun.
41013031	Egkehanew is langit wey tanà, iyan, heini is migkaǥi ku, kenà mulà egkehanew te minsan keenu.
41013032	Is Amey tew he Megbevayà, iyan dà nesayud ke keenu egketuman heini is langun. Ne ǥawas kandin wazè en nesayud te andew wey uras ke keenu heini egkehitavù. Is menge velinsuǥuen te Megbevayà diyà te langit, wazè dan mesayud wey minsan siak is Anak te Megbevayà, wazà a zaan mesayud.
41013033	Ne tenged kayi, mebpekevantey kew ne taǥamtaǥam kew su kenè niw heini egketuenan ke keenu.
41013034	Su iring a te sevaha he etew he midhipanew he wazè din teleena ke keenu ed-ulì. Is menge suluǥuen din ne impevantey zin te menge azen din. Ne mibpemeǥayan din is kada sevaha kandan te ketengdanan he ed-ul-ulahan dan dutun te kedhipanew zin. Ne migkeǥiyan din is etew he impevantey zin te ǥemawan he kenà sikandin medlipezeng.
41013035	Umba, purungpurung kew su wazè niw metueni ke keenu a ebpekeuma is teǥiǥaked te valey, ke mahapun be, ke liwazè be te kezukileman, wey ke egkepkepawè be wey ke edsilè en be is andew.
41013036	Kinahanglan he kenè ku sikiyu egkeumahan he nekelipezeng dutun te kedtekewtekew ku kedlikù.
41013037	Heini is egkeǥiyen ku keniyu, egkeǥiyen ku zaan diyà te langun he etew he mebpekevantey is kada sevaha."
41014001	Mekezuwa pa zutun, egketuman is Pista te Kedlevayi wey Pista te Kegkeena te Supas he Wazè Din Tapey. Is menge punuan he memumuhat wey is menge menunudlù te kesuǥuan, ebpengahaan dan is paaǥi wey zan mezakep si Jesus he kenà egketuenan te mezakel he menge etew wey mehimetayi.
41014002	Ne ke sikandan te, "Kenè tew edekepen sikandin te timpu te pista su kela ke edsinamuk is menge etew."
41014003	Ne sevaha he timpu zutun he ziyà si Jesus te inged he Bitanya, diyà sikandin te valey ni Simon te it-iten he neulian en. Ne zutun te egkaan dan, nekeuma is bahi he ed-uwit te pelenahan he mibeelan puun te vatu he elebastru he midteǥuan haazà is pelenahan te mehemut he agwa he mahal utew su lunsey he nardu. Ne mid-uvayan si Jesus dutun te vahi ne midrupet din haazà is bivig dutun te pelenahan ne imbusbus din diyà te ulu ni Jesus haazà is agwa.
41014004	Ne is duma he etew he nekeahà dutun, wazè dan ikesuat haaza, ne mibpelelelaǥè dan te, "Maan is mid-us-usikan din heeyan is agwa te wazà pulus?
41014005	Mahal utew heeyan su is bali zin, ne subra he tetelu he ǥatus he elad he selapì. Meupiya pa pezem ke imbelegyà, ne is halin, igkepemeǥey ziyà te egkengeayuayu." Ne midsawey zan haazà is mid-ulaula zutun te vahi.
41014006	Ne migkaǥi zutun si Jesus te, "Pesegdana niw sikandin. Maan is edsewayen niw sikandin? Utew meupiya heini is mid-ulaula zin dini te kediey.
41014007	Layun niw egketevangi is egkengeayuayu su kenè niw mulà sikandan egkesuwey, iyan, siak, meǥaan ku en sikiyu egkesuwey.
41014008	Sumalà is egkehimu kayi te vahi ne midhimu zin en dini te kedì. Mid-egwahan e zin he zaan wey meteǥana is lawa ku te kedlevenga kedì.
41014009	Tenuzi niw he kenà sikandin egkelipatan. Su minsan hendei idsangyew is Meupiya he Tudtulanen dini te tivuuk he kelibutan, egketudtul zaan heini is mid-ulaula zin kedì."
41014010	Ne zutun, si Hudas he tigKeriyuti, sevaha zutun te sepulù wey zezuwa he menge sumusundan din, midhendiyà sikandin te menge punuan he memumuhat su ibpalad din si Jesus diyà te kandan.
41014011	Ne hein netuenan dutun te menge punuan ke hengkey is inhendutun din, ne utew zan nengesuat. Ne mibpesarig sikandan he ebeǥayan dan si Hudas te selapì. Ne puun dutun mibpengahà si Hudas te paaǥi te ked-ekali zin ki Jesus.
41014012	Ne zutun neume en is nehuna he andew te Pista te Kegkeena te Supas he Wazè Din Tapey. Iyan haazà andew te kedlepaa te menge Hudiyu te ibpemuhat he nati he kerehidu he egkeenen dan dutun te Pista te Kedlevayi. Ne zutun mid-insaan si Jesus te menge sumusundan din te, "Hendei is egkesuatan nu he valey he edhilutuan dey wey zey meteǥana is idlavung nu te Pista te Kedlevayi?"
41014013	Ne midsuǥù ni Jesus is dezuwa zutun te menge sumusundan din ne migkeǥiyan din te, "Hendiyan kew te inged ne egkeuma niw is maama he ed-uwit te umuy he nepenù te wahig.
41014014	Tundug kew kandin pehendiyà te valey he edselezan din, ne keǥiyi niw is teǥiǥaked dutun te valey te, 'Ibpeinsà te zatù tew kenikew ke hendei he ruǥu sikandin egkaan duma te menge sumusundan din kayi te Pista te Kedlevayi.'
41014015	Ne zutun ibpeehè din keniyu is meluag he ruǥu ziyà te zivavew zutun he zaan en nehimani. Ne zutun niw teǥenaha is idlavung tew."
41014016	Ne haazà is menge sumusundan din, migenat dan pehendutun te inged ne langun duen te migkaǥi ni Jesus ne iyan en iyan neehè dan ne zutun dan teǥenaha is idlavung te Pista te Kedlevayi.
41014017	Ne hein mezukilem dutun, si Jesus wey is sepulù wey zezuwa he sumusundan din, nekeuma zan dutun te valey.
41014018	Ne te ziyè dan te lemisahan su kemulu zan pa egkaan, migkaǥi si Jesus te, "Duen egkeǥiyen ku keniyu. Iyan is: sevaha keniyu kayi te ebpemengaan guntaan he zuma ku is ed-akal kedì wey a mehimetayi."
41014019	Ne zutun utew nengeseeng haazà is menge sumusundan ni Jesus, ne is kada sevaha zutun, mid-insè dan kandin te, "Kela ke iyan a?"
41014020	Ne ke si Jesus te, "Iyan is sevaha keniyu te sepulù wey zezuwa he ebpekidtuǥen kedì kayi te edtengelan.
41014021	Siak is Kakey te Menusiyà, ebpatey a sumalà te netagnà duen te insurat he Lalag te Megbevayà, iyan, kehizu utew te etew he ed-akal kedì. Meupiya pa ziyà te kandin ke wazè en sikandin ianak."
41014022	Ne zutun te kemulu zan pa egkaan, mid-amì si Jesus duen te supas, ne mibpeselematan din diyà te Megbevayà ne mibpenevìtevì din haazà ne impemeǥey zin dutun te menge sumusundan din. Ne ke sikandin te, "Iyan heini lawa ku; keena niw."
41014023	Ne mid-amì din dutun is tasa he midteǥuan te vinu he paras ne mibpeselematan din daan te Megbevayà ne induwal zin diyà te kandan. Ne pudu sikandan mid-inum dutun.
41014024	Ne migkaǥi si Jesus te, "Iyan heini lengesa ku he ibpetiǥis wey mepelisi is mezakel he menge etew. Tuus heini te paaǥi te kegkelibri he midtukud te Megbevayà.
41014025	Benar is egkeǥiyen ku he puun guntaan, ne kenà ad maan ed-inum kayi te vinu taman dutun te timpu keuzemà he ed-iinumè kiw te veǥu en he vinu emun edhadì is Megbevayà."
41014026	Ne zutun migkanta zan te kedalig te Megbevayà ne hein nepasad haazà, migawas dan ne midhendiyè dan te vuvungan dutun he egngezanan te Ulivuwan.
41014027	Ne migkeǥiyan ni Jesus haazà is menge sumusundan din te, "Is langun te sikiyu, edluyahan is kedsarig niw kediey su zuen insurat he Lalag te Megbevayà he edhenduen te, 'Edhimetayan ku is ed-elima te menge kerehidu ne ebpekedsusuwey is menge kerehidu.'
41014028	Iyan," ke si Jesus, "dutun te kegkevanhew ku, edhuna a keniyu ziyà te prubinsya he Geliliya."
41014029	Ne zutun migkaǥi si Pedro ziyà te kandin te, "Minsan ke edluyahan is kedsarig kenikew kayi te langun he menge zuma ku ne kenà mulà edluyahan is kedì, minsan egkemenumenu."
41014030	Ne ke si Jesus diyà te ki Pedro te, "Benar is egkeǥiyen ku he te kenè pe kan ed-ukarà is manuk te kezezuwa ǥuntaan te mezukilem ne ketetelu ke en ebpekekaǥi he kenà a kenikew egkekilala."
41014031	Ne wazà mevenari zutun si Pedro, ke sikandin te, "Minsan pa ke edhimetayan a zuma kenikew ne kenà a egkaǥi he wazè ku sikew mekilala." Haazà he lalag, iyan daan pesarig dutun te menge zuma zin he menge sumusundan.
41014032	Ne nekeuma ensi Jesus diyà te lugar he migngezanan te Gitsimeni. Migkeǥiyan din is menge sumusundan din te, "Kayi kew zà pinuu taman te ebpekepasad a is ed-ampù."
41014033	Ne zutun miduma zin si Pedro, si Santiago, wey si Juan, ne midlaus dan pa ziyà te egkehunaan dutun. Utew neseeng sikandin wey mibmesakit utew is gehinawa zin.
41014034	Ne migkaǥi sikandin diyà te kandan te, "Utew mesakit is gehinawa ku. Henduen be te egkevidtew en. Kayi kew zà ne kenè kew medlipezeng."
41014035	Ne midlaus pa sikandin diyà te egkehunaan dutun ne midlangkeb diyà te tanà ne mid-ampù diyà te Megbevayà he ke egkehimu pa ne kenè en kandin ipeseǥazan haazà is merasey he imbanglis kandin.
41014036	Ke sikandin dutun te ked-ampù din te, "Amey ku, egkehimu nu is minsan hengkey ne emun egkehimu zà ne kenà a kenikew ipehimetayi, iyan, kenà egkesunud is kediey he egkesuatan, kekenà, iyan egkesunud is kenikew."
41014037	Ne midlikù si Jesus ne neehè din haazà is tetelu he sumusundan din he nemekelipezeng, ne migkeǥiyan din si Pedro te, "Simon, nekelipezeng ke ve? Wazè nu ve metigker he kenè ka edlipezeng te minsan sengeuras dà?"
41014038	Ne migkeǥiyan sikandan ni Jesus te, "Kenè kew lipezeng, kekenà, ampù kew wey kew mekelikey te menge penggezam keniyu. Edsunud pezem is gehinawa niw, iyan, meluya is lawa niw."
41014039	Ne zutun midlikù si Jesus ne mid-uman med-ampù te iyan ded gihapun sikan is in-ampù din.
41014040	Ne zutun midlikuan din haazà is menge sumusundan din, ne neehè din he nemekelipezeng dan su wazè dan maantus is kebpemetpetayi kandan te tuzug. Ne zutun wazè dan egketuenan ke hengkey is ibpengetezengan dan diyà te ki Jesus.
41014041	Ne netegteǥaad pa zutun midlikuan din en maan sikandan te iketelu, ne ke sikandin diyà te kandan te, "Kemulu kew ves nehurep he ebpemenhidhizeǥà? Netengkaan en heeyan su iyan en heini timpu he siak is Kakey te Menusiyà, ibpalad a ziyà te menge lalung he etew.
41014042	Enew kew su heini en sikan is etew he ed-akal kedì. Edsinuǥungen tew."
41014043	Ne zutun te kemulu pa egkaǥi si Jesus, nekeuma si Hudas is sevaha zuen te sepulù wey zezuwa he menge epustul. Duma zin is menge etew he nengeǥumeenan te ubpit wey lagkut. Menge suǥù haazà te menge punuan te memumuhat wey menge menunudlù te kesuǥuan wey menge ebmeǥurangen te menge Hudiyu.
41014044	Si Hudas, is giya zan diyà te ki Jesus, migkaǥi zin he zaan ke hengkey is tuus te kegketueni zan ki Jesus, ke sikandin te, "Is etew he edhezekan ku, ne iyan en ebpen-ahaan niw. Ne zekepa niw en ne purungi niw ventayi ke ed-uwiten niw."
41014045	Ne zutun te kebpekeuma ni Hudas, segugunè din mid-uvayi si Jesus ne migkaǥi te, "Na! Menunudlù!" Ne midhezekan din.
41014046	Ne midakep dutun te menge etew si Jesus ne mibpekehemenan dan te egawed.
41014047	Iyan, sevaha te zaan he etew zutun, midhulavut din is sundang din ne midtibas din is suluǥuen te lavew he memumuhat ne netenaan haazà diyà te telinga ne nesapla haazà is telinga zin.
41014048	Ne zutun migkaǥi si Jesus diyà te menge edakep kandin te, "Tulisan e ve? Su maan is neǥumeenan kew te menge ubpit wey lagkut is edakep kedì?
41014049	Kada andew ne zuma a keniyu ziyà te Valey te Megbevayà is ebpenurù ne wazà a keniyu zutun dà dekepa. Iyan, egkeulaula heini su egketuman sikan is menge tagnà diyà te insurat he Lalag te Megbevayà."
41014050	Ne zutun mid-ewaan sikandin te menge sumusundan din su mibpemelaǥuy zan.
41014051	Ne zuen dutun kenakan he ebmemalung dà is midtelukun ki Jesus. Ne edekepen pezem haazà dutun te menge etew,
41014052	iyan, midleǥuwat ne nekepelaǥuy sikandin is wazè en seseberen din su netaǥak haazà is malung din he neǥewezan dutun te menge etew.
41014053	Mid-uwit dan si Jesus diyà te valey ni Keyipas he iyan lavew he memumuhat, ne zutun netiǥum he zaan is menge punuan he memumuhat, menge menunudlù te kesuǥuan, wey is menge ebmeǥurangen te menge Hudiyu.
41014054	Ne si Pedro, midtinundug daan asal kenà utew ed-uvey ne ziyè dà medtaman te lama zutun te valey te lavew he memumuhat. Ne mibpinuu sikandin dutun is ed-amur ziyà te menge guwardya ne midhizazang diyà te hapuy zutun.
41014055	Ne is menge punuan te memumuhat wey is langun he nengetiǥum he ebmeǥurangen te menge Hudiyu, ebpen-ehè dan te salà he id-ulug dan ki Jesus su wey zan mehimetayi, iyan, wazè dan egkeahà.
41014056	Mezakel is menge teruen he midsumbung te menge vaal ni Jesus, iyan, wazà mengeuyun haazà is ebpemenistiǥus dutun.
41014057	Ne zutun duen menge teruen he etew he mid-etuvang ne migkaǥi zan is sumbung dan mehitenged ki Jesus,
41014058	ke sikandan te, "Nezineg dey heeyan he etew he egkaǥi te, 'Edrundusen ku heini is simbahan he Valey te Megbevayà he vineelan te etew ne seled te tetelu he andew ebpekevangun ad te veǥu he kenà bineelan te etew,'" ke sikandan.
41014059	Iyan, haazà is ebpemenumbung, kenà daan egkeuyun haazà is kedsumbunga zan ki Jesus.
41014060	Ne zutun, midhitindeg diyà te teliwazà is lavew he memumuhat ne migkeǥiyan din si Jesus te, "Tutuu ve heini is menge sumbung dan mehitenged kenikew? Hengkey is igketavak nu?"
41014061	Ne wazà si Jesus medtavak. Ne mid-uman megkaǥi haazà is lavew he memumuhat te, "Iyan ke ve kes mibpilì he ibpahadì he Anak te Megbevayà?"
41014062	Ne zutun midtavak si Jesus te, "Iyan a, ne keuzemà, egkeahà a keniyu is Kakey te Menusiyà he ziyà ebpinuu te zapit te egkekewanan te Megbevayà. Ne egkeahà a zaan keniyu ziyà te menge ǥapun is ebulus he ebpuun diyà te langit."
41014063	Ne zutun, haazà is lavew he memumuhat, mibpemindas din is kumbalè din he tuus te utew sikandin nepauk dutun te migkaǥi ni Jesus . Ne ke sikandin te, "Wazè en kinahanglan he zuen pa tistiǥus su sikiyu is langun,
41014064	nezineg niw en is menge lalag din he utew supak te Megbevayà. Hengkey is hukum niw?" Ne zutun migkaǥi is langun he menge zuma zin te zekelà is salà ni Jesus ne kinahanglan he edhimetayan.
41014065	Ne is menge zuma zutun, mid-ilevan dan si Jesus, ne mibedbed dan is mata zin ne midsumbag dan te egkaǥi te, "Tegnaa nu ke hentei is midsumbag kenikew!" Ne migewezan sikandin te menge sundaru zutun ne mibpenabpì dan sikandin.
41014066	Ne si Pedro, kemulu pa zutun te lama te valey ne zuen bahi he suluǥuen te lavew he memumuhat he mid-uvey ziyà te kandin.
41014067	Ne hein neehè din si Pedro is edhizazang midtengtengan din ne migkaǥi te, "Sikew, duma ka zaan ni Jesus he tigNeserit."
41014068	Ne si Pedro, mibarew zin haazà te, "Wazè ku hanew ke hengkey is egkeǥiyen nu ne kenè ku zaan egkesavut ke hengkey is ibpesavut nu." Ne migawas si Pedro zutun pehendiyà te pultahan te lama. Ne zutun mid-ukarà is manuk.
41014069	Ne neehè en maan si Pedro dutun te vahi ne mid-uman megkaǥi haazà is bahi ziyà te menge etew zutun te, "Heini he etew, duma eni Jesus."
41014070	Iyan, hein nezineg haazà ni Pedro mibarew zin pa. Ne hein netegteǥaad dutun, is menge etew he nerivurun dutun, migkeǥiyan dan si Pedro te, "Tutuu iyan he zuma ke zin. Egketuusan su tigGeliliya ka zaan."
41014071	Ne zutun, mid-amin-amin si Pedro te sapà, ke sikandin te, "Siluti a te Megbevayà ke tarù is lalag ku he kenè ku egkekilala heeyan he etew is egkeǥiyen niw."
41014072	Ne zutundutun mid-ukarà is manuk te ikezuwa ne human metenuzi ni Pedro sikan is migkaǥi kandin ni Jesus he ke sikandin te, "Te kenè pe kan ed-ukarà is manuk te kezezuwa, ne ketetelu ke en ebpekekaǥi he kenà a kenikew egkekilala." Ne zutun nekelelendag si Pedro su utew mibmesakit is gehinawa zin.
41015001	Ne kegkepawè dà dutun, is menge punuan te menge memumuhat wey is menge menunudlù te kesuǥuan wey is menge ebmeǥurangen te menge Hudiyu, wey is langun he menge menhuhusey, neuyun dan ke hengkey is ed-ul-ulahan dan ki Jesus, ne zutun mibakus dan sikandin ne inhated dan diyà te gubirnedur he Rumanu he si Pilatu.
41015002	Ne si Pilatu, mid-insaan din si Jesus te, "Hadì ke ve te menge Hudiyù?" Ne midtavak si Jesus te, "Uya, iyan is migkaǥi nu."
41015003	Ne is menge punuan te memumuhat, mezakel is menge sumbung dan mehitenged ki Jesus.
41015004	Ne tenged dutun mid-uman med-insà si Pilatu ki Jesus te, "Wazè nu ve igketavak kayi te mezakel he menge sumbung dan mehitenged kenikew?"
41015005	Iyan, wazà medtavak si Jesus te minsan hengkey he insà kandin ne tenged dutun neinuinu utew si Pilatu.
41015006	Iyan neleyaman ni Pilatu is: kada tuig emun Pista en te Kedlevayi, edlibriyen din is sevaha he pirisu he edhengyuen te menge etew.
41015007	Ne zuen dutun pirisu he egngezanan ki Berabas, ne haazà si Berabas wey is menge zuma zin, ne midsukul zan te gubirnu ne nekepatey sikandin te etew zutun te kedsinamuk dan.
41015008	Ne hein mid-uvey ziyà te ki Pilatu is menge etew su edhengyuen dan he libriya zin is sevaha he pirisu sumalà is neleyaman din,
41015009	migkaǥi si Pilatu te, "Egkesuatan niw ve he edlibriyen ku keniyu is hadì te menge Hudiyu?"
41015010	Iyan ingkeǥiya ni Pilatu zutun su netuenan din he iyan ketezengan ke maan is insumbung si Jesus te menge punuan te memumuhat su egkesina zan kandin.
41015011	Iyan, is menge punuan he memumuhat, migkeǥiyan dan is menge etew he iyan dan hengyua he edlibriyen si Berabas. Ne iyan haazà mid-ulaula zutun te menge etew.
41015012	Ne zutun migkaǥi si Pilatu te, "Ne emun iyan heeyan, ebmenmenuwen ku heeyan is etew he migeraran he hadì te menge Hudiyu?"
41015013	Ne nememensag haazà is menge etew te, "Iransang te krus!"
41015014	Ne ke si Pilatu te, "Maan? Duen be mezaat he mid-ulaula zin?" Iyan, mid-iseg is keǥurub dutun te menge etew he ebpememensag te, "Iransang te krus!"
41015015	Ne zutun midlibri ni Pilatu si Berabas wey zin mepenunuat is gehinawa zutun te menge etew. Ne impevuǥel zin si Jesus ne insuǥù din te menge sundaru he iransang diyà te krus.
41015016	Ne zutun impeseled si Jesus te menge sundaru zutun te turuǥan te gubirnedur. Ne midtiǥum dan is tivuuk he kumpeniya te menge sundaru.
41015017	Ne migkumbelaan dan sikandin te meriǥà he kumbalà su ebelvelayen dan sikandin he uvag kun hadì. Ne zutun mibengkulè dan te zuǥiyen he ǥawed ne insuup dan diyà te ulu zin.
41015018	Ne edtahud dan uvag kandin, ke sikandan te, "Kumusta ka is hadì te menge Hudiyu!"
41015019	Ne layun dan edlegkuta is ulu zin te tuked ne mid-ilevan dan, ne midluhuzan dan kun uvag.
41015020	Ne hein nepezè dan en he ebaleyvaley kandin, midluwasan dan duen te kumbalà he meriǥà ne insun-ud dan kandin is daan he kumbalè din. Ne zutun mid-uwit dan sikandin pehendiyà te ǥawas dutun te inged su idransang dan te krus.
41015021	Ne ziyà te zalan duen nesinuǥung dan he etew he tigSirini he egngezanan ki Simon, he amey ni Alejandro wey ni Rufo. Heini si Simon, diyà ebpuun te unayan ne edhendiyà te inged. Ne mibpeǥes dan ipetiang dutun te krus he edtiangen ni Jesus.
41015022	Ne mid-uwit dan si Jesus diyà te migngezanan te Gulguta, he ke và dà egkeǥiya, tulan te ulu.
41015023	Ne ibpeinum dan pezem si Jesus te vinu he mid-emutan te tambar he egngezanan te mira, iyan, wazè din dewata.
41015024	Ne zutun inransang dan sikandin diyà te krus. Mibpemahinbahin dan is menge ugelingen din ne midripa zan dutun ke hengkey is egkeangken te kada sevaha kandan.
41015025	Liwazè en ebpemenahik is andew hein inransang dan si Jesus.
41015026	Insurat dan sikan is insumbunga kandin he egkaǥi te, "Is Hadì te Menge Hudiyu."
41015027	Ne zuen dezuwa he tulisan he inransang dan daan te krus. Is krus te sevaha, ne ziyè dan ipasek te zapit te egkekewanan ni Jesus, ne is sevaha zutun, ne ziyà te zapit te egkeǥivang din.
41015028	Ne pinaaǥi kayi, netuman is netagnà dengan te insurat he Lalag te Megbevayà he edhenduen te, "Mid-isip sikandin he zuma te menge mesinupaken."
41015029	Ne is menge etew he sumeseǥazà dutun, ebpemenangàtangà is ed-engitan dan si Jesus, ke sikandan te, "Na! Kunaan nu ke egkeǥevè nu sikan is simbahan he Valey te Megbevayà ne egkevangun nu te seled te tetelu he andew!
41015030	Libriya nu kun is keugelingen nu ne penaug ka keniyan te krus!"
41015031	Ne sikan is menge punuan te memumuhat wey sikan is menge menunudlù te kesuǥuan, iring din ded daan is mid-ulaula zan kandin, su mid-engitan dan daan. Ke sikandan te, "Wey zè be! Nelibri zin is duma he etew, iyan, is keugelingen din, kenè din egkelibri.
41015032	Sikew is uvag Kristu he hadì dey te menge Hudiyu, penaug ke en keniyan te krus ne edtuuwan dey sikew!" Ne sikan daan is dezuwa he inransang diyà te pesikilizè din, ne midsumpalit dan daan kandin.
41015033	Ne hein neudtu zutun is andew, midtik-ew mebmerusirem is tivuuk he kelibutan seled te menge tetelu he uras.
41015034	Ne hein liwazè en he ebpenaug is andew zutun, ingkulahì ni Jesus is utew mezaǥing he lalag he edhenduen te, "Ili, Ili, lama sebektani," he ke và dà egkeǥiya, "He Megbevayè ku, maan is ed-iniyuǥan a kenikew?"
41015035	Ne zutun, is duma he etew he ebpemenhithitindeg dutun te uvey, hein nezineg dan haazà is lalag, ke sikandan te, "Pemineg kew su ebpengumawen din si Elias is sevaha zuen te ebpeneuven dengan te Megbevayà ."
41015036	Ne sevaha zutun te menge etew is migaanggaan megkuwa te ispungha ne intereb din diyà te sukà ne midtiyuk din te zeisek he kayu ne impaahuk din diyà te vèbà ni Jesus wey zin haazà mesupsup. Ne migkaǥi te, "Pesegdana niw su ed-ahaan tew ke edlepew si Elias su wey zin ikepenaug!"
41015037	Ne zutun ingkulahì ni Jesus is utew mezaging he lalag ne nevidtawan ne minatey.
41015038	Ne is manggad he utew mekepal he ingkurtina ziyà te seled te simbahan he Valey te Megbevayà, neliwazà mevindas puun te zivavew pehendiyà te zizalem.
41015039	Ne is egalen dutun te menge sundaru he edhithitindeg dutun te egkesineruwan ni Jesus, hein neehè din haazà is kegkevidtawi ni Jesus, ke sikandin te, "Benar he Anak heini te Megbevayà!"
41015040	Ne zutun te malù meziyù, duen daan menge vahi he ed-ahà. Ne zutun si Maria Megdelina, si Maria he iney ni Jose wey ni Santiago he zeisek. Ne elin daan dutun si Selumi.
41015041	Heini is menge vahi, layun dan ebpekiduma ki Jesus ne midtevangan dan sikandin hein diyè pa sikandin te Geliliya. Ne mezakel zaan dutun is menge vahi he nemenduma kandin te kedhendutun din te Hiruselim.
41015042	Ne hein mahapun en dutun te andew te kedteǥana he egkesunuzan te Andew te Kedhimeley, nekeuma si Jose he tig-Erimetiya. Sevaha sikandin he telehuzen he egalen te menge Hudiyu. Sevaha sikandin te menge etew he ebperateng te kegketuman te nengetagnà mehitenged te kedhadì te Megbevayà. Ne zutun, in-awè din diyà te ǥehinawa zin is kegkehandek din ne midhendiyà te ki Pilatu ne midhangyù he egkuwaan din is lawa ni Jesus.
41015044	Dutun neinuinu si Pilatu su maan is utew meǥaan is kebpatey ni Jesus, ne tenged dutun mibpesuǥuan din sikan is egalen te menge sundaru ne mid-insà ke minatey en be iyan si Jesus.
41015045	Ne hein netuenan din dutun he minatey en iyan, ne intuǥut din ki Jose te egkuwa is lawa ni Jesus.
41015046	Mibpemasa si Jose te meputì he malung ne migkuwa zin is lawa ni Jesus ne mibukusan din dutun te malung he meputì. Ne zuen surung he penlevengà he ingkalut diyà te kelendiǥan he paǥang. Ne zutun din iseled is lawa ni Jesus. Ne midlilizan din haazà te zekelà he vatu he idlekeb dutun te penlevengà.
41015047	Ne si Maria Megdelina wey si Maria he iney ni Jose, neehè dan haazà ke hendei isavuk is lawa ni Jesus.
41016001	Ne hein neiwas dutun is Andew te Kedhimeley, si Maria Megdelina, wey si Maria he iney ni Santiago, wey si Selumi, mibpemasa zan te pehemut su edhendiyè dan te penlevengà wey zan ikehaplas haazà is pehemut te lawa ni Jesus.
41016002	Ne te meselem dutun te iyan pa kedsilà te andew zutun te egkehuna he andew te simana, nemenhendutun dan te midlevengan ki Jesus.
41016003	Ne ebpein-inseey zan te, "Hentei is ebpekelilid kenitew zuen te zekelà he vatu he inlekeb duen te idselang te penlevengà?"
41016004	Iyan, hein midlingehè dan, neehè dan he nelilid en sikan is batu zutun he utew zekelà.
41016005	Ne mid-ahuk dan dutun te idselang te penlevengà ne neehè dan is ebpimpinuu he menguhed he etew ziyà te egkekewanan dan he kukumbalà te meputì he manggad. Ne zutun nekehuyab is gehinawa zan.
41016006	Ne migkaǥi haazà is etew te, "Kenè kew mahandek. Ebpen-ahaan niw si Jesus he tigNeserit, sikan is inransang te krus, iyan, wazè en dini su nevanhew en. Ahaa niw man kayi te midsevukan kandin."
41016007	Ne te kegkeipus te ked-ahaa zan dutun, ke sikandin te, "Hendiyan kew en te menge sumusundan din ne keǥiyi niw sikandan wey si Pedro he si Jesus, edhuna sikandin diyà te Geliliya ne ziyè niw sikandin egkeahà, sumalà is migkaǥi zin keniyu."
41016008	Ne zutun nemengguwè dan dutun te penlevengà is ebpemelelaǥuy su utew zan nengeinuinu wey nengehandek. Ne tenged kayi wazè dan tudtula heini ziyà te minsan hentei su nengehandek dan.
41016009	Ne te meselem pa utew zutun te andew he Duminggu hein nevanhew en si Jesus, midhuna sikandin mebpaahà diyà te ki Maria Megdelina, sikan is bahi he mibpeǥuwaan din dengan te pitu he mezaat he mulin-ulin.
41016010	Ne heini si Maria, mibeyaan din is menge sumusundan ni Jesus. Ebpemenineǥew he egkengeseeng haazà is menge sumusundan ni Jesus tenged te kedhimetayi ki Jesus.
41016011	Ne hein midtudtulan sikandan ni Maria he neehè din si Jesus su nevanhew en, wazè dan tuuwi.
41016012	Ne neiwas haazà mibpaahà si Jesus is nahalin is dagwey zin diyà te zezuwa he menge sumusundan din dutun te edhendiyà haazà is dezuwa te unayan.
41016013	Ne midlikù dan diyà te Hiruselim ne mibpenudtulan dan is menge zuma zan he neehè dan si Jesus, iyan, minsan pa zutun wazà medtuu is menge zuma zan.
41016014	Ne zutun, mibpaahà daan si Jesus dutun te sepulù wey sevaha he menge sumusundan din te timpu he egkekaan sikandan. Midsawey zin sikandan tenged te kezesen te isip dan su wazè dan medtuu te menge etew he nemenudtul he nekeahà kandin he nevanhew.
41016015	Ne zutun migkeǥiyan ni Jesus sikandan te, "Penhipanew kew ziyà te tivuuk he kelibutan, ne ipesavut niw is Meupiya he Tudtulanen diyà te minsan hentei he etew he linimbag te Megbevayà.
41016016	Ne sikan is edtuu kayi wey ebpebewtismu, ebeǥayan te untung he wazà pidtemanan. Ne sikan is kenà edtuu ne edhukuman te silut.
41016017	Ne sikan is etew he edtuu kediey, duen menge singyal he egkehimu zan. Pinaaǥi te keǥehem te ngazan ku igkepeǥuwè dan is menge mezaat he mulin-ulin he ebpenlalung te menge etew. Ne ebpekekaǥi sikandan te kineǥiyan he kenè dan egketuenan.
41016018	Ne minsan ke ebpekeǥawed sikandan te menge uled wey ebpekeinum sikandan te minsan hengkey he edhilu, kenà sikandan egkekeizan. Ne emun edempaan dan is egkengezeruwan, ne egkengeulian."
41016019	Ne te kegkeipusa te Nengazen he si Jesus dutun te menge lalag din, mibatun sikandin pehendiyà te langit, ne mibpinuu ziyà te egkekewanan te Megbevayà.
41016020	Ne zutun nemenhipanew is menge sumusundan te Nengazen he si Jesus ne impesavut dan is Meupiya he Tudtulanen diyà te minsan hendei. Ne is gehem te Megbevayà, mid-uǥup kandan su nemekehimu zan te menge egkengein-inuwan su wey memeketuu is menge etew zutun te ibpesavut dan. Is Meupiya He Tudtulanen Te Keaǥi Ni Jesu Kristu Sumalà Is Keguǥuza Ni
42001001	Minahal he Teofilo: Mezakel is migezam medsurat te ǥuǥud te langun he neulaula zini te kenami he inged mehitenged te menge vaal ni Jesus.
42001002	Insurat dan is neǥuǥud kenami te menge etew he iyan nekeahà kayi te menge vaal wey iyan midsangyew te Lalag te Megbevayà.
42001003	Ne siak daan guntaan, geina te mibpurungan ku te ed-istudyu heini, puun pa te puunà kayi te nengeulaula, neisip ku he meupiya zaan ke ebpurungan ku kenikew te edsurat is keguǥuza kayi te langun.
42001004	Umba idsurat ku heini su wey nu mepurung mesavut is tutuu te langun he impenurù kenikew.
42001005	Ne heini is eguǥuzen ku kenikew, ebpuun pa zutun te timpu zengan hein iyan pa hadì si Hirudis diyà te prubinsya he Hudiya. Ne zuen dutun maama he egngezanan ki Zacarias. Ne heini si Zacarias, sevaha sikandin he memumuhat he kevuwazan te etew zengan he si Abyas. Ne is menge kevuwazan ni Abyas, menge memumuhat sikandan te Megbevayà. Ne si Zacarias, esawa zin is bahi he egngezanan ki Elisabet he kevuwazan te memumuhat dengan he si Arun.
42001006	Si Zacarias wey haazà is esawa zin, metazeng sikandan he etew su wazà igkesawey zutun te kebpurungi zan te edtuman te langun he menge tulumanen wey menge suǥù te Megbevayà.
42001007	Ne haazà is teleesawa, wazè dan anak su si Elisabet ne kenà ed-anak, ne zutun he timpu ne utew zan en menge meǥurang.
42001008	Ne neuma is timpu zutun he iyan en si Zacarias wey is menge zuma zin he kevuwazan ni Abyas ebpekepemuhat diyà te zekelà he simbahan he egngezanan te Valey te Megbevayà.
42001009	Ne zutun sumalà is imbilinbilin he vetasan te menge mememuhat, nepilì si Zacarias pinaaǥi te ripa su wey iyan sikandin mekeseled dutun te simbahan he Valey te Megbevayà he ibpetutung te veyewà.
42001010	Ne te kemulu zin pa ed-ul-ulaha haazà, ne mezakel is menge etew ziyà te ǥawas he ebpemen-ampù diyà te Megbevayà.
42001011	Ne zutun mibpaahà kandin is belinsuǥuen te Megbevayà ne heini is belinsuǥuen, dutun edhithitindeg te egkekewanan te vangkù he tutungà te veyewà.
42001012	Ne zutun te kegkeahaa ni Zacarias kayi netentanan sikandin su utew nahandek.
42001013	Ne zutun migkaǥi kandin haazà is belinsuǥuen te, "Kenè ka mahandek, Zacarias, su nezineg te Megbevayà is ked-ampù nu ne edhimuwen din he meǥingey nu is esawa nu he si Elisabet ne ed-anak si Elisabet te maama ne iyan nu ingazan kandin si Juan.
42001014	Utew nu igkelipey heini ne utew egkengeǥalew is mezakel he menge etew emun id-anak en heini is batà,
42001015	su utew zekelà is pid-etawan din sumalà is ked-isipa kandin te Nengazen. Kenà sikandin ed-inum te vinu wey minsan hengkey he ebpekelangut. Ne puun dà dutun te kenè pa sikandin id-anak egkepurung sikandin egkeulini te Waǥas he Mulin-ulin.
42001016	Ne pinaaǥi te kebpenurù din," egkaǥi haazà is belinsuǥuen, "mezakel is menge kevuwazan ni Israyil he edlikù edtuu te Megbevayà he iyan ed-ezapen te menge ǥinikanan dan dengan.
42001017	Heini is anak nu, edsuǥuen sikandin he ibpehuna te kebpekeuma te Nengazen ne ed-ulinan sikandin te Waǥas he Mulin-ulin iring te ked-ulini zengan te Megbevayà te ebpeneuven he si Elias. Ne is gehem din, ne iyan ded sikan is gehem ni Elias dengan. Ne pinaaǥi te menge penurù kayi te anak nu egkehimu zutun he ebpeked-uuliey te meupiya he ǥehinawa is menge amey wey te menge anak dan. Is menge etew he wazà mebpezumazuma te menge suǥù te Megbevayà, pinaaǥi te penurù kayi te anak nu ebpekedsendit dan ne zutun metazeng human is ed-isipen dan. Ne pinaaǥi kandin mezakel he menge etew is ed-endaman dan is kebpekeuma te Nengazen," lalag te velinsuǥuen.
42001018	Ne zutun midtavak si Zacarias te, "Hengkey is tuus wey ku metueni he tutuu he egketuman heini is migkaǥi nu? Su siak wey is esawa ku, utew key en meǥurang."
42001019	Ne midtavak haazà is belinsuǥuen te Megbevayà te, "Iyan a si Gabriel, sikan is suluǥuen te Megbevayà he layun diyà te etuvangan din. Midsuǥù e zin dini te kenikew wey ku ikepesavut heini is tudtul te utew meupiya he egkeulaula.
42001020	Ne egkeemew ka ne kenè ke en ebpekekaǥi taman te timpu he kenè pa heini egketuman su wazè nu tuuwi heini is migkaǥi ku kenikew he kenà duwazuwa he egketuman dutun te timpu he egkesuatan te Megbevayà," ke sikandin.
42001021	Ne is menge etew he edtaǥadtaǥad diyà te ǥawas dutun te simbahan he Valey te Megbevayà, nengeinuinu zan su maan is utew neuǥet si Zacarias dutun te seled.
42001022	Ne hein midlawang en sikandin dutun, ne kenè en ebpekekaǥi ziyà te kandan. Ne netuenan dan dutun he zuen impaahà kandin te Megbevayà dutun te seled te simbahan su kenè en ebpekekaǥi ne ebpenguyew-uyew zà sikandin diyà te menge etew. Ne puun dà dutun ne emew sikandin.
42001023	Ne hein neuma is timpu he zutun egkeilisan si Zacarias te menge vaal zin dutun te simbahan, mid-ulì sikandin diyà te inged din.
42001024	Ne wazà utew meuǥet dutun ne mibmeǥingey is esawa zin he si Elisabet. Ne taman te menge lelima he vulan dutun wazà si Elisabet megawasgawas diyà te valey.
42001025	Ne ke sikandin te, "Human guntaan ingkehizu a te Megbevayà su ebpekeanak e zed, ne is wazè ku kebpekeanak dengan ne kenè ku en igkeeled."
42001026	Ne zutun hein menge heenem en he vulan is keǥingayan te esawa ni Zacarias, midsuǥù en maan te Megbevayà is belinsuǥuen din he si Gabriel pehendiyà te inged he egngezanan te Neserit he ziyà te prubinsya he Geliliya.
42001027	Iyan mibpeveyaan kandin dutun is raǥa he egngezanan ki Maria. Ne heini si Maria, nekeǥunan te kenakan he egngezanan ki Jose. Ne heini si Jose, ne kevuwazan te hadì dengan he si David.
42001028	Ne nekeuma is belinsuǥuen diyà te ki Maria ne ke sikandin te, "He Bayi, ingkehizu ka te Megbevayà ne ed-ipaten ke zin!"
42001029	Ne hein nezineg ni Maria heini, netentanan utew sikandin ne mid-isip-isip din ke hengkey vuwa haazà is kehuluǥan dutun te lalag te velinsuǥuen.
42001030	Ne migkaǥi haazà is belinsuǥuen te, "Kenè ka, Maria, mahandek su utew zekelà is gaǥew te Megbevayà kenikew.
42001031	Ebmeǥingey ka ne ebpekeanak ka te maama ne ngezani nu sikandin ki Jesus.
42001032	Utew zekelà is pid-etawan din ne egkengezanan sikandin he Anak te utew lavew he Megbevayà. Ne edhimuwen te Nengazen he Megbevayà he edhadì heini is id-anak nu iring te kedhadì dengan te kepuun din he si David.
42001033	Ne heini is anak nu, wazà pidtemanan te kedhedii zin keniyu te menge kevuwazan ni Hakub. Wazè en ketepusan te kedhadì din!"
42001034	Ne zutun migkaǥi si Maria ziyà te velinsuǥuen te, "Egkemenumenu ve heini? Su raǥe e man ne wazè e pa meuvayi te maama."
42001035	Ne midtavak haazà is belinsuǥuen te, "Is Waǥas he Mulin-ulin, iyan ebpengelintau kayi ziyan te kenikew ne edlig-enan ka te ǥehem te Megbevayà. Ne tenged kayi, heini is id-anak nu, pudu metazeng is menge ulaula zin ne egkengezanan sikandin he Anak te Megbevayà.
42001036	Ne kenà iyan dà heini tudtul ku kenikew su is ayè nu he si Elisabet, minsan te utew en sikandin meǥurang ne mibmeǥingey en sikandin. Menge heenem en he vulan guntaan is keǥingayan din he zengan, iyan isip te menge etew he kenà sikandin ed-anak.
42001037	Umba egkeulaula heini su egkehimu te Megbevayà is minsan hengkey."
42001038	Ne midtavak si Maria te, "Berakat he mehitavù kediey sumalà is migkaǥi nu su mepezumdumahan a te Nengazen." Ne zutun mid-ewaan si Maria zutun te velinsuǥuen.
42001039	Ne wazà utew zutun meuǥet mibpenines si Maria ne migaanggaan megenat su edhendiyà te sevaha he inged he vuvungan he sakup te prubinsya he Hudiya.
42001040	Ne zutun te kebpekeuma zin diyà te engki Zacarias wey Elisabet, mibpenelehuzan sikandin.
42001041	Ne hein nezineg ni Elisabet haazà is kebpenelehuzan ni Maria ne midredsà medleǥuwat haazà is batà diyà te ǥetek ni Elisabet. Ne zutun nepurung si Elisabet meulini te Waǥas he Mulin-ulin.
42001042	Ne si Elisabet, tenged te utew nelipey, mibpekezaǥing is egkaǥi te, "Wazà ebpekerepeng kenikew he vahi su utew ka mahal ziyà te ǥehinawa te Megbevayà. Ne mahal zaan diyà te ǥehinawa zin heeyan is id-anak nu.
42001043	Maan buwa is utew a ingkeǥaǥew te Megbevayà su maan is ebpenumbelayan a kenikew te iney te mibpilì he hadì?
42001044	Umba netuenan ku heini su zutun te kegkezineǥa ku zà kenikew, heini is dini te ǥetek ku, nekeleǥuwat te kegkeǥalew zin.
42001045	Umba, Maria, edtuvazan ka te Megbevayà su midtuu ka he egketuman is impesavut kenikew te velinsuǥuen te Megbevayà!"
42001046	Ne zutun migkaǥi si Maria te, "Utew a ebpekezalig te Nengazen.
42001047	Utew ku ingkelipey is Megbevayà he iyan menluluwas ku.
42001048	Su siak is suluǥuen din he utew minus is pid-etawan, wazè e zin ded melipati. Ne puun guntaan egkaǥi is tivuuk he menusiyà he iyan a vahi he utew lavew is tuvad kandin te Megbevayà.
42001049	Egkekaǥi zan heini tenged te menge egkein-inuwan he mid-ulaula kediey te utew lavew he mekeǥeǥehem he Megbevayà. Utew lavew is ngazan din.
42001050	Puun pa te nengehuna he menge etew zengan taman en guntaan, dekelà is hizu zin diyà te minsan hentei he edtahud kandin.
42001051	Nehimu zin is menge egkein-inuwan he vaal. Nemekepelaǥuy kandin is memepelevawen, ne wazè dan meveeli is ed-isipen dan.
42001052	Duen menge lavew he hadì he mibpekevavè din is pid-etawan ne zuen daan menge etew he minus is pid-etawan he mibpeketikang din is pid-etawan.
42001053	Is menge etew he egkengeayuayu, iyan ebeǥayan din te meupiya, iyan, is menge sepian, ibpehipanew zin he wazè dan uwiten.
42001054	Is impenaad din dengan diyà te menge kepuun tew he si Abraham wey is menge kevuwazan din, wazè din lipati. Midtevangan kiw zin is menge suluǥuen din he kevuwazan ni Israyil. Ne egkehizuwan kiw zin daan te wazà pidtemanan is menge nepilì din he etew he menge kevuwazan ni Abraham," ke si Maria.
42001056	Ne menge tetelu he vulan dutun is ked-ubpà ni Maria ziyà te engki Elisabet ne human med-ulì sikandin.
42001057	Ne hein neuma is andew, ne mid-anak si Elisabet ne maama haazà is anak din.
42001058	Ne hein nezineg te menge kezumahan dan wey menge siringan dan heini is utew meupiya he mid-ulaula te Megbevayà ki Elisabet, nengelipey zan daan.
42001059	Ne hein walu en he andew is ked-enaka zutun te vatà midtuman dan is betasan dan te menge Hudiyu su emun maama is id-anak, ne zutun te ikewalu he andew edsirkunsidaren dan. Ne is menge etew zutun, egngezanan dan pezem haazà is batà ki Zacarias su iyan ngazan dutun te amey zin.
42001060	Iyan, si Elisabet, wazà mesuat dutun ne ke sikandin te, "Kenà egkehimu su Juan is igngazan kandin."
42001061	Ne migkeǥiyan dan si Elisabet te, "Maan? Wazà minsan sevaha te menge kezuzumahi niw he ebpuunan te iring keniyan he ngazan!"
42001062	Ne mid-uyawan dan is amey zutun te vatà su id-insè dan ke hentei is igngazan din dutun te anak din.
42001063	Ne zutun mid-uyew si Zacarias he veǥayi zan sikandin te edsuratan din te igngazan din, ne iyan insurat din dutun is, "Si Juan is ngazan keniyan te vatà." Ne zutun utew zan nengeinuinu.
42001064	Ne segugunà nekekaǥi en maan si Zacarias ne nekezalig sikandin te Megbevayà.
42001065	Ne is langun he menge siringan dan, hein nezineg dan heini, utew zan nengeinuinu. Ne is tudtul zutun te neulaula, segugunà nekeeneb diyà te langun he menge vuvungan he inged he sakup te prubinsya he Hudiya.
42001066	Ne wazà heini melipati te langun he nemekezineg. Ne netaǥù diyà te isip dan ke hengkey vuwa is ibpeulaula keuzemà te Megbevayà dutun te vatà ke edekelè en su utew keladu he ed-ulinan te Megbevayà haazà is batà.
42001067	Ne zutun nepurung meulini is amey zin he si Zacarias te Waǥas he Mulin-ulin ne migkaǥi zin haazà is impinted kandin ne ke sikandin te,
42001068	"Edeliǥen tew is Nengazen he Megbevayà tew te menge kevuwazan ni Israyil su sikitew is ed-azap kandin, mibulusan kiw zin ne midlibri kiw zin te menge kuntada tew.
42001069	Edsuǥuen din dini te kenitew is Menluluwas he kevuwazan duen te suluǥuen te Nengazen dengan he si Hadì David.
42001070	Is Megbevayà, pinaaǥi te menge ebpemeneuven din dengan,
42001071	migkaǥi zin he edtevangan kiw zin wey kiw kenà mezaag te menge kuntada tew, ne wey kiw zaan kenà mahandek te langun he egkepauk kenitew.
42001072	Migkaǥi zin daan he ingkehizu zin is menge kepuun tew ne kenè din egkelipatan is penaad din kandan.
42001073	Utew mezesen is penaad din dengan diyà te kepuun tew he si Abraham
42001074	su impenaad din he sikitew is menge kevuwazan ni Abraham, edlibriyen kiw zin wey kiw kenà mezaag te menge kuntada tew ne zutun kenè kiw egkengehandek is ed-ulaula te egkesuatan din.
42001075	Ne egkehimu he metinumanen wey metazeng is ked-ezapa tew kandin andew-andew te kemulu kiw pa zini te lumpad te kelibutan."
42001076	Ne zutun migkeǥiyan ni Zacarias haazà is anak din te, "Ne sikew, anak ku, iyan ka egeraran keuzemà he ebpeneuven te utew lavew he Megbevayà. Edsuǥuen ke zin he ibpehuna zuen te Nengazen tew su wey nu mekeǥiyi is menge etew he endami zan is kebpekeuma zin.
42001077	Ibpesavut nu kandan he egkeveǥayan sikandan te untung he wazà pidtemanan emun ebuyù dan te pesaylu ziyà te Megbevayà.
42001078	Su utew hihizuwen kenitew is Megbevayà. Is kedlibriya zin kenitew te silut, ne iring te kedsilà te andew emun egkepawà.
42001079	Henduen be te ziyè kiw ed-ubpà te utew merusirem su utew kiw egkengehandek te silut he iyan is wazè din ketepusan he kemetayen; iyan, emun ebpekeuma is Nengazen tew edteyawan kiw zin te ǥaǥew zin. Ne ibpeehè din kenitew is paaǥi wey ebmelinawen is ked-ubpè tew," ke si Zacarias.
42001080	Ne haazà is anak ni Zacarias, midtulin ne mid-iseg daan is ketau zin te ked-isip. Ne hein nekeiseg-iseg en is kezekelè din ne midhendiyà sikandin te tanà he kenè ed-ubpaan te etew ne zutun med-ubpà taman te neuma haazà is timpu te kebpenurù din te menge kezuzumahi zin he kevuwazan ni Israyil mehitenged te Lalag te Megbevayà.
42002001	Ne hein iyan pa si Augusto hadì diyà te inged he Ruma, mibaal sikandin te velaud he mebpesinsus is langun he menge etew te seled te menge ǥinhedian he sakup din.
42002002	Ne iyan en haazà aney en he kedsinsusa te etew hein iyan pa si Sirinyu gubirnedur ziyà te prubinsya he Sirya.
42002003	Ne zutun te kedsinsus, ne kinahanglan he ziyà edsinsusa is kada etew te inged te menge kepuun din.
42002004	Umba, si Jose is dutun ed-ubpà te inged he Neserit he ziyà te prubinsya he Geliliya, kinahanglan he edhendiyà te prubinsya he Hudiya, diyà te inged he Bitlihim he iyan inged he mid-enakan ki Hadì David dengan; su si Jose, kevuwazan sikandin ni Hadì David.
42002005	Ne miduma ni Jose si Maria, sikan is bahi he nekeǥunan din su ebpesinsus dan. Meǥingey zutun si Maria.
42002006	Ne hein diyè dan en te inged he Bitlihim, netuman is ked-anak ni Maria,
42002007	ne in-anak din is maama he iyan en pengenayan. Ne mibukusan din haazà is batà te malung ne impehizeǥè din diyà te selemakà te kudà su wazè dan ed-ereǥan dutun te valey he ebpehizeǥaan te etew su neenget en te etew.
42002008	Ne iyan daan haazà he kezukileman, te uvey zutun he inged duen menge etew ziyà te penebtavà su ibpepenabtab dan is menge ayam dan he kerehidu.
42002009	Ne netekew zan te mibpaahà kandan is belinsuǥuen te Nengazen ne neketayew ziyà te kandan is mekeǥeǥehem he anlag te Megbevayà ne utew zan dutun nengehandek.
42002010	Ne migkaǥi haazà is belinsuǥuen te Megbevayà te, "Kenè kew mahandek su midsuǥù a zini wey ku sikiyu mepenudtuli te utew meupiya he tudtul he iyan utew igkelipey te tivuuk he menusiyà.
42002011	Su kayi te kezukileman in-anak diyà te Bitlihim he iyan inged ni Hadì David dengan, is Nengazen he iyan kes mibpilì te Megbevayà he ibpahadì. Iyan sikandin edlibri keniyu te silut te Megbevayà.
42002012	Egketuusan niw haazà is batà su emun egkeehè niw is batà he mibukusan te malung ne impehizeǥà diyà te selemakà te kudà, ne iyan en sikandin," egkaǥi haazà is belinsuǥuen.
42002013	Ne zutundutun mibpaahà daan is utew mezakel he menge velinsuǥuen te Megbevayà he ebpemendalig te Megbevayà,
42002014	ke sikandan te, "Edeliǥen tew is Megbevayà he ziyà te langit. Ne zini te lumpad te kelibutan mebmelinawen is kebpekesavuk te langun he menge etew he igkesuat te Megbevayà."
42002015	Ne zutun mid-ulì diyà te langit haazà is menge velinsuǥuen. Ne hein neipus haazà mibpelelaǥà haazà is menge ebpemepenabtab te, "Kuwà kiw en su ebpehendiyè kiw te Bitlihim su wey tew maahà heini is midtudtul kenitew te velinsuǥuen te Megbevayà."
42002016	Ne zutun nemenhipanew zan is egkengezegdeǥusu ne nekeuma zan diyà te ki Jose wey ki Maria ne neehè dan daan haazà is batà he impehizeǥà diyà te selemakà te kudà.
42002017	Ne zutun te neehè dan haazà is batà midtudtul zan engki Jose sikan is langun he midtudtul kandan te velinsuǥuen te Megbevayà mehitenged dutun te vatà.
42002018	Ne langun dutun te nekezineg kayi te tudtul te menge mibpemepenabtab, ne utew zan nengeinuinu.
42002019	Ne si Maria, wazè din melipati heini is langun he nezineg din, kekenà, mibpurungan din is-isipa.
42002020	Ne haazà is ed-elima te menge kerehidu, mid-ulì dan is utew nengelipey. Ne midalig dan is Megbevayà tenged te langun he nezineg dan wey neehè dan su netuman haazà is langun dutun te migkaǥi te velinsuǥuen te Megbevayà.
42002021	Ne is menge ǥinikanan dutun te vatà, hein nekewalu en is ked-enaka kandin ne midsirkunsidar zan sikandin sumalà is betasan dan. Ne migngezanan dan sikandin ki Jesus he iyan sikan is inngazan kandin duen te velinsuǥuen te wazè pa sikandin ikeǥingey.
42002022	Ne kepatan he andew puun dutun te ked-enaka te vatà, iyan en timpu he edtumanen ni Jose wey ni Maria is betasan te kedlumpiyu sumalà is imbilinbilin ni Moises dengan mehitenged te vahi he sikan pa med-anak. Ne mid-uwit dan haazà is batà diyà te Hiruselim ne midseled dan diyà te simbahan he egngezanan te Valey te Megbevayà su id-etuvang dan haazà is anak dan diyà te Megbevayà.
42002023	Iyan id-ul-ulaha zan dutun su edtumanen dan sikan is insurat dengan duen te kesuǥuan he imbeǥey te Megbevayà he edhenduen te, "Is penganey he anak he maama, ne ebpeveyveyaan te Megbevayà."
42002024	Ne si Maria wey si Jose, duen impemuhat dan dutun su sumalà is insuǥù dengan te Nengazen ne kinahanglan he zuen dezuwa he limuken ne emun kenà ne zezuwa he merepatik he ibpemuhat te sikan pa med-anak.
42002025	Ne zuen dutun maama he ed-ubpà diyà te Hiruselim he egngezanan ki Simeon. Metazeng haazà he etew he layun edsimba te Megbevayà. Kenà egkeawà diyà te ǥehinawa zin is kebperetenga zin te kegketuman te midtagnà dengan he zuen timpu he edlibriyen te Megbevayà is nengepilì din he menge etew he menge kevuwazan ni Israyil. Layun ed-ulinan si Simeon te Waǥas he Mulin-ulin.
42002026	Ne impesavut kandin he zaan te Waǥas he Mulin-ulin he kenà tekew en ebpatey taman te kenè din pa egkeahà is impenaad he etew he nepilì te Nengazen he ibpahadì din te menusiyà.
42002027	Ne zutun te mid-uwit ni Jose wey ni Maria haazà is anak dan ne midseled dan dutun te simbahan su edtumanen dan sikan is insuǥù te kesuǥuan, daan en dutun si Simeon te seled su iyan impinted kandin te Waǥas he Mulin-ulin.
42002028	Ne hein naahà ni Simeon haazà is batà, nesepipi zin ne mibpeselematan din is Megbevayà.
42002029	Ke sikandin te, "Na, Nengazen, midtuman nu en human is penaad nu kediey. Ne egkehimu en he idtuǥut nu en he ebpatey a su wazè en human edteǥazan ku.
42002030	Neehè ku en is midsuǥù nu he iyan edlibri kenami te menusiyà te silut.
42002031	Iyan sikandin Menluluwas he imbeǥey nu he egkeahà te tivuuk he menusiyà.
42002032	Iyan sikandin idtayew te isip te menge etew he kenà menge Hudiyu he wazà mesayud ke hentei ka is tutuu he Megbevayà. Pinaaǥi kandin edeliǥen key is nengepilì nu he etew he menge kevuwazan ni Israyil." Iyan heini migkaǥi ni Simeon.
42002033	Ne haazà is ginikanan dutun te vatà, utew zan nengeinuinu kayi te migkaǥi ni Simeon mehitenged dutun te anak dan.
42002034	Ne in-ampù daan sikandan ni Simeon he tuvazi sikandan te Megbevayà ne migkeǥiyan din si Maria, sikan is iney zuen te vatà te, "Heini is anak nu, nepilì sikandin te Megbevayà su wey pinaaǥi kandin mevahinbahin kiw is menge kevuwazan ni Israyil. Ne is edsundan kandin ne egkelibri, ne sikan is kenà edsundan, ne edsilutan te Megbevayà. Egketuusan he sugù sikandin te Megbevayà, iyan, edsumpeliten sikandin te mezakel he menge etew,
42002035	ne pinaaǥi kandin egketuusan is menge mezaat he isip dan. Ne sikew is iney zin, tenged te egkuntedahan sikandin te mezakel, utew ebmesakit is gehinawa nu keuzemà." Iyan heini migkaǥi kandin ni Simeon.
42002036	Ne zutun te simbahan he Valey te Megbevayà duen meritan he egngezanan ki Ana he ebpeneuven te Megbevayà. Anak sikandin ni Penuwil he kevuwazan ni Asir. Meǥurang en utew haazà is bahi. Hein menguhed pa sikandin, neesawa, iyan, seled te menge pitu zà he tuig te kegkeesawa zin, ne nevalu sikandin.
42002037	Ne menge keweluwan wey heepat en he tuig is kegkevalu zin. Ne layun sikandin diyà te simbahan su andew wey se mezukilem ne edsimba sikandin te Megbevayà, ne zuen timpu he kenà sikandin egkaan su wey zin utew mepurungi is ked-ampù din diyà te Megbevayà .
42002038	Ne te kemulu pa zutun te simbahan si Jose wey si Maria, nekeuma sikandin ne midalig din is Megbevayà tenged dutun te vatà. Ne impesavut din dutun ke hentei haazà is batà diyà te langun he menge etew he netiǥum dutun he hustu is kebpeebuta zan te kedlibriya te Megbevayà te menge kevuwazan ni Israyil.
42002039	Ne hein nepasad ni Jose wey ni Maria haazà is kedtumana zan te langun he insuǥù diyà te kesuǥuan he imbeǥey te Nengazen, mid-ulì dan diyà te ed-ubpaan dan diyà te inged he Neserit diyà te prubinsya he Geliliya.
42002040	Ne midekelà haazà is batà ne mibmezesen is lawa zin, ne utew sikandin metau he vatà ne midtuvazan sikandin te Megbevayà.
42002041	Ne kada tuig edhendiyà is menge ǥinikanan ni Jesus te Hiruselim su edtelavuk dan te pista he egngezanan te Kedlevayi.
42002042	Ne hein sepulù en wey zezuwa he tuig is idad ni Jesus midtelavuk dan te pista sumalà is ulaula he neleyaman dan.
42002043	Ne hein netapus haazà is pista migenat dan su ed-ulì dan, ne mibpetaǥak si Jesus diyà te inged he Hiruselim, iyan, wazà heini metueni te ǥinikanan din.
42002044	Kunaan dan ke zutun si Jesus te menge zuma zan te ebpenhipanew med-elupitpit. Ne hein sengeandew en is kedhipanew zan ne human dan meseǥipà he wazà dutun si Jesus, ne midsusi zan is menge kezuzumahi zan wey menge emiǥu zan ne neehè dan he wazà dutun iyan si Jesus. Ne zutun midlikù dan diyà te Hiruselim ne mibpengehè dan.
42002046	Ne hein tetelu en he andew is kebpengehè dan, neehè dan sikandin diyà te simbahan he Valey te Megbevayà is ebpemekibitiyara te menge menunudlù te kesuǥuan. Ebpemineg te menge lalag dutun te menge menunudlù ne zuen daan menge insè din kandan.
42002047	Ne utew nengeinuinu is langun he nekezineg te menge tavak din te menge insà kandin su utew sikandin metau.
42002048	Ne si Maria wey si Jose, utew zan neinuinu hein neturedu zan sikandin diyà te simbahan ne migkaǥi is iney zin te, "Mama, maan is mid-ulaula nu kenami heini is utew zey igkeseeng? Su is amey nu wey siak, ne utew key neipeng is ebpen-ahà kenikew."
42002049	Ne midtavak si Jesus te, "Maan is ebpen-ahaan a keniyu? Wazè niw ve metueni he kinahanglan he zini a te valey te Amey ku?"
42002050	Iyan, wazè dan mesavut ke hengkey is kehuluǥan dutun te migkaǥi zin.
42002051	Miduma kandan si Jesus te ed-ulì diyà te Neserit su mepezumdumahan sikandin te ǥinikanan din. Ne wazà melipati te iney zin haazà is langun he neulaula, kekenà, netipiǥan diyà te isip din.
42002052	Ne midtulin is lawa ni Jesus ne mid-iseg is ketau zin te ked-isip. Inmeupiya sikandin te ǥehinawa te Megbevayà ne henduen ded daan is etew.
42003001	Ne zutun te ikesepulù wey lelima he tuig te kedhadì ni Hadì Tibiryu ziyà te inged he Ruma duen impesavut te Megbevayà diyà te ki Juan he anak ni Zacarias. Ne ziyà si Juan te tanà he wazà duen ed-ubpà he menge etew. Ne zutun he timpu iyan gubirnedur ziyà te prubinsya he Hudiya si Punsyu Pilatu. Ne ziyà te prubinsya he Geliliya iyan gubirnedur si Hirudis. Ne si Felipe, is hazi ni Hirudis, iyan gubirnedur ziyà te menge prubinsya he Iturya wey Terekuniti. Ne si Lisanyas, iyan gubirnedur diyà te prubinsya he Ebilinya. Ne si Anas wey si Keyipas, ne iyan menge lavew he memumuhat diyà te inged he Hiruselim.
42003003	Si Juan, mibeyaan din is langun he menge inged dutun te uvey te wahig he Hurdan ne mibpenurù din is menge etew zutun. Ke sikandin te, "Iniyuǥi niw is memezaat he menge ulaula ne mebpebewtismu kew ne ebpeseyluwen te Megbevayà is menge salè niw."
42003004	Heini is kebpenurù ni Juan, iyan kegketuman te netagnà he insurat dengan ni Esaias te ebpeneuven te Megbevayà su ke si Esaias te, "Duen etew ziyà te tanà he wazà duen ed-ubpà he etew. Ne egkezineg sikandin te menge etew he edangep kandin is egkaǥi te, 'Meǥaan ebpekeuma is Nengazen. Hiǥewani niw is ibayè din; tendanga niw is dalan he ed-ikulen din, he ke và dà egkeǥiya, endami niw is kebpekeuma zin .
42003005	Ne tembaki is menge zal-ug; ne emun nenlebilebi haazà is ibayà, ne petaǥa. Ne emun nengepekùpekù ne kinahanglan he tendanga, ne emun duen menge mibuketur ne kinahanglan he ebpenhayen.
42003006	Ne zutun ibpaahà te Megbevayà te tivuuk he menusiyà is edsuǥuen din he Menluluwas.'"
42003007	Ne zuen mezakel he menge etew he nemenhendiyà te ki Juan su ebpemebewtismu. Ne migkeǥiyan din sikandan te, "Iring te ulaula te uled is ulaula niw su teruen kew. Maan is edhendini kew? Kunaan niw vuwa ke ebpekeǥawas kew te silut te Megbevayà.
42003008	Emun tutuu he mid-iniyuǥan niw is memezaat he ulaula, ipeehè niw pinaaǥi te menge meupiya he vaal niw. Ne kenè niw iyan seriǥi is kevuwazan kew ni Abraham su wazà dutun pulus diyà te Megbevayà. Su egkeǥiyan ku sikiyu he emun iyan egkinehenglanen te Megbevayà, ne egkehimu he ebeelan din heini is menge vatu he kevuwazan ni Abraham.
42003009	Is ebpiley te kayu, migkayew en su ebpemilayen din en is minsan hengkey he kayu he kenà meupiya is beǥas din su wey mevinsuli, he ke và dà egkeǥiya, is etew he kenà meupiya is ulaula zin, edsilutan sikandin te Megbevayà."
42003010	Ne haazà is menge etew, mid-insaan dan si Juan, ke sikandan te, "Hengkey is ed-ul-ulahan dey wey key mekelikey keniyan te egkeǥiyen nu?"
42003011	Ne midtavak ni Juan sikandan te, "Sikan is etew he zezuwa is kumbalè din, ne veǥayi zin sikan is wazè din kumbalà. Ne iring din ded daan sikan is etew he zuen din keenen, ne veǥayi zin sikan is wazà egkekaan," ke sikandin.
42003012	Ne zutun nekeuma is menge menunukut te vuhis su ebpebewtismu zaan sikandan. Ke sikandan te, "Menunudlù, hengkey is egkesuatan te Megbevayà he ed-ul-ulahan dey?"
42003013	Ne ke si Juan te, "Emun ebpenukut kew, kenè niw limbungi is menge etew te ibayad dan te vuhis. Iyan niw zà kuwaa ziyà te kandan is insuǥù keniyu te gubirnu."
42003014	Ne zutun duen menge sundaru he mid-insà diyà te ki Juan te, "Sikami, hengkey is ibpeulaula kenami te Megbevayà?" Ne midtavak si Juan te, "Engkezi niw is kebpelihendeka te menge etew wey is ked-uluǥi niw kandan te kewsa te kegkuwaa niw te selapì dan. Is sildu niw, metengkai en diyà te ǥehinawa niw."
42003015	Is menge etew zutun, hein nezineg dan haazà is kebpenurù ni Juan netenuzan dan is netagnà he hadì he mibpilì te Megbevayà ne egkeisip dan he kela ke iyan si Juan.
42003016	Ne tenged kayi, migkaǥi si Juan diyà te kandan te langun te, "Duen ed-ilis kediey he utew lavew su minsan is kebpul-ut dà te menge sepatus din, kenè e pa zait he suluǥuen din. Wahig is ibewtismu ku keniyu," ke si Juan, "iyan, haazà is migkaǥi ku, ebewtismu zaan keniyu. Is edtuu, ne ebewtismuwan din te Waǥas he Mulin-ulin. Ne is kenà edtuu, ne iyan din ibewtismu kandan is hapuy.
42003017	Geina te ibpedsivayè din te edtapid is menge metazeng wey is menge lalung he etew, iring sikandin te ebpalid te parey he id-awè din is ukap dutun te parey. Ne haazà is parey ederengdengen, iyan, is ukap, edtutungen din diyà te hapuy he kenà egkeevukan," ke si Juan.
42003018	Ne sevaha he andew zutun hein neketapus is langun he menge etew he ebpemebewtismu, mibpebewtismu zaan si Jesus diyà te ki Juan. Ne zutun mid-ampù si Jesus ne te kemulu pa sikandin ed-ampù nepuwasan is langit ne midlugtanà diyà te kandin is Waǥas he Mulin-ulin he henduen te merepatik. Ne nezineg dutun is Megbevayà he egkaǥi ziyà te langit he ke sikandin te, "Minahal ku sikew he Anak ku. Utew ku en sikew igkelipey." Utew pa mezakel is impenurù ni Juan dutun te menge etew su ibpesavut din kandan is Meupiya he Tudtulanen. Migkaǥi ni Juan diyà te menge etew he mezaat is ulaula ni Gubirnedur Hirudis su mid-aǥew zin is ipag din he si Hirudyas he esawa te hazi zin he si Felipe. Ne kenà iyan dà mezaat he ulaula ni Hirudis haazà is nekaǥi ni Juan su mezakel pa zutun is utew memezaat he vaal zin. Ne kenà dutun dà taman te memezaat he ulaula zin he mibeelan din, kekenà, impepirisu zin pa si Juan.
42003023	Ne hein menge ketluan en he tuig is penuiǥen ni Jesus ne mibpuunan din is ebpeveelan kandin te Megbevayà. Iyan diyà te isip te menge etew he anak sikandin ni Jose. Ne si Jose, anak ni Hili.
42003024	Ne si Hili, anak ni Matat; ne si Matat, anak ni Levi; ne si Levi, anak ni Milki; ne si Milki, anak ni Hani; ne si Hani, anak ni Jose.
42003025	Ne si Jose, anak ni Metatyas; ne si Metatyas, anak ni Amos; ne si Amos, anak ni Nahum; ne si Nahum, anak ni Isli; ne si Isli, anak ni Nagey.
42003026	Ne si Nagey, anak ni Maat; ne si Maat, anak ni Metatyas; ne si Metatyas, anak ni Simi; ne si Simi, anak ni Jose; ne si Jose, anak ni Huda.
42003027	Ne si Huda, anak ni Huwanan; ne si Huwanan, anak ni Risa; ne si Risa, anak ni Surubebil; ne si Surubebil, anak ni Selatil; ne si Selatil, anak ni Niri;
42003028	ne si Niri, anak ni Milki; ne si Milki, anak ni Adi; ne si Adi, anak ni Kusam; ne si Kusam, anak ni Ilmudam; ne si Ilmudam, anak ni Iyir;
42003029	ne si Iyir, anak ni Josue; ne si Josue, anak ni Eliezer; ne si Eliezer, anak ni Hurim; ne si Hurim, anak ni Matat; ne si Matat, anak ni Levi.
42003030	Ne si Levi, anak ni Simeon; ne si Simeon, anak ni Huda; ne si Huda, anak ni Jose; ne si Jose, anak ni Hunan; ne si Hunan, anak ni Iliyakim.
42003031	Ne si Iliyakim, anak ni Miliya; ne si Miliya, anak ni Meinan; ne si Meinan, anak ni Metata; ne si Metata, anak ni Natan; ne si Natan, anak ni David;
42003032	ne si David, anak ni Isai; ne si Isai, anak ni Ubid; ne si Ubid, anak ni Buus; ne si Buus, anak ni Salmun; ne si Salmun, anak ni Nasun.
42003033	Ne si Nasun, anak ni Eminadab; ne si Eminadab, anak ni Admin; ne si Admin, anak ni Arni; ne si Arni, anak ni Isrum; ne si Isrum, anak ni Piris; ne si Piris, anak ni Huda;
42003034	ne si Huda, ne anak ni Hakub; ne si Hakub, anak ni Isaak; ne si Isaak, anak ni Abraham; ne si Abraham, anak ni Tari; ne si Tari, anak ni Nakur.
42003035	Ne si Nakur, anak ni Siruk; ne si Siruk, anak ni Ragaw; ne si Ragaw, anak ni Pilig; ne si Pilig, anak ni Ibir; ne si Ibir, anak ni Sile;
42003036	ne si Sile, anak ni Keynan; ne si Keynan, anak ni Erpaksad; ne si Erpaksad, anak ni Sim; ne si Sim, anak ni Noe; ne si Noe, anak ni Lamik;
42003037	Ne si Lamik, anak ni Metusalin; ne si Metusalin, anak ni Inuk; ne si Inuk, anak ni Harid; ne si Harid, anak ni Meheleliyil; ne si Meheleliyil, anak ni Keynan;
42003038	ne si Keynan, anak ni Inus; ne si Inus, anak ni Sit; ne si Sit, anak ni Adan; ne si Adan, ne anak te Megbevayà.
42004001	Ne hein nebewtismuwan en si Jesus, mid-awà sikandin dutun te wahig he Hurdan. Nepurung sikandin meulini te Waǥas he Mulin-ulin ne mid-uwit sikandin te Waǥas he Mulin-ulin pehendiyà te tanà he wazà duen ed-ubpà he etew.
42004002	Ne zutun, seled te kepatan he andew, migezaman si Jesus ni Setanas ke ebpekesalè be. Ne te zutun he menge andew wazà minsan hengkey he nekaan ni Jesus, ne zutun te ikekepatan en he andew utew nevitil si Jesus.
42004003	Ne migkeǥiyan sikandin ni Setanas te, "Emun tutuu iyan he Anak ka te Megbevayà pengelinteuwi nu he mevaluy he egkeenen heini is menge vatu."
42004004	Ne midtavak si Jesus te, "Duen insurat he Lalag te Megbevayà he edhenduen te, 'Kenà iyan dà igkeuyag te menusiyà is egkeenen.'"
42004005	Ne zutun mid-uwit si Jesus ni Setanas diyà te utew metikang ne te sengeperè dà dutun impeehè din is langun he ǥinhedian dini te kelibutan.
42004006	Ne migkaǥi si Setanas te, "Is kebayàbayà kayi te langun he menge ǥinhedian wey is langun kayi he ketiǥeyunan, ibeǥey ku kenikew. Impeveyveyaan kediey heini is langun ne egkehimu he ibeǥey ku zaan diyà te minsan hentei he egkesuatan ku.
42004007	Langun kayi ne ibeǥey ku kenikew emun ed-azap ka kedì."
42004008	Ne zutun midtavak si Jesus te, "Duen insurat he Lalag te Megbevayà he edhenduen te, 'Iyan niw zà ezapa is Nengazen he Megbevayè niw. Ne is duma pa he ngazan he megbevayà, kenè niw tumana is suǥù din.'"
42004009	Ne zutun mid-uwit si Jesus ni Setanas diyà te inged he Hiruselim. Ne miduma zin diyà te utew metikang he limbuvungan te valey he egngezanan te Valey te Megbevayà. Ne migkeǥiyan din te, "Emun tutuu iyan he Anak ka te Megbevayà, umpak ka
42004010	su zuen insurat he Lalag te Megbevayà he edhenduen te, 'Ebpetevangan ka te Megbevayà te menge velinsuǥuen din
42004011	ne edtemukan ke zan su wey kenà egkerudruzan is minsan paa nu te vatu.'"
42004012	Ne midtavak kandin si Jesus te, "Duen daan insurat he Lalag te Megbevayà he edhenduen te, 'Kenè kew mebaal te paaǥi he igezam niw te ǥehem te Nengazen he iyan Megbevayè niw.'"
42004013	Ne hein netuenan ni Setanas he kenè din bes egkepenulayan si Jesus, ne mid-ewaan din dè pa.
42004014	Ne zutun mid-ulì si Jesus diyà te prubinsya he Geliliya ne zekelà diyà te kandin is gehem te Waǥas he Mulin-ulin. Ne segugunà nekeeneb diyà te langun he menge inged dutun is tudtul mehitenged ki Jesus.
42004015	Ne nenurù sikandin diyà te menge simbahan te menge Hudiyu zutun te menge inged ne nemekezalig kandin is langun he menge etew.
42004016	Ne zutun midhendiyà si Jesus te Neserit, sikan is inged he zutun en sikandin medekelà. Ne zutun te andew he Sebadu he iyan Andew te Kedhimeley midseled si Jesus te simbahan su iyan betasan din. Ne midhitindeg su ebesahan din is insurat he Lalag te Megbevayà.
42004017	Ne induwal zan kandin is belesahan he menge surat ni Esaias, sikan is ebpeneuven dengan te Megbevayà. Mibekar zin haazà ne neehè din ne mibasa zin is insurat he edhenduen te,
42004018	"Mid-ulinan a te Waǥas he Mulin-ulin he ebpuun te Megbevayà. Ne mibpilì a te Nengazen su wey ku ikepesavut te menge egkengeayuayu is Meupiya he Tudtulanen. Ne mibpeveyaan din kedì is menge etew wey ku sikandan metudtuli he egkengevelukasan is nengevihag ni Setanas, ne egkengeulian is nengelakap wey zan mekeahà ne egketevangan is egkengereǥenan.
42004019	Midsuǥù e zin daan wey ku metudtul he iyan heini tuig he ibpeehè din is gaǥew zin te menusiyà."
42004020	Ne zutun midlulun ni Jesus haazà is belesahan ne induwal zin diyà te miduwal kandin ne mibpinuu su ebpenurù. Ne is langun he menge etew zutun, midtengtengan dan sikandin su ebpemineg dan.
42004021	Ne ke sikandin te, "Heini is netagnà he insurat he Lalag te Megbevayà he mibasa ku, ne netuman en guntaan dini te etuvangan niw."
42004022	Ne haazà is menge etew he nevurun dutun, nevenaran sikandan te menge penurù din, iyan, utew zan nengeinuinu su utew sikandin metau he edseysey. Ne ke sikandan te, "Kenè be anak heeyan ni Jose?"
42004023	Ne migkaǥi si Jesus te, "Siguradu ebpekekaǥi kedì is duma keniyu te erubasa he edhenduen te, 'Sikew is mememawì, hunai nu vewii is kenikew he lawa, he ke và dà egkeǥiya, emun tutuu ka he ebpeneuven te Megbevayà ne ipeehè nu is gehem nu zini te inged nu . Su nezineg dey is egkengein-inuwan he mibeelan nu ziyà te inged he Kepirnaum, ne beeli nu zaan kayi te keugelingen nu he inged.'
42004024	Iyan," ke si Jesus, "utew venar is egkeǥiyen he is ebpeneuven te Megbevayà, kenà sikandin ebpemineǥen te menge etew ziyà te keugelingen din he inged.
42004025	Tutuu heini is egkeǥiyen ku he iring heini is ulaula niw ǥuntaan te timpu zengan hein kaazen pa ni Elias he ebpeneuven te Megbevayà; wazà ipeuzan te Megbevayà dini seled te tetelu he tuig wey heenem he vulan, ne nesuǥat te zekelà he vitil is langun he menge inged dini te kenitew. Ne mezakel is menge zuma tew he Hudiyu he menge valu he vahi he nengereǥenan dutun te vitil.
42004026	Iyan, wazà minsan sevaha kandan he mibpeveyaan ki Elias te Megbevayà wey zin metevangi, kekenà, nasì sikandin suǥua te Megbevayà diyà te inged he Seripta ziyà te prubinsya he Sidun wey zin metevangi is balu he vahi zutun he kenà Hudiyu.
42004027	Ne iring din ded daan is sevaha he neulaula. Dengan te kaazen daan ni Elisio te sevaha zuen te ebpemeneuven te Megbevayà, mezakel is menge Hudiyu he ebpen-it-iten. Ne wazà Hudiyu he mibewian ni Elisio, kekenà, iyan is etew he kenà Hudiyu he si Naaman he tigSirya," ke si Jesus.
42004028	Ne is menge etew zutun te simbahan, hein nezineg dan haazà is migkaǥi ni Jesus ne utew zan nengepauk.
42004029	Nemenhitindeg dan ne migewezan dan si Jesus ne mid-uwit dan pehendiyà te pangpang dutun te puntur te vuvungan he zutun benguna haazà is inged dan su ed-uluǥen dan pezem dutun si Jesus te pangpang.
42004030	Iyan, nenelektelek dà si Jesus diyà te kandan ne mid-awà sikandin dutun.
42004031	Ne midlaus si Jesus pehendiyà te Kepirnaum he inged he sakup te Geliliya. Ne zutun te Andew te Kedhimeley mibpenurù din is menge etew ziyà te simbahan.
42004032	Ne is menge etew, hein nezineg dan haazà is kebpenurù din, utew zan nengeinuinu su zekelà is gehem ni Jesus te kebpenurù.
42004033	Ne te kemulu pa ebpenurù si Jesus, duen maama zutun te simbahan he edlelungen te mezaat he mulin-ulin. Ne hein neehè din si Jesus, mibensag sikandin is egkaǥi te,
42004034	"Sikew, Jesus he tigNeserit, hengkey is lavet nu kenami te menge mezaat he mulin-ulin? Kela ke iyan inhendini nu is edezeetan key kenikew. Egkekilala ku sikew; iyan ka sikan is hadì he mibpilì te Megbevayà!"
42004035	Ne zutun midawey ni Jesus haazà is mezaat he mulin-ulin ne ke sikandin te, "Med-engked ka ne awè ka ziyan te kandin!" Ne zutun mibpengelinteuwan duen te mezaat he mulin-ulin he mekebadas diyà te tanà dutun te etuvangan te langun he menge etew haazà is edlelungen din. Ne mid-awà sikandin ne wazè din mekeizi haazà is etew he midlalung din.
42004036	Ne utew nengeinuinu is langun he menge etew zutun ne neked-iinseey zan is egkaǥi te, "Hendei ebpuun heini is gehem ni Jesus te kebayàbayà? Su utew mekeǥeǥehem is kedsuǥua zin te menge mezaat he mulin-ulin he med-awè dan ne ebpemineg dan kandin!"
42004037	Ne zutun pinaaǥi kayi nekeeneb haazà is bentuǥan ni Jesus diyà te langun he menge inged he uvey zutun.
42004038	Ne te ked-awà ni Jesus dutun te simbahan, midhendiyà te valey ni Simon. Ne egkezeruwan dutun is enuǥang he vahi ni Simon ne utew meinit is lawa zin. Ne midhangyù dan ki Jesus he vewii zin haazà is bahi.
42004039	Ne mid-uvayan ni Jesus haazà, ne mibpengelinteuwan din he maawà haazà is dateng din. Ne zutundutun neulian haazà is bahi. Ne zutun mid-enew ne midsuba sikandin te ibpekaan din engki Jesus.
42004040	Ne hein edsanlep en is andew, is langun he menge etew he zuen duma zan he egkezeruwan, mibpen-uwit dan diyà te ki Jesus haazà is egkengezeruwan. Ne edempaan dà ni Jesus is kada egkezeruwan dutun ne egkeulian en.
42004041	Ne minsan sikan is menge mezaat he mulin-ulin, impemaawè din dutun te menge etew he edlelungen dan. Nemekekulahì haazà is menge mezaat he mulin-ulin he egkaǥi te, "Iyan ka iyan sikan is Anak te Megbevayà!" Iyan, impeengked sikandan ni Jesus su wazè din ituǥut he zuen egkeǥiyen dan su netuenan dan he iyan sikandin kes mibpilì te Megbevayà he hadì.
42004042	Ne hein egkepkepawè en mid-awà si Jesus dutun te inged ne midsiveysivey zutun te wazè din duma he etew. Iyan, mibpemengahà sikandin te menge etew, ne hein neturedu zan, midhangyù dan kandin he kenè pa sikandin med-awà dutun te inged dan.
42004043	Iyan, migkeǥiyan din sikandan te, "Is Meupiya he Tudtulanen te keaǥi te kedhadì te Megbevayà, kinahanglan he ibpenudtul ku ziyà te menge etew ziyà te menge zuma he inged su iyan heini insuǥua kediey te Megbevayà."
42004044	Ne zutun midlaus si Jesus ne midweliyan din is menge etew zutun te menge simbahan te menge Hudiyu ziyà te prubinsya he Hudiya.
42005001	Sevaha he andew te ziyà si Jesus te veyvey te ranew he egngezanan te Giniserit, utew mezakel he menge etew is nengetipun su ebpememineg dan te Lalag te Megbevayà he ibpenurù din.
42005002	Ne naahà ni Jesus is dezuwa he avang diyà te veyvey he wazà dutun mid-untud su midrenà dutun is menge teǥiǥaked su edlumpiyuwan dan is menge laya zan.
42005003	Ne mid-untud si Jesus dutun te sevaha he avang he ǥaked ni Simon ne impehalin din ki Simon haazà is avang te malù ebpekeziyù dutun te veyvey. Ne mibpinuu si Jesus dutun te avang ne mibpenurù din is utew mezakel he menge etew.
42005004	Ne hein nekepasad si Jesus is ebpenurù, migkeǥiyan din si Simon te, "Begsaya niw heini is avang pehendutun te mezalem ne penlaya kew zutun ne ebpekeutel kew te menge pait."
42005005	Ne midtavak si Simon te, "Tivuuk he kezukileman is kebpenlaya zey ne wazè dey neutel he minsan sevaha, iyan, emun iyan heeyan lalag nu ne ed-uman key ebpenlaya."
42005006	Ne zutun mibpenlaya zan en maan ne hein mibuwat dan haazà is laya ne nevenbenaran sikandan te utew mezakel he menge pait he neutel su samè dà kenà mevindas haazà is laya te kegkepenù din.
42005007	Ne migkapey zan is menge zuma zan dutun te sevaha he avang wey zan mekeuǥup. Ne hein nekeuma haazà is menge zuma zan, impen-ahuk dan is pait dutun te zezuwa he avang ne samè dà kenà melavu haazà is menge avang tenged te utew nepenù.
42005008	Ne si Simon Pedro, hein neehè din is neulaula, nekeluhud diyà te ki Jesus is egkaǥi te, "Datù, deyzey ke ebpekeziyuan a kenikew su utew a mekesesalà."
42005009	Iyan ingkekeǥiya zin kayi su utew neherat is mata zin te nengeutel zan he pait. Ne henduen ded daan haazà is menge zuma zan.
42005010	Elin daan nengeinuinu zutun is menge anak ni Sibidiyu he si Santiago wey si Juan he menge zuma ni Simon te ebpenlaya. Ne migkaǥi si Jesus diyà te ki Simon te, "Kenè ka mahandek. Menlelaya ka te pait, iyan, puun guntaan iyan ku ibpeveelan kenikew is kebpen-ahà te etew wey mehimu he menge sumusundan ku."
42005011	Ne zutun mid-uwit dan haazà is menge avang dan diyà te ǥeunan, ne mid-ewaan dan dutun is langun ne midsundan dan ki Jesus.
42005012	Ne sevaha he andew ne ziyà si Jesus te sevaha he inged ne neuma zin is etew he nepurung en meeneb te menge it-it. Haazà is it-iten, hein neehè din si Jesus, mid-uvey ziyà te kandin ne midluhud ne midungul diyà te etuvangan din is egkaǥi te, "Datù, emun meupiya zà te ǥehinawa nu ne egkeulian a kenikew kayi te utew meremerik he egezamen ku."
42005013	Ne zutun midampà sikandin ni Jesus te egkaǥi te, "Utew meupiya te ǥehinawa ku; meulii ka!" Ne segugunà nehanewhanew zutun te etew haazà is it-it din.
42005014	Ne zutun mibeleuzan sikandin ni Jesus te, "Kenè nu heini zè pa tudtula ziyà te minsan hentei he etew, kekenà, hendiyè ka ǥuntaan te memumuhat he midhimu te Megbevayà wey zin maahà he neulian ka. Ne iveǥey nu kandin is ibpemuhat wey nu metuman sikan is insuǥù dengan ni Moises su wey metueni te langun, he tutuu iyan he neulian ke en."
42005015	Iyan, minsan pa zutun, nekeeneb diyà te meziyù is bentuǥan ni Jesus ne tenged dutun utew mezakel he menge etew is ebpemenhendutun te kandin wey zan mezineg is kebpenurù din ne wey zaan meulii sikandan te menge zaru zan.
42005016	Iyan, duen menge timpu he ed-ewaan din haazà is mezakel he menge etew ne edhendiyà sikandin te tanà he wazà dutun duma zin he etew ne zutun ed-ampù diyà te Megbevayà.
42005017	Sevaha he andew he ebpenurù si Jesus, duen ebpemimpinuu he mezakel he menge Perisiyu wey menge menunudlù te kesuǥuan he midtelavuk dutun. Diyà haazà ebpemuun te langun he menge inged he sakup te Geliliya wey sakup te Hudiya. Ne zuen daan duma zan dutun he ebpemuun te Hiruselim. Ne zutun te ki Jesus is gehem te Megbevayà su wey zin mevewii is menge etew.
42005018	Ne zutun nekeuma is menge etew he ed-uwit te etew he minatey is divaluy he lawa zin he impehizeǥà te zuyanà. Idseled dan pezem dutun te valey su wey zan ikesavuk diyà te etuvangan ni Jesus.
42005019	Ne ǥeina te nepurung mehasek is menge etew zutun te valey ne wazè dan ikevayà sikandin dutun. Diyè dan mebayà te atep ne mibudsiyan dan is atep he renged ni Jesus ne haazà is duyanà he zutun is etew he minatey is divaluy he lawa zin, midteyuntun dan dutun te teliwazà te menge etew he zutun si Jesus.
42005020	Ne hein nesavut ni Jesus he zekelà is kedsarig dan kandin, migkeǥiyan din heini is etew te, "Mama, nepesaylu en is menge salè nu."
42005021	Ne zutun, is menge Perisiyu wey is menge menunudlù te kesuǥuan, neisip dan diyà te ǥehinawa zan is: "Hentei heini he etew is edsupak te Megbevayà? Megbevayà sikandin uvag su hentei is ebpekepesaylu te menge salà, kekenà, iyan dà is Megbevayà."
42005022	Ne nesavut ni Jesus is diyà te isip dan ne migkeǥiyan din sikandan te, "Maan is egkeisip niw is iring keniyan?
42005023	Hendei zapit is egkehimu te etew zà duen, iyan be is kebpesaylu te salà kayi te etew wey ke iyan is kegkeulii kayi te etew su wey mekeenew ne mekehipanew?
42005024	Pinaaǥi te kebewii ku ǥuntaan kayi te etew, ibpeehè ku keniyu he siak is Kakey te Menusiyà, duen ku keǥehem dini te lumpad te kebpesaylu te salà." Ne zutun migkeǥiyan din haazà is etew he minatey is divaluy he lawa, ke sikandin te, "Sikew, Mama, enew ka, ne kuwaa nu heeyan is duyanè nu ne ulì ka!"
42005025	Ne zutundutun mid-enew haazà is etew zutun te etuvangan dan te langun ne migkuwa zin haazà is impehizeǥaan kandin ne mid-ulì is edalig te Megbevayà.
42005026	Ne is langun he menge etew zutun ne nengeherat is mata zan, ne utew zan nengeinuinu ne midalig dan is Megbevayà, ne ke sikandan te, "Heini is neehè tew ǥuntaan, ne utew egkein-inuwi!"
42005027	Ne hein neipus haazà, ne mid-awà dutun si Jesus ne neehè din is sevaha he menunukut te vuhis he egngezanan ki Levi he ebpimpinuu ziyà te upisina zin. Ne migkeǥiyan ni Jesus te, "Mama, sunud ka kedì."
42005028	Ne zutun ne mid-ewaan ni Levi is minsan hengkey zutun ne midsunud ki Jesus.
42005029	Ne zutun midtukud te zekelà he keemuran si Levi ziyà te valey zin su zutun si Jesus. Ne mezakel is nemenelavuk dutun he menge menunukut te vuhis he menge zuma ni Levi, ne zuen daan menge zuma he menge etew he nemengaan duma kandan.
42005030	Ne zuen menge Perisiyu wey menge menunudlù te kesuǥuan he nekeahà kayi te menge etew. Ne migkeǥiyan dan is menge sumusundan ni Jesus te, "Maan is egkaan kew wey ed-inum kew zuma te menge limbungan he menunukut te vuhis wey te menge mesinupaken?"
42005031	Ne iyan midtavak dutun si Jesus, ke sikandin te, "Sikan is wazè din daru, ne kenà egkinahanglan he ebewian, kekenà, iyan dà is duen din daru.
42005032	Siak, wazà a medhendini wey ku ikepeiniyug te ked-ulaula te mezaat is menge metazeng, kekenà, iyan is mesinupaken te Megbevayà."
42005033	Ne zuen menge etew he migkaǥi ziyà te ki Jesus te, "Is menge sumusundan ni Juan Megbebewtismu wey is menge sumusundan te menge Perisiyu, ne layun dan ed-ampù wey edsalang dan he egkaan su wey zan mepurungi is ked-azap dan te Megbevayà . Iyan, is kenikew he menge sumusundan, kenè dan mulà edsalang he egkaan, kekenà, kada andew egkaan dan wey ed-inum dan."
42005034	Ne migkaǥi si Jesus diyà te kandan te, "Penenglitan, ke zuen eseweey, is menge zuma te ebpengesawa, kenà egkehimu he ibpesalang sikandan te kegkaan ke kemulu zan pa zuma haazà is ebpengesawa.
42005035	Ne zutun te timpu he ibpaawà diyà te kandan sikan is ebpengesawa, human dan edsalang egkaan, su egkeseeng dan."
42005036	Ne zutun insempità ni Jesus is kenà kebpeked-amur te veǥu he penurù din wey te zaan he tuluuwen te menge Hudiyu, ke sikandin te, "Wazà etew he ebindas te veǥu pa he kumbalà su idapi zin te kumbalà he tuǥak en. Su emun ebeelan din is iring kayi, ne nezezeetan din dà is beǥu, ne haazà is daan he kumbalà, kenà ed-engayan te veǥu he indapi zutun.
42005037	Ne iring din ded daan," ke si Jesus, "is binu he sikan pa ebeeli he idtaǥù diyà te teleǥuey he lundis te kambing. Kenà egkehimu he ziyà idtaǥù te zaan he teleǥuey su ebetu is teleǥuey ne egkeulaan haazà is binu ne egkezeetan daan is teleǥuey.
42005038	Kinahanglan he sikan is binu he sikan pa ebeeli, diyà idtaǥù te veǥu en he teleǥuey.
42005039	Ne sikan is etew he nekeinum te zaan he vinu, kenè en sikandin ed-inum duen te vinu he sikan pa ebeeli su ke sikandin te, 'Iyan meupiya is daan he vinu.'"
42006001	Ne zutun te sevaha he andew he Sebadu, ingkevayà eni Jesus is pemuleey. Ne mibpengetu haazà is menge sumusundan din te menge trigu ne mibpengusu zan haazà ne mibpengaan dan is menge veǥas dutun.
42006002	Ne zutun duen menge Perisiyu he migkaǥi te, "Maan is edsupaken niw is insuǥù kenitew te Megbevayà he wazà ibpevaal emun Andew te Kedhimeley?"
42006003	Ne midtavak si Jesus te, "Kenà egkehimu he wazè niw mevasa ziyà te ingkesurat dengan kes mid-ulaula ni Hadì David. Sikandin wey is menge sundaru zin ne nengevitil sikandan.
42006004	Ne wazà sikandin mekesalà minsan midseled diyà te simbahan he Valey te Megbevayà ne migkaan din is egkeenen he insavuk diyà te etuvangan te Megbevayà ne impekaan din daan dutun is menge zuma zin. Supak te kesuǥuan is kegkeena zan dutun su iyan dà ebpekekaan dutun he egkeenen is menge memumuhat."
42006005	Ne impelaus ni Jesus haazà is lalag din, ke sikandin te, "Siak is Kakey te Menusiyà, iyan a zuen keǥehem te egkaǥi ke hengkey is hustu he ed-ul-ulahan te etew emun Andew te Kedhimeley."
42006006	Ne sevaha pa zutun he andew he Sebadu, midseled si Jesus duen te simbahan te menge Hudiyu ne nenurù sikandin. Ne zuen dutun etew he minatey is menge uǥat te kewanan he velad din.
42006007	Ne zuen dutun menge etew he Perisiyu wey menge menunudlù te kesuǥuan. Ne mibentayan dan si Jesus su ed-ehaan dan ke ebewian din be haazà is etew zutun te andew su Andew te Kedhimeley. Iyan ibpurungi zan ibentayi ki Jesus su wey zan mekeahà te paaǥi te kedsumbunga zan kandin he midsupak din is Andew te Kedhimeley.
42006008	Ne si Jesus, netuenan din ke hengkey is netaǥù diyà te isip dan ne migkeǥiyan din haazà is etew he nezeetan is belad din te, "Mama, hitindeg ka ne uvey ka zini." Ne midhitindeg haazà is etew ne mid-uvey ziyà te ki Jesus.
42006009	Ne migkaǥi si Jesus diyà te menge Perisiyu wey menge menunudlù, ke sikandin te, "Hengkey is isip niw? Hendei zapit is intuǥut kenitew zuen te kesuǥuan tew he ed-ul-ulahan tew kayi te Andew te Kedhimeley? Iyan be is kedtavang te etew he edlised wey ke ebpesipelahan be is etew? Iyan be is kedtavang te etew su wey kenà mebpatey wey ke edhimetayan be?"
42006010	Ne mibpenlangulangu si Jesus dutun te langun he menge etew ne migkeǥiyan din haazà is etew he nezeetan is belad din te, "Ketenga nu, Mama, is belad nu." Ne migketeng dutun te etew is belad din ne segugunà neulii.
42006011	Ne zutun, ne utew nengepauk haazà is menge Perisiyu wey haazà is menge menunudlù te kesuǥuan ne mibpelelelaǥè dan ke hengkey is ed-ul-ulahan dan ki Jesus.
42006012	Ne sevaha he andew zutun midhendiyà si Jesus te vuvungan su ed-ampù diyà te Megbevayà. Ne mid-ampù sikandin dutun te tivuuk he kezukileman.
42006013	Ne hein nepawà dutun ne miburun din is menge sumusundan din ne mibpilì din dutun is sepulù wey zezuwa ne migeraran din haazà he menge epustul.
42006014	Is menge etew he nengepilì din dutun iyan ensi Simon he sikan is migeraran din ki Pedro, wey sikan is hazi ni Simon he si Andres, si Santiago wey si Juan, si Felipe wey si Bartolome,
42006015	si Mateo wey si Tomas, si Santiago he anak ni Alpiyu wey sevaha he etew he egngezanan ded daan ki Simon he nevantug tenged te utew mezesen sikandin he edtuman te imbilinbilin he kesuǥuan,
42006016	ne elin daan si Hudas he anak te sevaha he etew he egngezanan daan ki Santiago wey is sevaha pa he egngezanan ki Hudas he tigKeriyuti. Heini he Hudas, iyan kes mid-akal ki Jesus.
42006017	Ne hein neipus ni Jesus is kebpilia zin kandan midtupang sikandin duma haazà is nengepilì din. Midteren dan dutun te patag ne nengevurun dutun is mezakel he menge sumusundan din wey is medmezakel he menge etew he ebpemuun diyà te menge inged he sakup te Hudiya wey ziyà te inged he Hiruselim. Ne zuen daan menge etew he ziyà ebpemuun te menge inged he Tiru wey Sidun he ziyà te veyvey te zaǥat. Iyan tuyù dutun te menge etew is ebpemineg dan te kebpenurù ni Jesus wey ebpemevawì daan sikandan kandin te menge zaru zan.
42006018	Ne mibewian din is langun he menge etew he ebpenlelungen te menge mezaat he mulin-ulin zutun ne nengeulian sikandan.
42006019	Ne mezakel zutun te menge etew is egkesuat he egawed diyà te ki Jesus, su zuen gehem he ebpuun diyà te kandin ne pinaaǥi zutun egkengeulian is langun te sikandan.
42006020	Ne mibpenlangulangu si Jesus diyà te menge sumusundan din ne migkaǥi sikandin te, "Utew kew zeyzey is menge ayuayu su iyan kew en edhedian te Megbevayà!
42006021	Utew kew zeyzey is egkengevitil ǥuntaan su ebpekehentayen kew keuzemà te Megbevayà! Utew kew zeyzey is egkengeseeng guntaan su egkengelipey kew keuzemà.
42006022	Utew kew zeyzey emun egkuntedahan kew te menge etew ne kenè kew zan edewaten he zuma zan, ne ebpeel-elezan kew zan, ne egkeǥiyen kew zan he memezaat is ulaula niw tenged te midsundan kew kedì te Kakey te Menusiyà. Iyan heini kes mid-ulaula zengan te menge kepuun dan diyà te menge ebpeneuven te Megbevayà. Medlipey kew utew emun egkehitavù heini ziyan te keniyu su utew zekelà is suhul keniyu te Megbevayà he ebpeebuten niw ziyà te langit.
42006024	Iyan, kehizu niw te menge sepian guntaan su emun egkehanew is menge ketiǥeyunan niw wazè en duma pa he igkelipey niw keuzemà.
42006025	Kehizu niw te layun egkengehantey ǥuntaan su zuen timpu keuzemà he egkengevitil kew! Kehizu niw te egkengelipey ǥuntaan su zuen timpu keuzemà he utew kew egkengeseeng.
42006026	Kehizu niw te edtehuzen guntaan te langun he menge etew su iyan heeyan mid-ulaula zengan te menge kepuun dan diyà te menge kenà tutuu he ebpeneuven te Megbevayà. Umba edtehuzen kew te menge etew su iring kew zutun te menge kenà tutuu he ebpeneuven ne edsilutan kew zaan te Megbevayà.
42006027	Iyan egkeǥiyen ku keniyu te menge sumusundan ku he ebpemineg kediey ǥuntaan is: kinahanglan he kenà mezaat is gehinawa niw ziyà te menge kuntada niw, kekenà, purungi niw is egkengeepes keniyu.
42006028	Penubtuvazi niw te meupiya is ebpenrawak keniyu. Iampù te Megbevayà is ebpesipala keniyu.
42006029	Emun duen etew he edtebpien din is enaping nu, ne keǥiyi nu he egkehimu pa ke elin din edtebpien is divaluy. Ne emun duen etew he edluwasen din is kumbalè nu ne keǥiyi nu te egkehimu pa ke elin din egkuwaan is kemising nu.
42006030	Emun duen ebuyù diyà te kenikew, iveǥey nu ziyà te kandin is ebuyuen din, ne emun duen etew he ed-eǥawen din is menge azen nu ne kenè nu hewia.
42006031	Is meupiya he egkesuatan nu he ed-ul-ulahan te zuma ziyà te kenikew, ne iyan nu ul-ulaha ziyà te kandan.
42006032	Kenè nu isipa he edsuhulan ka te Megbevayà emun iyan nu zà igkesuat is menge etew he igkesuat ke zan daan su minsan is menge mesinupaken he etew, ne igkesuat dan daan is menge etew he egkesuat kandan.
42006033	Ne ke iyan nu zà ebpurungan is menge etew he ebpurungan ke zan daan, kenè nu isipa he edsuhulan ka te Megbevayà su minsan is menge mesinupaken he etew, ne ebpurungan dan daan is ebpurung kandan.
42006034	Ne emun iyan nu zà ibpeutang is etew he netuenan nu he ebpekevayad te ibpeutang nu kandin, kenè nu isipa he edsuhulan ka te Megbevayà su minsan is menge mesinupaken he etew, ibpeutang dan is menge zuma zan he mesinupaken emun egketuenan dan he ebpekevayad dutun te ibpeutang.
42006035	Iyan penurù ku keniyu is: kenà imezaat te ǥehinawa niw is menge kuntada niw, kekenà, meupiya is ul-ulaha niw ziyà te kandan. Ke zuen etew he ed-utang keniyu, kenè niw itaǥù diyà te ǥehinawa niw he kinahanglan he beyazi kew zin. Emun edtumanen niw heini, igkepeehè niw he menge anak kew te utew lavew he Megbevayà. Ne utew zekelà is suhul zin keniyu su minsan is menge etew he memezaat is ulaula wey is menge kenà ebpeselamat kandin, egkehizuwan din sikandan gihapun.
42006036	Iring te nehizu kenitew is Amey tew he Megbevayà, mehizu kew zaan te zuma niw.
42006037	Kenè kew medsawey te zuma niw ne kenè kew zaan edsewayen te Megbevayà. Is duma niw he nekesalà, kenè niw keǥiya he meupiya ke edsilutan su wey kenè kew mesiluti te Megbevayà. Mebmepeseyluwen kew te zuma niw ne ebpeseyluwen kew te Megbevayà te menge salè niw.
42006038	Mebeǥey kew ziyà te menge zuma niw ne is Megbevayà, ebeǥayan kew zin daan. Is kezekelà te ibeǥey niw ne iyan daan kezekelà te ibeǥey keniyu te Megbevayà. Ne is ibeǥey zin keniyu, ne utew subra su henduen te utew edhesheseka wey utew ebpenpenua ne egkepeuluwan pa."
42006039	Ne impezineg ni Jesus is sempità, ke sikandin te, "Is etew he lakap, kenà egkehimu he ed-aǥak te sengelelakap daan, su pudu zan is dezuwa, egkeulug diyà te vitu.
42006040	Is ebpepenurù, kenè din isipa he lavew sikandin he edtehuzen kenà te ebpenurù kandin. Ne emun wazè en igkepenurù kandin te ebpenurù, human ebpekedrepeng sikandan is ebpepenurù wey is ebpenurù."
42006041	Ne mid-uman megkaǥi si Jesus te, "Sikew is layun edsawey te zuma nu, maan is edsawey ka te salà te zuma nu he iring dà te pesek he nekeahuk te mata zin. Ne sikew, duen nu salà he iring kezekelà te vatang he nekevuta te mata nu ne ebpesegdanen nu?
42006042	Ne egkeǥiyan nu pa sikandin he id-awè nu haazà is nekepesek kandin, iyan, nepesek mulà is kenikew he mata te vatang he ebpesegdanen nu! Utew tarù is ulaula nu! Ihuna nu iawà is batang he nekepesek kenikew ne human ka ebpekeahà. Ne zutun melemu nu zà igkeawà haazà is nekepesek te zuma nu."
42006043	Ne ke si Jesus en maan te, "Is kayu he wazè din erat, meupiya is beǥas din ne kenà ebpemeǥas te mezaat. Is kayu he zuen din erat, mezaat is beǥas din ne kenà ebpemeǥas te meupiya.
42006044	Egketuusan is kada kayu pinaaǥi te veǥas din, su is banag ne kenà ebpemeǥas te paras ne is seǥà ne kenà ebeǥas te igira.
42006045	Ne iring din ded daan te etew," ke si Jesus, "su emun meupiya is ulaula zin he etew, memeupiya zaan is nemeketaǥù diyà te ǥehinawa zin; meupiya zaan is kebpemèbè din. Iyan, ke mezaat is ulaula zin he etew, memezaat daan is nemeketaǥù diyà te ǥehinawa zin, ne mezaat daan is kebpemèbè din. Su is egketaǥù te ǥehinawa te etew, iyan daan egkekaǥi zin."
42006046	Ne mid-uman megkaǥi si Jesus te, "Maan is egkeǥiyen niw he iyan a egalen niw, iyan, kenè niw edtumanen is menge sambag ku keniyu.
42006047	Is minsan hentei he sumusundan ku he nekezineg te menge sambag ku ne ebpezumdumahan din, egkeǥiyen ku keniyu he
42006048	iring sikandin te etew he ebevaley te melig-en diyà te zivavew te zekelà he vatu. Memezalem is bangbang din he mibpesekan din te tukud. Ne nepasad haazà is baley ne mibagyu ne midalem is wahig ne nesuǥat haazà is baley te meseleg he wahig, iyan, wazà merundus su neviǥeran man.
42006049	Ne is etew he ebpemineg dà te menge sambag ku, iyan, kenè din ebpezumdumahan, ne iring sikandin te etew he ebevaley ziyà te pantad. Ne hein nepasad din haazà is baley zin ne mibagyu ne nesuǥat haazà is baley zin te utew meseleg he wahig ne nerundus haazà is baley he nepurung mewaǥey."
42007001	Ne hein nekeipus dutun si Jesus he ebpenurù te menge etew ne midhendiyà sikandin te inged he Kepirnaum.
42007002	Ne zuen dutun etew he kenà Hudiyu he kepitan te nenggatus he sundaru he zuen din suluǥuen he maama he utew zin minahal. Ne heini is suluǥuen ne egketigbak is egkezeruwan su edluwàluwè en te ǥehinawa.
42007003	Ne hein neventuǥan haazà is egalen din mehitenged ki Jesus, midsuǥù din is pira he vuuk te ebmeǥurangen te menge Hudiyu wey zan mehengyui si Jesus he medhendutun su wey zin mevewii haazà is suluǥuen dutun te kepitan.
42007004	Ne mibeyaan dutun te menge ebmeǥurangen si Jesus ne midhangyù dan kandin, ke sikandan te, "Engayan he tevangi nu sikandin
42007005	su sikitew is menge Hudiyu, ne mahal ziyà te ǥehinawa zin; mibpehitindeg sikandin te sevaha he simbahan tew."
42007006	Ne zutun miduma si Jesus kandan ne hein ebpelingguma zan en dutun te valey te egalen te menge sundaru ne impesinuǥung din ensi Jesus te menge zuma zin wey zan mekaǥi ziyà te ki Jesus is lalag din he edhenduen te, "Datù, kenè nu en semuka is gehinawa nu te kedhendini te valey ku su kenà a zait he ebigatbigat kenikew he medhendini ke pa maan.
42007007	Su utew zekelà is pid-etawan nu ne minsan is kedsinuǥung ku kenikew, ne kenà a zait. Utew ka mekeǥeǥehem ne minsan ke egkaǥi ke zà te, 'Meulii sikandin,' ne egkeulian en is suluǥuen ku.
42007008	Netuenan ku heini su iring te zuen ebayàbayà kedì ne zuen daan menge sundaru he ebeyveyaan ku. Ne edsuǥuen ku is sevaha he medhipanew ne edhipanew en. Ne edtewaǥen ku is sevaha pa he medhendini ne edhendini en. Ne edsuǥuen ku zaan is suluǥuen ku ke zuen ebpeveelan ku ne ebeelan din. Ne iring din ded daan diyan te kenikew su is egkeǥiyen nu ne egkehimu en."
42007009	Ne te nezineg ni Jesus heini, ne utew neinuinu. Ne midlingì ne migkaǥi ziyà te mezakel he menge etew he nemenduma kandin te, "Wazè ku pa meuma is etew he kevuwazan ni Israyil he iring kayi he utew mezesen is kedtuu zin!"
42007010	Ne mid-ulì haazà is menge midsuǥù dutun te egalen te menge sundaru ne hein nekeuma zan diyà te valey, neulian en haazà is suluǥuen te kepitan.
42007011	Ne nepiraan pa maan dutun midhendiyà si Jesus te inged he egngezanan te Nain. Ne utew mezakel is menge etew he nemenduma kandin ragkes te menge sumusundan din.
42007012	Ne hein ebpekeuma zan en dutun te idselang dutun te inged ne nesinuǥung dan is menge etew he ebpuun dutun te inged he edlanting te minatey su idleveng dan. Maama haazà is minatey he iyan dà anak dutun te meritan he valu. Mezakel is menge etew zutun te inged he miduma zutun te vahi he eduma te edleveng.
42007013	Ne is Nengazen he si Jesus, hein neehè din haazà is bahi he edsineǥew ne midtavang is gehinawa zin ne migkeǥiyan din haazà is bahi te, "Ayà, kenè ka sineǥew."
42007014	Ne mibeyaan din is edlentingen ne migewezan din. Ne nemeketeren haazà is edlanting dutun te minatey ne migkeǥiyan ni Jesus haazà is edlentingen te, "Mama, enew ka!"
42007015	Ne zutundutun mid-enew haazà is minatey ne mibpekidlalag kandan. Ne migkeǥiyan ni Jesus haazà is iney zutun te nevanhew he kuwaa zin en haazà is anak din.
42007016	Ne is langun he nemekeahà dutun, ne utew zan nengehandek ne nezalig dan is Megbevayà, ke sikandan te, "Heini en te kenitew is utew lavew he ebpeneuven te Megbevayà!" Ne ke sikandan daan te, "Mibulus en is Megbevayà su wey kiw melibri is menge nengepilì din he etew!"
42007017	Ne haazà is tudtul te mid-ulaula ni Jesus, ne segugunà nekeeneb diyà te tivuuk he menge inged te prubinsya he Hudiya wey ziyà te zuma pa he menge inged he nekepeǥilid dutun.
42007018	Ne hein nezineg te menge sumusundan ni Juan Megbebewtismu is tudtul mehitenged kayi te langun, midtudtulan dan si Juan.
42007019	Ne zutun midtawag ni Juan is dezuwa te menge sumusundan din ne midsuǥù din diyà te ki Jesus. Iyan insuǥua zin dutun su ibpeinsè din ke iyan en be iyan si Jesus sikan is netagnà dengan is kebpekeuma zin dini te kelibutan he impesavut ni Juan wey ke zuen pe be ebpeebuten he liyu ki Jesus.
42007020	Ne hein nekeuma zan diyà te ki Jesus migkaǥi zan te, "Iyan impekehendini zey te kenikew su midsuǥù key ni Juan Megbebewtismu su ibpeinsè din ke iyan ke en be iyan kes impesavut din he ibpehendini te Megbevayà wey ke zuen pe be ebpeebuten liyu kenikew?"
42007021	Ne zutun he andew, mezakel is menge etew he nengeulian ni Jesus te menge zaru wey ebpenggezamen dan. Impemeǥuwè din dutun te menge etew is menge mezaat he mulin-ulin he ebpenlalung kandan ne midhimu zin he mekeahà is mezakel he menge lakap.
42007022	Ne migkeǥiyan ni Jesus haazà is menge suǥù ni Juan te, "Likù kew en diyà te ki Juan ne tudtula niw ziyà te kandin is nengeehè niw he mid-ulaula ku wey ke hengkey is nezineg niw he migkaǥi ku. Iyan niw tudtula kandin he tenged kedì ne ebpemekeehè en is menge lakap ne ebpemekehipanew en is menge piang; nengeulian en is menge it-iten wey ebpemekezineg en is menge vengel. Mibanhew ku is nemematey wey impesavut ku ziyà te menge egkengeayuayu is Meupiya he Tudtulanen.
42007023	Utew zeyzey is etew he kenà eduwazuwa he iyan a sikan is midsuǥù te Megbevayà."
42007024	Ne hein migenat en haazà is menge suǥù ni Juan ne migkaǥi si Jesus diyà te mezakel he nengetiǥum he menge etew, ke sikandin te, "Hein midhilesung niw si Juan diyà te tanà he wazà duen ed-ubpà he etew, hengkey is inhilesunga niw kandin? Iyan be ed-ahaan niw is etew he iring te sagbet he egkewaleng te keramag? Kenà iyan haazà su kenà egkehalinhalin is gehinawa ni Juan .
42007025	Midhilesung niw ve is etew he utew meupiya is bisti zin? Kenà daan, su is menge etew he memeupiya is bisti wey utew meupiya is kebpekesavuk, ne ziyè dà egkeahà te turuǥan te hadì.
42007026	Ne hengkey is inhilesunga niw? Ed-ehè kew ve te etew he ebpeneuven te Megbevayà? Iyan haazà tutuu he ed-ahaan niw su ebpeneuven iyan si Juan. Iyan, kenà te ebpeneuven dà
42007027	su iyan daan si Juan sikan is kegketuman te netagnà he insurat he Lalag te Megbevayà su migkaǥi zutun is Megbevayà te, 'Duen etew he edsuǥuen ku. Ibpehuna ku sikandin kenikew wey zin mehiǥewani is ibayè nu.'" Ne mid-uman megkaǥi si Jesus te,
42007028	"Tentenuzi niw he si Juan Megbebewtismu, wazà minsan hentei he etew te minsan keenu he timpu he nekelavew kandin, iyan, ke edhadì keuzemà is Megbevayà, is minsan hentei he etew zutun he edhedian te Megbevayà, minsan utew minus is pid-etawan din, lavew pa sikandin kenà si Juan guntaan."
42007029	Ne hein nezineg heini is menge penurù ni Jesus te langun he menge etew zutun wey te menge mesinupaken he menge menunukut te vuhis, migkaǥi zan he utew hustu is menge ulaula te Megbevayà. Umba migkaǥi zan heini su iyan si Juan kes mibpemewtismu kandan.
42007030	Iyan, is menge Perisiyu wey is menge menunudlù te kesuǥuan te menge Hudiyu, wazè dan mulà pezumdumahi is egkesuatan te Megbevayà he ibpeulaula kandan ne wazè dan daan mebpebewtismu ki Juan.
42007031	Ne mid-uman megkaǥi si Jesus te, "Sikiyu is menge etew ǥuntaan, iyan ebpetug-iringan ku keniyu is menge vatà.
42007032	Su is menge vatà, ne ebpememimpinuu ziyà te tiyenggiyan is ebevaleyvaley. Ne ebpeum-umawà sikandan is egkaǥi te, 'Edtemburan dey sikiyu ne kenè kew edsayew, ne edlelendag key ne kenè kew zaan edtampu.'
42007033	Ne hein neehè niw si Juan Megbebewtismu, is edsalang egkaan, ne kenà daan ed-inum te vinu ne migkaǥi niw he midsuukan sikandin te mezaat he mulin-ulin.
42007034	Ne siak is Kakey te Menusiyà, wazà a medsalang megkaan ne mid-inum a mulà te vinu ne nengeinuinu kew ne migkaǥi niw he vuleǥuk a wey pereinum te vinu. Ne ke sikiyu te emiǥu a te menge lalung he etew iring te menunukut te vuhis wey menge mesinupaken.
42007035	Iyan," ke si Jesus, "pinaaǥi te menge ulaula te menge etew he tutuu is kedsarig dan te Megbevayà egketuusan ta he utew metau sikandin."
42007036	Ne zuen dutun Perisiyu he mid-umbita zin si Jesus he ibpekaan diyà te valey zin. Ne midhendiyà si Jesus. Ne hein nekeuma en si Jesus dutun, ne mibpinuu is egkaan.
42007037	Ne zutun he inged duen bahi he mezaat is dengeg din. Ne hein netuenan kayi te vahi he zutun egkaan si Jesus te valey te Perisiyu, midhendutun sikandin is ed-uwit te meputì he pelenahan he vatu he elebastru he midteǥuan te mehemut he agwa he mahal utew.
42007038	Ne mid-uvayan din si Jesus ne midluhud diyà te uvey te paa zin ne mibpeniǥis is luhè din ne nengeulug diyà te paa ni Jesus. Ne mibpunasan din te vulvul zin ne midhezekan din. Ne zutun mibusbusan din haazà is paa ni Jesus duen te agwa he utew mehemut.
42007039	Ne naahà heini zutun te Perisiyu he mid-umbita ki Jesus, ne neisip din is, "Angin ke tutuu he ebpeneuven heini te Megbevayà ne kenà ebpekeeles kandin is meremerik he ulaula kayi te vahi ne wazè din pezem ituǥut he meǥewezi is lawa zin kayi te vahi."
42007040	Ne zutun impezineg ni Jesus dutun te Perisiyu heini is lalag, ke sikandin te, "He Simon, duen egkeǥiyen ku kenikew." Ne ke si Simon te, "Hengkey?"
42007041	Ne ke si Jesus te, "Iyan heini is sempità. Dengan duen sevaha he etew he ebpeutang te selapì. Ne zuen dutun dezuwa he etew he nekeutang diyà te kandin. Is sevaha, ne lelima he ǥatus is neutang din ne is sevaha, ne kelimahan dà is kandin he neutang.
42007042	Ne hein kenà ebpekevayad haazà is dezuwa he utangan, ne migkaǥi haazà is neutangan dan he kenè dan en beyazi haazà is utang dan." Ne mid-uman megkaǥi si Jesus te, "Hendei zapit dutun te zezuwa he etew he nekeutang is lavew he utew mahal diyà te ǥehinawa zin haazà is neutangan dan?"
42007043	Ne ke si Simon te, "Iyan buwa lavew he utew zekelà is gehinawa zin te etew he neutangan dan sikan is dekelà is utang din he wazè en peveyazi kandin." Ne ke si Jesus te, "Benar, su iyan sikandin utew lavew he zekelà is gehinawa zin dutun te etew he neutangan dan."
42007044	Ne midsinaru si Jesus dutun te vahi ne migkeǥiyan din si Simon te, "Sikan is sempitè ku, ne iring kayi te vahi. Su mibpemenahik a zini te valey nu, iyan, minsan pa te iyan betasan tew is ebeǥey ki te ibpepenlùlù te paa te meǥeliyug ta ne wazà a kenikew veǥayi. Ne heini is bahi mulà, midlùlùan din is menge paa ku te menge luhè din ne midterepuwan din te menge vulvul zin.
42007045	Ne minsan te iyan betasan tew te kegalewǥalew is kedhezeki ta te meǥeliyug ta, ne wazà midhazek kedì te kebpekeuma ku. Ne heini is bahi, puun pa te kebpekeuma ku midtulungan din hezeki is menge paa ku.
42007046	Ne wazè nu zaan itisi is ulu ku te lana, iyan, heini is bahi, mahal he mehemut he agwa is imbusbus din dini te menge paa ku!
42007047	Umba migkaǥi ku heini kenikew su egketuusan ta kayi te vahi he mezakel is menge ulaula zin he mezaat he nengepesaylu en te Megbevayà su utew a mahal ziyà te ǥehinawa zin. Ne ke zuen etew he zeisek dà is menge ulaula zin he mezaat he nepesaylu te Megbevayà, wazè din utew ǥehinawa te Megbevayà."
42007048	Ne zutun migkeǥiyan ni Jesus haazà is bahi te, "Bayi, nepesaylu en te Megbevayà is menge salè nu."
42007049	Ne is menge etew zutun he egkaan duma ki Jesus, neisip dan is, "Hentei heini etawa he minsan is menge salà, ne ebpeseyluwen din en?"
42007050	Ne mid-uman megkaǥi si Jesus dutun te vahi, ke sikandin te, "Na, ulì ke en, Bayi, ne mebmelinawen en is kebpekesavuk nu. Nelibri ke en te silut tenged te midsarig ka te Megbevayà."
42008001	Nepipira pa zutun he andew ne mibeyaan ni Jesus is mezakel he menge inged, dekelà wey se zeisek, ne impesavut din te menge etew zutun is Meupiya he Tudtulanen mehitenged te kedhedii te Megbevayà te menusiyà. Ne sikan is sepulù wey zezuwa he sumusundan din, miduma zan daan kandin.
42008002	Ne zuen daan menge vahi zutun he eduzumazuma kandin. Ne heini he menge vahi, neulian din dengan te menge zaru wey is duma kandan ne mibpeǥuwaan din te menge mezaat he mulin-ulin he edlalung kandan. Is sevaha zutun te menge vahi ne si Maria Megdelina, sikan is mibpeǥuwaan ni Jesus te pitu he menge mezaat he mulin-ulin.
42008003	Ne elin daan dutun te menge vahi si Juana he esawa ni Kusa. Si Kusa, ne sineriǥan ni Hadì Hirudis. Ne zutun daan si Susana wey mezakel pa he menge zuma he vahi he nemenduma su midtevangan dan ensi Jesus pinaaǥi te menge ketiǥeyunan dan.
42008004	Ne zutun he timpu layun duen menge etew he egkengetiǥum diyà te ki Jesus he ebpemuun diyà te langun he menge inged. Ne hein nengetiǥum is utew mezakel he menge etew impezineg kandan ni Jesus is sempità, ke sikandin te,
42008005	"Duen etew he midhendiyà te pemuleey zin su ebpemula. Ne haazà is benì din, duen dutun nengeulug diyà te zalan ne nengeǥiekan te etew ne migkaan te menge tagbis.
42008006	Ne zuen daan benì din he nengeulug he nemekeuntud diyà te menipis he tana he nekeapid te vatu ne midtuvù haazà, iyan, petuluy zà neǥangu su nemezahan haazà is tanà.
42008007	Ne zuen daan dutun benì din he nengeulug diyà te tanà he menge zuǥiyen is menge sagbet dutun. Ne hein mibmelayat haazà is menge pinemula, mibmelayat daan haazà is menge sagbet ne mibpengulembezan dan haazà is pinemula.
42008008	Ne zuen daan benì din he ziyà mengeulug te meupiya he tanà ne midtuvù ne mibpemeǥas mebpurung te tignenggatus." Ne ke si Jesus te, "Sevuta niw heini is nezineg niw."
42008009	Is menge sumusundan ni Jesus, in-insè dan ke hengkey is kehuluǥan dutun te sempità.
42008010	Ne midtavak si Jesus te, "Sikan is in-eles dengan mehitenged te kedhadì te Megbevayà, ibpesavut ku en keniyu te menge sumusundan ku, iyan, is menge zuma he menge etew he kenè dan edsundan kedì, ibpenurù ku kandan pinaaǥi te menge sempità su wey minsan edtengteng dan, kenè dan ebpekeahà ne minsan ebpemineg dan ne kenè dan ebpekesavut."
42008011	Ne ke si Jesus te, "Ibpesavut ku keniyu is kehuluǥan kayi te sempità. Haazà is benì, ne iyan is Lalag te Megbevayà.
42008012	Ne haazà is benì he ziyà mengeulug te zalan, ne iyan is Lalag te Megbevayà he nezineg te menge etew ne zutun ebpekeuma si Setanas ne edhimuwen din he egkelipatan dan haazà is lalag he nezineg dan su wey kenè dan meketuu ne kenà melibri te silut.
42008013	Ne haazà is benì he ziyà mengeulug te menipis he tanà he zivavew te vatu, ne iyan is Lalag te Megbevayà he is nemekezineg duen, ne utew zan egkesuati te ebpemineg ne edtuuwan dan. Iyan, kenà egkeheǥet is kedtuu zan ne kenè en utew egkeuǥet dutun emun egezaman ni Setanas is kedtuu zan, ne edlikù dan diyà te zaan he ulaula zan.
42008014	Ne haazà is benì he ziyà mengeulug te tanà he zuǥiyen is menge sagbet dutun, ne iyan is Lalag te Megbevayà he nezineg te menge etew, iyan, tenged te menge seeng dan wey is suat dan te selapì, wey is menge kelipey he kayi te kelibutan, egkelipatan dan is nezineg dan ne kenà ebpulus diyà te kandan is Lalag te Megbevayà.
42008015	Ne haazà is benì he ziyà mengeulug te meupiya he tanà, ne iyan egkeǥiyen dutun is Lalag te Megbevayà he nezineg te menge etew ne midawat dan, ne midtuman dan haazà, ne mibpeniguduwan dan te edtuman taman te mibpulus te zekelà is Lalag te Megbevayà diyà te kandan."
42008016	Ne zuen pa sempità he migkaǥi ni Jesus, ke sikandin te, "Is etew he edtemtem te sulù, ne kenà egkehimu he ebpelengkevan din te revan wey ke idsihung din be te vangkù he hizeǥaan su idsavuk din diyà te selevukà. Ne emun duen etew he edseled ne egketeyawan."
42008017	Ne ke si Jesus maan te, "Ne iring din ded daan is minsan hengkey he in-eles guntaan su ibpeǥawaǥawa zed keuzemà, ne is minsan hengkey he penurù ku he kenè niw egkesavut guntaan, ne egkesavut niw zed keuzemà.
42008018	Umba, purungi niw te ebpemineg is ibpenurù ku su is etew he edewaten din is ibpesavut kandin te Megbevayà, ed-umanan pa te Megbevayà is kedsavut din, iyan, is etew he kenè din edewaten is ibpesavut te Megbevayà, id-awà diyà te kandin haazà is kunaan din ke nesavut din en."
42008019	Is iney ni Jesus wey is menge hazi zin, ne edhendiyè dan te kandin, iyan, wazè dan meuvayi su nepurung en sikandin melingut te mezakel he etew.
42008020	Ne zuen etew zutun he midtazem ki Jesus, ke sikandin te, "Keniyà te ǥawas is iney nu wey is menge hazi nu ne ebpengahaan ke zan."
42008021	Ne migkaǥi si Jesus diyà te menge etew zutun te, "Duen ku pa iney wey menge hazi su is langun he ebpemineǥen dan is Lalag te Megbevayà ne ebpezumdumahan dan, iyan daan sikandan iney ku wey menge suled ku."
42008022	Sengeandew zutun ne mid-untud si Jesus wey is menge sumusundan din te avang. Ne ke sikandin te, "Kuwa kew en su edlayun kiw ziyà layun." Ne zutun migenat dan is ed-aavang.
42008023	Ne zutun te ked-aavang dan ne nekelipezeng si Jesus. Ne nesuǥat haazà is ranew te mevendes he keramag ne egketeǥuan en te wahig haazà is avang dan ne amaama zan kenà melavu.
42008024	Ne mid-uvayan dan si Jesus ne mibpukew zan, ke sikandan te, "He Zatù, egkengeǥerè kiw en!" Ne nepukew zutun si Jesus ne mid-enew ne migkeǥiyan din haazà is keramag wey haazà is menge zekelà he vaǥel he mebpeeneng-eneng dan, ne zutun ne mibmelinew utew haazà is ranew.
42008025	Ne migkaǥi dutun si Jesus diyà te menge sumusundan din te, "Maan is wazè niw kedsarig kediey?" Ne utew zan nengeinuinu wey nengehandek. Ne zutun neked-iinseey sikandan te, "Hentei heini vuwa he etew? Maan is minsan keramag wey vaǥel ne ebpemineg te lalag din?"
42008026	Ne zutun midlaus dan is ed-aavang taman te nekezunggù dan diyà te tanà he iyan ed-ubpaan te menge etew he Geresinen he ziyà te zehipag te prubinsya he Geliliya.
42008027	Ne zutun te kegaun ni Jesus neuma zin is etew he zaan he meǥinged dutun te inged te menge Geresinen. Ne midsuukan sikandin te menge mezaat he mulin-ulin. Ne haazà is etew, neuǥet en utew he wazè din seseberen. Kenà ed-ubpà diyà te valey, kekenà, diyà ed-ubpà te penlevengà he menge surung. Kenà kepipira zà uwita haazà is maama zutun te ebpemekaid kandin. Ne minsan pa te layun sikandin edhiketan ne ibpenagkes te kedina ne ebentayan pa te menge etew, iyan, melemu zin dà he ebpemidtawen is kedina ne ed-uwiten sikandin dutun te mezaat he mulin-ulin pehendiyà te tanà he wazà ubpai te menge etew. Ne hein neehè din si Jesus, mid-erang ne midlangkeb diyà te etuvangan din is egkaǥi he utew mezaǥing te, "Sikew, Jesus he Anak te utew lavew he Megbevayà, ebmenuwen a kenikew? Ebpengemuyù a kenikew he kenè e pa kenikew siluti!" Nekaǥi zin heini su migkeǥiyan ni Jesus haazà is mezaat he mulin-ulin he ibpaawà diyà te kandin.
42008030	Ne mid-insaan ni Jesus haazà is etew te, "Hentei is ngazan nu?" Ne midtavak te, "Iyan ngazan ku si Liblibuwen." Umba nekaǥi zin heini su utew zan mezakel is mezaat he mulin-ulin he nemen-ulin dutun te etew.
42008031	Ne haazà is menge mezaat he mulin-ulin, midhangyù dan ki Jesus he kenè din pa sikandan iagbur ziyà te vitu he wazà pidtemanan te kezalem din.
42008032	Ne zutun te kenà utew meziyù, duen layud he menge vavuy he ebpemenuwal ziyà te kelendiǥan. Ne midhangyù ki Jesus haazà is menge mezaat he mulin-ulin he zutun dan ipehalin te menge vavuy. Ne midtuǥutan sikandan ni Jesus.
42008033	Ne iyan dà haazà, ne mid-awè dan dutun te maama ne midhalin dan dutun te menge vavuy. Ne haazè dà ne nemelelaǥuy haazà is menge vavuy petupang dutun te utew mesilid he kelendiǥan ne mid-agbur zan diyà te ranew ne naamin dan mengelened.
42008034	Ne zuen menge maama he ebpemen-elima zutun te menge vavuy; ne hein neehè dan is nehitavù, ne henduen dan te midhiyup he vulvul is nemelaǥuy ne mibpenudtul zan diyà te inged wey ziyà te menge unayan is neulaula.
42008035	Ne is menge etew he nekezineg dutun te tudtul, ne nemenhendutun dan te ki Jesus su ed-ahaan dan. Ne neehè dan dutun kes neulian he ziyà mebpinuu te etuvangan ni Jesus he midsun-ud en te ugelingen, ne hustu en is ked-isip-isip din. Ne tenged dutun utew zan en nengeinuinu.
42008036	Ne sikan is menge etew he nekeahà ki Jesus te kebewii zin dutun te etew, ne mibpenudtulan dan is menge etew he sikan pa mekeuma ke nemenumenu is kegkeulii zutun te etew he midlalung te menge mezaat he mulin-ulin.
42008037	Ne zutun, haazà is langun he menge etew he meǥinged dutun te tanà te menge Geresinen, ne midhangyù dan ki Jesus he med-awà sikandin dutun te kandan su utew zan ingkehandek sikandin. Ne iyan dà haazà, ne mid-untud ensi Jesus te avang su egenat dan.
42008038	Ne zutun, haazà is etew he veǥu he neulian, midhangyù sikandin ki Jesus, ke sikandin te, "Egkesuat a he eduma kenikew." Iyan, wazà ipezuma ni Jesus, kekenà, impeulì din. Ke si Jesus te,
42008039	"Ulì ke en ne tudtula nu ke hengkey is utew meupiya he midhimu te Megbevayà kenikew." Ne zutun, mid-ulì haazà is maama ne mibpenudtul zin duen te langun he menge meǥinged dutun ke hengkey is midhimu ni Jesus diyà te kandin.
42008040	Ne hein nekezunggù ensi Jesus dutun te ebpuunan dan ne utew nengeǥalew is utew mezakel he menge etew he nengetiǥum dutun su edtaǥad dan kandin.
42008041	Ne zutun duen maama he egngezanan ki Hayru he pengulu te sevaha he simbahan te menge Hudiyu. Ne mid-uvey heini ziyà te ki Jesus ne midluhud diyà te etuvangan din is edhangyù kandin he zumahi zin sikandin diyà te valey zin.
42008042	Su zuen budtung he anak din he raǥaraǥa he menge sepulù pa wey zezuwa is penuiǥen din, ne egkezeruwan ne edluwàluwè en te ǥehinawa. Ne miduma kandin si Jesus. Ne zutun te kedhipanew zan ebpenelektelek dan dà su egkengelipitlipit dan te utew mezakel he menge etew zutun.
42008043	Ne zuen dutun bahi he utew en nerasey su midsepulù en wey zezuwa he tuig is kedlengesahi kandin ne kenà ed-engked. Ne wazà minsan hentei he nekeulì kandin.
42008044	Ne mibpenlietliet medhendiyà te egkeiniyuǥan ni Jesus ne midsengkawad din kevita is sidsid te kumbalà ni Jesus. Ne zutundutun ne mid-engked is kegkevusbusi kandin.
42008045	Ne redsà dutun ne migkaǥi si Jesus te, "Hentei is migawed kedì?" Ne is menge etew zutun, pudu mibarew he wazè dan mekeǥawed. Ne migkaǥi si Pedro te, "Datù, maan is ebpenginginsè ke pa te iring keniyan, te hanu man mezakel utew he menge etew is edlilipitlipit diyan te kenikew."
42008046	Iyan, migkaǥi si Jesus te, "Duen iyan migawed kedì su neǥezam ku he zuen etew he neulian te zaru pinaaǥi te ǥehem ku."
42008047	Ne hein nesavut dutun te vahi he netuenan ni Jesus haazà is mid-ulaula zin, mid-uvey ziyà te ki Jesus is egkerkeren su utew nahandek. Midluhud sikandin diyà te ki Jesus, dutun te etuvangan te langun he menge etew. Ne midtudtul zin ke hengkey is ketezengan ke maan is migawed sikandin te kumbalà ni Jesus ne midtudtul zin daan he segugunà dutun neulii is daru zin.
42008048	Ne migkaǥi kandin si Jesus te, "Bayi, umba neulian ka te zaru nu su midsarig ka kedì. Ulì ke en ne mebmelinawen is kebpekesavuk nu."
42008049	Ne te kemulu pa si Jesus egkaǥi zutun ne zuen nekeuma he ebpuun diyà te valey ni Hayru. Ne migkaǥi diyà te ki Hayru te, "Kenè nu en bigbigata te eduma pa maan si Jesus su kenè niw en egkesepenan is gehinawa zuen te anak nu."
42008050	Ne hein nezineg ni Jesus haazà ne migkaǥi sikandin te, "Kenè ka meseeng, kekenà, sarig ke zà kedì, ne egkeuyag is anak nu."
42008051	Ne hein nekeuma zan diyà te valey ni Hayru, ne wazà ipemeseled ni Jesus is menge etew. Iyan din dà dutun impeseled ensi Pedro, si Juan, si Santiago, wey is menge ǥinikanan dutun te vatà.
42008052	Ne zutun, is langun he menge etew he nerivurun dutun, egkengeǥisaweg sikandan ne ebpemenineǥew su nengeseeng. Ne migkeǥiyan sikandan ni Jesus te, "Kenè niw sineǥawi su wazà mebpatey heeyan is batà, kekenà, midlipezeng dà!"
42008053	Ne te kegkezineǥa zan dutun te migkaǥi ni Jesus, ne và dan dà mid-engiti su netuenan dan he minatey en iyan haazà is batà.
42008054	Ne mid-uvayan ni Jesus haazà is batà ne migewezan din diyà te velad ne mid-umew zin he ke sikandin te, "Bayi, enew kad."
42008055	Ne zutundutun nekesunggud is gehinawa zutun te vatà ne mid-enew. Ne migkaǥi si Jesus dutun te ǥinikanan te vatà he ipekaan dan haazà is anak dan.
42008056	Ne utew ingkeinuinu te ǥinikanan dutun te vatà haazà is midhimu ni Jesus. Ne migkeǥiyan sikandan ni Jesus he kenè dan tudtula haazà ziyà te minsan hentei.
42009001	Ne midtiǥum ni Jesus sikan is sepulù wey zezuwa he menge sumusundan din. Ne kada sevaha kandan, mibeǥayan din te ǥehem su wey zan mevewii is egkengezeruwan wey ikepemeǥuwè is menge mezaat he mulin-ulin.
42009002	Ne zutun ne impehipanew zin sikandan su wey zan ikepesavut is Meupiya he Tudtulanen te keaǥi te kedhadì te Megbevayà ne wey zan daan mekepemawì te minsan hengkey he egezamen te etew.
42009003	Ne midteleenan din sikandan he ke sikandin te, "Kenè kew uwit te menge azen niw te kedhipanew niw; minsan tuked, ne kenè niw uwita; kenè kew kekempilù, kenè kew lulutù, kenè kew uwit te selapì, ne minsan is ed-ilisan, ne kenè niw zaan uwita.
42009004	Ke hendei is baley he zuen egalewǥalew keniyu ne zutun kew zà uliulì taman te kegenat niw.
42009005	Ne emun duen inged he wazà dutun etew he egalewǥalew keniyu, ne ewai niw ne penektaka niw is menge eliyavuk diyà te menge paa niw he iyan laǥuy he edsilutan sikandan te Megbevayà."
42009006	Ne zutun migenat haazà is menge sumusundan ne mibpesusuwayè dan ne midtukid dan is menge inged te ebayà te ebpenudtul te Meupiya he Tudtulanen ne mibpemewian dan daan is egkengezeruwan diyà te kada inged.
42009007	Ne heini is nengeulaula eni Jesus, nezineg ni Gubirnedur Hirudis diyà te prubinsya he Geliliya ne ingkesamuk te ǥehinawa zin su zuen egkaǥi he iyan si Jesus si Juan Megbebewtismu he nevanhew.
42009008	Ne zuen daan egkaǥi he mibpeetew mebpeuman si Elias, kes ebpeneuven dengan te Megbevayà, ne iyan en si Jesus. Ne zuen daan egkaǥi he nevanhew is sevaha zuen te menge ebpeneuven dengan ne iyan si Jesus.
42009009	Neisip ni Hirudis is: "Si Juan, ne mibpepungelan ku en te ulu, iyan, hentei etawa heini is egkeǥiyen dan?" Ne mibpen-ahà sikandin te paaǥi wey zin maahà si Jesus.
42009010	Ne mid-ulì sikan is sepulù wey zezuwa he epustul ni Jesus ne midtudtul zan kandin is langun he mid-ulaula zan. Ne zutun miduma zin sikandan he iyan dan dà pehendiyà te inged he Bitsayda.
42009011	Ne netuenan te nerivurun he mezakel he menge etew he midhipanew ensi Jesus ne nemenelukun dan. Ne migalewǥalew sikandan ni Jesus ne impesavut din kandan is mehitenged te kedhadì te Megbevayà ne mibpemewian din daan is menge etew zutun te minsan hengkey he ebpenggezamen dan.
42009012	Ne hein mahapun en mid-uvayan si Jesus te sepulù wey zezuwa he menge sumusundan din. Ke sikandan te, "Ipeǥenat nu en is menge etew wey zan mekehendiyà te menge unayan wey menge inged su wey zan mekepen-ahà te egkekaan dan wey egkehizeǥaan dan su wazà egkekuwa zan dini te wazà duen ed-ubpà he etew."
42009013	Iyan, midtavak si Jesus te, "Iyan kew mebeǥey te egkekaan dan." Ne midtavak haazà is menge sumusundan din te, "Lelelima zà he vuuk he supas wey zezuwa he zezeisek he pait is naazen tew he egkeenen. Kela ke egkesuatan nu he edhipanew key te kebpemasa te ibpekaan tew kayi te utew mezakel he menge etew," egkaǥi zan.
42009014	Menge lelima he libu he menge maama is nengetiǥum dutun ne zuen daan menge vahi wey vatà . Ne migkaǥi si Jesus diyà te menge sumusundan din te, "Ipemepinuu niw sikandan he mebpundukpunduk he tigkelimahan is sengepunduk."
42009015	Ne zutun impemepinuu zan haazà is langun he menge etew.
42009016	Ne migkuwa zutun ni Jesus haazà is lelima he supas wey haazà is dezuwa he pait ne midlingahà diyà te langit ne mibpeselematan din te Megbevayà. Ne mibpenevìtevì din. Ne minsan pa zutun kenà egkeamin haazà is edtevien din . Ne imbeǥey zin diyà te menge sumusundan din haazà is nengetevì wey zan ikepemeǥey zutun te menge etew.
42009017	Ne is kada sevaha zutun te menge etew, nekekaan ne nahantey. Ne haazà is egkeenen, ne nesemaan pa te sepulù wey zezuwa he vinevey is nehimes he menge tevì te supas te menge sumusundan din.
42009018	Sengeandew zutun ne ed-ampù si Jesus he sebsevaha zin diyà te Megbevayà ne is menge sumusundan din, diyè dan te uvey zin. Ne ke sikandin diyà te kandan te, "Hentei e kun sumalà te ked-isipa kediey te menge etew?"
42009019	Ne midtavak dan te, "Iyan ke kun si Juan Megbebewtismu he nevanhew, ne zuen daan egkaǥi te iyan ka si Elias, ne zuen pa egkaǥi te sevaha ka zuen te menge tipehuna he ebpeneuven te Megbevayà."
42009020	Ne migkaǥi si Jesus te, "Ne sikiyu zaan, hentei e man sumalà is ked-isipa niw kediey?" Ne midtavak si Pedro te, "Iyan ka sikan is mibpilì te Megbevayà he ibpahadì din te menusiyà."
42009021	Ne zutun mibpeketelteleenan sikandan ni Jesus he kenè dan tudtula haazà diyà te minsan hentei.
42009022	Ne ke sikandin daan te, "Siak is Kakey te Menusiyà, kinahanglan he mezakel is menge kemeresayan he ibpaantus kediey. Edsumpeliten a te menge ebmeǥurangen te menge Hudiyu wey te menge punuan he memumuhat wey te menge menunudlù te kesuǥuan. Edhimetayan e zan ne seled te tetelu he andew zutun egkevanhew a."
42009023	Ne mid-uman si Jesus megkaǥi diyà te kandan te langun, ke sikandin te, "Ke zuen egkesuat he edsundan kedì ne kinahanglan he iawè din diyà te isip din is kandin he paaǥi ne tianga zin te kada andew is krus din, he ke và dà egkeǥiya, kinahanglan he edtumanen din is menge suǥù ku minsan pa ke iyan ibpatey zin. Ne human ebpekesunud kedì.
42009024	Su ke zuen etew he egkenuǥunan din is untung din, ebpatey ǥihapun. Iyan, ke zuen etew he minsan ibpatey zin pa is kedsunud din kedì, id-ulì te Megbevayà diyà te kandin is untung din ne kenè en sikandin ebpatey te wazà pidtemanan.
42009025	Minsan ke maangken pa te etew heini is tivuuk he kelibutan, wazà pulus diyà te kandin ke kenà sikandin egkeveǥayan te untung he wazà pidtemanan ne edsilutan pa sikandin.
42009026	Is minsan hentei he igkeeled e zin wey igkeeled din is ibpenurù ku, siak is Kakey te Menusiyà, igkeeled ku zaan sikandin keuzemà ke edlikù a he zekelà is gehem te ked-anlag ku wey edsun-uzan ad te mekeǥeǥehem he anlag te Amey ku he Megbevayà wey te anlag te menge velinsuǥuen te Megbevayà.
42009027	Tentenuzi niw heini," ke si Jesus, "duen menge zuma tew kayi he kenà ebpatey taman te timpu he ibpaahà kandan te Megbevayà is keǥehem din te kedhadì."
42009028	Ne menge sengesimana puun dutun te kegkaǥi kayi ni Jesus, miduma zin ensi Pedro, si Santiago, wey si Juan ne midtekezeg dan te vuvungan su wey mekeampù diyà te Megbevayà.
42009029	Ne zutun te ked-ampù ni Jesus, netik-ew mahalin is dagwey zin ne mibpengenamag te keputì is ugelingen din ne ebpekesirang te mata.
42009030	Ne netekewtekew mekepeǥawaǥawa is dezuwa he maama he ebpekidlalag kandin he iyan si Moises wey si Elias, kes menge tipehuna he ebpeneuven te Megbevayà.
42009031	Midsun-uzan daan sikandan te mekeǥeǥehem he anlag, ne iyan imbitiyara zan ki Jesus is mehitenged te meǥaan din en kedhimuwa te suǥù te Megbevayà su edhimetayan sikandin diyà te Hiruselim.
42009032	Ne si Pedro wey is menge zuma zin, ne nemekelipezeng dan ne hein nepukew zan neehè dan is mekeǥeǥehem he anlag ni Jesus wey haazà is dezuwa he maama he zuma ni Jesus.
42009033	Ne hein ed-awè en diyà te kandin haazà is dezuwa, migkaǥi si Pedro te, "Nengazen, utew meupiya te zini key. Ebeelan dey is tetelu he lawig; sevaha is kenikew, sevaha zaan is ki Moises, ne sevaha is ki Elias." Wazà metentenuzi ni Pedro he nengekaǥi zin heini is lalag.
42009034	Ne zutun te kemulu pa egkaǥi si Pedro, neselikuvungan sikandan te ǥapun ne utew zan nengehandek is tetelu he sumusundan dutun te kegkeselikuvungi kandan te ǥapun.
42009035	Ne nezineg dan is midtik-ew megkaǥi he ebpuun dutun te ǥapun te, "Iyan heini Anak ku he mibpilì ku he ibpahadì. Pemineǥa niw is menge lalag din."
42009036	Ne hein mid-engked haazà is egkaǥi ne iyan dà maan dutun si Jesus neehè dan. Ne puun dutun he timpu wazè pa minsan sevaha he etew he midtudtulan dan te neehè dan.
42009037	Ne hein mid-ilis he andew, midtupang dan dutun te vuvungan ne utew mezakel he menge etew is nemenelavuk ki Jesus.
42009038	Ne zuen maama zutun he nengumew ki Jesus, ke sikandin te, "He Zatù, ahaa nu pa kedì heini is anak ku he maama. Sebsevaha heini he anak ku!
42009039	Ahaa nu su edlelungen te mezaat he mulin-ulin ne emun ebpekeume en is edlalung kandin ne ebpeketik-ew ebpekeerang ne egkerkeren ne eburvuraan is bèbè din ne edsiguduwan sikandin ed-eyuwa te edlalung kandin taman te egkevuǥel is lawa zin ne egkeuǥet sikandin ed-engkezi te mezaat he mulin-ulin.
42009040	Midhangyù a ziyà te menge sumusundan nu he vewii zan, iyan, wazè dan meulii."
42009041	Ne zutun migkaǥi si Jesus te, "Sikiyu is menge etew ǥuntaan, utew zekelà is menge sayep niw; wazè niw iyan kedtuu te Megbevayà. Utew ves egkeuǥet is kebpekiduma ku keniyu! Utew ves egkeuǥet is kebpekeantus ku keniyu ne human kew edtuu. Ihengkayi nu heeyan is anak nu."
42009042	Ne hein uvey en haazà is batà diyà te ki Jesus, ne neumahan en maan dutun te edlalung kandin ne nepiley sikandin ne migkerker te utew mezesen. Ne migkeǥiyan ni Jesus haazà is mezaat he mulin-ulin he ewai zin haazà is edlelungen din. Ne zutundutun neulian haazà is batà. Ne migkaǥi si Jesus dutun te amey te vatà te, "Kuwaa nu en heini is anak nu."
42009043	Ne langun he menge etew zutun, ne utew nengeinuinu tenged dutun te nehimu ni Jesus pinaaǥi te zekelà he ǥehem te Megbevayà. Ne zutun te kemulu pa egkeinuinu is menge etew zutun te langun he ed-ul-ulahan ni Jesus, ne migkaǥi sikandin diyà te menge sumusundan din te,
42009044	"Kenè niw lipati heini is egkeǥiyen ku keniyu, duen timpu keuzemà he siak is Kakey te Menusiyà, ibpalad a ziyà te menge kuntada ku," ke sikandin.
42009045	Ne is menge sumusundan din, wazè dan dutun mesavut is ibpesavut ni Jesus. Wazà ipesavut te Megbevayà kandan su wey kenè dan metueni. Ne wazè dan mekeaku he ed-insà kandin ke hengkey is kehuluǥan dutun.
42009046	Sevaha he andew zutun ebpelewlewanà is menge sumusundan ke hentei is lavew kandan.
42009047	Ne netuenan ni Jesus ke hengkey is diyà te isip dan, ne tenged dutun, migkuwa zin is batà ne impehitindeg din diyà te uvey zin
42009048	ne ke sikandin te, "Is etew he tenged te kedtuu zin kedì, edewaten din ne ebpurungan din heini is deisek he vatà, ne nezawat e zin en daan. Ne is minsan hentei he edawat kediey, nezawat din en daan is Amey ku he Megbevayà he midsuǥù kedì. Su is minsan hentei keniyu he ebpevayàbayà te menge zuma zin, iyan sikandin tutuu he lavew keniyu."
42009049	Ne zutun migkaǥi si Juan te, "Duen etew he neuma zey he ebewian din is menge etew he edlelungen te mezaat he mulin-ulin ne egemiten din is gehem te ngazan nu te kebpemawì. Ne midawey zey su kenà ebpekiduma kenitew."
42009050	Ne migkaǥi si Jesus diyà te kandin te, "Kenè niw zewaya is ed-ulaula te iring dutun su is etew he kenè tew kuntada, ne edtavang kenitew."
42009051	Ne hein egkeuvayan en is andew te kebpeewaa ki Jesus dini te kelibutan su ed-ulì en diyà te langit ne netivuuk is gehinawa zin te kedhendiyà te Hiruselim ne zutun migenat dan.
42009052	Duen menge etew he impehuna ni Jesus ne migenat dan ne midhendiyè dan te inged diyà te prubinsya he Semarya su edteǥenahan dan is egkinehenglanen eni Jesus.
42009053	Iyan, is menge meǥinged dutun, wazè dan ikesuat he edtuluy si Jesus su netuenan dan he Hudiyu sikandin he ziyà ebpetandang te inged he Hiruselim.
42009054	Ne hein netuenan ni Santiago wey ni Juan he wazà edawat kandan dutun te inged, migkeǥiyan dan si Jesus te, "Egkesuatan nu ve he ebuyù key te hapuy he ebpuun te langit he ibpetanà dini su wey meǥerà heini he menge etew?"
42009055	Iyan, si Jesus, midsinaru ziyà te kandan ne midawey zin sikandan.
42009056	Ne midlaus dan diyà te zuma he inged.
42009057	Ne zutun te kedhipanew zan, duen etew he migkaǥi ziyà te ki Jesus te, "Eduma a kenikew minsan hendei ka ebpevayà."
42009058	Ne migkaǥi si Jesus diyà te kandin te, "Is laku, ne zuen surung he egkeubpaan din, ne is menge tagbis, ne zuen kandan he salag, iyan, siak, is migeraran te Kakey te Menusiyà, ne wazà hustu he egkehimelayan ku."
42009059	Ne migkaǥi si Jesus diyà te sevaha he etew, ke sikandin te, "Sundan ka kedì." Iyan, migkaǥi haazà is migkeǥiyan din te, "Datù, ed-ulì e zè pa su kenè e pa ebpekezuma kenikew taman te kenè pa egketapus is umur te amey ku. Ne emun igkeleveng ku en ne human a eduma kenikew."
42009060	Ne midtavak si Jesus dutun te etew te, "Iyan nu ipeleveng te menge minatey sikan is wazà mekezawat te untung he wazà pidtemanan su iyan ku ibpeveelan kenikew is kebpenudtul te Meupiya he Tudtulanen te kedhedii te Megbevayà te menge etew."
42009061	Ne zuen pa zutun sevaha he etew he egkaǥi zaan diyà te ki Jesus te, "Datù, edsundan a kenikew, iyan, ed-ulì e pa su ibpesayud ku is bevelayan ku."
42009062	Ne midtavak si Jesus te, "Emun ed-eradu ka he layun ka edlilingey ne kenà heeyan meupiya. Iring din ded daan is etew he edsundan kedì wey zuen din igkelilingey ne kenà sikandin dait he edhedian te Megbevayà."
42010001	Ne hein neipus heini, duen daan kepituwan wey zewuwa he menge maama he nepilì te Nengazen he si Jesus su ibpehuna zin ibpehipanew te tigduwazuwa ziyà te langun he menge inged he ebpemeyaan din daan.
42010002	Ne migkaǥi sikandin diyà te kandan te, "Mezakel pezem is edawat te Meupiya he Tudtulanen. Iring sikandan te kamet he nelutuan en. Utew meluag is kamet, iyan, deisey kiw zà is ebpemenlegtey. Iampù niw ziyà te Nengazen he suǥua zin pa ziyà te kamet din is duma pa he ebpekelegtey.
42010003	Genat kew en, iyan, andam kew su edsuǥuen ku sikiyu ziyà te menge etew he kumekaid. Iring kew te menge nati he kerehidu ne sikandan ne iring te menge erimaung.
42010004	Kenè kew med-uwit te selapì, wey kempilù, wey sepatus he ed-ilisan niw. Ne kenà utew meluǥayad is kedlelaǥi niw te etew he egkeuma niw ziyà te zalan.
42010005	Ne ke hendei is baley he ebpemenehikan niw ne penelehuzan kew. Kaǥi kew te, 'Sikiyu is meǥinged kayi, tuvazi kew te Megbevayà.'
42010006	Ne emun dait he edtuvazan is etew zutun dekelà is tuvad te Megbevayà kandan. Ne emun kenà, ne kenà sikandan edleusan edtuvazi te Megbevayà.
42010007	Ne haazà is baley he zuen etew he egalewǥalew keniyu, ne zutun kew pundu taman te kegenat niw. Ne zewata niw is minsan hengkey he ibpekaan dan wey ibpeinum dan keniyu su iring te suhul zan keniyu. Dait is edterebahu he edsuhulan. Kenè kew en penhalinhalin pa maan diyà te zuma pa he menge valey.
42010008	Ne emun ebpekeuma kew ziyà te inged ne zuen egalewǥalew keniyu, minsan hengkey is keenen dan he ibpekaan dan keniyu, ne keena niw.
42010009	Pemewii niw is egkengezeruwan dutun te inged. Ne keǥiyi niw is menge etew zutun he meǥaan en is timpu te kedhedii kandan te Megbevayà.
42010010	Iyan, emun ebpekeuma kew ziyà te inged ne wazà egalewǥalew keniyu zutun, ne peehè kew te menge etew zutun, ne ke sikiyu te,
42010011	'Minsan is menge eliyavuk kayi te inged niw he nemendeket te menge paa zey, edtektaken dey en wey niw metueni he edsilutan kew te Megbevayà .' Ne ke sikiyu zaan te, 'Kinahanglan he metueni niw he meǥaan en is timpu te kedhadì te Megbevayà.'
42010012	Egkeǥiyen ku keniyu," ke si Jesus, "he lavew pa is idsilut te Megbevayà dutun te inged emun egkeuma keuzemà is andew te kedsilut, kenà te silut din dengan diyà te menge lalung he etew he meǥinged diyà te inged he Suduma."
42010013	Ne mid-uman megkaǥi si Jesus te, "Mekehizuhizu kew keuzemà is menge tigKurasin! Mekehizuhizu kew zaan keuzemà is menge tigBitsayda. Su is menge egkein-inuwan he impeehè ku ziyan te inged niw te menge Hudiyu, angin ke midhimu ku haazà diyà te menge inged he Tiru wey Sidun he kenà menge Hudiyu is meǥinged dutun, su nekekukumbalè dan en pezem te saku ne nepen-evuwan dan en is ulu zan he tuus te ed-iniyuǥan dan is memezaat he ulaula .
42010014	Kenè niw lipati he zutun keuzemà te andew te kedsusi te Megbevayà te menusiyà, lavew is silut din keniyu kenà te menge etew ziyà te Tiru wey Sidun.
42010015	Ne sikiyu zaan," ke si Jesus, "is menge tigKepirnaum, iyan egkesuatan niw pezem is deliǥa kew te minsan hentei, iyan, igketimbag kew ziyà te Impirnu."
42010016	Ne zutun migkeǥiyan din haazà is menge sumusundan din te, "Is minsan hentei he etew he ebpemineg te ibpenurù niw, ne iring te iyan e zin nepemineg. Ne sikan is etew he kenè kew zin edseǥipaan, ne iring te iyan a wazè din seǥipaa. Ne sikan is etew he kenà edseǥipà kedì, ne iyan wazè din seǥipaa is Megbevayà he midsuǥù kedì."
42010017	Ne nepipira pa he andew zutun hein nemekeulì sikan is kepituwan he midsuǥù, utew zan nengelipey su ke sikandan diyà te ki Jesus te, "Minsan is menge mezaat he mulin-ulin ne ebpemineǥen key zan ke ibpaawè dey sikandan pinaaǥi te ǥehem te ngazan nu!"
42010018	Ne zutun migkeǥiyan sikandan ni Jesus te, "Si Setanas, is egalen te menge mezaat he mulin-ulin, neehè ku is kegkezaaǥa niw kandin ne utew meǥaan su iring te kilat he ebpuun te langit.
42010019	Tentenuzi niw heini he mibeǥayan ku sikiyu te ǥehem he minsan ke ebpekeǥiek kew te uled wey venayew ne kenè kew edhereǥen. Ne kenè kew zaan egkezaag te ǥehem te ukag tew he si Setanas ne wazà minsan hengkey he ebpekekaid keniyu.
42010020	Iyan, kenè niw iyan ikelipey is kebpemineǥa keniyu te menge mezaat he mulin-ulin, kekenà, ikelipey niw is menge ngazan niw he impelista te Megbevayà diyà te langit."
42010021	Ne zutun midlipey si Jesus te Waǥas he Mulin-ulin ne mid-ampù diyà te Megbevayà, ke sikandin te, "Amey ku he Nengazen te langit wey tanà, dekelà is kebpeselemati ku kenikew su is in-eles nu su wey kenà mesavut te menge uluwanen wey uvag en memetau ne impesavut nu en diyà te menge etew he wazè dan menge hanew. Amey ku, umba ebpeselematan ku su midhimu nu heini te iring kayi su iyan egkesuatan nu tenged te ǥaǥew nu."
42010022	Ne zutun mid-uman megkaǥi si Jesus diyà te menge etew te, "Is minsan hengkey, insarig kediey te Amey ku he Megbevayà. Wazà nesayud kedì te Anak te Megbevayà, kekenà, iyan dà is Amey ku he Megbevayà. Ne wazà daan nesayud te Amey ku he Megbevayà, kekenà, iyan e zà is Anak din wey sikan is menge etew he mibpengelinteuwan ku he mesayud dan kandin."
42010023	Ne midsineruwan ni Jesus is menge sumusundan din hein iyan dan dà, ne ke sikandin te, "Deyzey kew he menge etew su nemetmetahan niw en heini is langun he edhimuwen ku.
42010024	Su tutuu is egkeǥiyen ku keniyu he kenà pira zà is menge ebpemeneuven te Megbevayà dengan wey menge hadì dengan he egkesuat pezem he mekeahà kayi te nengeehè niw ǥuntaan, iyan, wazà ipaahà kandan. Ne egkesuatan dan daan he ebpemineǥen heini is nengezineg niw ǥuntaan, iyan, wazà ipepemineg kandan."
42010025	Ne zutun duen sevaha he etew he menunudlù te menge kesuǥuan te menge Hudiyu he midhitindeg su egezaman din edekepa is ketezengan ni Jesus pinaaǥi te menge insà, ne ke sikandin te, "He Zatù, hengkey is ed-ul-ulahan ku wey a meveǥayi te untung he wazà pidtemanan?"
42010026	Ne midtavak si Jesus te, "Hengkey is nekaǥi te kesuǥuan te Megbevayà he imbilinbilin ni Moises? Hengkey is kedsevuta nu te nengevasa nu?"
42010027	Ne midtavak haazà is etew te, "Is Megbevayà he Nengazen tew, kinahanglan he iyan tew sikandin ebmahalen dini te ǥehinawa tew. Iyan sikandin mahal zini te ǥehinawa tew, isip tew, kedsavut tew, wey tivuuk he ulaula tew. Ne kinahanglan daan he ebpurungan tew is duma tew; ed-isipen tew sikandin he iring en te kenitew he ǥehinawa."
42010028	Ne zutun migkaǥi si Jesus diyà te kandin te, "Benar is nekaǥi nu. Ne iyan ul-ulaha nu ne ebeǥayan ka te untung he wazà pidtemanan."
42010029	Iyan, haazà is menunudlù te kesuǥuan, egkesuatan din pezem he meisip ni Jesus he hustu is menge ulaula zin, umba migkaǥi sikandin te, "Hentei is nekaǥi he zuma ku?"
42010030	Ne ke si Jesus te, "Duen sevaha he etew he Hudiyu he midhipanew ebpuun diyà te inged he Hiruselim he sebsevaha zin su edtupang pehendiyà te inged he Hiriku. Ne ziyà te zalan neuma sikandin te menge tulisan ne mibuǥel zan sikandin ne midlevasan dan, ne wey zan ewai hein deisek dà is gehinawa zin.
42010031	Ne te kegkeipus dutun te menge tulisan, nekeuma zutun is Hudiyu he memumuhat te Megbevayà, iyan, hein neehè din haazà is midruug he nekehidhizeǥà, mid-eliǥu zin ne midlaus te hipanew zin.
42010032	Ne iring din ded daan is nekesunud he nekeuma zutun. Hudiyu zed daan he kevuwazan ni Levi he edtavangtavang te menge memumuhat diyà te simbahan he Valey te Megbevayà, iyan, hein neehè din haazà is nekehidhizeǥà ne mid-eliǥu zin daan ne midlaus te hipanew zin.
42010033	Ne wazà utew meuǥet ne nekeuma zutun daan is sevaha he kenà Hudiyu su tigSemarya. Ne hein neehè din haazà is nekehidhizeǥà he midruug ne utew sikandin nehizu.
42010034	Ne mid-uvayan din ne mibewian din te lana wey vinu is menge palì dutun ne mibukusan din te manggad. Ne zutun mibitbit din ne in-untud din te kudè din ne mid-uwit din diyà te valey he hulevungà te menge etew ne zutun mibpurungan din elimahi.
42010035	Ne te nepawà dutun ne mibeǥey te selapì dutun te teǥiǥaked te valey ne migkaǥi te, 'Elimahi nu kedì heini is midruug te tulisan ne emun duen selapì nu pa he egkeǥastu nu kandin he liyu kayi te ibeǥey ku, ne zutun te kedlikù ku ne ed-ilisan ku ziyan te kenikew.'"
42010036	Ne ke si Jesus diyà te menunudlù te, "Hentei zutun te tetelu he etew is nehimu he hustu he zuma zutun te midruug te menge tulisan?"
42010037	Ne midtavak haazà is menunudlù te, "Iyan nehimu he hustu he zuma zutun te midruug te menge tulisan haazà is nehizu kandin he etew ne midtavang kandin." Ne ke si Jesus te, "Iyan haazà ul-ulaha nu is iring dutun."
42010038	Ne hein midlaus ensi Jesus, ne nekeuma zan diyà te sevaha he inged he zuen dutun bahi he egngezanan ki Marta. Impepemenahik ni Marta si Jesus dutun te valey zin.
42010039	Ne zuen dutun hazi ni Marta he egngezanan ki Maria. Ne mibpinuu si Maria ziyà te uvey ni Jesus su ebpurung ebpemineg te menge penurù ni Jesus.
42010040	Ne si Marta, ne iyan dà sikandin diyà te avu su ebaal te egkekaan dan ne mezakel is igkesamuk din he ebeelan din. Ne zutun mid-uvey sikandin diyà te ki Jesus he ke sikandin te, "Meupiya ve te ǥehinawa nu he iyan e zà egkeviyuviyu he ebaal te egkekaan tew? Suǥua nu si Maria he uǥupi e zin."
42010041	Iyan, migkaǥi si Jesus te, "Marta, utew mezakel is igkesemuki nu he kenà utew ebpulus.
42010042	Sevaha zà is dekelà is pulus din he iyan mibpilì ni Maria ne kenà heini igkeawà diyà te kandin."
42011001	Sengeandew, ne ed-ampù si Jesus diyà te Megbevayà. Ne te nekeipus sikandin te ed-ampù migkaǥi is sevaha zuen te menge sumusundan din, ke sikandin te, "Datù, penurua key te ked-ampù su si Juan Megbebewtismu, mibpenurù din is menge sumusundan din te ked-ampù."
42011002	Ne migkaǥi si Jesus te, "Iyan heini iringi niw ke ed-ampù kew; ke sikiyu te, 'Amey zey ziyà te langit, berakat he tehuza te menusiyà is ngazan nu. Berakat he medhadì ka te menusiyà.
42011003	Beǥayi key te egkeenen he egkinehenglanen dey te kada andew.
42011004	Peseyluwa key te menge salè dey su sikami, ebpeseyluwen dey is langun he nekesalà diyà te kenami. Ne ipekeziyù key kenikew te mezesen he penuley.'"
42011005	Ne mid-uman megkaǥi si Jesus te, "Penenglitan is sevaha keniyu, duen emiǥu zin he edhendutun te kandin te metaneb en is kezukileman ne ke sikandin te, 'He Geli, ipesambey e pa kenikew te egkekaan.
42011006	Su zuen meǥeliyug ku he ziyà ebpuun te meziyù ne wazè ku igkepeǥana kandin.'
42011007	Ne zutun, edtavak sikandin dutun te valey zin te, 'Es! egkepeǥulan ad he ed-enew su midlekevan ku en heeyan is gemawan ne nemekelipezeng en heini is menge anak ku kayi te hulid ku. Ne kenè e en ebpekeenew he ebeǥey ziyan te kenikew te egkekaan.'
42011008	Ne haazà," ke si Jesus, "minsan ke kenà sikandin egkesuat he ed-enew he edtavang te emiǥu zin, iyan, ke kenà ed-engked haazà is edhangyù, ebpeketeǥel sikandin ebpekeenew ne ibeǥey zin kandin is langun he kinahanglan din.
42011009	Ne venar is egkeǥiyen ku keniyu he penigudu kew vuyù diyà te Megbevayà ne ebeǥayan kew zin; penigudu kew pen-ahà ne ibpeturedu zin keniyu is ebpen-ahaan niw; penigudu kew penelehuzan ne ebpuwasan kew zin.
42011010	Su is langun he ebuyù diyà te Megbevayà, ebpekezawat; ne sikan is ebpen-ahà, ebpeketuredu; ne sikan is ebpenelehuzan, ebpuwasan daan te Megbevayà.
42011011	Sikiyu is menge ǥinikanan, ke zuen ebuyuen te anak niw he pait, ne kenà egkehimu he uled is ibeǥey niw.
42011012	Ne emun impis is ebuyuen din, kenà daan egkehimu he venayew is ibeǥey niw.
42011013	Ne sikiyu is menusiyà he kenà memetazeng, emun meupiya is ibeǥey niw ziyà te menge anak niw, iyan pe be is Amey tew he Megbevayà diyà te langit kenà mebeǥey keniyu te Waǥas he Mulin-ulin ke ebuyuen niw."
42011014	Ne zuen timpu he mibewian ni Jesus is maama he midhimu he emew te mezaat he mulin-ulin he edlalung kandin. Ne hein impaawà ni Jesus haazà is mezaat he mulin-ulin ne segugunà nekekaǥi haazà is maama. Ne utew nengeinuinu is langun he menge etew he nengetiǥum dutun.
42011015	Iyan, duen dutun migkaǥi te, "Iyan mibeǥey kandin te ǥehem te kebpenegseg te menge mezaat he mulin-ulin si Endedaman, sikan is egalen te menge mezaat he mulin-ulin."
42011016	Ne zuen pa zutun menge etew he egezaman dan si Jesus. Midhangyù dan he ibpeehè din is egkein-inuwan su ed-ahaan dan ke tutuu ve he midsuǥù sikandin te Megbevayà.
42011017	Iyan, netuenan ni Jesus ke hengkey is seled te ǥehinawa zan ne migkaǥi sikandin te, "Penenglitan ke zuen hadì ne ebpetebtebekà is menge sakup din ne meǥaan egkeawà is gehem din te kedhadì. Ne ke zuen edlingahaan te sengepemilya ne ebpekungkuntedahà is menge sakup din, ne egkevengkag haazà is pemilya.
42011018	Ne emun egketebek ni Setanas is menge sakup din egkezeetan is gehem din. Kenà egkehimu is migkaǥi niw he pinaaǥi te ǥehem ni Endedaman egkezaag ku is menge sakup din.
42011019	Emun iyan igkesegseǥa ku te menge mezaat he mulin-ulin is gehem he ebpuun diyà te ki Setanas ne hendei ves ebpuun is gehem te menge zuma niw he ebpenegseg te mezaat he mulin-ulin? Pinaaǥi te menge ulaula te menge sumusundan niw egketuusan he nengesayep kew.
42011020	Su heini is gehem ku te kebpemuǥew te mezaat he mulin-ulin, ne ziyà ebpuun te Megbevayà. Ne pinaaǥi kayi egketuusan niw he iyan en heini sikan is timpu te kedhadì te Megbevayà."
42011021	Ne zutun impesavut ni Jesus he lavew he mekeǥeǥehem sikandin kenà si Setanas is egalen te menge mezaat he mulin-ulin . Ke si Jesus te, "Ke zuen mezesen he etew he nepurung meǥumeeni ne ebentayan din is baley zin, wazà ebpekeaǥew te menge azen din.
42011022	Iyan, ke zuen tuwas pa he mezesen he ebpekeuma, egkezaag din haazà is nehuna, ne ed-eǥawan din te menge ǥumaan he iyan edseriǥan dutun te etew ne ebpeneltelazen din haazà is netavan din diyà te menge sakup din."
42011023	Ne mid-uman megkaǥi si Jesus te, "Sikan is kenè ku zuma, ne kuntada ku; sikan is kenà edtavang kedì, ne edsanggen kediey.
42011024	Ke ed-awà is mezaat he mulin-ulin he ebpuun diyà te etew he edlelungen din, diyà ebayà te memaza he tanà su ebpen-ahà te egkeubpaan din. Ne emun wazè din egkeahà, egkaǥi sikandin te, 'Edlikù a nasì diyà te neubpaan ku.'
42011025	Ne edlikù ne egkeehè din haazà is neubpaan din he midtines en is menge vutang dutun, ne nepurung melumpiyuwi.
42011026	Ne zutun edlikù edhipanew su ebpengakat te pitu he zuma zin he menge mezaat he mulin-ulin he tuwas pa he memezaat kenà sikandin. Ne ed-ahuk dan ne ed-ubpè dan dutun te etew. Ne zutun ed-iseg pa ebmezaat is kebpekesavuk dutun te etew, kenà te nehuna he kebpekesavuk din."
42011027	Ne zutun hein neipus ni Jesus haazà is migkaǥi zin ne zuen dutun bahi he midhabet megkaǥi te, "Dekelà is kelipey te vahi he mid-anak kenikew wey nekepesusu kenikew!"
42011028	Iyan, midtavak si Jesus te, "Lavew pa he zekelà is kelipey te etew he ebpemineg te Lalag te Megbevayà ne ebpezumdumahan din!"
42011029	Ne zutun hein egkengehasekhasek en is utew mezakel he menge etew he ed-uvey ziyà te ki Jesus, migkaǥi sikandin diyà te kandan te, "Sikiyu is menge etew ǥuntaan, utew mezaat is menge ulaula niw. Egkesuatan niw he meehè niw is singyal he ebpuun te Megbevayà diyà te langit he tuus he midsuǥù e zin, iyan, iyan dà singyal he ibpaahà keniyu is iring te impeulaula zengan duen te tipehuna he ebpeneuven he si Jonas.
42011030	Su si Jonas, hein nekeuma sikandin dengan diyà te inged he Ninivi, impeehè din is singyal he tuus te silut te Megbevayà diyà te menge tigNinivi. Ne iring din ded daan, siak is Kakey te Menusiyà, egkehimu is penurù ku he tuus te meǥaan en is ed-ul-ulahan keniyu te Megbevayà.
42011031	Keuzemà te andew te kedhukum te Megbevayà, sikan is tipehuna he bai he ebpuun te inged he Siba, edsewayen kew zin is menge etew ǥuntaan su utew meziyù is midhipenawan din te kebpemineg dà te penurù ni Hadì Sulumun te utew metau. Ne ǥuntaan, duen lavew pa kenà si Sulumun dini te keniyu ne wazè niw zewata is penurù din.
42011032	Keuzemà te andew te kedhukum te Megbevayà, edsewayen kew is menge etew ǥuntaan te menge tigNinivi zengan su hein nezineg dan is penurù ni Jonas, mid-iniyuǥan dan is memezaat he ulaula. Ne ǥuntaan duen ebpeneuven he lavew pa kenà si Jonas dini te keniyu, ne sikiyu mulà, wazè niw zewata is penurù din."
42011033	Ne mid-uman megkaǥi si Jesus te, "Wazà etew he edtemteman din is sulù ne id-eles din, ne emun kenà, ne ebpelengkevan din te revan, kekenà, diyè din idsavuk te sevukà, ne emun duen etew he edseled ne egketeyawan.
42011034	Is mata te etew, ne iring te sulù diyà te lawa zin su emun merayag is ked-ehè din, he ke và dà egkeǥiya, emun metazeng is ulaula zin, ne henduen be te egketeyawan is tivuuk he lawa zin. Iyan, emun lakap sikandin, he ke và dà egkeǥiya, lalung sikandin, henduen be te egkezukileman is tivuuk he lawa zin.
42011035	Iring din ded daan is sulù te isip te etew, he ke và dà egkeǥiya, is kedsevuta zin te hustu . Kinahanglan he kenà heini egkezaag te mezaat
42011036	he ulaula zin, ne henduen be te utew merayag is egkeulaula zin iring te egketeyawan sikandin te sulù."
42011037	Ne hein nekeipus dutun si Jesus is ebpenurù ne zuen sevaha zutun he Perisiyu he mid-umbita kandin te kegkaan diyà te valey zin. Ne midhendiyà si Jesus ne migkaan.
42011038	Ne naahà dutun te Perisiyu he migkaan si Jesus he wazè din lùlui is belad din. Ne utew sikandin neinuinu su nesupak ni Jesus is betasan te menge Perisiyu.
42011039	Ne migkaǥi si Jesus diyà te kandin te, "Sikiyu is menge Perisiyu, ebpurungan niw ebentayi is menge vetasan niw, iyan, diyà te isip niw wey ǥehinawa niw ne zuen keheheramham wey kelelalung. Iring kew te vasu wey pinggan he nelumpiyuwan diyà te ǥawas, iyan, meremerik is diyà te seled.
42011040	Menge wazè niw isip! Is Megbevayà he midlimbag din is gawas te lawa niw, midlimbag din daan is gehinawa wey isip niw. Ne kinahanglan he lumpiyu is gehinawa niw wey isip niw iring te ǥawas te lawa niw.
42011041	Ne sumalà is egkehimu niw, beǥayi niw is menge egkengeayuayu ne human egkehimu he egkelumpiyuwan kew egkepurungi.
42011042	Kehizu niw te menge Perisiyu su ibeǥey niw te Megbevayà is ikepulù he vahin minsan te menge perehemut te egkeenen iring te yirbebuyna wey vawing wey is langun he menge edlumbayen, iyan, is metazeng he ulaula wey is kebmahala niw te Megbevayà diyà te ǥehinawa niw, ne wazè niw isipa. Kinahanglan he iveǥey niw is ikepulù, iyan, kenè niw zaan ipeliyu heini is menge lavew pa he suǥù.
42011043	Kehizu niw te menge Perisiyu su emun diyè kew te simbahan egkesuatan niw he ibpepinuu kew ziyà te menge pinuuwà te menge egalen. Ne emun diyè kew te tiyenggiyan, utew ibmeupiya te ǥehinawa niw ke edtehuzen kew te menge etew.
42011044	Kehizu niw te menge Perisiyu su iring kew te menge leveng he kenà egketuusan ne egkeǥiekan te etew, iyan, wazè dan metueni he meremerik haazà is neǥiekan dan ."
42011045	Ne zutun duen menunudlù te kesuǥuan dutun he migkaǥi ziyà te ki Jesus te, "Datù, heeyan is menge lalag nu, ne nesuǥat key zaan keniyan."
42011046	Ne ke si Jesus te, "Sikiyu zaan is menge menunudlù te kesuǥuan, kehizu niw zaan su utew mezakel is mereǥen he tulumanen he ibpetuman niw te menge etew, iyan, wazà minsan hengkey he idtavang niw kandan wey zan meketuman dutun te ibpetuman niw kandan.
42011047	Mekehizuhizu kew utew keuzemà su mideyzeyanan niw is mibpenlevengan duen te ebpemeneuven dengan te Megbevayà, iyan, menge kevuwazan kew te nememunù kandan.
42011048	Is menge kepuun niw, ne iyan mibunù, ne midhimasad niw haazà is mezaat he mid-ulaula zan su iyan kew midayandayan te midlevengan; mid-ulaula niw heini he tuus te egkesuatan niw is mezaat he vaal te menge kepuun niw.
42011049	Is Megbevayà he utew metau, migkaǥi sikandin dengan te, 'Ibpehendiyan ku pa te kandan is ebpemeneuven wey is menge epustul. Ne edhimetayan dan is duma ne is duma ebpesipelahan dan.' Umba migkaǥi heini te Megbevayà su netuenan din he sikiyu is menge Hudiyu, nesevaha is gehinawa niw te ǥehinawa te menge kepuun niw.
42011050	Umba sikiyu is menge etew ǥuntaan, elin kew zaan edsilutan te kebpemunua te langun he menge ebpemeneuven te Megbevayà he nengevunù dengan
42011051	puunè pa te kedhimetayi ki Abel pehendiyà te kedhimetayi ki Zacarias he mibunù diyà te pid-elangan te simbahan he Valey te Megbevayà wey vangkù he pemuhatà. Benar is egkeǥiyen ku he sikiyu is menge etew ǥuntaan, elin kew zaan edsilutan tenged kayi!
42011052	Mekehizuhizu kew keuzemà sikiyu is menge menunudlù te kesuǥuan su ed-elangan niw is menge etew wey zan kenà metueni is hustu he ibpevayà pehendiyà te Megbevayà. Kenè kew egkesuat he ed-ikul te hustu he ibayà, iyan, ed-eǥenen niw is etew he egkesuat he ed-ikul zutun!"
42011053	Ne hein mid-awà si Jesus dutun te valey te Perisiyu, midreǥenreǥen sikandin te menge Perisiyu wey menge menunudlù te kesuǥuan. Mezakel is menge insè dan kandin su edteǥelen dan sikandin wey meketavak
42011054	su ebpengahaan dan is paaǥi wey mehimu si Jesus he igkesumbung dan.
42012001	Ne sevaha he andew, utew mezakel he menge etew is edhahasekhasek he ed-uvey ziyà te ki Jesus. Ne zutun migkaǥi si Jesus, asal iyan egkeǥiyan din is menge sumusundan din, ke sikandin te, "Andam kew wey niw melikayi is tapey te menge Perisiyu, he ke và dà egkeǥiya, is tarù he kedtuu zan te Megbevayà.
42012002	Kunaan dan ke kenà egketuenan he tarù is kedtuu zan, iyan, is langun he midtembunan he ed-ul-ulahan te etew, ne egketuenan ded wey is minsan hengkey he nekeeles ne ibpeǥawaǥawa ǥihapun.
42012003	Is langun he ednèneesen niw te mezukilem, ne egkezineg ke maandew wey is minsan hengkey he egkegkeǥiyen niw he meeles diyà te ruǥu niw, ne egketuenan ded te mezakel he menge etew ziyà te tiyenggiyan.
42012004	Ne sikiyu is menge emiǥu ku, iyan egkeǥiyen ku keniyu is: kenè kew mahandek te menge etew zà duen su iyan dà egkepatey zan is lawa niw, iyan, is gimukud niw, kenè dan egkepatey.
42012005	Egkeǥiyen ku keniyu ke hentei is engayan he igkehandek niw. Iyan niw ikehandek is Megbevayà su kenè din iyan dà egkepatey is lawa niw su zuen din keǥehem he ebpeketimbag te ǥimukud niw ziyà te Impirnu. Uya, iyan niw sikandin ikehandek!"
42012006	Ne ke si Jesus te, "Duen tagbis he egkepemasa te etew is lelima he vuuk te dezuwa zà he tumbaǥa. Ne minsan pa zutun, is Megbevayà, kenè din id-awà diyà te isip din is minsan sevaha kandan.
42012007	Ne iyan kew pe be is minsan ke edtigselimbahan te ebilang is bulvul niw ne netuenan din en is kezakel. Umba, kenè kew mahandek su lavew kew he mahal ziyà te kandin kenà te minsan utew mezakel he menge tagbis.
42012008	Utew venar is egkeǥiyen ku," ke si Jesus, "he sikan is etew he egkaǥi ziyà te menge etew he iyan a egalen din, ne siak is Kakey te Menusiyà, ed-engkenen ku zaan sikandin diyà te etuvangan te menge velinsuǥuen te Amey ku he Megbevayà he ziyà te langit.
42012009	Ne sikan is etew he egkaǥi ziyà te menge etew he kenà a iyan egalen din, ne kenè ku zaan sikandin ed-engkenen diyà te etuvangan te menge velinsuǥuen te Amey ku he ziyà te langit.
42012010	Ne sikan is edsumpalit kedì te Kakey te Menusiyà, ne egkepesaylu pa; iyan, sikan is edsumpalit te Waǥas he Mulin-ulin, kenè en egkepesaylu.
42012011	Ne emun tenged te kedtuu niw kedì ed-uwiten kew te menge etew ziyà te menge simbahan dan su edhukuman kew zan ne emun ed-imbistigahan kew zaan diyà te etuvangan te menge hadì wey huwis, kenè kew meseeng ke hengkey is idtavak niw kandan wey ke hengkey is paaǥi niw zutun.
42012012	Su is Waǥas he Mulin-ulin, iyan ebpenurù keniyu zutun he timpu; ne egketaǥù diyà te ǥehinawa niw is ibpekaǥi zin keniyu."
42012013	Ne zuen sevaha he maama zutun te nengevurun he menge etew. Ke sikandin te, "Datù, iyan ka metau te kakey ku he vehini e zin te menge azen he kevilin dey te amey zey he minatey en."
42012014	Ne midtavak si Jesus te, "Wazè ku kelavet keniyan su kenà a iyan edhusey keniyu."
42012015	Ne migkaǥi si Jesus diyà te menge etew te, "Purungi niw ventayi is ulaula niw su wey wazà keleleǥed diyan te keniyu. Su is ibmeupiya te untung te etew, kenà ebpuun te mezakel he menge azen."
42012016	Ne zutun impezineg ni Jesus kandan is sempità. Ke sikandin te, "Duen etew he utew egketiǥayun su zuen tanè din he utew uuzaran.
42012017	Ne neisip dutun te etew is, 'Hengkey is ed-ul-ulahan ku kayi te langun he uzar ku? Su kenà egkeamin kayi te menge budiga ku ne wazè en egketeǥuan ku.'
42012018	Ne ke sikandin te, 'Edrundusen ku heini is menge budiga ku ne ed-uman a ebevaley te utew zekelà su wey ku zuen meteǥui te langun he egkeraǥun ku wey zuma pa he menge azen ku.
42012019	Ne zutun, geina te utew meupiya is kebpekesavuk ku he etew, kenà ad maan edterebahu su naazen ku en is minsan hengkey he egkinehenglanen ku taman te pira pa he tuig. Ne tenged kayi ebperenggey e zà is ebpurung egkaan, ed-inum, wey edlipeylipey,' ke sikandin.
42012020	Iyan, dutun migkaǥi ziyà te kandin is Megbevayà te, 'Utew ka tulebung he etew! Guntaan dà te mezukilem egkeumuran ke en ne ebpatey kad, ne hentei vuwa is ebpekeangken te langun he menge azen nu he intaǥù nu keniyan te valey nu?'"
42012021	Ne mid-uman megkaǥi si Jesus diyà te mezakel he menge etew, ke sikandin te, "Iring kayi te sepian he etew is minsan hentei he edtipig te zekelà he ketiǥeyunan, iyan, wazà diyà te kandin is minsan hengkey he igkesuat te Megbevayà."
42012022	Ne migkaǥi si Jesus diyà te menge sumusundan din te, Ne tenged kayi egkeǥiyen ku keniyu te menge sumusundan ku he kenè kew meseeng te egkeenen he igkeuyag niw. Ne kenè kew zaan meseeng te ugelingen he idsun-ud te lawa niw.
42012023	Su mibeǥayan kew te Megbevayà te ǥehinawa wey lawa he mahal utew; ne wey pe be kenà mehimu he ebeǥayan kew zin daan te egkeenen wey ugelingen?
42012024	Isipa niw is menge uwak; kenè dan ebpemula; kenè dan edraǥun ne wazè dan daan lawig he ederengdengan dan. Ne minsan pa zutun ebpengelintau is Megbevayà te egkekaan dan. Ne iyan kew pe be is etew he lavew pa he mahal ziyà te kandin kenà is menge uwak!
42012025	Ne minsan sengemenu is kegkenuǥuni te etew te untung din, wazà minsan hengkey he paaǥi he egkesumpatan din te minsan deisey zà.
42012026	Ne emun pinaaǥi te kegkeseeng niw wazè niw egkehimu te minsan kayi te utew zeisey he ebeelan, hengkey is pulus te kedseengseeng niw pa maan te zuma he ebeelan?
42012027	Ahaa niw is menge kevukazan ke hengkey is kedtuvù dan. Kenè dan edterebahu ne kenè dan daan ebpengavel. Ne minsan pa zutun, egkeǥiyen ku keniyu he minsan si Hadì Sulumun dengan he utew sepian wey nevantug, ne wazà mekesusuluwan is kezagwey te menge bisti zin te kezagwey kayi te menge kevukazan.
42012028	Is sagbet, ne wazè din bali; egkeehè ta ǥuntaan ne kenè en utew egkeuǥet ne egkeǥangu en, ne ebinsulan en. Iyan, ke edhimuwen te Megbevayà he mekempet minsan heini is menge sagbet, iyan kew pe be kenè din daan meveǥayi te igkeuugelingen! Maan is utew zeisek is kedsarig niw kandin?
42012029	Kenè kew meseeng! Kenè niw iyan isipa ke hengkey is egkekaan niw wey egkeinum.
42012030	Su is iring keniyan, ne iyan igkengeseeng te menge etew he wazà medtuu te tutuu he Megbevayà, iyan, sikiyu mulà, kenè niw ikeseeng is iring dutun su is Amey niw he Megbevayà, netuenan din he egkinehenglanen niw heini is langun.
42012031	Iyan niw ul-ulaha is ibpeulaula keniyu te Megbevayà he iyan edhadì keniyu ne ibeǥey zin diyà te keniyu is langun he egkinehenglanen niw.
42012032	Sikiyu is menge sumusundan ku, kenè kew mahandek. Minsan pa te zeisey kew zà, is Amey niw he Megbevayà, egkesuatan din he medhadì kew iring te edhadì daan sikandin.
42012033	Ivelegyè niw is langun he azen niw ne ipemeǥey niw is halin diyà te menge egkengeayuayu. Pinaaǥi kayi egkehimu he zuen ketiǥeyunan niw ziyà te langit. Is menge azen niw ziyà te langit, ne kenà egkezeetan ne kenà egketerinan su wazà ebpenakew ne wazà ipes he ebpekeketket.
42012034	Ne ke hendei is egketeǥuan te ketiǥeyunan niw ne zutun daan is gehinawa niw.
42012035	Ne impezineg en maan ni Jesus is sempità, ke sikandin te, Andam kew he zaan su wey kenè kew metingkemed te minsan hengkey. Iringi niw is suluǥuen he edtaǥad te egalen dan he ebpuun te eseweey he midtelavuk din.
42012036	Su haazà is menge suluǥuen, ne layun dan ed-andam ne kenè dan ed-evukan is sulù dan ne emun ebpekeuma haazà is egalen dan ne ebpenelehuzan diyà te pultahan ne petuluy zan egkepuwasi.
42012037	Utew meupiya is kegeǥehinawa zutun te menge suluǥuen emun ebpekeuma haazà is egalen dan ne zaan dan neendami haazà is kebpekeuma zin. Benar is egkeǥiyen ku he haazà is egalen dan, ibpepinuu zin sikandan diyà te lemisahan ne iyan sikandin ebpekaan kandan.
42012038	Utew egkengelipey sikandan ke ebpekeuma is egalen dan he kemulu zan pa sikandin edteǥazi minsan ke liwazè en is kezukileman wey minsan ke egkepkepawè en be.
42012039	Ne ke si Jesus maan te, Kenè niw heini lipati he emun egketuenan te teǥivaley ke keenu ebpekeuma is tekawen ne ebpekepurung sikandin ebpekevantey ne kenà ebpekeseled dutun te valey zin haazà is tekawen.
42012040	Ne sikiyu zaan, kinahanglan he mebpekevantey kew su siak is Kakey te Menusiyà, ebpekeuma a te uras he wazè niw isipa he ebpekeuma a.
42012041	Ne zutun, mid-insà si Pedro, ke sikandin te, Heini is sempità he migkaǥi nu, iyan key zè be kenikew ebpenuruen is menge sumusundan nu, wey ke elin be is menge etew?
42012042	Ne midtavak is Nengazen te, Sikan is suluǥuen he uluwanen wey metinumanen, iyan ibpevayàbayà te egalen din te menge zuma zin he suluǥuen. Ne iyan ebpekaan te menge zuma zin he suluǥuen dutun te uras te kegkaan.
42012043	Emun ed-ulì haazà is egalen din, utew zekelà is kelipey zutun te suluǥuen ke egkeahà te egalen din he midtuman din is langun he ebpeveelan kandin.
42012044	Egkeǥiyen ku keniyu he is suluǥuen he metinumanen, idsarig kandin is langun he menge azen te egalen din.
42012045	Iyan, kehizu zin ke iyan diyà te isip din is menaney pa ed-ulì haazà is egalen din ne ebpemuǥelen din is menge zuma zin he suluǥuen he maama wey vahi ne iyan dà baal zin is egkaan wey ed-inum ne egkelangut.
42012046	Su zutun te andew he wazè din peebuta wey te uras he wazè din metueni, ebpekeulì haazà is egalen din. Ne haazà is suluǥuen, ebeelan diyà te kandin is iring te ebeelan diyà te menge suluǥuen he kenà egkeseriǥan ne edhimetayan sikandin te egalen din.
42012047	Ne sikan is suluǥuen he netuenan din en is ibpeveelan kandin te egalen din, iyan, wazà med-andam ne wazà medtuman te ibpeveelan kandin te egalen din, ne kenà sikandin ed-uraman te ebuǥel zutun te egalen din.
42012048	Ne sikan is suluǥuen he wazè din pa metueni is ibpeveelan kandin te egalen din, iyan, duen mid-ulaula zin he igkepeuki kandin te egalen din, ne kenà utew sikandin ebuǥelen. Ne mid-uman megkaǥi si Jesus te, Is etew he zekelà is insarig kandin, dekelà daan is ebperetengen diyà te kandin. Ne emun utew pa zekelà is insarig kandin ne utew en daan dekelà is ebperetengen diyà te kandin.
42012049	Ne migkaǥi si Jesus te, Iyan ku impehendini su wey dini te kelibutan duen hapuy, he ke và dà egkeǥiya, su wey mehukumi is menge etew . Ne ǥustu ku pezem he zaan en he neretem heini is hapuy.
42012050	Duen ibewtismu kedì he iyan is dekelà pa he menge kemeresayan he egkeulaula ku he wazè pa mengetuman. Henduen a te ed-utuk te langit taman te kenè ku pa heini egkeliyu.
42012051	Kunaan niw vuwa ke iyan impehengkayi ku te kelibutan is wey wazè en samuk te menusiyà. Iyan kenà! Su heini is kebpekehendini ku, ne zuen kebpemekedsusuwey te ǥehinawa te menge etew.
42012052	Puun guntaan tenged kedì emun duen lelima he etew ziyà te sengepeningaan, egkevahin sikandan. Ebpekigkuntada is tetelu te zezuwa. Ne iring din ded daan ebpekigkuntada haazà is dezuwa zutun te tetelu.
42012053	Ebpekigkuntada is maama te anak din he maama ne is anak, ne ebpekigkuntada te amey zin. Ne is bahi, ne ebpekigkuntada te anak din he vahi ne is anak din, ne ebpekigkuntada zaan te iney zin. Ne ke zuen bahi, ne ebpekigkuntada te ambey zin. Ne egkuntedahan daan sikandin te ambey zin.
42012054	Ne migkaǥi med-uman si Jesus diyà te menge etew te, Dini te kenitew ke egkeehè niw is kivel ziyà te edsenlepan ne ke sikiyu te, Ed-uzan heini, ne ed-uzan iyan.
42012055	Ne emun ebpengeramag he ebpuun te zapit te zivavà ne ke sikiyu te, Ebmeinit utew ǥuntaan, ne ed-andew iyan.
42012056	Tarù is ulaula niw! Su emun ed-ahaan niw is langit wey tanà egketuenan niw ke hengkey is egkehitavù te timpu, iyan, kenè niw uvag egkesavut ke hengkey is ed-ul-ulahan guntaan te Megbevayà pinaaǥi kedì.
42012057	Ne ke si Jesus te, Deyzey ke ed-isipen niw is hustu he ed-ul-ulahan.
42012058	Penenglitan duen etew he idsumbung kew zin, ne ed-uwiten kew zin diyà te hukmanan. Himuwa niw is taman te egkehimu niw su wey kew kandin mebpekidhusey te kenè kew pa ebpekeetuvang te huwis. Su emun ebpekeetuvang kew en te huwis, kela ke izata kew zin diyà te pulis ne egkepirisu kew.
42012059	Ne zutun kew ebpekeubpà taman te kenè niw pa egkeǥempusan is multa keniyu.
42013001	Ne zutun he timpu zuen nemekeuma he menge etew ne mibpenudtul zan diyà te ki Jesus is mehitenged te menge etew he tigGeliliya he impehimetayan ni Gubirnedur Pilatu zutun te timpu te kebpelengesa zutun te menge etew te langgam diyà te simbahan he Valey te Megbevayà.
42013002	Ne migkaǥi kandan si Jesus te, Kunaan niw vuwa ke lavew pa he mekesesalà haazà is menge tigGeliliya, kenà is menge zuma zan he tigGeliliya, ne tenged dutun intuǥut te Megbevayà he edhimetayan sikandan.
42013003	Kenà heeyan iyan! Su egkeǥiyen ku keniyu he emun kenè niw ed-iniyuǥan is menge ulaula niw he memezaat, ebpatey kew zaan is langun, iring kandan.
42013004	Ne isipa niw zaan is sepulù wey walu he menge etew he nemematey hein nepilayan sikandan te metikang he valey ziyà te Siluwi. Kunaan niw vuwa ke iyan kandan ingkepilayi su utew lavew sikandan he mekesesalà kenà te langun he menge zuma zan he tigHiruselim.
42013005	Kenà daan. Egkeǥiyen ku keniyu he emun kenè niw ed-iniyuǥan is memezaat he menge ulaula niw ne ebpatey kew zaan is langun iring kandan.
42013006	Ne zuen en maan sempità he impezineg ni Jesus kandan. Ibpenurù din he emun wazà mahalin is ulaula te etew ne edsilutan sikandin te Megbevayà . Ke sikandin te, Duen etew he zuen din pinemula he kayu he igira ziyà te pemuleey zin. Sevaha he andew zutun mid-ehè din haazà is kayu ke zuen en beǥas din he igira. Iyan, wazà mebeǥas haazà is kayu.
42013007	Ne migkeǥiyan din is impeelima zin dutun te kayu, ke sikandin te, Nemenu vuwa heini is kayu he kenè en ebeǥasbeǥas? Su tetelu en he tuig is kebperetenga ku ke ebeǥas ne kenè en iyan ebeǥas. Pilaya nu nasì su ebpekehenung dà kayi te zuma he pinemula.
42013008	Iyan, migkaǥi haazà is impeelima zutun te, Kenè te pa zè pa, Anggam, ebpilayen su ebpeseseǥazen te pa seled te sengetuig. Edhiǥewanan ku pa is pelingut ne ebukbukan ku pa te pelambù te pinemula.
42013009	Ne emun ebeǥas te ilis he tuig ne meupiya, ne emun kenà ebeǥas ne ebpilayen ku.
42013010	Ne sevaha he andew he Sebadu, diyà si Jesus ebpenurù te simbahan te menge Hudiyu.
42013011	Ne zuen dutun te simbahan bahi he nevekut su midlalung te mezaat he mulin-ulin. Ne menge sepulù en wey walu he tuig haazà is kegkevekut din ne kenè en iyan egkevulug egkeketeng te minsan deisey zà.
42013012	Ne zutun te kegkeahaa ni Jesus kandin, mid-umew zin ne ke sikandin te, Ayà, egkeulian ke en keniyan te zaru nu.
42013013	Ne midsamsam ni Jesus is peka zutun te vahi ne zutundutun ne neketeng is peka zin. Ne nekezaligdalig haazà is bahi te Megbevayà.
42013014	Ne is egalen dutun te simbahan, utew nepauk dutun te kebpemawì ni Jesus dutun te Andew te Kedhimeley. Ne ke sikandin diyà te menge etew te, Seled te heenem he andew is kedterebahu tew te sengesimana. Emun ebpevawì kew zutun he timpu ne meupiya, iyan, kenè kew pevawì guntaan te Andew te Kedhimeley!
42013015	Ne midtavak kandin si Jesus te, Tarù is menge ulaula niw! Ke zuen baka ne emun kenà ne kudà te minsan hentei keniyu, kenà egkehimu he kenè din edhekazan haazà emun Andew te Kedhimeley, kekenà, edhekazan din ne edtuyuken din pehendiyà te wahig su ibpeinum din.
42013016	Ne heini ǥuntaan is bahi he kevuwazan daan ni Abraham, ne mibakus ni Setanas te sepulù en wey walu he tuig, ne kenè niw ves ebpehekazan kayi te Andew te Kedhimeley!
42013017	Ne haazà is tavak ni Jesus, utew ingkeeled te menge kuntada zin. Ne is duma zutun he mezakel he menge etew, utew zan nengelipey te langun he menge egkengein-inuwan he mibeelan din.
42013018	Ne impenurù en maan ni Jesus is selakew en maan he sempità, ke sikandin te, Hengkey is meupiya he ebpetug-iringan te kebmezakel te menge etew he edhedian te Megbevayà?
42013019	Is kebmezakel zan te edhedian te Megbevayà, ne iring te pinemula he utew zeisey is lisu zin. Ibpemula heini te etew ziyà te kamet din ne ke edtuvù ne edekelà ne egkehimu he iring kezekelà te kayu ne egkeletunan te menge tagbis ne egkeseselaǥan dan is menge subpang din.
42013020	Ne mid-uman megkaǥi si Jesus te, Hengkey pa is meupiya he ebpetug-iringan te kebmezakel te menge etew he edhedian te Megbevayà?
42013021	Is kebmezakel zan te edhedian te Megbevayà, ne iring daan te tapey. Su ke zuen bahi he ebaal te supas, egkuwaan din haazà is tapey ne idsahug din te sengebisin he erina. Ne ed-ensak haazà is tapey zutun te erina ne edtulin haazà is erina.
42013022	Midhipanew si Jesus pehendiyà te inged he Hiruselim ne zutun te kedhipanew zin ne mibpenuluytuluy ziyà te zuma pa he menge inged su ebpenurù te menge etew.
42013023	Ne zuen mid-insà kandin te, Datù, deisey zè be is menge etew he ebeǥayan te untung he wazà pidtemanan? Ne midtavak si Jesus te,
42013024	Himuwa niw is taman te egkehimu niw wey kew mekeseled te meliǥet he ǥemawan he idselang dutun te valey he iyan is untung he wazà pidtemanan su egkeǥiyen ku keniyu he mezakel is egkesuat pezem he edseled dutun, iyan, kenè dan ebpekeseled.
42013025	Su edlekevan te teǥivaley haazà is gemawan. Ne emun diyè kew pa te ǥawas ebpenelehuzan kew is egkaǥi te, Puwasi key kenikew! Ne iyan dà idtavak dutun te teǥiǥaked is, Kenè ku egketuenan ke hentei kew wey ke hendei kew ebpuun.
42013026	Ne zutun edtavak kew te, Dengan migkaan key wey mid-inum key zuma kenikew ne mibpenurù ka ziyà te inged dey!
42013027	Ne edtevaken kew zin te, Kenè ku iyan egketuenan ke hentei kew wey ke hendei kew ebpuun. Sikiyu is memezaat is ulaula, awè kew en dini.
42013028	Ne zutun, ke si Jesus, utew zekelà he erang niw ne ebpemekengingitel kew tenged te utew ibmesakit pezem te ǥehinawa niw su kenè kew ebpekeragkes dutun te edhedian te Megbevayà, ne ziyà te seled, ne egkeehè niw is menge kepuun niw zengan, ensi Abraham wey sikan is anak din he si Isaak wey sikan is apù din he si Hakub wey elin daan dutun is langun he ebpemeneuven te Megbevayà.
42013029	Mezakel zaan dutun is menge etew he kenà menge zuma niw he Hudiyu he ebpemuun diyà te heepat he pesaǥi kayi te kelibutan. Ne ebpemekepinuu sikandan dutun te keemuran te langun he edhedian te Megbevayà.
42013030	Duen guntaan menge etew he kunaan niw ke egkengehuziyan su kenà menge zuma niw he Hudiyu, iyan, emun egkeume en haazà he andew ne iyan sikandan egkehuna te langun he edhedian te Megbavayà. Ne zuen daan menge etew ǥuntaan he kunaan niw ke egkengehuna, iyan, emun egkeume en haazà he andew ne iyan sikandan egkengehuziyan te langun.
42013031	Ne zutun daan he andew ne zuen menge Perisiyu he midhinguma zan si Jesus, ne ke sikandan te, Laus ke en ne kenè ke en tuluy zini te kenami su edhimetayan ke kun ni Hadì Hirudis.
42013032	Ne migkaǥi si Jesus diyà te kandan te, Si Hirudis, haazà is utew metau he ed-akal, keǥiyi niw sikandin he kenè e pa ed-awà dini su ǥuntaan wey keeselem ebpenegseǥen ku pa is menge mezaat he mulin-ulin he ebpenlalung te menge etew, ne ebewian ku is egkengezeruwan. Ne mekezuwa pa ǥuntaan ne human egkeipus heini is menge vaal ku zini.
42013033	Iyan, egkeǥiyen ku keniyu he kinahanglan he ednaneynaney e zè pa edlaus guntaan wey keeselem wey te mekezuwa pa su kenà egkehimu he edhimetayan a zini su is ebpeneuven te Megbevayà, ne kenà tekew en edhimetayan ke kenà diyà te seled te inged he Hiruselim.
42013034	Ne zutun netenuzan ni Jesus is menge ulaula te menge meǥinged te Hiruselim ne ke sikandin te, Igkeseeng ku sikiyu is menge meǥinged diyà te Hiruselim su ebpemunuen niw is ebpemeneuven te Megbevayà ne is menge suluǥuen te Megbevayà he ibpehendiyà, ebpenulengen niw te vatu he edhimetayan niw. Utew zekelà is suat ku pezem he ed-uyemuwen ku sikiyu; ke và dà manuk, iring a te upa he edlekupan din is menge piyak din ne kenè kew ebpelekup.
42013035	Ne ǥuntaan, utew mekevulungbulung heini is simbahan niw su mid-iniyuǥan kew en te Megbevayà. Su egkeǥiyen ku he kenà ad maan keniyu egkeahà taman dutun te timpu keuzemà he ebpekekaǥi kew te, Deliǥa is nekeuma he midsuǥù te Nengazen.
42014001	Ne sevaha maan he Andew te Kedhimeley, ne mid-umbite en maan si Jesus te sevaha he pengulu te menge Perisiyu he ziyà ibpekaan te valey zin. Ne is menge kuntada ni Jesus, mibpurungan dan sikandin bentayi ke egkesupak din is kesuǥuan.
42014002	Ne zuen dutun maama he egkezeruwan su midlevag is menge paa zin wey velad din ne mid-uvey heini ziyà te ki Jesus.
42014003	Ne si Jesus, mid-insaan din is menge menunudlù te kesuǥuan wey is menge Perisiyu, ke sikandin te, Sumalà is ibpenurù kenitew te insurat he kesuǥuan, ebpekesalè ki ve ke ebpemawì ki ke Andew te Kedhimeley?
42014004	Iyan, wazè dan tevaka si Jesus, ne zutun migewezan ni Jesus haazà is egkezeruwan ne zutundutun ne neulian. Ne impeulì sikandin ni Jesus.
42014005	Ne zutun migkaǥi si Jesus diyà te menge etew zutun te, Hengkey ve is ed-ul-ulahan niw ke zuen niw anak, ne emun kenà, ne vaka niw he egkeulug diyà te mezalem he vudsi emun Andew te Kedhimeley. Siguradu, edtevangan niw minsan ke Andew te Kedhimeley.
42014006	Ne zutun ne wazè dan meketavak.
42014007	Ne zuen daan dutun menge etew he mid-umbita zaan dutun te Perisiyu. Ne hein ebpememinuu zan en is egkaan ne naahà ni Jesus he ebpilien te menge etew is ebpinuuwan dan he meupiya he ebpinuuwan he zutun ibpepinuu is menge lavew he menge etew. Ne tenged kayi impezineg ni Jesus kandan is penurù din, ke sikandin te,
42014008	Emun egkeumbita ki ziyà te keemuran, kenè ki edhuna ebpinuu ziyà te meupiya he ebpinuuwan. Su kela ke zuen pa ebpekeuma he lavew is ked-etew zin kenè ki.
42014009	Ne egkeǥiyan ki zutun te midtukud te keemuran te, Ibpahalin ki su ebpepinuuwan dutun te lavew kenè ki, haazà is mibpinuuwan ta. Ne utew ki zutun egkeeled ke ziyè ki ibpepinuu te kenà utew meupiya he ebpinuuwan.
42014010	Iyan, ke egkeumbita ki ziyà te keemuran, kenè ki ebpemilì te meupiya he ebpinuuwan. Ne emun ebpinuu ki en, diyè ki ebpinuu te kenà utew meupiya he ebpinuuwan. Ne zutun, haazà is midtukud te keemuran, ebpekekaǥi kenita te, He Geli, kenè ka keniyan mebpinuu su kayi ka pinuu te meupiya he ebpinuuwan. Ne zutun, kenè ki egkeeled, kekenà, egketahud ki te menge etew.
42014011	Sikan is etew he ed-isipen din he lavew is pid-etawan din ne ebminusen heini te Megbevayà. Iyan, sikan is etew he ed-isipen din he minus is pid-etawan din ne ebpeketikangen te Megbevayà is pid-etawan din.
42014012	Ne migkaǥi si Jesus dutun te midtukud te keemuran te, Ne sikew zaan, Mama, emun edtukud ka te keemuran ne kenè nu iyan dà umbitaha is menge kilala nu wey is menge suled nu wey menge siringan nu he sepian su sikandan, ne neezenan dan mulà ne edsembayan ke zan ed-umbitaha ke edtukud dan te keemuran ne zutun ebpekevales dan en te meupiya he mid-ulaula nu kandan.
42014013	Iyan, emun edtukud ka te keemuran ne iyan nu umbitaha is egkengeayuayu wey is menge pigket, menge pungkul, wey is menge lakap.
42014014	Ne emun iyan heini ulaula nu ne utew zekelà is kelipey nu su kenè dan ebpekesambey he ed-umbita kenikew ne kenè dan egkevelesan is meupiya he mid-ulaula nu kandan, ne iyan is Megbevayà ebales kenikew te utew meupiya he egkeulaula zutun keuzemà te kegkengevanhew te menge etew he memeupiya is ulaula.
42014015	Ne is sevaha zutun te menge maama he ebpememinuu ziyà te uvey ni Jesus, hein nezineg din haazà is penurù ni Jesus ne migkaǥi te, Utew zekelà is kelipey te menge etew he ebpeketelavuk dutun keuzemà te keemuran he zutun ibpekaan is langun he menge etew he edhedian te Megbevayà!
42014016	Ne zutun impezineg ni Jesus kandin is sempità. Ke sikandin te, Duen sevaha he etew he midtukud te zekelà he keemuran. Ne haazà is etew, ne mezakel is menge etew he mid-umbita zin.
42014017	Ne hein netuman en haazà is keemuran ne midsuǥù din is suluǥuen din he ibpetukew en is menge etew su nengelutù en is igastu. Ne ke sikandin diyà te menge suluǥuen din te, Keǥiyi niw sikandan he medhendini zan en su naandam en is langun!
42014018	Iyan, is menge etew he mid-umbita zin, ne wazà diyà te ǥehinawa zan haazà is keemuran. Is kada sevaha zutun ne mibpemituwà te kenà ebpeketelavuk dutun. Is duma ne egkaǥi te, Kenè dà mebmezaat is gehinawa nu kedì su kenà a ebpeketelavuk su zuen tanà he veǥu ku pa he nepemasa ne edleuyen ku ǥuntaan.
42014019	Ne is sevaha pa maan dutun ne migkaǥi te, Kenè dà mebmezaat is gehinawa nu kedì su kenà a ebpeketelavuk te keemuran su zuen sepulù he vaka he sikan ku pa mepemasa ne igezam ku id-edadu!
42014020	Ne is sevaha pa he etew zutun, ne egkaǥi te, Kenà a ebpeketelavuk su sikan pa meipus is kebpeesewaa kediey ne umba kenà a ebpekehendiyan.
42014021	Ne zutun mid-ulì haazà is midsuǥù te edtukud te keemuran ne midtudtul zin diyà te egalen din haazà is langun he menge pituwà te menge etew he impeveyaan kandin. Ne haazà is egalen din, ne utew mibmezaat is gehinawa zin. Ne migkeǥiyan din haazà is suluǥuen din te, Hendiyè ka te inged ne ikula nu is menge kersada wey menge zalan dutun ne pendumaha nu zini is menge etew he egkengeayuayu, sikan is menge piang, menge pungkul, wey menge lakap. Ne zutun midhipanew haazà is suluǥuen.
42014022	Ne hein nekeulì en haazà is midsuǥù ne migkeǥiyan din haazà is egalen din te, Nemekeume en is menge etew he impeveyaan nu, iyan, wazè pa meenget heini is baley.
42014023	Ne midtavak haazà is egalen din te, Hendiyè ka te menge unayan wey vuntud ne ikula nu is menge zalan dutun ne teǥela nu is menge etew zutun he medtelavuk dan kayi te keemuran ku su wey mepurung meenget te menge etew heini is baley ku.
42014024	Benar is egkeǥiyen ku kenikew he haazà is nengehuna he mid-umbita ku, ne kenè dan ebpekekaan te minsan deisey zà kayi te ǥastu ku te keemuran!
42014025	Ne sengeandew zutun te edhipanew si Jesus ne utew mezakel is menge etew he ebpemenduma kandin. Ne midsineruwan din sikandan te egkaǥi te,
42014026	Sikan is etew he egkesuat he edsundan kediey, iyan, iyan dekelà diyà te ǥehinawa zin is ginikanan din, esawa zin, menge anak din, menge suled din, ne emun kenà, ne iyan dekelà diyà te ǥehinawa zin is keugelingen din he lawa, ne kenà egkehimu he tutuu sikandin he sumusundan ku.
42014027	Ne iring din ded daan sikan is etew he egkesuat he edsundan kediey, iyan, kenà edtiang te krus din, he ke và dà egkeǥiya, egkehandek he edtuman te menge suǥù ku su kela ke iyan ibpatey zin , ne kenà daan egkehimu he tutuu sikandin he sumusundan ku.
42014028	Penenglitan, ke zuen sevaha keniyu he ebevaley te utew metikang he valey, ne zutun te kenè pa sikandin ebpuun ne egkuwintahan din is selapì he egkeǥastu zin su wey zin metueni ke egkeveleveg din be haazà is baley he ibpehitindeg din wey ke kenà.
42014029	Su emun kenè din egkuwintahan is selapì he igkeǥastu zin ne kela ke tekew zin en ikepasek is menge tukud ne zutun dà taman. Ne is mezakel he menge etew he ebpekeahà dutun ne ebpemenggemenggemen is edsudì su haazà is baley, ne tekew en tukud he ingkepasek.
42014030	Ne ebpelelelaǥè dan te, Tumù pa ke wazè en sikandin mebulug mebpasek te ebelayen su kenè din bes egkehimu.
42014031	Ne migkaǥi si Jesus te, Iring din ded daan is hadì. Su is hadì he ebpekidtebek te sengehahadì ne kinahanglan he edhuna sikandin ebelansi ke ebpekezaag is sepulù he libu he menge sundaru zin te keluwaan he libu he ebpemekeuma he sundaru te kuntada zin he sengehahadì.
42014032	Ne emun egkevelansi zin he kenà ebpekesukul is menge sundaru zin, ne meupiya pa ke edsuǥuen din is menge suluǥuen din dutun te kuntada zin te meziyù pa is menge sundaru te kuntada zin su wey zan mebpehusayà te wazè pa mekevulug mekedtebek is menge sundaru zan.
42014033	Ne iring din ded daan, ke si Jesus, su sikiyu is edsundan kediey, kenè kew egkehimu he tutuu he menge sumusundan ku emun kenè egkeawà diyà te ǥehinawa niw is ked-engkezi niw te langun he egkenuǥunan niw.
42014034	Ne zutun impezineg ni Jesus is sempità su ibpesavut din he is kedsundan dan kandin ne iring te timus . Ke sikandin te, Meupiya is timus su ibmeupiya te egkeenen , iyan, ke egkeawà diyà te timus is taam din wazè en paaǥi he egkehimu te kebpelikua te taam din.
42014035	Ne wazè en iyan pulus din su kenà egkeǥamit te minsan ebunu he pelambù te tanà ne ed-engkezan dà. Kinahanglan he sevuta niw heini is nezineg niw.
42015001	Ne zutun he timpu, duen mezakel he menge mekesesalà he etew he menge menunukut te vuhis wey menge mesinupaken te kesuǥuan, ne nemenhendiyè dan te ki Jesus su ebpemineǥen dan is penurù din.
42015002	Ne utew heini ingkeepes te menge Perisiyu wey menge menunudlù te kesuǥuan he zutun daan, ne ke sikandan te, Heini si Jesus, ne ebpemekiduma kayi te menge etew he utew mesinupaken te kesuǥuan tew ne egkaan daan sikandin duma kandan.
42015003	Ne zutun impezineg ni Jesus kandan heini is sempità, ke sikandin te,
42015004	Penenglitan, is sevaha keniyu ke zuen din nenggatus he ayam he kerehidu, ne netazin is sevaha zutun, hengkey is ed-ul-ulahan din? Siguradu egkeewaan din haazà is kesiyawan wey siyew he ebpemenabtab su ebpengahaan din haazà is sevaha he netazin taman te egketuredu zin.
42015005	Ne emun egketuredu zin ne utew sikandin egkelipey. Ne edsepipiyen din haazà su ed-ulì.
42015006	Ne ke ebpekeuma sikandin diyà te valey zin ne ebpenewaǥen din is menge zuma zin wey menge siringan din ne ke sikandin te, Edlipey kiw en su neehè ku zed heini is netazin he kerehidu ku.
42015007	Ne ke si Jesus te, Egkeǥiyen ku keniyu he iring din ded daan, utew zekelà is kelipey ziyà te langit ke zuen sevaha he mesinupaken he ed-iniyuǥan din is memezaat he ulaula zin, kenà dutun te kesiyawan wey siyew he menge etew he kunaan dan ke memetazeng is ulaula zan wey kenà kinahanglan he ed-iniyuǥan dan haazà is mezaat he ulaula zan.
42015008	Ne zuen pa maan sempità he impezineg ni Jesus kandan. Ke sikandin te, Duen sevaha he vahi he midtipig te sepulù he elad he selapì he mahal su pudu pelata. Hengkey is ed-ul-ulahan din ke egketezinan haazà te sengeelad? Iyan ed-ul-ulahan din is edhuna edtemtem te sulù. Ne ebpeyupasan din is baley zin, ne ebpurungan din te ebpen-ahà taman te egkeehè din.
42015009	Ne emun egkeehè din ne ebpenewaǥen din is menge zuma zin wey menge siringan din, ne ke sikandin te, Edlipey kiw en su neehè ku zed heini is selapì he netazin ku.
42015010	Ne migkaǥi si Jesus med-uman te, Egkeǥiyen ku keniyu he iring kayi is kedlipey ziyà te langit te menge velinsuǥuen te Megbevayà emun duen sevaha he mesinupaken he ed-iniyuǥan din is memezaat he ulaula zin.
42015011	Ne impelaus ni Jesus is egkeǥiyen din, ke sikandin te, Duen sevaha he etew he zezuwa is anak din he pudu maama.
42015012	Ne migkaǥi is hazi ziyà te amey zin te, Amà, iveǥey nu en kedì is kediey he vahin kayi te menge azen tew. Ne iyan dà haazà ne mibahin dutun te amey is menge azen din dutun te zezuwa he vuuk he anak din.
42015013	Ne wazà utew meuǥet dutun ne imbelegyè en dutun te hazi is kandin he vahin ne midhipanew is ed-uwit te selapì din. Diyà sikandin medtandang te meziyù he inged ne zutun migastu zin is selapì din te wazà pulus.
42015014	Ne zutun naamin is selapì din. Ne nekeuma is utew mepait he vitil zutun te tanà, ne sikandin, wazè din en egkekuwaan te kinahanglan din.
42015015	Ne midhangyù sikandin te terebahu ziyà te sevaha he meǥinged dutun. Ne mibeǥayan sikandin te terebahu he kebpenamak te vavuy ziyà te unayan.
42015016	Egkesuatan din pezem he mahantey sikandin te minsan ukap dà he idsamak te menge vavuy, iyan, wazà dutun mibeǥey kandin.
42015017	Ne hein neuǥet dutun ne nekepurung sikandin mekeisip-isip. Ke sikandin te, Langun te menge suluǥuen te amey ku ne idsegkayè dan is egkeenen, iyan, siaken heini, ne egkeumes e en te vitil.
42015018	Iyan tumù ne ed-ulì e zed diyà te amey ku, ne iyan egkeǥiyen ku ziyà te kandin is: Amà, dekelà utew is salè ku ziyà te Megbevayà wey zini te kenikew te amey ku.
42015019	Kenà ad dait he ed-isipen nu pa maan he anak nu, kekenà, isipe e zà kenikew he sevaha te menge suluǥuen nu.
42015020	Ne iyan dà haazà neisip din ne zutun midtandang sikandin med-ulì. Ne meziyù pa sikandin ne nepantew en dutun te amey zin. Ne utew nehizu haazà is amey zin he ed-ahà kandin. Ne mibpelelaǥuy is amey zin he edsinuǥung kandin ne migkepkepan ne midhezekan sikandin te amey zin.
42015021	Amà, egkaǥi haazà is kenakan, utew zekelà is salè ku ziyà te Megbevayà wey ziyan te kenikew te amey ku. Kenà ad dait he ed-isipen nu pa maan he anak nu. Ne himuwe e zà he sevaha te menge suluǥuen nu.
42015022	Iyan, haazà is amey zin, mid-umew zin is menge suluǥuen din dutun te valey, ne ke sikandin te, Ihated niw pa zini sikan is meupiya he ugelingen, ne isun-ud niw ziyà te kandin. Sisingi niw is tezù din wey sun-uzi niw te sepatus is menge paa zin.
42015023	Ne kuwaa niw sikan is nati he vaka he impelambù ku ne lepaa niw su egkaan kiw ne edlipey kiw.
42015024	Su heini is anak ku, iring te minatey sikandin ne ǥuntaan neuyaǥan. Netazin sikandin ne ǥuntaan neturedu en. Ne zutun nebibu zan.
42015025	Ne haazà maan, ke si Jesus, is kakey he anak dutun te etew, diyà sikandin te unayan dan. Ne hein ebpelpelinggume en sikandin is ed-ulì ne nezineg din is edtambur wey is leletepak te paa te ebpemenayew.
42015026	Ne mid-umew zin is sevaha zutun te menge suluǥuen te amey zin ne mid-insà te, Hengkey is igkebibu te menge etew keniyan te valey?
42015027	Ne midtavak haazà is suluǥuen te, Nekeulì sikan is hazi nu. Ne impelapà te amey nu sikan is nati he impelambù su nekeulì sikandin he wazè ded mekeizi.
42015028	Ne zutun utew neepes haazà is kakey ne wazà mebpemenahik dutun te valey. Ne zutun mibpenaug haazà is amey zan he ednayùnayù is egkaǥi ziyà te kandin te, Laus ke man dini, Mama.
42015029	Ne midtavak haazà is anak din te, Tenuzi nu, Amà, ke sengemenu is keuǥet te kedterebahu ku kayi he iring te suluǥuen nu. Wazè nu egketenuzan he suǥù nu he wazè ku pemineǥa te minsan hengkey he timpu. Ne minsan pa zutun ne wazà a kenikew veǥayi te minsan kambing dà duen wey a mekelipeylipey zuma te menge emiǥu ku.
42015030	Iyan, heini is anak nu he nekelaga te menge azen nu tenged te kebpengumpadi zin te menge vahi, ne iyan nu mulà midlepaan te impelambù nu he nati!
42015031	Mama, egkaǥi haazà is amey zin, sikew, dini ka mulà layun duma ku. Ne is langun he azen ku, ne kenikew. Ne iyan ka teǥiǥaked te langun.
42015032	Ne kenè ta egkeeǥen is kelipey ta, su heini is hazi nu, ne iring sikandin te minatey, ne ǥuntaan neuyaǥan en. Netazin sikandin, ne ǥuntaan neturedu en.
42016001	Ne impezineg en maan ni Jesus is menge sumusundan din te selakew pa maan he sempità. Ke sikandin te, Duen sepian he etew he impezumala zin is sevaha he suluǥuen din te menge ketiǥeyunan din. Ne zuen daan etew he midsumbung dutun te sepian he haazà is impezumala, ne ebpenggestuwen din is selapì dutun te egalen din.
42016002	Ne hein nezineg haazà dutun te sepian, ne midtawag din haazà is suluǥuen din ne migkeǥiyan din te, Tutuu heini is sumbung mehitenged kenikew. Iulì nu kediey is langun he insarig ku kenikew su kenè en egkehimu he iyan ka ibpezumala kayi te menge ketiǥeyunan ku.
42016003	Ne neisip dutun te suluǥuen is, Id-awè e ves kayi te terebahu ku. Hengkey is meupiya he ed-ul-ulahan ku? Su siak, ne kenè e en ebpekehimu he edterebahu te meveǥat iring te kegkalut ne egkeeled a he ebpemumuyù te limus.
42016004	A, ke sikandin, iyan heini ed-ul-ulahan ku su wey zuen duma ku he egkepeveyaan ku ke egkeawè e en kayi te terebahu ku.
42016005	Ne zutun midtawag din te tigselimbaha is langun he nekeutang dutun te egalen din. Ne ke sikandin diyà te nehuna te, Pira is kenikew he utang diyà te egalen ku?
42016006	Ne midtavak haazà is mid-insaan te, Nenggatus he lata te lana. Ne migkaǥi haazà is suluǥuen te, Heini zed is listahan te utang nu. Pinuu ka kayi ne is insurat nu kayi he utang nu ne ilisi nu te kelimahan dà he lata.
42016007	Ne nekeuma is sevaha zutun. Ne mid-insaan dutun te suluǥuen ke pira is kandin he utang, ne midtavak sikandin te nengkelibu he vinevey he trigu. Ne migkeǥiyan sikandin te suluǥuen te, Heini zed is listahan te utang nu. Pinuu ka kayi ne ilisi nu te walu he ǥatus dà he vinevey.
42016008	Ne zutun, ke si Jesus, hein nezineg haazà dutun te egalen din ke hengkey is mid-ulaula zutun te suluǥuen din, ne nekekaǥi te, Hey, utew metau sikandin su ebpeneǥane en sikandin he zaan te keuyaǥan din keuzemà.  Ne ke si Jesus te, Is menge etew he kenà ebpemineg te menge lalag te Megbevayà, utew metau te paaǥi te kegkezeyzey zan. Iyan, is menge etew he sakup te Megbevayà, kenè dan bes mulà utew metau te paaǥi wey mezeyzey sikandan keuzemà diyà te langit.
42016009	Umba, ke si Jesus, egkeǥiyen ku keniyu he ǥemita niw is ketiǥeyunan niw zini te kelibutan wey metevangi is egkengeayuayu ne emun egkeuma haazà is timpu keuzemà he kenè niw en egkeǥamit is menge azen niw, edsuhulan kew te Megbevayà diyà te langit.
42016010	Benar is egkeǥiyen ku keniyu he emun egkeseriǥan ka te zeisek he azen, egkeseriǥan ka zaan te zekelà he azen. Ne emun limbungan ka te minsan deisek dà, ne wey ke pe be kenà medlimbung duen te zekelè en he ebpeǥewezan kenikew.
42016011	Emun kenè ka egkeseriǥan he ibpeǥawed te menge ketiǥeyunan he kayi te kelibutan, ne kenè ke en iyan ibpeǥawed te Megbevayà te menge tutuu he ketiǥeyunan diyà te langit.
42016012	Ne emun kenè ka egkeseriǥan he ibpeǥawed te menge azen te zuma, kenè ke en iyan ebeǥayan dutun te tutuu he azen he ziyà te langit.
42016013	Ne mid-uman megkaǥi si Jesus te, Is uripen, kenà egkehimu he zezuwa is teǥiuripen kandin. Su emun dezuwa is ebayàbayà kandin, edtehuzen din is sevaha ne egkepeukan din is sevaha. Ne emun kenà, ne egkeepesan din is sevaha, ne ebmahalen din is sevaha. Ne iring din ded daan emun iyan mahal ziyà te ǥehinawa nu is ketiǥeyunan, su kenà egkehimu he mahal zaan diyà te ǥehinawa nu is Megbevayà.
42016014	Ne zuen dutun menge Perisiyu he iyan dekelà diyà te ǥehinawa zan is selapì. Ne hein nezineg dan haazà is penurù ni Jesus ne midsumpalit dan sikandin.
42016015	Ne zutun migkaǥi si Jesus diyà te kandan te, Iyan kew sikan is henduen be te meupiya is ulaula ke ziyà te etuvangan te menge etew, iyan, wazà mekeeles te Megbevayà ke hengkey is diyà te isip niw. Is ed-isipen te etew he utew mahal, ne wazè din bali ziyà te Megbevayà.
42016016	Is kedtumana te kesuǥuan he imbilinbilin dengan ni Moises wey is kedtumana te menge lalag he insurat te menge ebpeneuven dengan te Megbevayà, ne impesavut heini taman dà te timpu ni Juan Megbebewtismu. Puun dutun iyan ibpesavut diyà te langun he menge etew is Meupiya he Tudtulanen te keaǥi te ǥinhedian te Megbevayà. Ne edteǥel is minsan hentei wey meǥaan pezem sikandan mekeseled dutun te ǥinhedian.
42016017	Iyan, kenà egkehimu he edhelinen is kesuǥuan he imbilinbilin ni Moises. Egkehanew pa is langit wey tanà, iyan, is minsan deisek dà he ibpenurù te kesuǥuan ne kenà egkehalin.
42016018	Ne elin daan migkaǥi ni Jesus is, ke sikandin te, Ke zuen maama he ebpengesawa te sengevevahi su mid-engkezan din is esawa zin, ebpekesalà sikandin dutun te mid-engkezan din he esawa. Ne ebpekesalà daan is maama he ebpengesawa zutun te vahi he mid-engkezan te esawa zin.
42016019	Ne mid-uman megkaǥi si Jesus te, Duen sevaha he etew he sepian utew. Ne haazà is sepian, utew menge mahal he manggad is idsun-ud din. Ne kada andew ne iyan dà ibpekaan kandin is utew mahal wey metaam he egkeenen.
42016020	Ne zuen daan sevaha he etew he egkeayuayu he egngezanan ki Lazaro. Ne haazà si Lazaro, ne neeneb is lawa zin te vekukang. Ne kada andew zutun ne idhated sikandin te menge zuma zin dutun te vunsuzan te valey zutun te sepian
42016021	su ebperateng he ebeǥayan sikandin te minsan menge mumu zà he egkengeulug dutun te lemisahan te sepian wey mahantey is getek din dutun. Ne is menge asu zutun, ne ebpemendilaan dan haazà is menge vekukang ni Lazaro.
42016022	Ne wazà utew meuǥet dutun ne minatey haazà is ayuayu he si Lazaro ne mid-angey sikandin te menge velinsuǥuen te Megbevayà ne insavuk dan diyà te uvey ni Abraham te kepuun te menge Hudiyu. Ne zutun daan he timpu ne minatey zaan haazà is sepian he etew ne inleveng sikandin.
42016023	Ne mid-uwit sikandin diyà te Iveyaan. Ne zutun ne utew sikandin nerasey ne hein nekelingahà, neehè din si Abraham, iyan, utew meziyù. Ne neehè din daan si Lazaro zutun te uvey ni Abraham.
42016024	Ne mid-umew sikandin diyà te ki Abraham, ke sikandin te, He Apù Abraham, kehizuwi a kenikew! Ipehengkayi nu pa si Lazaro wey zin egkepetiǥisi te wahig heini is bèbè ku su utew e en nerasey kayi te hapuy!
42016025	Iyan, midtavak ni Abraham haazà is mid-umew te, Apù, tentenuzi nu he hein uuyag ke pa, ne mid-em-eminan nu en is kedlipeylipey nu. Iyan, si Lazaro mulà, ne neem-eminan din en is kemeresayan. Ne ǥuntaan, si Lazaro, edlipayen; ne sikew, edresayen.
42016026	Ne ikezuwa zin daan ne kawangkawang heini is pid-eletan tew. Ne wazà ebpekelayun dini he ebpuun diyan; ne iring din ded daan dini te kenami su wazà ebpekelayun pehendiyan he ebpuun dini.
42016027	Ne zutun mid-uman megkaǥi haazà is sepian te, Ne emun iyan heeyan, Apù, ne iyan dà edhengyuen ku is ipelikù nu si Lazaro ziyà te valey te amey ku
42016028	su zuen lelima he hazi ku he maama. Ne kinahanglan he metueni zan he zaan wey zan kenà mekehendini te ubpeey te ebpenresayen.
42016029	Ne midtavak si Abraham te, Duen diyà te kandan menge surat he impesurat te Megbevayà ki Moises wey te ebpemeneuven te Megbevayà dengan. Egkehimu he ebpemineǥen haazà dutun te menge hazi nu.
42016030	Ne midtavak haazà is sepian te, Kenè dan, Apù, haazà ebpemineǥen, iyan, emun duen minatey he egkevanhew he edhendiyà te kandan, ne ed-iniyuǥan dan is memezaat he ulaula zan.
42016031	Ne migkaǥi zutun si Abraham te, Emun kenè dan ebpemineǥen is menge surat ni Moises wey te ebpemeneuven te Megbevayà dengan, kenè dan daan ebpemineg minsan ke zuen egkevanhew he minatey he edhendiyà te kandan.
42017001	Ne zuen migkaǥi ni Jesus diyà te menge sumusundan din, ke sikandin te, Kenà egkehimu he wazà igkeawà te kedsarig te etew kedì, iyan kehizu utew te etew he pinaaǥi kandin egkeawà is kedsarig te minsan hentei he midtuu kedì, su utew meveǥat is silut kandin te Megbevayà.
42017002	Meupiya pa ziyà te kandin ke idhiket diyà te lieg din is dekelà he ǥelingan he vatu ne id-agbur ziyà te lawed te zaǥat, kenà is silut kandin emun pinaaǥi kandin egkeawà is kedsarig te minsan sevaha zà kayi te menge vatà.
42017003	Umba, mebpekevantey kew layun! Ne migkaǥi si Jesus med-uman te, Emun duen duma nu he nekesalà kenikew, ne keǥiyi nu wey sembaǥi nu, ne emun ibmesakit haazà te ǥehinawa zin ne ebuyù te pesaylu, ne peseyluwa nu.
42017004	Ne minsan kepipitu pa sikandin mekesalà kenikew te sengeandew, ne kepipitu zaan sikandin ebuyù te pesaylu ziyà te kenikew, ne peseyluwa nu sikandin.
42017005	Ne migkaǥi haazà is menge epustul diyà te ki Jesus te, Heǥeta nu is kedtuu zey.
42017006	Ne midtavak si Jesus te, Emun duen kedtuu nu he minsan iring dà kezekelà te sengevuuk he lisu te mustasa he utew zeisek ne egkekeǥiyan nu heini is dekelà he kayu te, Awè ka keniyan ne halin ka ziyà te zaǥat. Ne iyan dà haazà, ne ebpezumazuma kenikew.
42017007	Ne migkaǥi en maan si Jesus te, Penenglitan, ke zuen suluǥuen te sevaha keniyu ne iyan baal zin is ed-eradu ne emun kenà ne ed-elima te menge ayam nu. Ne emun sikan pa ed-ulì te mahapun, kenà egkehimu he egkeǥiyan nu te, Huna ka kaan ne human a.
42017008	Kenà, su iyan egkeǥiyen nu is, Penlùlù ke pa ne subai a kenikew wey a mekekaan. Ne wey ka mekekaan ke egkeipus a he egkaan.
42017009	Ne mid-uman megkaǥi si Jesus te, Ne haazà is suluǥuen, ne kenà igkezeliǥi kandin is kedtuman din su ketengdanan din is kedtuman te menge suǥù kandin te egalen din.
42017010	Ne iring kew zaan dutun. Ne emun egkepasad niw is ebpeveelan keniyu te Megbevayà, ne itaǥù niw ziyà te isip niw he menge suluǥuen kew zà te Megbevayà ne midtuman niw zà is menge suǥù din keniyu.
42017011	Ne zutun te kebpehendiyè en ni Jesus te inged he Hiruselim ne ziyà sikandin mebayà te pid-elangan te menge prubinsya he Semarya wey Geliliya.
42017012	Ne nekeuma sikandin diyà te sevaha he inged ne zuen dutun sepulù he maama he it-iten he nemeninuǥung kandin. Ne tenged te it-iten sikandan wazè dan uvayi si Jesus, kekenà, diyè dan dà te meziyù.
42017013	Ne mid-umew zan ki Jesus te, He Zatù Jesus, ikehizu key kenikew!
42017014	Ne hein neehè din sikandan ne migkaǥi sikandin te, Hendiyè kew en te menge memumuhat te Megbevayà wey zan maahà he nengeulian kew. Ne nemenhipanew zan ne zutun te kegenat dan nengeulian segugunà sikandan.
42017015	Ne is sevaha zutun, hein neehè din he wazè en it-it din, midlikù diyà te ki Jesus is ebpempemensag is edalig te Megbevayà.
42017016	Ne midluhud diyà te etuvangan ni Jesus ne utew zekelà is kebpeselemati zin kandin. Ne haazà is neulian, ne kenà Hudiyu su tigSemarya he etew.
42017017	Ne migkaǥi si Jesus diyà te kandin te, Kenè be sepulù kew man is nengeulian? Maan is wazà mekelikù is siyew he menge zuma nu?
42017018	Maan is iyan ke zà is tigSemarya midlikù he edalig te Megbevayà?
42017019	Ne migkeǥiyan ni Jesus te, Mama, hitindeg ke en ne hipanew kad. Is kedsarig nu te Megbevayà ne iyan nekelibri kenikew te silut.
42017020	Sengeandew zutun ne zuen menge Perisiyu he mid-insà ki Jesus te, Keenu egketuman is egkeǥiyen nu he kedhedii te Megbevayà te menusiyà? Ne midtavak si Jesus te, Kenà egkeahà te etew is kegketuman din
42017021	su kenà egkehimu he zuen etew he ebpekekaǥi te, Ahaa niw su heini en! Ne emun kenà, ne Dutun sikan is ibpahadì te Megbevayà! Su, ke si Jesus, diyè dà te ǥehinawa te etew sikan is kedhedii kandin te Megbevayà ne kenà egkeahà te mata.
42017022	Ne migkaǥi si Jesus diyà te menge sumusundan din te, Egkeuma is andew he utew zekelà pezem diyà te ǥehinawa niw he meǥaan metuman is timpu te kedlikù ku te Kakey te Menusiyà, iyan, kenè pa egkehitavù.
42017023	Ne emun duen egkaǥi keniyu he ziyà a is Kakey te Menusiyà te uvey wey ke ziyà a te meziyù ne kenè kew mebpemineg.
42017024	Su is kedlikù ku, ne iring te kilat he ebpeketayew te tivuuk he tanà, ne egkeahà te minsan hentei.
42017025	Iyan, siak is Kakey te Menusiyà, kinahanglan he egkehuna pa egkeuma is kedresaya kedì, wey is kenà kedewata te menge etew te menge penurù ku.
42017026	Ne keuzemà te timpu te kedlikù ku zini te kelibutan, ebpekeiring is menge ulaula te menge etew zutun duen te menge ulaula zengan te menge etew zuen te timpu ni Noe.
42017027	Su zengan te keazen pa ni Noe, iyan dà neisip te menge etew is kegkebibu ne migkaan dan ne mid-inum dan ne mibpees-eseweey zan taman te midseled ensi Noe zuen te utew zekelà he avang he egngezanan te arka ne hein midlapey is daǥat nengelened maamin haazà is menge etew.
42017028	Ne elin daan egkeiringan te timpu te kedlikù ku, is timpu zengan te keazen pa ni Lut. Su zutun wazà rintas te kegkebibu te menge etew te kebpemengaan wey kebpemenginum. Mibpenigudu zan he ebpememasa wey ebpememelegyà wey ebpememula wey ebpemevaley.
42017029	Ne haazà he andew te ked-awà ni Lut dutun te inged din he egngezanan te Suduma, is langun he menge etew he meǥinged dutun, ne nelimas te hapuy wey esupri he mid-ulug te Megbevayà ebpuun te langit.
42017030	Iring ded dutun keǥaan is kegketik-ew te kedlikù ku te Kakey te Menusiyà keuzemà.
42017031	Ne zutun he andew, ke si Jesus, sikan is etew he egkeserengà diyà te ǥawas te valey zin, ne ziyè pa te seled is menge azen din ne kenè en medseled dutun te valey te kegkuwa te minsan hengkey. Ne iring din ded daan is etew he egkeserengà diyà te pemuleey zin; wazè en kinahanglan he medlikù sikandin diyà te valey zin.
42017032	Tentenuzi niw ke hengkey is nehitavù duen te esawa ni Lut.
42017033	Sikan is etew he egkenuǥunan din is untung din kenà is kedsundan din kedì, ne nasì kenà ebpekeangken te untung he wazà pidtemanan. Ne sikan is etew he kenè din egkenuǥunan is untung din tenged te kedsundan din kedì, ebeǥayan sikandin te untung he wazà pidtemanan.
42017034	Ne zutun he timpu emun egketuman is kedlikù ku te mezukilem ne ke zuen ebpehulizey he zezuwa he etew ne egkuwaan is sevaha ne is sevaha ne egketaǥak.
42017035	Ne iring ded daan dutun su ke zuen zezuwa he vahi he ebpeuǥupà te kebpenggaling, ne egkuwaan te menge velinsuǥuen ku is sevaha ne egketaǥak is sevaha.
42017036	Ne iring din ded daan ke zuen dezuwa he etew he ebpeuǥupey ziyà te pemuleey, su egkuwaan is sevaha ne is sevaha ne egketaǥak.
42017037	Ne zutun mid-insà ki Jesus is menge sumusundan din, ke sikandan te, Hendei heini egkehitavù? Ne midtavak si Jesus te, Ke hendei is minatey ne zutun daan is menge tagbis he egkaan te nemahù, he ke và dà egkeǥiya, emun utew en edsubra is kelelalung te menusiyà ne egketuman en is kedlimasa kandan te Megbevayà .
42018001	Ne zuen en maan sempità he impezineg ni Jesus te menge sumusundan din. Ibpesavut din kandan dutun he kinahanglan he kenè dan bungasa te layun ked-ampù ne kenà daan med-engked he edsarig te Megbevayà.
42018002	Ne ke sikandin te, Duen huwis diyà te sengeinged; ne haazà is huwis, ne kenà egkehandek te Megbevayà ne wazè din daan kedtahud te minsan hentei he etew.
42018003	Ne zutun te inged ne zuen daan balu he vahi he layun ebpehendutun te huwis su edhangyù he ebpetavang. Ke sikandin dutun te huwis te, Tevangi a kenikew su wey kenà meileg te kuntada ku is menge azen ku.
42018004	Ne neuǥet en haazà he kenà edseǥipaan dutun te huwis is hangyù dutun te vahi. Ne ǥeina te neuǥet en is layun kedlikùlikù dutun te vahi he edhangyù diyà te kandin, ne neisip dutun te huwis is, Minsan wazè ku kehandek te Megbevayà ne wazè ku zaan kedtahud te minsan hentei etawa,
42018005	edtevangan ku nasì heini is bahi su wey mekeengked is ed-uringer kedì.
42018006	Ne ke si Jesus te, Isipa niw is mid-ulaula zutun te huwis he kenà pezem metazeng is kedhusey zin.
42018007	Su emun nehimu he midtevangan din haazà is bahi, iyan pe be kenà tevangi te Megbevayà sikiyu is menge nengepilì din he etew he ebpenigudu ed-ampù diyà te kandin te mezukilem wey maandew.
42018008	Egkeǥiyen ku keniyu he utew meǥaan is kedtevangi zin keniyu. Kenà ebungasen is Megbevayà he edtavang keniyu. Iyan, keuzemà emun edlikù a is Kakey te Menusiyà dini te kelibutan mezelag dà is etew zutun he neketuu kedì.
42018009	Ne sengeandew maan dutun ne impezineg ni Jesus is sempità. Ne heini is sempità, ne iyan egkesuǥat is menge etew he kunaan dan ke iyan dan dà memeupiya is ulaula ne edsudien dan is langun he menge zuma he etew.
42018010	Ne ke si Jesus te, Duen dezuwa he etew he midhendiyà te zekelà he simbahan he Valey te Megbevayà su ed-ampù dan. Ne is sevaha zutun, ne Perisiyu, ne is sevaha, ne menunukut te vuhis.
42018011	Ne midhitindeg haazà is Perisiyu ne mid-ampù pinaaǥi te ǥehinawa zin, ke sikandin te, Megbevayà, ebpeselamat a kenikew su kenà a iring te zuma. Kenà a leǥezen; kenà a ebpenlimbung; kenè ku edselselaan is esawa ku. Ebpeselamat a zaan kenikew su kenà a iring keniyà te limbungan he menunukut te vuhis.
42018012	Kezezuwa a edsalang te kegkaan te sengesimana ne ibeǥey ku ziyà te kenikew is ikesepulù he vahin te langun he egketiǥeyunan ku! ke sikandin.
42018013	Iyan, haazà is sevaha he etew he menunukut te vuhis, ne mibpekeziyù sikandin is ebpekezuzungul ne egkepenempaling din is kumeng din su utew neseeng. Ne mid-ampù sikandin diyà te Megbevayà he egkaǥi te, Megbevayà, ikehizu a utew kenikew is sevaha he etew he mekesesalà!
42018014	Ne ke si Jesus dutun te, Benar is egkeǥiyen ku he haazà is menunukut te vuhis, hein mid-ulì diyà te valey zin ne wazè en isipa te Megbevayà is salè din su nepesaylu en. Iyan, kenà iring dutun haazà is gelbuwen he Perisiyu su is etew he kunaan din ke utew lavew sikandin diyà te etuvangan te Megbevayà, ne ebminusen sikandin te Megbevayà, iyan, is etew he netuenan din he utew sikandin mekesesalà, ne ibpelavew sikandin te Megbevayà.
42018015	Ne sevaha maan he andew ne zuen menge etew he mid-uwit dan is menge anak dan he zezeisey pa ziyà te ki Jesus wey zin mezepeneti te palad din wey mepenubtuvazi. Ne is menge sumusundan ni Jesus, midawey zan haazà is menge etew.
42018016	Iyan, si Jesus, mid-umew zin diyà te kandin haazà is menge vatà ne ke sikandin diyà te menge sumusundan din te, Ipehendini niw te kediey heeyan is menge vatà; ne kenè niw zewaya su is etew he zuen din kedsarig he iring te kedsarig te vatà ne iyan ebpekepahadì te Megbevayà.
42018017	Benar is egkeǥiyen ku keniyu he ke zuen etew he kenà iring is kedsarig din te Megbevayà te kedsarig te zezeisey he vatà, ne kenà egkehedian haazà is etew te Megbevayà.
42018018	Ne zuen timpu he zuen sevaha he punuan he Hudiyu he mid-insà ki Jesus te, He Zatù, utew meupiya is menge ulaula nu. Hengkey is ed-ul-ulahan ku wey a meveǥayi te untung he wazà pidtemanan?
42018019	Ne midtavak si Jesus, ke sikandin te, Maan is egkaǥi ka he meupiya is ulaula ku su sebsevaha zà is meupiya is menge ulaula zin ne iyan is Megbevayà.
42018020	Netuenan nu sikan is menge suǥù te Megbevayà he imbilinbilin kenitew he iyan is: kenè nu selselai is esawa nu; kenè ka mebunù; kenè ka mebpenakew; kenè ka medtarùtarù diyà te hukmanan; ne tehuza nu is amey nu wey iney nu.
42018021	Ne midtavak haazà is maama ziyà te ki Jesus, ke sikandin te, Menunudlù, is langun keniyan, mibenteyanan ku ne wazè ku nesupak puun pa te vatè e pa.
42018022	Ne hein nezineg ni Jesus haazà, migkeǥiyan din te, Duen nu pa kurang; iyan is: ulì ka ne ivelegyè nu is langun he azen nu, ne is halin, ipemeǥey nu ziyà te egkengeayuayu ne edsepian ka ziyà te langit. Ne ke egkeipus nu heeyan, likù ka zini wey ka mekesundan kediey.
42018023	Ne hein nezineg dutun te etew is sambag ni Jesus ne utew mibmesakit is gehinawa zin su zekelà is ketiǥeyunan din.
42018024	Ne zutun midtengtengan sikandin ni Jesus ne ke si Jesus te, Utew mereǥen te sepian he etew is kebpesakup din te Megbevayà wey mehedii sikandin te Megbevayà.
42018025	Kenè din egkehimu su melemu pa te langgam he kemilyu is kedseled din diyà te vudsi te raǥum, kenà te sepian he etew te kebpesakup din te Megbevayà wey sikandin mehedii.
42018026	Ne hein nezineg heini te menge etew, ke sikandan te, Ne emun kenà egkehimu te sepian ne kenè bes egkehimu te minsan hentei is ked-angken te untung he wazà pidtemanan.
42018027	Ne midtavak si Jesus te, Kenà iyan egkehimu te etew, iyan, egkehimu mulà te Megbevayà he meveǥayi sikandan te untung he wazà pidtemanan su egkehimu zin is langun.
42018028	Ne zutun migkaǥi si Pedro te, Sikami, mid-ewaan dey is langun he menge azen dey wey key mekesunud kenikew.
42018029	Ne ke si Jesus te, Benar is egkeǥiyen ku he emun duen etew he mid-ewaan din is baley zin, is esawa zin, is menge suled din, is menge ǥinikanan din, wey is menge anak din su wey zin ikepesavut te menge etew is kedhedii kandan te Megbevayà,
42018030	ne utew zekelà is suhul te Megbevayà kandin te kemulu pa sikandin dini te kelibutan ne keuzemà te timpu te kedhukum te Megbevayà, ebeǥayan sikandin te untung he wazà pidtemanan.
42018031	Ne zutun migkeǥiyan ni Jesus haazà is sepulù wey zezuwa he menge sumusundan din he medtapid dan ne ke sikandin dutun te, Netuenan niw he edhendiyè kiw te inged he Hiruselim ne emun ebpekeuma kiw zutun ne sikan is langun he insurat he nengetagnà te ebpemeneuven dengan te Megbevayà mehitenged kedì, ne egkengetuman en.
42018032	Siak is Kakey te Menusiyà, ne ibpalad a ziyà te menge etew he kenà menge Hudiyu ne haazà he menge etew, ne edsumpeliten e zan, ed-el-elezen e zan, ne ebpengilevan e zan.
42018033	Ebuǥelen e zan, ne human e zan edhimetayi. Iyan, seled te tetelu he andew zutun ne ebenhawen a te Megbevayà, ke si Jesus.
42018034	Iyan, haazà is menge sumusundan din, ne wazè dan mekesavut dutun te egkeǥiyen din. In-eles kandan haazà is kehuluǥan dutun ne wazè dan metueni ke hengkey haazà is ibpesavut kandan ni Jesus.
42018035	Ne hein uvey zan en diyà te inged he Hiriku ne zuen dutun lakap he ebpimpinuu ziyà te kilid te zalan ne iyan dà baal zin is edtepayà su ebpemumuyù te limus.
42018036	Ne hein nezineg dutun te lakap is dabekdabek te mezakel he menge etew he edsaǥad ne nekeinsà ke hengkey en haazà.
42018037	Ne zuen migkaǥi ziyà te kandin te, Iyan si Jesus he tigNeserit is edsaǥad.
42018038	Ne hein nezineg din haazà, ne mid-umew sikandin te, He Jesus he kevuwazan te hadì dengan he si David, kehizuwi a kenikew!
42018039	Ne haazà is menge etew he edhuhuna ki Jesus, ne midawey zan haazà is etew wey med-engked sikandin, iyan, nasì en ebpekezaǥing sikandin he egkaǥi te, He kevuwazan te hadì dengan he si David, kehizuwi a kenikew!
42018040	Ne zutun midteren si Jesus ne migkaǥi he ipehendutun te kandin haazà is lakap. Ne hein impeetuvang dan en ki Jesus ne migkaǥi si Jesus te,
42018041	Hengkey is egkesuatan nu he ebeelan ku? Ne midtavak haazà is lakap te, Iyan egkesuatan ku is: mekeahà is menge mata ku.
42018042	Ne migkaǥi si Jesus te, Mekeehè ke en; is kedsarig nu kediey, ne iyan igkeulii te menge mata nu.
42018043	Ne segugunà nekeahà haazà is lakap. Ne zutun midumazuma en sikandin ki Jesus is utew nekezalig te Megbevayà. Ne haazà is menge etew he nemekeahà dutun, ne nemekezalig dan daan te Megbevayà.
42019001	Ne nekeuma ensi Jesus diyà te inged he Hiriku ne zutun dan ebayà su edlaus dan pa.
42019002	Ne zuen dutun maama he tigHiriku he egngezanan ki Sekiyu. Ne haazà si Sekiyu, ne iyan egalen te menge menunukut te vuhis dutun; ne sepian daan utew sikandin.
42019003	Egkesuat pezem sikandin he mekeahà ki Jesus, iyan, kenè din egkeahà geina te nepurung en si Jesus melinguti te menge etew ne mevavà daan he etew si Sekiyu.
42019004	Ne iyan mid-ulaula ni Sekiyu is: mibpelelaǥuy ziyà te egkehunaan ne mibpemenahik te kayu he egngezanan te sikemur he egkeseǥazan ni Jesus su wey zin mepurungi te ed-ahà si Jesus ke edsaǥad dutun.
42019005	Ne hein nekeuma si Jesus dutun te puun te kayu he mibpemenehikan ni Sekiyu ne midteren ne midlingahà ne ke sikandin te, He Sekiyu, gaanggaan ke en penaug keniyan su kinahanglan he ziyan a ebpemenahik te valey nu ǥuntaan.
42019006	Ne zutun ne migaanggaan mebpenaug si Sekiyu ne midlimùlimù ki Jesus he utew egkelipey.
42019007	Ne hein nezineg haazà te menge etew is lalag ni Jesus diyà te ki Sekiyu ne wazè dan mesuati ne pesikaǥi sikandan te, Maan is ebpemenahik si Jesus diyà te valey te etew he utew mesinupaken te Megbevayà?
42019008	Ne si Sekiyu, hein nekeuma zan engki Jesus diyà te valey zin ne midhitindeg sikandin is egkaǥi te, Ibeǥey ku is ketengà kayi te ketiǥeyunan ku ziyà te menge ayuayu. Ne minsan hentei he etew he nelimbungan ku zengan, ne id-ulì ku ziyà te kandin is keheepat egketakep haazà is nekuwa ku.
42019009	Ne migkaǥi si Jesus diyà te kandin te, Sikew wey menge zuma nu zini te valey, edlibriyen kew ǥuntaan te Megbevayà te silut tenged te menge salè niw su mid-iringan niw ǥuntaan is kepuun niw he si Abraham su midtuu kew te Megbevayà.
42019010	Ne siak is Kakey te Menusiyà, iyan inhendini ku te kelibutan su wey ku melibri te silut is langun he nemekesuwey te hustu he ibayà.
42019011	Ne haazà is menge etew he nemekezineg dutun te menge lalag ni Jesus, impezineg din pa kandan is sempità. Uvey zan en te inged he Hiruselim ne tenged dutun kunaan te menge etew ke ebpuunè en si Jesus edhadì.
42019012	Ne tenged dutun migkaǥi zin heini is sempità. Ke sikandin te, Duen sevaha he prinsipi he midtawag te lavew he hadì diyà te sengeǥinhedian su edhimuwen sikandin he hadì dutun te kandin he inged. Ne emun egketapus haazà ne human ebpekeulì.
42019013	Ne hein meǥaan en sikandin edhipanew pehendiyà te sengeǥinhedian, mid-umew zin is sepulù te menge suluǥuen din ne kada sevaha zutun, mibeǥayan din te selapì. Ne neked-iiring is kezekelà te selapì he imbeǥey zin te kada sevaha. Ne migkaǥi sikandin diyà te kandan te, Heini ve is selapì he ibpiyal ku keniyu, ne iyan kew en metau te ked-iseg din kedekelà taman te kenè e pa ebpekeulì dini, ke sikandin.
42019014	Iyan, is menge meǥinged dutun te inged te prinsipi, ne ingkeepes dan sikandin, ne hein migenat en, duen midsuǥù dan he ibpetelukun kandin wey zan ikepesayud is lavew he hadì dutun te ebeyaan te prinsipi he kenè dan igkesuat he iyan mekehadì kandan haazà is prinsipi.
42019015	Ne minsan pa zutun nehimu ǥihapun he hadì haazà is prinsipi ne zutun te kebpekeulì din ne segugunè din mid-umew sikan is sepulù he impetipig din te selapì su ed-ahaan din ke sengemenu is uswag te selapì te kada sevaha.
42019016	Ne migkaǥi is nehuna te, Hadì, kesepulù metakep is selapì nu.
42019017	Ne midtavak haazà is hadì te, Utew meupiya heeyan. Meǥied ke ves iyan. Ne ǥeina te egkeseriǥan ka te minsan deisek he selapì ne iyan suhul ku kenikew is iyan ku sikew ibpezumala te sepulù he inged.
42019018	Ne migkaǥi haazà is ikezuwa he suluǥuen te, Hadì, kelelima metakep is selapì nu.
42019019	Ne midtavak haazà is hadì te, Iyan ku sikew ibpezumala te lelima he inged.
42019020	Ne zutun mid-uvey haazà is iketelu he suluǥuen ne ke sikandin te, Heini zed sikan is selapì nu he impiyal nu kedì. Midtegteǥaman ku tengesa ne intaǥù ku
42019021	su ingkehandek ku sikew, su is egkekaǥi nu ne idteǥel nu, ne ebperateng ka te uswag te ibpiyal nu te zuma nu. Ne iring ded daan te ibpepemula nu su ebperetengen nu is abut.
42019022	Ne midtavak haazà is hadì te, Lalung ke ves he suluǥuen! Heeyan dà te menge lalag nu ne mibpesavut he nekesalè ke en kediey. Su netuenan nu ves he is egkekaǥi ku, ne idteǥel ku, ne is ibpiyal ku, ne ebperetengen ku is uswag din, ne is ibpepemula ku ne ebperetengen ku is abut din. Ne utew venar heeyan.
42019023	Ne maan is wazè nu ipeutang is selapì ku wey mepursintuwi wey medekelà is egkekuwa ku kayi te kedlikù ku?
42019024	Ne zutun migkaǥi haazà is hadì diyà te menge etew he ebpemenhithitindeg dutun te, Kuwaa niw is selapì diyà te kandin ne iveǥey niw ziyà te nekepeuswag te kesepulù metakep!
42019025	Ne migkaǥi zan te, Duen en kandin su kesepulù metakep sikan is uswag te impetipiǥan nu kandin.
42019026	Ne midtavak haazà is hadì te, Benar is egkeǥiyen ku keniyu he sikan is egkeseriǥan te insarig kandin, ed-umanan pa. Iyan, sikan is kenà egkeseriǥan, edhewien pa ziyà te kandin minsan is deisek he insarig kandin.
42019027	Ne mid-uman megkaǥi haazà is hadì te, Ne sikan is menge etew he kenè dan egkesuat he iyan a mekehadì kandan, ne uwita niw zini ne penhimetayi niw sikandan dini te etuvangan ku.
42019028	Ne hein neipus ni Jesus te egkaǥi haazà is sempità ne midlaus dan is edhipanew petekezeg diyà te Hiruselim.
42019029	Ne hein uvey zan en diyà te inged he Bitpagi wey ziyà te inged he egngezanan te Bitanya he ebpeketekezeg dutun te vuvungan he egngezanan te Ulivuwan, ne midsuǥù ni Jesus is dezuwa te menge sumusundan din.
42019030	Ke sikandin te, Hendutun kew te inged he egkeumahan tew ne emun ebpekeuma kew zutun, ne egkeehè niw is intagkes he asnu he nati he wazè pa meuntuzi. Hekazi niw ne uwita niw zini.
42019031	Ne ke zuen ed-insà keniyu ke maan is edhekazan niw, kaǥi kew te, Egkinehenglanen heini te Nengazen tew he si Jesus.
42019032	Ne haazà is midsuǥù din, hein nekeuma zan dutun ne wazè en medhehelinà sumalà is nekaǥi ni Jesus. Ne neehè dan haazà is asnu zutun.
42019033	Ne hein edhekazan dan en haazà is asnu ne migkaǥi is menge teǥiǥaked dutun te, Maan is edhekazan niw heeyan?
42019034	Ne midtavak dan te, Egkinehenglanen heini te Nengazen tew he si Jesus.
42019035	Ne zutun mid-uwit dan diyà te ki Jesus haazà is asnu. Ne mibelhenan dan haazà te menge kumbalè dan ne impeuntud dan sikandin.
42019036	Ne zutun tenged te ibpaahà te menge etew is dekelà he kedtahud dan ki Jesus, impendempas dan is menge impenamput dan diyà te ibayè din.
42019037	Ne hein edtupang dan en dutun te vuvungan he Ulivuwan su uvey zan en diyà te inged he Hiruselim, ne langun dutun te menge sumusundan din he nemenduma kandin, utew zan nengelipey he edhabet edalig te Megbevayà tenged te langun he nengeehè dan he menge egkengein-inuwan he mibeelan ni Jesus.
42019038	Ke sikandan is edalig te, Deliǥa is hadì he ebpekeuma he midsuǥù te Nengazen! Melinew en is kedepitè tew te Megbevayà! Deliǥa is Megbevayà diyà te langit!
42019039	Ne zutun te mezakel he menge etew he nengetiǥum dutun, duen menge Perisiyu. Ne migkaǥi zan diyà te ki Jesus te, Dewaya nu heeyan is menge sumusundan nu.
42019040	Ne zutun midtavak si Jesus te, Kenà egkehimu su emun ed-engked dan is ebpendalig ne iyan edsambey he ebpendalig is langun keniyan te menge vatu su utew kinahanglan guntaan he zuen ebpendalig .
42019041	Ne midlaus ensi Jesus pehendutun te inged he Hiruselim ne hein neehè din en haazà is inged ne midsineǥawan din su utew sikandin nehizu te menge meǥinged dutun.
42019042	Ke sikandin te, Angin pezem ke netuenan niw zà ke hengkey is hustu he ed-ul-ulahan su wey zuen kelinew ziyan te inged niw, iyan, kenè niw en guntaan egketuenan!
42019043	Ne zuen andew he zutun egkeumahan kew te menge kuntada niw ne egkelingutan kew ne edtebeken kew zan ne kenè kew ebpekeǥawas dutun.
42019044	Ne edèdeetan dan is menge valey niw wey kutè niw ne langun niw te menge etew, ne egkeǥerà ne wazà edresik keniyu. Ne is menge vatu he imbevaley keniyan, wazà minsan sevaha he ebpekeuntud diyà te sevaha su egkewaǥey is langun. Ne egkeulaula heini su wazè niw seǥipaa he iyan heini sikan is timpu te kegkehizu keniyu te Megbevayà.
42019045	Ne hein nekeuma si Jesus diyà te Hiruselim ne midlaus sikandin diyà te zekelà he simbahan he egngezanan te Valey te Megbevayà. Ne midseled sikandin dutun ne impemeawè din is menge etew he ebpememelegyà dutun.
42019046	Ne ke sikandin diyà te kandan te, Awè kew kayi su zuen insurat he Lalag te Megbevayà he edhenduen te, Is baley ku, ne egngezanan he Valey he Elempuanan. Ne sikiyu, ke si Jesus, nasì niw veeli he ubpeey te ebpemenlimbung.
42019047	Igenat dà dutun ne kada andew ne ebpenurù si Jesus dutun te zekelà he simbahan. Ne is menge punuan dutun te menge memumuhat te Megbevayà, wey is menge menunudlù te kesuǥuan, wey is ebmeǥurangen te menge Hudiyu, ne egkesuatan dan pezem si Jesus te edhimatey.
42019048	Iyan, kenè dan egkeǥaanggaan te edhimatey sikandin su is langun he menge etew, ne utew zan egkengevenari he ebpememineg kandin.
42020001	Ne sevaha he andew zutun ne midlikù si Jesus diyà te zekelà he simbahan he egngezanan te Valey te Megbevayà ne mibpenurù din is menge etew, ne impesavut din kandan is Meupiya he Tudtulanen. Ne zutun mibeyaan sikandin te punuan te menge memumuhat wey menge menunudlù te kesuǥuan wey is menge ebmeǥurangen te menge Hudiyu,
42020002	ne mid-insè dan kandin te, Heini is langun he ed-ul-ulahan nu zini te simbahan, hengkey is ketenged nu te ked-ulaula kayi, wey hentei is mibeǥey kenikew te ketenged wey nu meulaula?
42020003	Ne midtavak si Jesus te, Duen daan id-insè ku keniyu, ne huna kew tavak te insè ku.
42020004	Hentei is mibeǥey ki Juan Megbebewtismu te ketenged te kebpemewtismu. Megbevayè be wey ke etew zà?
42020005	Ne zutun mibpein-inseey zan is egkaǥi te, Emun egkeǥiyen tew he impenaub ki Juan te Megbevayà ne id-insè din ke maan is wazè tew tuuwi si Juan.
42020006	Ne emun egkeǥiyen tew he isip dà te etew, ne egkepeukan kiw te menge etew. Ne edtulengen kiw zan te vatu wey kiw zan mehimetayi su is menge etew, edtuuwan dan he ebpeneuven si Juan te Megbevayà.
42020007	Ne zutun iyan dà ingketavak dan ki Jesus is, Kenè dey egketuenan.
42020008	Ne migkaǥi si Jesus diyà te kandan te, Kenè ku zaan egkeǥiyen keniyu ke hengkey is ketenged ku te kebaal kayi te langun.
42020009	Ne zutun impezineg ni Jesus te menge etew is sempità su ibpesavut din kandan is keaǥi te ed-ul-ulahan te Megbevayà. Ke sikandin te, Duen etew he zuen din bevesukà he mibpemulaan din te menge ǥawed he paras. Ne mibpeelimahan din te menge etew ne midhipanew ziyà te sengeǥinhedian ne neuǥet sikandin dutun.
42020010	Ne hein tiraǥun en dutun, midsuǥù din is suluǥuen din diyà te impemeelima zin su wey meveǥayi sikandin te vahin din dutun te paras. Iyan, hein nekeuma haazà is suluǥuen ne mibpemuǥel zutun te menge ed-elima ne impeulì dan he wazà beǥayi.
42020011	Ne haazà is teǥiǥaked, midsuǥù en maan te sevaha pa he suluǥuen din he impehendutun din te menge impeelima zin. Ne mibpemuǥel zan ded maan haazà, ne mid-eled-eled dan, ne impeulì dan he wazà daan beǥayi.
42020012	Ne mid-uman en maan medsuǥù haazà is teǥiǥaked te sevaha pa maan he suluǥuen din ne mibuǥel zan en maan haazà taman te nengepelian ne zutun midsegseg dan sikandin.
42020013	Ne migkaǥi haazà is teǥiǥaked te perasan te, Hengkey is ed-ul-ulahan ku? Iyan is: iyan ku en edsuǥuen is mahal ku he anak su kenè dan egkeaku te ebpesipala sikandin, kekenà, edtehuzen dan.
42020014	Iyan, hein naahà dutun te menge impeelima te perasan haazà is anak te teǥiǥaked ne mibpevitbitiyereey zan te, Na! Iyan en heini sikan is anak din; kuwa kew en su edhimetayan tew ne iyan kiw ebpekeangken kayi te perasan!
42020015	Ne migewezan dan ne mid-uwit dan diyà te ǥawas te perasan ne midhimetayan dan. Ne zutun migkaǥi med-uman si Jesus te, Ne ǥeina te iyan haazà mid-ulaula zutun te impemeelima te perasan, hengkey is ed-ul-ulahan kandan dutun te teǥiǥaked?
42020016	Iyan is: ebeyaan din haazà is menge etew ne ebpenhimetayan din, ne ebpeelimahan din haazà is perasan din te selakew en maan he menge etew. Ne hein nezineg dutun te menge etew he ebpemineg ki Jesus ne utew zan neseeng ne ke sikandan te, Kenà heeyan ed-ul-ulahan te Megbevayà!
42020017	Iyan, midtengtengan ni Jesus sikandan ne ke sikandin te, Emun iyan egkeisip niw he kenà heini ed-ul-ulahan te Megbevayà hengkey is kedsevuta niw zuen te insurat dengan he Lalag te Megbevayà he edhenduen te, Sikan is batu he idhiman te valey, mid-engkezan te menge pandey su kunaan dan ke wazè din pulus, iyan, nehimu heini ǥuntaan he vatu he iyan dà ebpekepurung te valey.  Ne impelaus ni Jesus is lalag din te,
42020018	Ne haazà he vatu, ne emun egkeuluǥan te etew ne egkepurung egkerupet is egkeulug dutun. Iyan, ke zuen etew he egkeuluǥan dutun te vatu ne egkepurung egkeapug is lawa zutun te egkeuluǥan.
42020019	Ne zutun, is menge menunudlù te kesuǥuan wey menge punuan te menge memumuhat te Megbevayà, nesavut dan he iyan din sikandan egkeǥiyen dutun te sempità, ne ed-isipen dan dutun pezem edekepa si Jesus, iyan, nahandek dan te mezakel he menge etew.
42020020	Umba, puun dutun ne ebpengahaan dan ke ebmenmenuwen dan te kedekepa sikandin. Duen menge sinuhulan dan he ibpepeniid dan ki Jesus. Ne zuen daan menge insà kayi te etew ki Jesus he uvag kun menge hustu he insà. Ne iyan tuyù dan is: emun ebpekesupak si Jesus te kesuǥuan dan pinaaǥi te menge tavak din ne egkehimu he ibpalad sikandin diyà te gubirnedur he Rumanu wey mehukumi sikandin.
42020021	Ne haazà is menge etew he ibpepeniid ki Jesus, migkaǥi zan diyà te kandin te, He Zatù, netuenan dey he wazè nu ibpelavi he minsan hentei he etew ne tutuu is egkeǥiyen nu wey hustu is kebpenurù nu te ebpeveelan kenitew te Megbevayà.
42020022	Hengkey is isip nu? Ebpekesupak ki ve te kesuǥuan tew ke ebayad ki te vuhis diyà te hadì tew ziyà te inged he Ruma?
42020023	Ne netuenan ni Jesus is mezaat he ed-ul-ulahan dan ne ke sikandin diyà te kandan te,
42020024	Ipeehè niw kediey is selapì he ibayad niw te vuhis. Ne hein naahà ni Jesus haazà ke sikandin te, Hentei ki zagwey kayi wey hentei ki ngazan heini is nekesurat kayi? Ne ke sikandan te, Dagwey wey ngazan te hadì diyà te inged he Ruma.
42020025	Ne ke si Jesus te, Ne emun kandin, ne iyan egkesuatan din, iveǥey niw ziyà te kandin; ne iveǥey niw zaan diyà te Megbevayà is kandin he azen.
42020026	Ne haazà is menge etew he ibpepeniid ki Jesus, wazè dan dutun te etuvangan te menge etew neǥewezan te intavak ni Jesus he igkehimuwa zan kandin te edakep. Umba, wazè en nekaǥi zan, ne utew zan nengeinuinu te tavak din kandan.
42020027	Ne zutun mid-uvey ziyà te ki Jesus is menge Sedusiyu. Ne is menge Sedusiyu, iyan kes menge Hudiyu he edtuu he kenà egkengevanhew keuzemà is minsan hentei. Ne migkaǥi zan diyà te ki Jesus,
42020028	ke sikandan te, Menunudlù, impenurù dengan ni Moises he penenglitan, ke zuen maama he zuen din esawa ne ebpatey haazà is maama he wazà mevuwad, kinahanglan he ebpemeluwen te suled dutun te maama haazà is ipag din su wey mevuwad haazà is minatey pinaaǥi kandin.
42020029	Ne zengan duen pitu he menge maama he teltelehazi. Mibpengesawa haazà is kakey, iyan, minatey he wazà med-anak.
42020030	Ne mibpemalu zutun te ikezuwa haazà is ipag dan ne minatey zaan he wazà mevuwad.
42020031	Ne iring din ded daan haazà is iketelu. Ne henduen dà duen su naamin haazà is pitu ikevalu zutun te vahi ne wazà mevuwad.
42020032	Ne te huziyan dutun minatey zaan haazà is bahi.
42020033	Ne keuzemà te kegkevanhew te menge etew, hentei is hustu he esawa zutun te vahi? Su haazà is pitu he teltelehazi, pudu zan man nekeesawa kandin.
42020034	Ne migkaǥi si Jesus te, Is menge etew kayi te kelibutan, ne ebpees-eseweey,
42020035	iyan, haazà is menge etew he ed-isipen te Megbevayà he zait he ebenhawen he ibpeubpà diyà te langit, kenè dan mulà keuzemà diyà te langit ebpees-eseweey.
42020036	Iyan dan kenà ibpees-eseweey su iring dan en te menge velinsuǥuen te Megbevayà ne kenè dan en ebpatey. Menge anak dan en te Megbevayà su nevanhew zan en.
42020037	Ne pinaaǥi te insurat dengan ni Moises, egkesavut ta he egkengevanhew is menge minatey su minsan te neuǥet en dutun he minatey si Abraham, si Isaak, wey si Hakub , dutun te insurat ni Moises mehitenged te sagbet he egkeregreg migkaǥi sikandin he is Megbevayà, ne iyan ed-ezapen ni Abraham wey si Isaak wey si Hakub,
42020038	he ke và dà egkeǥiya, kemulu zan pa ed-ezapen is Megbevayà, minsan te minatey zan en . Su is langun he menge minatey, kemulu zan pa uuyag diyà te Megbevayà.
42020039	Ne zutun migkaǥi is duma he menge menunudlù te kesuǥuan, ke sikandan te, Utew venar heeyan is migkaǥi nu.
42020040	Umba nekaǥi zan heini su kenè dan en ebpekesukul pa maan he ed-insà ki Jesus.
42020041	Ne migkaǥi si Jesus diyà te kandan te, Maan is egkehimu he ibpenurù te menge menunudlù te kesuǥuan he sikan is edteǥazan he ibpahadì, ne kevuwazan dà ni Hadì David?
42020042	Su ziyà te libru he Salmo, duen insurat ni Hadì David he edhenduen te, Migkaǥi is Megbevayà diyà te Nengazen ku te, Kayi ka pinuu te zapit te egkekewanan ku
42020043	taman te kenè ku pa ibpeluhud diyà te kenikew is menge kuntada nu.
42020044	Ne impelaus ni Jesus haazà is lalag din, ke sikandin te, Emun migkaǥi ni David he Nengazen din sikan is ebperetengen he ibpahadì, ne egkehimu ve he kevuwazan dà duen ni David?
42020045	Ne zutun te kemulu pa ebpemineg te lalag ni Jesus haazà is mezakel he menge etew, ne ke sikandin diyà te menge sumusundan din te,
42020046	Andam kew limbe wey kew kenà mekeiring te menge menunudlù te kesuǥuan su iyan dà egkesuatan dan is kedhiphipanew he memelayat is kemisula he edtehuzen sikandan te menge etew emun diyè dan te mirkadu. Ne emun diyè dan te simbahan egkesuatan dan he iyan sikandan ibpepinuu ziyà te ebpepinuuwan te lavew he menge etew. Ne egkesuatan dan daan he utew zan metahud ke edtelavuk dan te keemuran.
42020047	Ne heini is menge menunudlù te kesuǥuan, edlimbungan dan is menge valu he vahi wey zan maangken is menge valey zutun te menge vahi. Ne utew meluǥayad is ked-ampù dan he iyan idtambun dan te mezaat he vaal zan. Utew edekelà is silut te Megbevayà kandan keuzemà.
42021001	Naahà ni Jesus is menge sepian he etew he ed-ulug te halad dan diyà te teleǥuey te halad he selapì.
42021002	Ne naahà daan dutun ni Jesus is sevaha he vahi he valu he utew egkeayuayu ne iyan dà in-ulug dutun te vahi is dezuwa he sintabus.
42021003	Ne migkaǥi zutun si Jesus diyà te menge zuma zin te, Benar is egkeǥiyen ku he heeyà is balu he vahi, ne sumalà is ked-isipa te Megbevayà, utew lavew is inhalad din te langun he inhalad kayi te zuma he menge etew,
42021004	su is menge zuma he nemenhalad kayi, subra zà te ketiǥeyunan dan is inhalad dan, iyan, heeyà is egkeayuayu he vahi, minsan pa te edlisedlised sikandin te igkeuyag-uyag din ne inhalad din is namànamè en he ketiǥeyunan din.
42021005	Dutun te menge zuma ni Jesus duen egkaǥi ziyà te kandin he utew mekempet haazà is simbahan he Valey te Megbevayà su mideyzeyanan pinaaǥi te menge mahal he menge vatu he imbevaley zutun wey pinaaǥi te utew meupiya wey mahal he menge inhalad te menge etew ziyà te Megbevayà. Ne zutun migkaǥi si Jesus te,
42021006	Egkeuma is andew he langun kayi te egkeehè niw ne egkezeetan. Wazà keuzemà minsan sevaha he vatu he ebpekeuntud diyà te sevaha su egkewaǥey heeyan is langun he vatu; wazà egkesamà keniyan te nesevukan din su is langunlangun keniyan ne egketempag.
42021007	Ne mid-insaan dan si Jesus, ke sikandan te, Datù, keǥiyi key ke keenu egkehitavù heini is langun wey ke hengkey is egkeulaula he tuus he iyan en timpu he egketuman heini is langun he migkaǥi nu ǥeina?
42021008	Ne midtavak si Jesus te, Mebpekevantey kew wey kew kenà mekesundan te teruen he etew su mezakel is ebpemenlepew he egamit te ngazan ku he egkaǥi is kada sevaha zutun he iyan sikandin sikan is mibpilì te Megbevayà he ibpahadì. Ne egkaǥi zaan te, Iyan en heini timpu te kedlimasa te Megbevayà te menusiyà, ke sikandan. Iyan, kenè niw tuuwi su tarù.
42021009	Ne emun egkezineg niw ziyà te uvey niw is meǥurub tenged te ǥira ne egkezineg niw zaan is tudtul te menge ǥira ziyà te meziyù he tanà ne kenè kew mahandek su kinahanglan he egkeulaula is iring kayi, iyan, kenà iyan heini tuus he egketapus en heini is timpu.
42021010	Ne mid-uman megkaǥi si Jesus te, Su ebpekidtebek is sengeinged te zuma zin he inged, ne egira is sengeǥinhedian te zuma zin he ǥinhedian.
42021011	Egkehitavù diyà te minsan hendei is menge mezesen he linug wey mepait he vitil ne ziyà te mezakel he menge inged ebpekeeneb is daru. Ne zuen egkeehè niw he utew igkeinuinu wey mekehandekhandek he singyal he ebpuun te langit.
42021012	Iyan, kayi te kenè pa heini egketuman ne edekepen kew te menge etew ne ebpesipelahan kew zan. Ibpeetuvang kew zan te menge punuan te menge simbahan te menge Hudiyu ne egkestiguwen kew zan. Ibpeetuvang kew zaan te menge hadì wey menge gubirnedur tenged te kedsundan niw kediey.
42021013	Iyan en heini paaǥi te kebpekepesavut niw te Meupiya he Tudtulanen.
42021014	Heǥeta niw is isip niw he zaan he kenè kew mesemuki ke hengkey is idtavak niw te menge insè dan keniyu.
42021015	Su iyan e en metau te idtavak niw te menge insè dan. Ne ibeǥey ku zutun keniyu is ketau te ked-isip-isip wey kew meketavak. Ne zutun haazà is menge kuntada niw, kenè dan ebpeketavak te ketezengan niw ne kenè dan daan ebpekepeǥintarù te tutuu he egkeǥiyen niw.
42021016	Ne zutun he timpu minsan is menge ǥinikanan niw, is tempezè niw en te pused, is menge kezuzumahi niw, wey is menge emiǥu niw, ne ebpalad dan keniyu ziyà te menge hukmanan. Ne zuen duma keniyu he egkehimetayan dan.
42021017	Egkuntedahan kew te langun he menge etew tenged te sumusundan ku sikiyu.
42021018	Ne minsan pa zutun, wazà egkelaga ziyà te keniyu.
42021019	Hamen kew is edsarig kediey su pinaaǥi kayi egkeangken niw is untung he wazà pidtemanan.
42021020	Ne mid-uman megkaǥi si Jesus te, Ne emun egkeehè niw heini is inged he Hiruselim he egkelingutan en te menge kuntada niw he sundaru ne egketuenan niw he meǥaan en egkezeeti.
42021021	Ne zutun, sikan is menge etew he zini te prubinsya he Hudiya, ne mebpelaǥuy zan pehendiyà te menge vuntud. Ne is menge etew kayi te inged he Hiruselim, ne kinahanglan he mebpelaǥuy zan daan. Ne sikan is menge meǥinged te menge unayan dini te uvey, ne kenè dan med-aput dini te inged.
42021022	Su iyan en haazà sikan is timpu he netagnà dengan he zutun edsilutan te Megbevayà is menge kuntada zin he etew. Ne insurat heini zuen te ebpemeneuven dengan te Megbevayà.
42021023	Ne zutun he andew, kehizu utew te menge vahi he memeǥingey wey ebpemenleǥimu su utew zan egkengereǥenan he ebpelaǥuy ! Utew gerabi he kemeresayan is egkehitavù kayi te inged su edsilutan en te Megbevayà is menge Hudiyu.
42021024	Su heini is menge Hudiyu, is duma kandan, ne egkepatey zutun te ǥira, ne is samà, ne edekepen ne ed-uwiten diyà te menge meziyù he inged. Ne zutun, heini is Hiruselim he inged te menge Hudiyu, ne edtekutakan te menge etew he kenà menge Hudiyu taman te ebpengelinteuwan te Megbevayà he mekeengked dan.
42021025	Ne zutun duen egkeehè niw he singyal ziyà te andew, vulan, wey menge vituen. Ne zini te kelibutan ne ebpekehuyab is gehinawa te tivuuk he menusiyà su egkezineg dan dutun is utew subra he kedselenuhug te zaǥat wey ebpemeteltelukuney he menge zezekelà he vaǥel.
42021026	Ne zuen en dutun menge etew he egkengevidtawan te kegkehandek su egkengeseeng ke hengkey en is egketemanan te langun he ebpeebuten he egkengehitavù dini te kelibutan su egkengehuyung is minsan hengkey he merayag diyà te langit.
42021027	Ne zutun, siak is Kakey te Menusiyà, egkeahà a ziyà te menge ǥapun is ebpekeuma he utew zekelà is gehem ku wey utew merayag is ked-anlag ku.
42021028	Ne emun egkepuun en heini egkengetuman is langun he migkaǥi ku, ne andam kew wey keǥalew kew su meǥaan en is kedlibriya keniyu te Megbevayà.
42021029	Ne impezineg kandan ni Jesus is sempità, ke sikandin te, Isipa niw is menge kayu, lavew en is kayu he igira
42021030	su zini te kenita emun ebpeneringsing en is subpang din ne ebpenlumbey en, egketuenan ta he meǥaan en is gulavung.
42021031	Ne iring din ded daan, emun egkeehè niw he egkengetuman en is langun kayi, egketuenan niw he meǥaan en is kedhedii te Megbevayà te menusiyà.
42021032	Tenuzi niw is egkeǥiyen ku keniyu he emun egkeehè niw he egkengetuman en heini, kenè kew pa egkeamin ebpatey taman te kenè pa egkengetuman heini is langun.
42021033	Egkehanew is langit wey tanà, iyan, is migkaǥi ku, ne kenà mulà egkehanew te minsan keenu.
42021034	Ne ke si Jesus te, Uram kew wey kew kenà kayi zà egketaman te kegkebibu wey kebpemenginum wey te kedlaǥud niw te menge kelibutanen he menge kinahanglan niw. Su emun kenè kew ed-uram ne egketik-awan kew egkesaut te andew te kedlimasa te Megbevayà te menusiyà. Ne egkeiring kew te egketelebpì he rumat.
42021035	Su iring keǥaan kayi is kegkeuma kayi te andew te tivuuk he menusiyà.
42021036	Umba, mebpekevantey kew, ne layun kew ampù, su pinaaǥi zà te ked-ampù ne edlig-enan kew te Megbevayà ne kenè kew egkekeizan kayi te langun he egkengeseǥazan niw, ne human kenè kew zutun egkeeled ke ebpekeetuvang kew kedì, ke si Jesus.
42021037	Ne kada andew zutun ne ebpenurù si Jesus diyà te simbahan he Valey te Megbevayà. Ne te kada mezukilem ne edhendiyà sikandin te vuvungan he egngezanan te Ulivuwan su zutun sikandin edhizeǥà.
42021038	Ne is langun he etew zutun te inged, ne edselemselem dan edhendutun te Valey te Megbevayà su ebpemineg dan te menge penurù din.
42022001	Ne meǥaan en dutun egketuman is pista te kegkeena te supas he wazè din tapey he egngezanan te Pista te Kedlevayi.
42022002	Ne zutun, is menge punuan he memumuhat wey is menge menunudlù te kesuǥuan, ebpengahà te paaǥi te kegkehimetayi zan ki Jesus he kenà egketuenan te mezakel he menge etew su egkehandek dan te menge etew.
42022003	Ne zutun he timpu si Hudas, is sevaha zutun te sepulù wey zezuwa he sumusundan ni Jesus, ne mid-ulinan sikandin ni Setanas.
42022004	Ne heini si Hudas, ne midhendiyà te menge punuan te menge memumuhat wey menge kepitan te menge ebantey zutun te zekelà he simbahan ne migkeǥiyan din sikandan he egkehimu he ibpalad din si Jesus diyà te kandan.
42022005	Ne utew zan dutun nengesuat ne mibpesarig dan he ebeǥayan dan si Hudas te selapì.
42022006	Ne mid-uyun dutun si Hudas; ne puun dutun ne mibpengahà sikandin te paaǥi wey zin meekali si Jesus wey zan mezakep he kenà egketuenan te menge mezakel he etew.
42022007	Ne neume en dutun is andew te pista te kegkeena te supas he wazè din tapey. Ne iyan haazà andew te kedlepaa te menge Hudiyu te ibpemuhat he menge nati he kerehidu he egkeenen dan dutun te Pista te Kedlevayi.
42022008	Ne zutun midsuǥù ni Jesus si Pedro wey si Juan he ibpehuna zin sikandan ne migkeǥiyan din te, Huna kew en ne teǥenaha niw en is idlavung tew kayi te Pista te Kedlevayi.
42022009	Ne mid-insà sikandan ki Jesus te, Hendei he valey is edhilutuan dey te idlavung te Pista te Kedlevayi?
42022010	Ne midtavak si Jesus te, Emun ebpekeuma kew en diyà te inged, egkesinuǥung niw is maama he ed-uwit te umuy he nepenù te wahig. Tundug kew kandin diyà te valey he edselezan din.
42022011	Ne keǥiyi niw, ke si Jesus, is teǥiǥaked dutun te valey, ke sikiyu te, Ibpeinsà te zatù tew kenikew ke hendei he ruǥu sikandin egkaan duma te menge sumusundan din kayi te Pista te Kedlevayi.
42022012	Ne ke si Jesus maan te, Ne zutun ibpeehè din keniyu is meluag he ruǥu ziyà te zivavew he zaan he nehimani. Ne zutun niw teǥenaha is idlavung tew.
42022013	Ne migenat dutun haazà is midsuǥù din, ne langun dutun te migkaǥi ni Jesus, ne iyan en iyan neehè dan ne zutun dan teǥenaha is idlavung te pista.
42022014	Ne hein iyan en uras te kedlavung ne mibpinuu si Jesus wey is menge epustul zin is ebpemengaan.
42022015	Ne migkaǥi si Jesus diyà te kandan te, Utew zekelà dini te ǥehinawa ku heini is kegkesevaha tew te kegkaan te idlavung kayi te Pista te Kedlevayi te kenè e pa ebpatey.
42022016	Su venar is egkeǥiyen ku, kenà ad maan egkaan te idlavung te kedlevayi taman te timpu keuzemà ke egketuman is hustu he kehuluǥan din dutun te kedhedii te Megbevayà te menusiyà.
42022017	Ne zutun ne migkuwa ni Jesus is tasa he midteǥuan te vinu ne mibpeselematan din te Megbevayà ne migkaǥi sikandin diyà te menge sumusundan din te, Med-inum is kada sevaha keniyu.
42022018	Ne egkeǥiyen ku keniyu he kayi zà taman is ked-inum ku kayi te vinu taman dutun keuzemà te egkeume en is kedhadì te Megbevayà.
42022019	Ne zutun mid-amì si Jesus dutun te egkeenen dan he supas ne mibpeselematan din daan haazà te Megbevayà. Ne mibpenevìtevì din ne impenduwal zin kandan, ke sikandin te, Iyan heini lawa ku he ibelukas keniyu. Emun egkeenen niw heini isipa a keniyu.
42022020	Ne hein neipus dan dutun is egkaan ne migkuwa en maan ni Jesus is tasa ne migkaǥi te, Heini ve is inumen, ne tuus te veǥu en he paaǥi te kegkelibri he midtukud te Megbevayà ne egkehimu heini pinaaǥi te lengesa ku he ibpaaǥas tenged keniyu.
42022021	Sevuta niw heini, ke si Jesus, he sikan is etew he ebpalad kedì diyà te menge kuntada ku, ne kayi zed guntaan duma tew te ebpememimpinuu!
42022022	Siak is Kakey te Menusiyà, ebpatey e zed gihapun sumalà is imbanglis kedì te Megbevayà, iyan, kehizu utew te etew he ed-akal kedì.
42022023	Ne zutun mibpein-inseey haazà is menge sumusundan din ke hentei kandan haazà is egkeǥiyen din he ebpalad kandin.
42022024	Ne zutun mibpelewlewanà haazà is menge sumusundan din ke hentei is lavew kandan keuzemà.
42022025	Ne zutun migkaǥi si Jesus te, Dini te kelibutan, is hadì te kada inged, ne iyan dà ulaula zan is edsuǥùsuǥù dà te menge sakup dan su tuus he zekelà is pid-etawan dan. Ne minsan pa zutun egeraran sikandan te, Menenavang te menge Etew.
42022026	Iyan, sikiyu mulà, ke si Jesus, ne kenà egkehimu he iring kayi is ulaula niw. Su sikan is lavew keniyu, ne isipa zin he iyan en sikandin kinevevaan; ne sikan is egalen, ne isipa zin he suluǥuen sikandin te langun.
42022027	Ne penenglitan, hentei is lavew? Iyan be is ebpinuu su egkaan wey ke iyan be haazà is suluǥuen he edtangel kandin? Ne siguradu iyan lavew is ebpinuu, ne minsan pa zutun, siak is egalen niw, ne iring a te edtangel keniyu.
42022028	Ne mid-uman megkaǥi si Jesus te, Sikiyu, iyan kew nekid-uunungen kedì te langun he menge kemereǥenan ku.
42022029	Mibeǥayan a te Amey ku he Megbevayà te ketenged te kedhadì keuzemà. Ne iring din ded daan ne ebeǥayan ku zaan sikiyu te ketenged te kedhadì.
42022030	Keuzemà ke edhadì a ne ebpinuu kew zuma kedì su ebpetugtuǥenè kiw is egkaan wey ed-inum. Ne ibpehadì ku sikiyu te menge kevuwazan duen te sepulù wey zezuwa he menge anak ni Israyil.
42022031	Ne migkaǥi si Jesus diyà te ki Simon Pedro te, He Simon, duen egkeǥiyen ku kenikew. Midtuǥutan si Setanas te Megbevayà he ebpenggezam keniyu te langun. Is kebpenggezam din ne iring te ked-ukap te parey su kela ke iring te ukap is kedtuu niw.
42022032	Iyan, in-ampù ku sikew, Simon, diyà te Megbevayà he kenà maawà is kedtuu nu kediey. Ne emun melig-en en is kedtuu nu kediey ne himuwa nu he mebmelig-en daan is kedtuu te menge zuma nu.
42022033	Ne midtavak si Pedro te, Kenà a edsuwey kenikew! Su minsan ke egkepirisu ka ne eduma e en kenikew; ne ke edhimetayan ka ne ed-unung e en kenikew!
42022034	Ne zutun midtavak si Jesus te, Utew venar, Simon, is egkeǥiyen ku kenikew he kengkuwan te mezukilem te kenè pa ed-ukarà is manuk ne ketetelu ke en ebpekekaǥi he kenà a kenikew egkekilala.
42022035	Ne zutun migkaǥi si Jesus diyà te kandan te, Hein midsuǥù ku sikiyu zengan he indawey ku keniyu he wazà med-uwit te selapì, ne wazà med-uwit te ed-ilisan, ne wazà daan med-uwit te ed-ilisan he sepatus, ne hengkey is kurang niw zutun te kedhipanew niw? Ne midtavak dan te, Wazè dey kurang.
42022036	Ne migkaǥi si Jesus te, Iyan, guntaan, emun duen selapì niw wey ed-ilisan niw ne uwita niw en. Ne sikan is wazè din ubpit ne ivelegyè din is kumbalè din wey mekepemasa te sundang.
42022037	Su kinahanglan he egketuman en dini te kedì sikan is insurat he Lalag te Megbevayà he edhenduen te, Inragkes sikandin dutun te menge selaan he etew.
42022038	Ne zutun migkaǥi is menge sumusundan din te, Ahaa nu man su zuen dey en dezuwa he sundang. Ne ke si Jesus te, Ne netengkaan en heeyan.
42022039	Ne zutun migawas si Jesus puun te valey ne midhendiyà te vuvungan he egngezanan te Ulivuwan su zutun dan layun edhizeǥà ne nemenduma kandin is menge sumusundan din.
42022040	Ne hein nekeuma zan dutun ne migkeǥiyan ni Jesus haazà is menge sumusundan din te, Ampù kew wey kew kenà mezaag te penuley keniyu.
42022041	Ne zutun midlaus si Jesus diyà te uvey zà ne midluhud ne mid-ampù diyà te Megbevayà.
42022042	Ke sikandin te, Amey ku, emun iyan egkesuatan nu ne kenè nu en kediey ipeseǥazi heini is merasey he imbanglis nu kediey, iyan, kenà egkesunud is kediey he egkesuatan, kekenà, iyan egkesunud is kenikew.
42022043	Ne zutun te ked-ampù din ne nekeuma is belinsuǥuen te Megbevayà he ebpuun te langit su edlig-enan din is gehinawa ni Jesus.
42022044	Ne utew si Jesus dutun neseeng ne midheǥetan din is ked-ampù din te Megbevayà ne edteǥaktak is rimuseng din he iring te lengesa.
42022045	Ne mid-engked si Jesus is ed-ampù ne midhitindeg ne midlikuan din is menge sumusundan din. Ne langun dutun te menge sumusundan din, ne nemekelipezeng su utew zan mibmeluya tenged te kegkeseeng dan.
42022046	Ne zutun migkaǥi si Jesus diyà te kandan te, Maan is ebpemenlipezeng kew? Enew kew wey med-ampù wey kew kenà mezaag te penuley keniyu.
42022047	Ne zutun te kemulu pa egkaǥi si Jesus, ne nekeume en si Hudas, is sevaha zuen te sepulù wey zezuwa he menge sumusundan din. Ne iyan sikandin edhuna te mezakel he menge etew. Ne mid-uvey sikandin diyà te ki Jesus su edhezekan din.
42022048	Ne zutun migkaǥi si Jesus diyà te kandin te, Kenè be tutuu, Hudas, he heini is kedhazek nu kedì te Kakey te Menusiyà, ne iyan en kebpezekepa nu kedì keniyan te menge zuma nu?
42022049	Ne hein netuenan dutun te menge sumusundan ni Jesus ke hengkey is ed-ul-ulahan te menge etew, migkaǥi zan diyà te ki Jesus te, Menu, Datù, egkesuatan nu ve he edsukul key su heini zed is sundang dey?
42022050	Ne is sevaha zutun te menge sumusundan ni Jesus, midtibas din is suluǥuen te lavew he memumuhat ne netenaan haazà diyà te kewanan he telinga ne nesapla haazà is telinga zin.
42022051	Ne zutun migkaǥi si Jesus diyà te menge sumusundan din te, Ereg kew! Ne zutun inlikù ni Jesus haazà is telinga zutun te nelepungan ne henduen te wazà piǥeyanan gihapun te telinga zin.
42022052	Ne elin daan dutun te nemenhendutun te kedakep ki Jesus is menge punuan te memumuhat wey is menge kepitan te ebantey zutun te zekelà he simbahan wey is menge ebmeǥurangen te menge Hudiyu. Ne migkeǥiyan sikandan ni Jesus te, Tulisan e ve? Su maan is neǥumeenan kew te ubpit wey lagkut is edakep kedì?
42022053	Ne hein duma a keniyu kada andew ziyà te Valey te Megbevayà is ebpenurù ne wazà a keniyu zutun dà dekepa. Iyan, iyan heini ǥuntaan kes timpu he imbanglis keniyu wey niw meveeli is egkesuatan ni Setanas.
42022054	Ne zutun midakep dan si Jesus ne mid-uwit dan diyà te valey te lavew he memumuhat. Ne si Pedro, midtinundug daan asal kenà utew ed-uvey.
42022055	Ne zuen hapuy ziyà te lama zutun te valey ne zuen menge etew he ebpemenhizazang. Ne mid-uvey zutun si Pedro ne midhizazang daan.
42022056	Ne zuen dutun suluǥuen he vahi ne neehè din si Pedro is edhidhizazang. Ne midtengtengan din si Pedro ne migkaǥi te, Minsan heeyan is maama ne zuma keniyan te midakep dan.
42022057	Ne midtavak si Pedro te, Bayi, kenè ku egkekilala heeyan is midakep dan.
42022058	Ne netegteǥaad dutun ne zuen en maan etew he nekekilala ki Pedro. Ne migkaǥi haazà te, Sikew, duma ka zaan keniyà te midakep dan. Ne midtavak si Pedro te, Mama, kenà a iyan duma zin.
42022059	Ne netegteǥaad pa maan dutun ne zuen en maan sevaha he etew he nekekilala ki Pedro he ke sikandin te, Tutuu iyan he zuma zaan heeyan dutun te midakep su egketuusan he tigGeliliya zaan sikandin.
42022060	Iyan, midtavak en maan si Pedro te, Kenè ku egketuenan heeyan is migkaǥi niw. Ne zutun te kemulu pa egkaǥi si Pedro ne mid-ukarè en is manuk.
42022061	Ne zutun midlilingey ni Jesus si Pedro ne midtengtengan din. Ne zutun human metenuzi ni Pedro sikan is migkaǥi ni Jesus kandin he, Te kenè pe kan ebpengukarà is manuk, ne ketetelu ke en ebpekekaǥi he kenà a kenikew egkekilala.
42022062	Ne zutun mid-awà si Pedro zutun te menge etew ne nekelelendag is edsineǥew.
42022063	Ne haazà is menge etew he ebantey ki Jesus, ne mid-eled-eled dan sikandin. Ne mibagkes dan is menge mata zin ne midsumbag dan sikandin, ne ke sikandan te, Tegnaa nu ke hentei is midsumbag kenikew.
42022065	Ne kenà iyan dà haazà su mezakel pa is memezaat he lalag dan kandin te kedsumpelita zan kandin.
42022066	Ne hein nepawà dutun, netiǥum is langun he menge ebmeǥurangen te menge Hudiyu wey is menge punuan he menge memumuhat, wey is menge menunudlù te kesuǥuan, ne impeetuvang kandan si Jesus.
42022067	Ne mid-insaan dan si Jesus te, Hengkey, iyan ke en be iyan sikan is mibpilì te Megbevayà he ibpahadì? Ne midtavak si Jesus te, Minsan ke egkeǥiyen ku keniyu he iyan a, ne kenè kew edtuu te egkeǥiyen ku.
42022068	Ne emun id-insè ku heini keniyu ne kenè kew zaan edtavak.
42022069	Iyan, heini zà is egkekaǥi ku keniyu, Meǥaan en egketuman is andew he siaken, is netagnà he Kakey te Menusiyà, ne ebpekepinuu e en diyà te zapit te egkekewanan te Megbevayà he utew mekeǥeǥehem.
42022070	Ne migkaǥi zan is langun te, Ne emun iyan heeyan lalag nu ne hentei ke ve? Anak ke ve te Megbevayà? Ne midtavak si Jesus te, Uya, iyan is migkaǥi niw.
42022071	Ne zutun migkaǥi zan te, Wazè en kinahanglan pa he zuen pa menge edsumbung kandin su nezineg tew en is menge lalag din he utew supak te Megbevayà.
42023001	Ne zutun, haazà is langun he menge punuan he nengetiǥum dutun, ne mid-uwit dan si Jesus diyà te ki Gubirnedur Pilatu su wey zin mehukumi.
42023002	Ne hein nekeuma zan dutun ne impezineg dan ki Pilatu is menge sumbung dan. Ke sikandan te, Midsusi zey heini is etew ne netuenan dey he edsinamuk kayi te inged tew su ibpeengked din is menge etew he ebayad te vuhis diyà te lavew he hadì tew ziyà te inged he Ruma. Ne kenà duen dà taman su egkeǥiyen din he iyan sikandin si Kristu, he ke và dà egkeǥiya, hadì.
42023003	Ne si Pilatu, mid-insaan din si Jesus te, Hadì ke ve te menge Hudiyu? Ne midtavak si Jesus te, Uya, iyan is migkaǥi nu.
42023004	Ne zutun migkaǥi si Pilatu ziyà te menge punuan he memumuhat wey menge etew te, Wazà netuenan ku he engayan he idsiluti kayi te etew, ke sikandin.
42023005	Iyan, nasì nememensag is menge etew zutun he egkaǥi te, Edsinamuk is menge etew he ebpemineg te menge penurù keniyan! Mibpuunan din is kebpenurù din diyà te prubinsya he Geliliya ne midtukid din daan is menge inged dini te prubinsya he Hudiya, Ne ǥuntaan, dini en maan sikandin te Hiruselim.
42023006	Ne hein nezineg ni Pilatu heini ne mid-insà sikandin te, TigGeliliya ve heini is etew?
42023007	Ne midtavak dan te, Uya, tigGeliliya heeyan. Ne hein netuenan din he sakup si Jesus te prubinsya he ebeyveyaan ni Hirudis ne impeuwit din si Jesus diyà te ki Hirudis. Su neserengà he zutun daan si Hirudis te Hiruselim.
42023008	Ne si Hirudis, ne utew nesuatsuat hein neehè din si Jesus su neuǥet dà he egkesuatan din si Jesus te ed-ahà. Egkesuatan din he meehè din is menge egkein-inuwan he nezineg din he ebpemeelan ni Jesus.
42023009	Ne zutun mezakel is menge insà ni Hirudis ki Jesus, iyan, wazà si Jesus medtavak.
42023010	Ne zutun, haazà is menge punuan he menge memumuhat wey is menge menunudlù te kesuǥuan, ne mid-uvey zan ne utew meinit is gehinawa zan te kedsumbunga zan ki Jesus.
42023011	Ne zutun si Hirudis wey is menge sundaru zin, ne mibaleyvaley zan si Jesus ne mid-eled-eled dan sikandin. Ne midsun-uzan dan te meupiya he bisti su uvag kun hadì, ne zutun impelikù dan diyà te ki Pilatu.
42023012	Ne iyan haazà andew te kebpeked-emiǥu ni Pilatu wey si Hirudis su zutun te nengehuna he timpu ne kenà meupiya is kedepitè dan.
42023013	Ne hein diyè en maan si Jesus te ki Pilatu ne midtiǥum ni Pilatu is menge punuan he memumuhat wey is menge ebmeǥurangen te menge Hudiyu wey is menge mezakel he etew.
42023014	Ne ke sikandin diyà te kandan te, Heini is etew he in-etuvang niw kayi te kedì, migkaǥi niw he edsinamuk sikandin te inged tew, iyan, mibpurungan ku sikandin susiya kayi te etuvangan te langun te sikiyu ne wazè ku egkeahà he salè din.
42023015	Ne si Hirudis daan, wazè din egkeahà he salà kayi te etew su impelikù din kayi te kedì. Wazà iyan ulaula kayi te etew he zait he idhimetayi kandin.
42023016	Ne ibpevuǥel ku zà sikandin ne ibpeǥawas ku en.
42023017	Ne iyan ingkekeǥiya kayi ni Pilatu su neleyaman te menge Hudiyu he kada egketuman haazà is Pista te Kedlevayi ne kinahanglan he ibpeǥawas ni Pilatu is sevaha he pirisu he Hudiyu.
42023018	Ne hein nezineg te mezakel he etew haazà is migkaǥi ni Pilatu ne mibpememensag dan te, Ipehimetayi nu heeyan he etew, ne iyan nu ipeǥawas si Berabas!
42023019	Ne heini si Berabas, ne iyan ingkepirisu zin su impepekidtebek din te gubirnu is menge etew ne kenà dutun dà taman su nekevunù daan sikandin te etew.
42023020	Ne si Pilatu, ne iyan din egkesuatan he iyan ibpeǥawas si Jesus, ne mid-uman sikandin med-insà diyà te nengetiǥum he menge etew ke hengkey is egkesuatan dan,
42023021	iyan, nasì mid-iseg sikandan mebpememensag he egkaǥi te, Iransang te krus! Iransang te krus!
42023022	Ne migkaǥi si Pilatu te iketelu, ke sikandin te, Maan? Duen be mezaat he mid-ulaula zin? Wazè ku man egkeahà he salà he zait he idhimetayi kandin. Ibpevuǥel ku zà ne ibpeǥawas ku en.
42023023	Ne zutun mid-iseg is kebpememensag dan he ibperansang dan si Jesus diyà te krus. Ne hein neuǥet kenè en ebpeketigker si Pilatu,
42023024	ne midtuǥut sikandin he idransang si Jesus te krus.
42023025	Ne zutun midlibri ni Pilatu si Berabas he mibpirisu tenged te kedsinamuk din wey kebunua zin te etew. Ne si Jesus, insuǥù en ni Pilatu he meulaula ziyà te kandin is egkesuatan te menge etew.
42023026	Ne zutun migkuwa zan si Jesus ne migenat dan su ed-uwiten dan pehendiyà te ǥawas dutun te inged. Ne ziyà te zalan nesinuǥung dan is etew he tigSirini he egngezanan ki Simon. Heini si Simon, diyà ebpuun te unayan ne edhendiyà te inged. Ne mibpeǥes dan ipetiang dutun te krus he edtiangen ni Jesus.
42023027	Ne zutun te ked-uwita zan ki Jesus, utew mezakel is menge etew he nemenduma. Ne zuen dutun menge vahi he ebpemenlelendag su edsineǥawan dan si Jesus.
42023028	Ne midlilingey si Jesus diyà te kandan ne migkaǥi te, Sikiyu is menge vahi he tigHiruselim, kenà a iyan keniyu sineǥawi, kekenà, iyan niw sineǥawi is egkeulaula niw wey te menge anak niw.
42023029	Su egkeuma is andew he egkehitavù kayi te keniyu is dekelà he kemeresayan. Ne zutun egkaǥi is menge etew he utew zeyzey sikan is bahi he wazè din anak wey wazà edleǥimuwen.
42023030	Ne zutun he timpu egkeǥiyan te menge etew is menge vuntud te, Ketempaǥi key. Ne egkeǥiyan dan daan is menge vuvungan te, Bumbuni key.
42023031	Su, ke si Jesus diyà te kandan te, emun iyan heini ed-ul-ulahan dan kedì te iring te kayu he wazà meǥangu su wazà mulà kedì he salà , ne edhuna pa kayi is ed-ul-ulahan dan keniyu te iring te kayu he neǥangu en.
42023032	Ne zuen daan dutun dezuwa he tulisan he ed-uwiten dan su edhimetayan dan duma ki Jesus.
42023033	Ne nekeuma zan dutun te vuvungan he egngezanan te Tulan te Ulu ne zutun dan iransang si Jesus te krus ne inransang dan daan haazà is menge tulisan te zezuwa zaan he krus. Impasek dan is sevaha he krus diyà te egkekewanan ni Jesus, ne is sevaha, impasek dan diyà te egkeǥivang din.
42023034	Ne zutun te kemulu zan pa idransang si Jesus, ne mid-ampù sikandin diyà te Megbevayà, ke sikandin te, Amey ku, peseyluwa nu sikandan su wazè dan metueni ke hengkey heini is ed-ul-ulahan dan. Ne zutun, haazà is midransang kandin, midripa zan ke hentei is ebpekeangken te menge ugelingen ni Jesus.
42023035	Ne is menge etew, ne ebpemenhitindeg dan dutun he ebantey; ne is menge punuan te menge Hudiyu, ne ed-undaunda kandin, ke sikandan te, Wey zè be! Nelibri zin is duma; ne emun tutuu he iyan sikandin sikan is hadì he mibpilì te Megbevayà, ed-ahaan ta ke egkelibri zin is keugelingen din.
42023036	Ne kes menge sundaru zaan, ne ebpen-undaunda zaan kandin. Mid-uvey zan diyà te kandin su ibpeinum dan te vinu.
42023037	Ne ke sikandan te, Emun tutuu iyan he hadì ka te menge Hudiyu ne libriya nu is keugelingen nu!
42023038	Ne impezeket dan is surat te zivavew zin diyà te krus he edhenduen haazà is surat te, Iyan heini sikan is Hadì te menge Hudiyu.
42023039	Ne is sevaha zutun te zezuwa he tulisan he inransang diyà te pesikilizà ni Jesus, ne edsumpalit en daan kandin. Ke sikandin te, Emun tutuu iyan he iyan ka sikan is hadì he mibpilì te Megbevayà ne hante kun be iyan, libriya nu is lawa nu keniyan ne libriya key zaan kenikew.
42023040	Ne haazà is sevaha, ne migkeǥiyan din haazà is duma zin te, Maan is egkaǥi ka te iring keniyan? Wazè nu ve kegkehandek te Megbevayà? Sikitew is tetelu, ne pudu kiw ebpatey kayi,
42023041	iyan, sikita is dezuwa, ne engayan en he edhimetayan ki su id-ulì dini te kenita is kelelalung ta. Iyan, heini he etew mulà, ne wazè nehimu zin he mezaat.
42023042	Ne zutun migkeǥiyan din si Jesus te, He Jesus, kenà a kenikew lipati zutun te kedhadì nu en keuzemà.
42023043	Ne migkaǥi si Jesus diyà te kandin te, Benar heini is egkeǥiyen ku kenikew he ǥuntaan dà ebpezumehè ki zutun te inged te edtulusen.
42023044	Ne hein neudtu is andew zutun ne midtik-ew mebmerusirem is tivuuk he kelibutan seled te menge tetelu he uras.
42023045	Ne zutun te iyan daan haazà he uras, kes utew mekepal he manggad he ingkurtina zuen te simbahan he Valey te Megbevayà, ne netik-ew mevindas diyà te liwezaan.
42023046	Ne zutun ne migkulahì si Jesus is egkaǥi te, Amà, ibpeǥewezan ku en kenikew is gimukud ku. Ne iyan dà haazà ne naawà is gehinawa zin.
42023047	Ne zutun, sikan is kepitan te menge sundaru zutun, hein neehè din heini is neulaula ne nekezalig te Megbevayà, ke sikandin te, Tutuu ves iyan he wazà mezaat he ulaula kayi he etew!
42023048	Ne haazà is menge etew he nengevurun dutun su ebantey zan, ne hein neehè dan haazà is neulaula, mid-ulì dan he utew memeveǥat is gehinawa.
42023049	Ne is langun he menge emiǥu ni Jesus, ragkes is menge vahi he nemendumazuma kandin he ebpemuun te Geliliya, ne ziyè dan te malù meziyù is ebantey zutun te langun he neulaula.
42023050	Ne zuen sevaha zutun he etew he egngezanan ki Jose he meǥinged diyà te inged he Erimetiya he ziyà te prubinsya he Hudiya. Heini si Jose, ne metazeng he etew ne telehuzen daan. Sevaha sikandin te menge Hudiyu he edtaǥad te kedhadì te Megbevayà dini te kelibutan. Sevaha zaan sikandin te menge zatù te menge Hudiyu, iyan, wazà sikandin mekeuyun te kedhimetayi ki Jesus.
42023052	Ne heini si Jose, ne midhendiyà sikandin te ki Pilatu ne midhangyù din he egkuwaan din is lawa ni Jesus; ne intuǥut kandin ni Pilatu.
42023053	Ne migkuwa ni Jose haazà is lawa ni Jesus ne mibukusan din te malung he meputì. Ne zuen surung he penlevengà he ingkalut diyà te kelendiǥan he paǥang he wazè pa meselezi te minatey. Ne zutun iseled ni Jose is lawa ni Jesus.
42023054	Mahapun en haazà dutun te andew he Birnis ne emun edsanlep en dutun is andew ne iyan puunà te Andew te Kedhimeley.
42023055	Ne sikan is menge vahi he ebpemuun diyà te Geliliya he nemenduma ki Jesus, ne miduma zan ki Jose te edleveng dutun te lawa ni Jesus. Ne neehè dan is midsevukan ki Jesus dutun te penlevengà.
42023056	Ne zutun mid-ulì dan su ed-endamen dan is menge mehemut he sulù wey lana he idhaplas te lawa ni Jesus. Ne zutun te Andew te Kedhimeley, wazè dan mebaal su edtumanen dan is insuǥù dutun te kesuǥuan he imbilinbilin kandan.
42024001	Ne hein neiwas is Andew te Kedhimeley te kegkepawè din dutun te andew he Duminggu, mibpehendiyè en maan haazà is menge vahi te midlevengan ki Jesus ne mid-uwit dan sikan is menge mehemut he idhaplas he mid-andam dan.
42024002	Nekeuma zan dutun ne neehè dan he in-awè en sikan is batu he inlekeb dutun te surung he penlevengà.
42024003	Ne mid-ahuk dan dutun ne ebpenlenglenguwen dan kes lawa te Nengazen he si Jesus ne wazè en dutun.
42024004	Ne zutun utew zan egkengereǥenan he ebpen-isip-isip; ne netik-ew mebpaahà kandan is dezuwa he maama he ebpemengenamag te keputì is bisti zan.
42024005	Ne haazà is menge vahi, ne midluhud dan is edungul su utew zan nengehandek. Ne migkaǥi kandan haazà is menge maama te, Maan is kayi niw ebpen-ahaa te edlevengan te minatey is etew he uuyag?
42024006	Su si Jesus, ne wazè en kayi su nevanhew en. Tentenuzi niw ke hengkey is migkaǥi zin keniyu hein diyè kew pa te Geliliya
42024007	su migkaǥi zin he sikandin is Kakey te Menusiyà, ne ibpalad diyà te menge lalung he etew ne idransang sikandin diyà te krus ne seled te tetelu he andew ne egkevanhew sikandin.
42024008	Ne human metenuzi zutun te menge vahi haazà is migkaǥi ni Jesus.
42024009	Ne zutun mid-ulì haazà is menge vahi ne mibpenudtulan dan sikan is sepulù wey sevaha he menge epustul ni Jesus wey is duma pa he menge etew.
42024010	Haazà is menge vahi, ne iyan si Maria Megdelina, si Juana, wey elin daan si Maria he iney ni Santiago, ne zuen pa menge zuma zan he vahi. Iyan sikandan mibpenudtul ziyà te menge epustul te nengehitavù kandan.
42024011	Iyan, sikan is menge epustul ni Jesus, kunaan dan ke kenà tutuu haazà ne wazè dan medtuu zutun te tudtul te menge vahi.
42024012	Iyan, si Pedro, hein nezineg din haazà is tudtul ne mibpelelaǥuy sikandin is ebpehendiyà te surung he penlevengà. Ne hein nekeuma zutun ne midsiniling sikandin ne iyan din dà naahà kes meputì he manggad he imbukus te lawa ni Jesus ne mid-awà dutun sikandin is mid-ulì ne utew neinuinu ke maan is wazà dutun is lawa ni Jesus.
42024013	Ne zutun daan he andew ne zuen dezuwa he sumusundan he ebpuun diyà te Hiruselim he edhendiyà te inged he egngezanan te Imawus. Ne haazà he inged, ne menge sepulù wey tetelu he kilumitru is keziyù din diyà te inged he Hiruselim.
42024014	Ne zutun te edhipanew sikandan ne iyan dan edhisgutan is mehitenged te langun he neulaula ki Jesus.
42024015	Ne zutun te kebitiyara zan dutun ne midlambag si Jesus kandan ne mibpekiduma kandan.
42024016	Neehè dan sikandin, iyan, wazà mebpekilala kandan si Jesus.
42024017	Ne migkaǥi si Jesus diyà te kandan te, Hengkey is edhisgutan niw te edhipanew? Ne neketeren dan dutun ne egkeahà diyà te kebuvuked dan he utew zan egkeseeng.
42024018	Ne midtavak is sevaha zutun he egngezanan ki Keliyupas, ke sikandin te, Iyan ke zà buwa etew he nekehengkayi te inged he Hiruselim he wazà metau kayi te veǥu pa he nehitavù.
42024019	Ne mid-uman med-insà si Jesus kandan te, Maan? Hengkey is nehitavù? Ne midtavak dan te, Iyan is nehitavù ki Jesus he tigNeserit. Ebpeneuven sikandin te Megbevayà ne midtuuwan sikandin te langun he menge etew. Dekelà is gehem din te ebpenurù ne mekeǥeǥehem daan sikandin he ebaal te menge egkengein-inuwan.
42024020	Is menge punuan he memumuhat wey is menge ebmeǥurangen tew, ne impalad dan sikandin diyà te ki Pilatu. Ne midhukuman sikandin he edhimetayan. Ne zutun midhimetayan dan pinaaǥi te kedrensanga kandin te krus.
42024021	Ne netaǥù diyà te ǥehinawa zey he iyan en pezem sikandin kes midsuǥù te Megbevayà he edlibri te langun he kevuwazan ni Israyil, iyan, seled en guntaan te tetelu he kezukileman is kedhimetayi kandin.
42024022	Ne ǥeina te meselem neumanan is kegkeinuinu zey su zuen menge zuma zey he menge vahi he midselem dan diyà te midlevengan kandin.
42024023	Ne nekeuma zan dutun ne wazè dan maahà sikan is lawa zin. Ne midlikù dan diyà te kenami ne mibpenudtul zan he zuen menge velinsuǥuen te Megbevayà he mibpaahà kandan. Ne migkaǥi kun dutun te menge velinsuǥuen he nevanhew en si Jesus.
42024024	Ne zuen pa zuma zey zutun he midsuvar mebpehendutun te surung he penlevengà ne iring ded daan dutun is neehè dan te migkaǥi zutun te menge vahi, iyan, wazè dan maahà is lawa ni Jesus.
42024025	Ne zutun migkaǥi si Jesus diyà te kandan te, Kurang kew pe bes te ked-isip. Maan is utew mereǥen diyan te keniyu is kebpeketuu niw te langun he netagnà dengan te menge ebpemeneuven te Megbevayà?
42024026	Su kinahanglan he ebpekeaǥi pa te kemeresayan sikan is hadì he mibpilì te Megbevayà ne human ibeǥey kandin is kebayàbayà te minsan hengkey.
42024027	Ne zutun midseysey ni Jesus kandan ke hengkey is langun he menge lalag te Megbevayà mehitenged kandin he insurat te langun he menge ebpemeneuven te Megbevayà igenat dà ki Moises dengan taman te huziyan he menge ebpemeneuven.
42024028	Ne hein ebpekeuma zan en dutun te ebpeveyaan dan he inged ne henduen be te edlaus pa si Jesus,
42024029	iyan, migkeǥiyan dan sikandin te, Kenè ke pa laus, ne zini ka hulavung su mahapun en utew. Ne iyan dà haazà, ne mibpekiduma si Jesus kandan.
42024030	Ne hein diyè dan en te valey ne mibpinuu zan is egkaan. Ne si Jesus, migkuwa zin is egkeenen dan he supas. Ne mibpeselematan din te Megbevayà ne mibpenevì din ne human din ipemeǥey kandan.
42024031	Ne zutun, human dan mekilala si Jesus su nemelmeleǥan dan te ed-ahà. Iyan, netekew maawà dutun si Jesus diyà te ked-ehè dan.
42024032	Ne mibpelelaǥà haazà is dezuwa he etew he egkaǥi te, Umba ves utew ta nesuati ǥeina ziyà te zalan te ebpemineg is kedseysayi zin kenita zuen te Lalag te Megbevayà.
42024033	Ne zutun ne midhitindeg dan ne migaanggaan dan medlikù diyà te Hiruselim. Ne hein nekeuma zan ne neumahan dan sikan is sepulù wey sevaha he menge epustul ni Jesus wey is menge zuma he sumusundan he nengetiǥum diyà te sengevaley.
42024034	Ne iyan ingketiǥum dan su ebpetudtudtulè dan he egkaǥi te, Benar ves iyan he nevanhew is Nengazen su mibpaahà ki Pedro.
42024035	Ne zutun, haazà is dezuwa he ebpuun te Imawus, ne mibpenudtul zan ke hengkey is nehitavù kandan diyà te zalan. Ne midtudtul zan daan he zutun dan en mekilala si Jesus hein mibpenevì din en is supas dutun te kegkaan dan.
42024036	Ne zutun te kemulu zan pa ebpetudtudtulà kayi ne netekewtekew mebpeǥawaǥawa si Jesus diyà te teliwazè dan. Ne migkaǥi sikandin te, Kenè kew mengeseeng.
42024037	Ne utew zan dutun nengehandek su kunaan dan ke ǥimukud dà ni Jesus is mibpaahà kandan.
42024038	Iyan, migkaǥi zutun si Jesus diyà te kandan te, Ne maan is egkengehandek kew kedì? Maan is egkezuwazuwa kew kedì?
42024039	Ahaa niw man heini is palad ku wey paa ku su iyan e zed! Semsama a keniyu ne egketuenan niw! Su is gimukud, ne wazè din lawa, iyan, siak, ahaa niw man, duen lawa ku, ke sikandin.
42024040	Ne impeehè din kandan is menge imbayà te ransang diyà te menge palad din wey paa zin.
42024041	Ne ǥeina te kemulu zan pa eduwazuwa, asal, utew zan nengeǥalew, mid-insà si Jesus te, Duen be egkeenen niw kayi?
42024042	Ne mibeǥayan dan sikandin te tinuug he pait.
42024043	Ne migkuwa zin haazà is pait ne migkaan din.
42024044	Ne zutun migkaǥi si Jesus diyà te kandan te, Iyan heini sikan is migkaǥi ku keniyu hein kemulu e pa zuma niw. Is langun mehitenged kedì he impesurat dengan te Megbevayà ki Moises, wey kes langun he impesurat din te zuma pa he ebpemeneuven din, wey minsan kes insurat dengan duen te libru te menge Salmo, ne kinahanglan he egketuman pinaaǥi te neulaula zini te kedì.
42024045	Ne zutun impesavut din human kandan is langun te impemesurat he Lalag te Megbevayà.
42024046	Ke sikandin te, Ibpesavut duen te insurat he Lalag te Megbevayà he kinahanglan he siak is hadì he mibpilì te Megbevayà, ne edhimetayan a ne seled te tetelu he andew zutun ne ebenhawen a te Megbevayà.
42024047	Ne ibpesavut daan dutun he kinahanglan he edsuǥuen ku sikiyu te kebpenudtul te Meupiya he Tudtulanen. Ebpuunan niw is kebpenudtul niw zini te Hiruselim ne ieneb niw heini ipesavut te tivuuk he kelibutan. Ipesavut niw he kinahanglan he ed-iniyuǥan te menge etew is memezaat he ulaula ne human dan ebpeseyluwa te Megbevayà.
42024048	Ne kinahanglan he iyan kew mebpesavut kayi te langun he impesurat he Lalag te Megbevayà he netuman kayi te kedì su nengeehè niw en.
42024049	Ne edsuǥuen ku zini te keniyu is Waǥas he Mulin-ulin he impesarig te Amey ku he Megbevayà. Iyan, dini kew taǥad te inged he Hiruselim taman te kenè kew pa egkevulusan te ǥehem din he ebpuun te langit.
42024050	Ne te nekepasad si Jesus dutun is egkaǥi ne mid-uwit din sikandan diyà te ǥawas te inged he Hiruselim, ne hein diyè dan en te uvey te inged he egngezanan te Bitanya, ne imbayew zin is menge velad din su ebpenubtuvazan din sikandan.
42024051	Ne zutun te kemulu pa sikandin ebpenuvadtuvad ne nevatun sikandin pehendiyà te langit.
42024052	Ne mid-azap dan sikandin ne utew zan nengelipey is mid-ulì diyà te Hiruselim.
42024053	Ne andew-andew ne layun sikandan diyà te simbahan he Valey te Megbevayà is edalig te Megbevayà. Is Meupiya He Tudtulanen Te Keaǥi Ni Jesu Kristu Sumalà Is Keguǥuza Ni
43001001	Dengan te wazè pa limbaǥa is minsan hengkey, daan en is migeraran te Lalag te Megbevayà. Heini is Lalag te Megbevayà, daan sikandin he zuma te Megbevayà ne iyan en Megbevayà.
43001002	Dutun te kedlimbaǥa te langun, daan en sikandin he zuma te Megbevayà.
43001003	Is langun he midlimbag te Megbevayà, ne pinaaǥi kayi te Lalag, ne wazà minsan hengkey he midlimbag emun kenà pinaaǥi kandin te Lalag te Megbevayà.
43001004	Ne heini is Lalag te Megbevayà, iyan daan sikandin sikan is puunà te untung he wazà pidtemanan, ne heini is untung, iring te kerayag su ebpeketayew te kerusireman te isip te tivuuk he menusiyà.
43001005	Neketayew haazà is kerayag te kerusireman kayi te kelibutan. Ne is kerayag, wazà mezaag kayi te kerusireman.
43001006	Duen etew he migngezanan ki Juan he midsuǥù te Megbevayà. Umba midsuǥù heini si Juan te Megbevayà
43001007	su wey zin ikepenurù diyà te menge etew he iyan si Jesu Kristu sikan is tutuu he kerayag, su wey meketuu is tivuuk he menusiyà pinaaǥi zutun te penurù.
43001008	Heini si Juan, kenà iyan sikandin sikan is kerayag, kekenà, iyan sikan is edseysey ke hentei is kerayag.
43001009	Ne zutun he timpu nekeuma zini te kelibutan si Kristu, sikan is tutuu he kerayag. Iyan sikandin sikan is ebpeketayew te isip te tivuuk he menusiyà.
43001010	Ne nekeuma si Kristu zini te kelibutan. Pinaaǥi kandin midlimbag is kelibutan, iyan, wazà sikandin mekilala te menusiyà.
43001011	Minsan te ziyà sikandin mekeuma te keugelingen din he menge inged, wazà utew zutun te menge zuma zin midawat kandin.
43001012	Asal is minsan hentei he nekezawat wey midtuu kandin, mibeǥayan din sikandan te ketenged wey zan mehimu he menge anak te Megbevayà.
43001013	Is paaǥi te kegkehimu zan he anak te Megbevayà, kenà iyan kes paaǥi te kegkevuwad dini te kelibutan su wazè dan dutun ianak pinaaǥi te kegkevuwad te kelibutanen he amey, kekenà, iyan amey zan is Megbevayà.
43001014	Ne sikan is nekaǥi he Lalag te Megbevayà, nehimu he menusiyà ne mid-amur kenitew. Utew sikandin beliǥeǥawen wey utew tutuu is menge lalag din. Neehè dey is utew zin kebpekelavew he iyan is kebpekelavew te vudtung he Anak te Megbevayà. Ne haazà is kebpekelavew zin, imbeǥey kandin te Amey zin he Megbevayà.
43001015	Ne heini si Juan, impesavut din ke hentei sikandin. Midhabet si Juan megkaǥi te, Iyan heini sikan is etew he migkaǥi ku he ke siak te, Duen etew he egkehuziyan kedìey he lavew pa kenà siak, su zengan te wazè e pa ianak, daan en sikandin,  ke si Juan.
43001016	Ne ǥeina te utew sikandin beliǥeǥawen kenà egketapus is menge meupiya he idtuvad din kenitew te langun.
43001017	Ne pinaaǥi ki Moises imbulus te Megbevayà sikan is menge kesuǥuan, iyan, pinaaǥi ki Jesus imbulus te Megbevayà is gaǥew zin kenitew wey is tutuu he tuluuwen. .
43001018	Wazè pa menusiyà he nekeahà te Megbevayà, iyan, sikan is Anak din he vudtung, impetuenan din kenitew is Amey zin he Megbevayà su iyan dan layun telezuma.
43001019	Duen menge memumuhat wey menge kevuwazan ni Levi he midhendiyà te ki Juan Megbebewtismu. Midsuǥù sikandan te menge punuan te menge Hudiyu puun te Hiruselim wey zan meinsai si Juan ke hentei sikandin. Ne iyan heini migkaǥi ni Juan su wazè din ieles, ke sikandin te, Siak, kenà a iyan kes mibpilì te Megbevayà wey mekehadì.
43001021	Ne ke sikandan te, Iyan ke ve kes ebpeneuven dengan he si Elias? Ne ke si Juan te, Kenà a zaan. Ne ke sikandan te, Kela ke iyan ka sikan is netagnà he mibpenaub te Megbevayà? Ne ke si Juan te, Kenà a zaan.
43001022	Ne ke sikandan en maan te, Keǥiyi key ke hentei ka su kinahanglan he zuen idtavak dey te midsuǥù kenami. Hengkey is egkekaǥi nu mehitenged kayi?
43001023	Ne zutun midtavak si Juan. Is tavak din iring te insurat dengan te ebpeneuven he si Esaias. Ke si Juan te, Iyan a sikan is netagnà he etew he egkezineg is kedwali zin diyà te tanà he wazà duen ed-ubpà. Ke sikandin te, Tendanga niw is ibayà he ed-ikulen te Nengazen.
43001024	Heini is menge etew he ed-insà ki Juan, ne menge suǥù te menge Perisiyu.
43001025	Mid-insè dan en maan te, Emun kenè ka iyan sikan is mibpilì te Megbevayà wey mekehadì, ne kenè ka zaan si Elias, wey kenè ka sikan is netagnà he ebpeneuven, maan is ebpemewtismu ka te menge etew?
43001026	Ne zutun midtavak si Juan te, Tutuu iyan he ebpemewtismu a, iyan, pinaaǥi zà te wahig, iyan, duen duma niw he wazè niw mekilala
43001027	he ebpekeuma he huziyan kediey he utew lavew kenà siak. Siak, minsan is kebpul-ut dà te sepatus din, kenè e pa zait he suluǥuen din, ke si Juan.
43001028	Ne nehitavù heini is langun diyà te inged he Bitanya he ziyà layun te wahig he Hurdan he zutun ebpemewtismu si Juan.
43001029	Hein mid-ilis he andew zutun, naahà ni Juan si Jesus he edhendiyà te kandin, ne ke si Juan diyà te menge etew, Iyan heini sikan is etew he egngezanan te ibpemuhat he Nati he Kerehidu he ibeǥey te Megbevayà su pinaaǥi kandin egkeawà is menge memezaat he ulaula te menusiyà.
43001030	Iyan heini kes migkaǥi ku he ke siak te, Duen etew he egkehuziyan kediey, iyan, lavew sikandin kediey su zaan en sikandin te wazè e pa ianak.
43001031	Hein aney, ke si Juan, wazè ku metueni ke hentei sikandin, iyan, umba ebpemewtismu a su wey metueni te menge zuma tew he menge kevuwazan ni Israyil he meǥaan sikandin ebpekeuma.
43001032	Ne mid-uman megkaǥi si Juan te, Neehè ku is Waǥas he Mulin-ulin he ebpuun diyà te langit he edlugtanà diyà te ki Jesus iring te merepatik ne wazè din ewai si Jesus.
43001033	Ne hein aney zutun, ke si Juan, wazè ku pa metueni he iyan sikandin kes netagnà he hadì, iyan, sikan is Megbevayà he iyan midsuǥù kedì wey a mekepemewtismu pinaaǥi te wahig, migkaǥi kedì he zaan te, Emun egkeehè nu is etew he edtenaan wey kenà ed-ewaan te Waǥas he Mulin-ulin, iyan en etew he ibpemewtismu zin is Waǥas he Mulin-ulin.
43001034	Neehè ku en, ke si Juan, ne egkeǥiyen ku keniyu he iyan sikandin sikan is Anak te Megbevayà.
43001035	Ne hein mid-ilis dutun he andew, diyè en maan si Juan duma is dezuwa he menge sumusundan din te naahaan din ki Jesus.
43001036	Ne neehè din en maan si Jesus is edsaǥad. Ke si Juan te, Iyan heeyan sikan is etew he iring te ibpemuhat he Nati he Kerehidu he imbeǥey te Megbevayà!
43001037	Ne hein nezineg heini zutun te menge sumusundan din he zezuwa, miduma zan ki Jesus.
43001038	Midteren si Jesus ne midlilingey ne neehè din he eduma sikandan ne ke sikandin te, Hengkey is tuyù niw? Ne ke sikandan te, Rabi, he ke và dà egkeǥiya, Menunudlù, hendei ka ed-ubpà?
43001039	Ne midtavak si Jesus te, Duma kew kedì wey niw maahà. Ne miduma zan ne neehè dan is ed-ubpaan din. Mahapun en dutun ne wey zan med-ulì hein mezukilem en.
43001040	Iyan si Andres sevaha zutun te zezuwa he nekezineg te migkaǥi ni Juan wey miduma ki Jesus. Telesuled si Andres wey si Simon he migeraran ki Pedro.
43001041	Ne si Andres, segugunè din mibpen-ahà is suled din he si Simon. Neehè dey sikan is Misiyas, ke sikandin. (Ne iyan kehuluǥan kayi te ngazan he Misiyas is Kristu, he ke và dà egkeǥiya, mibpilì te Megbevayà he ibpahadì .)
43001042	Ne miduma zin si Simon ne midhendiyè dan te ki Jesus. Ne si Jesus, midtengtengan din si Simon. Iyan ka si Simon he anak ni Juan. Egeraran ku sikew ki Sipas, ke si Jesus. (Is gerar he Sipas ne iyan ded sikan is ngazan he Pedro. Ne is kehuluǥan kayi, ne vatu .)
43001043	Ne hein mid-ilis he andew zutun neisip ni Jesus he edhendiyà te prubinsya he Geliliya. Mibeyaan din si Felipe ne ke sikandin te, Duma ka kedì.
43001044	TigBitsayda si Felipe, ne is inged he Bitsayda, iyan daan ed-ubpaan ni Andres wey ni Pedro.
43001045	Ne si Felipe, mibeyaan din si Natanael, ne ke sikandin te, Neehè dey en kes etew he netagnà dengan te ebpemeneuven wey netagnà ni Moises dutun te insurat din diyà te libru he kesuǥuan. TigNeserit sikandin he si Jesus he anak ni Jose.
43001046	Ne zutun migkaǥi si Natanael te, Duen be etew he zuen din pulus he tigNeserit? Ne ke si Felipe te, Edhendiyè ki wey nu maahà.
43001047	Ne hein ebpelpelingguma zan en naahà ni Jesus si Natanael, ne ke si Jesus te, Tutuu heini he kevuwazan ni Israyil su wazè din edtembunan.
43001048	Ne ke si Natanael te, Maan is egkekilala a kenikew? Ne ke si Jesus te, Te wazè ke pa beyai ni Felipe, neehè ku sikew is diyà te sihung te kayu he igira.
43001049	Ne zutun migkaǥi si Natanael te, Datù, tutuu ves iyan he iyan ka sikan is Anak te Megbevayà; iyan ka sikan is netagnà he hadì dey te menge kevuwazan ni Israyil.
43001050	Ne migkaǥi si Jesus te, Ebpeketuu ke ve tenged dà te migkaǥi ku kenikew he neehè ku sikew ziyà te sihung te kayu he igira? Duen pa egkeehè nu keuzemà he lavew pa he egkein-inuwan.
43001051	Ne mid-uman si Jesus megkaǥi kandin te, Benar is egkeǥiyen ku kenikew he egkeehè niw keuzemà is langit he egkepuwasan ne siak is Kakey te Menusiyà, duen egkengeehè niw he menge velinsuǥuen te Megbevayà he ebpememenahik wey ebpemenaug diyà te etuvangan ku.
43002001	Ne nekezuwa zutun duen eseweey ziyà te inged he Kana he ziyà te prubinsya he Geliliya, ne midtelavuk is iney ni Jesus.
43002002	Ne zutun daan si Jesus wey is menge sumusundan din, su neumbita zaan sikandan he medtelavuk dan.
43002003	Ne naamin is binu he igastu zutun te eseweey, umba mibeyaan si Jesus te iney zin. Ne ke sikandin te, Wazè dan en binu.
43002004	Ne ke si Jesus te, Inà, kenè ka kedì mebayàbayà su wazè pa metuman is hustu he timpu te kebpaahaa ku te ǥehem ku zini te menge etew.
43002005	Ne is iney zin, migkeǥiyan din is menge suluǥuen te, Tumana niw is minsan hengkey he suǥù din keniyu.
43002006	Sumalà te tuluuwen te menge Hudiyu, kinahanglan he zuen wahig he ibpenlùlù te kenè dan pa egkaan. Ne tenged kayi zuen neteǥana zutun he heenem he umuy he vatu. Egketeǥuan is kada sevaha zutun te menge nenggatus he litru he wahig.
43002007	Migkeǥiyan ni Jesus is menge suluǥuen te, Penua niw heini te wahig. Ne mibpemenù dan haazà is menge umuy taman te vivig.
43002008	Ne mid-uman megkaǥi si Jesus te, Sekilut kew en wey uwita niw ziyà te edumala kayi te keemuran. Ne mid-uwit dan,
43002009	ne is edumala, migezaman din haazà is wahig he mibaluy en he vinu. Wazè din metueni ke hendei ebpuun haazà is binu asal netuenan te menge suluǥuen he midsekilut dutun. Ne haazà is edumala, mid-umew zin haazà is ebpengesawa,
43002010	ne migkeǥiyan din te, Sumalà te vetasan tew, ke zuen keemuran, ibpenaǥey idhuna is utew metaam he vinu, ne emun dekelè en is egkeinum te menge etew human ebpeneǥaya is kenà utew metaam. Iyan, sikew, guntaan nu en peneǥaya heini is binu he utew metaam! ke sikandin.
43002011	Iyan haazà nehuna he egkein-inuwan he mibeelan ni Jesus; midhimu zin diyà te inged he Kana ziyà te prubinsya he Geliliya, ne pinaaǥi zutun impeehè din is dekelà he ǥehem din ne midtuu kandin is menge sumusundan din.
43002012	Neiwas haazà, si Jesus wey is iney zin wey menge suled din wey is menge sumusundan din, midhendiyè dan te inged he Kepirnaum ne wazè dan med-awà dutun seled te nepipira he andew.
43002013	Meǥaan en dutun edtumana te menge Hudiyu ziyà te inged he Hiruselim is Pista te Kedlevayi. Ne tenged kayi midhendiyà ensi Jesus te Hiruselim.
43002014	Ne ziyà te zekelà he simbahan he egngezanan te Valey te Megbevayà neehè din is ebpemelegyà te menge ibpemuhat he vaka, wey menge kerehidu, wey menge merepatik. Ne neehè din daan is ebpemenliwà te menge selapì he ziyà te lemisahan dan.
43002015	Ne mibaal sikandin te letigu he pisì ne mid-avug din pehendiyà te ǥawas dutun te Valey te Megbevayà is menge vaka wey kerehidu. Ne mibpemiley zin is menge lemisahan te ebpemenliwà te selapì, ne is selapì dan, mid-ulaan din.
43002016	Ne migkeǥiyan din is ebpemelegyà te merepatik te, Iawè niw heeyan! Kenè niw himuwa he tiyenggiyan heini is Baley te Amey ku he Megbevayà.
43002017	Ne zutun netenuzan te menge sumusundan din is ingkesurat dengan he tagnà he edhenduen te, Utew zekelà is kegkenuǥuni ku te valey nu te Megbevayà umba egkehimu he ibmesakit utew te ǥehinawa ku.
43002018	Ne zutun mid-insaan si Jesus te menge punuan te menge Hudiyu, ke sikandan te, Duen be egkein-inuwan he igkepeehè nu wey key meketuu he mibeǥayan ka te Megbevayà te keǥehem he ibpaawè nu heini is menge etew puun kayi te valey zin?
43002019	Ne midtavak si Jesus te, Rundusa niw heini is baley te Megbevayà ne seled te tetelu he andew egkevangun ku en maan!
43002020	Ne midtavak dan te, Kepatan wey heenem he tuig is kebeeli kayi he valey ne egkevangun nu ve seled dà te tetelu he andew?
43002021	Iyan, wazè dan mesavut he is baley he egkeǥiyen ni Jesus iyan is lawa zin.
43002022	Ne neuǥet pa zutun hein nevanhew en si Jesus, netenuzan te menge sumusundan din heini is migkaǥi zin dutun, ne human dan dutun mesavut he tutuu is netagnà te insurat he Lalag te Megbevayà mehitenged te kegkevanhew ni Jesus wey tutuu zaan is midtagnà ni Jesus.
43002023	Ne zutun te timpu te Pista te Kedlevayi hein diyè pa ensi Jesus te inged he Hiruselim, mezakel is nemeketuu kandin su neehè dan is menge egkein-inuwan he midhimu zin.
43002024	Iyan, wazà si Jesus mevenari te kedtuu zan kandin su netuenan din ke hengkey is diyà te ǥehinawa te tivuuk he menusiyà.
43002025	Ne minsan te wazà edtazem kandin ke hengkey is neseled te ǥehinawa te menge etew netuenan din en su nesayud sikandin he zaan ke hengkey is gehinawa te menusiyà.
43003001	Duen etew he egngezanan ki Nikudimu. Sevaha sikandin he sakup te upakat he egngezanan te Peresiyu. Heini si Nikudimu, ne sevaha he punuan te menge Hudiyu.
43003002	Midhendiyà sikandin te ki Jesus dutun te mezukilem ne migkeǥiyan din si Jesus te, Datù, netuenan dey he menunudlù ka he suǥù te Megbevayà su is menge egkein-inuwan he ebeelan nu, iyan dà ebpekehimu te iring kayi is etew he ebeǥayan te ǥehem te Megbevayà.
43003003	Ne midtavak si Jesus te, Benar is egkeǥiyen ku kenikew he wey zà ebpekeragkes is etew ziyà te menge etew he edhedian te Megbevayà ke ebpaanak sikandin ebpeuman.
43003004	Ne mid-insà si Nikudimu ke, Ebmenmenuwen te etew he meǥurang en is kebpaanak kebpeuman su kenè en man sikandin ebpekelikù te ǥetek te iney zin wey iuman ianak.
43003005	Ne ke si Jesus te, Utew venar is egkeǥiyen ku kenikew he wey zà ebpekeragkes is etew ziyà te menge etew he edhedian te Megbevayà ke id-anak sikandin pinaaǥi te wahig wey pinaaǥi te ǥehem te Waǥas he Mulin-ulin.
43003006	Is id-anak pinaaǥi te etew, ne etew zà daan, iyan, is id-anak pinaaǥi te ǥehem te Waǥas he Mulin-ulin, diyà ed-ubpà te kandin is Waǥas he Mulin-ulin.
43003007	Kenè ka meinuinu te migkaǥi ku kenikew he kinahanglan he ebpaanak kew ebpeuman.
43003008	Is keramag, minsan hendei zà duen ebpevayà ne egketuusan ta su egkezineg ta is daǥing din, iyan, kenè ta egketuenan ke hendei ebpuun wey ke hendei ebpevayà. Iring din ded daan is gehem te Waǥas he Mulin-ulin diyà te etew he id-anak pinaaǥi te ǥehem din su kenà heini egkesavut te etew zà duen.
43003009	Ne zutun mid-insà si Nikudimu te, Egkemenumenu heini?
43003010	Ne ke si Jesus te, Punuan ka he menunudlù kayi te menge zuma tew he menge kevuwazan ni Israyil, ne kenè nu ves egkesavut heini is egkeǥiyen ku?
43003011	Kenè nu lipati he is egkeǥiyen dey, kenà tarù. Netuenan dey he tutuu is ibpesavut dey su neehè dey en, iyan, kenè niw mulà edtuuwan is egkeǥiyen dey.
43003012	Ne emun kenè kew edtuu kediey ke ibpesavut ku keniyu is egkengeulaula zini te tanà, wey kew pe be meketuu ke ibpesavut ku keniyu is ed-ul-ulahan diyà te langit?
43003013	Hentei is nekehendiyà te langit? Iyan e zà is Kakey te Menusiyà su ziyà a ebpuun te langit.
43003014	Ne mid-uman megkaǥi si Jesus te, Dengan te kemulu pa ensi Moises diyà te tanà he wazà duen ed-ubpà he etew mibeelan din is uled he ǥalang ne intaud din te kayu ne imbayew zin. Siak is Kakey te Menusiyà, iring din ded daan is egkehitavù kedì keuzemà su idtaud a zaan te kayu ne ibayew a.
43003015	Umba egkehitavù heini su wey is langun he edtuu kediey meveǥayi te untung he wazà pidtemanan.
43003016	Utew mahal ziyà te ǥehinawa te Megbevayà is tivuuk he menusiyà, ne tenged kayi minsan sikan is budtung he Anak din wazè din menuǥuni, kekenà, impehendini zin su wey is langun he edtuu kandin, kenà mesiluti is gimukud dan, kekenà, meveǥayi sikandan te untung he wazà pidtemanan.
43003017	Is Megbevayà, wazè e zin is Anak din suǥua zini te kelibutan te kedsilut te menusiyà, kekenà, su wey pinaaǥi kedì melibri is menusiyà.
43003018	Is minsan hentei he edtuu kedì kenè en sikandin edsilutan te Megbevayà, iyan, is kenà edtuu kediey, netuenan en he zaan he edsilutan sikandin su siak is budtung he Anak te Megbevayà, wazè e zin tuuwi.
43003019	Umba edsilutan sikandin su hein nekeuma a is migeraran te kerayag dini te kelibutan, midtumù din is kerusireman, he ke và dà egkeǥiya, is kedsupaka te Megbevayà , kenà is kerayag su mezaat is ed-ul-ulahan din.
43003020	Sikan is ed-ulaula te mezaat, kenè din egkesuatan is kerayag wey kenè din ed-uvayan is kerayag su kenè din egkesuatan he metueni is menge ulaula zin he mezaat.
43003021	Iyan, sikan is edtuman te tutuu he tuluuwen, edhendiyà mulà te kerayag. Umba edhendiyà sikandin te kerayag su wey metueni he pinaaǥi te ǥehem te Megbevayà nehimu zin is metazeng he ulaula.
43003022	Ne neiwas heini, midhendiyà si Jesus wey is menge sumusundan din te prubinsya he Hudiya. Ne zutun dan med-ubpà taman te nepipira he andew su ebpemewtismu si Jesus te menge etew.
43003023	Ne si Juan Megbebewtismu, ebpemewtismu zaan asal ziyà sikandin ebpemewtismu te inged he Inun he uvey te inged he Salim su mezakel is menge wahig dutun. Ne nemenhendutun is menge etew ne mibpebewtismu sikandan.
43003024	(Wazè pa zutun pirisuwa si Juan.)
43003025	Ne zutun duen menge sumusundan ni Juan he ebpekidlewanà te sevaha he etew he Hudiyu. Iyan edlewenaan dan is tuluuwen dan te menge Hudiyu te kebpemewtismu.
43003026	Ne midhendiyè dan te ki Juan ne ke sikandan te, Menunudlù, sikan is etew he zuma nu hein diyè ka layun te wahig he Hurdan, sikan is migkaǥi nu, ebpemewtismu zaan sikandin ne mezakel he etew is edsundan kandin.
43003027	Ne midtavak si Juan te, Wazà gehem te minsan hentei ke wazà iveǥey kandin te Megbevayà.
43003028	Iyan kew ebpeketistiǥus he migkaǥi ku he kenà a iyan sikan is mibpilì te Megbevayà wey mekehadì, kekenà, midsuǥù a te Megbevayà wey a mehuna mekeuma, ne human sikan is hadì.
43003029	Penenglitan ke zuen mibpengesawa, ne naangken din en haazà is mid-esawa zin. Sikan is kumekaǥun dutun, utew meupiya is gehinawa zin emun egkezineg din haazà is mibpengesawa he ebpekidlalag en dutun te mid-esawa zin. Ne iring din ded daan su utew ibmeupiya te ǥehinawa ku zaan ke mezakel is edsundan ki Jesus . Kinahanglan he ed-iseg is bentuǥan ni Jesus, iyan, is kedì, kinahanglan he egkeawà, ke si Juan.
43003031	Is ebpuun diyà te langit ne lavew sikandin te minsan hentei. Is menusiyà, ne zini zà ebpuun te kelibutan ne kelibutanen dà is egkeǥiyen din. Iyan, sikan is ebpuun te langit, lavew sikandin te langun.
43003032	Egkeǥiyen din is neehè din wey nezineg din diyà te langit, iyan, mezelag duen ebpekezawat te egkeǥiyen din.
43003033	Iyan, is minsan hentei he edawat kayi ebpekepenistiǥus he tutuu is egkeǥiyen te Megbevayà.
43003034	Ne is midsuǥù te Megbevayà, egkeǥiyen din is ibpekaǥi kandin te Megbevayà su is Megbevayà, mibpepurungan din sikandin peulini te Waǥas he Mulin-ulin.
43003035	Utew mahal ziyà te ǥehinawa te Amey tew he Megbevayà is Anak din, ne insarig din kandin is kebayàbayà te langun.
43003036	Is minsan hentei he edtuu te Anak te Megbevayà, ebeǥayan sikandin te untung he wazà pidtemanan; is minsan hentei he kenà ebpemineg te menge suǥù te Anak te Megbevayà, kenà egkeveǥayan te untung he wazà pidtemanan, kekenà, wazà pidtemanan te kegkepeuki kandin te Megbevayà.
43004001	Nezineg te menge Perisiyu is tudtul he mezakel is nengehimu ni Jesus he menge sumusundan wey mezakel is nengebewtismuwan ni Jesus kenà te ki Juan; asal wazà iyan si Jesus mebewtismu, kekenà, iyan is menge sumusundan din. Ne hein nezineg daan ni Jesus haazà he tudtul, mid-awà diyà te prubinsya he Hudiya ne mid-ulì diyà te prubinsya he Geliliya.
43004004	Ne zutun te ked-ulì eni Jesus, kinahanglan he ziyè dan ebpekevayà te prubinsya he Semarya.
43004005	Ne nekeuma zan diyà te sevaha he inged diyà te Semarya he egngezanan te Sikar he uvey te tanà he imbeǥey zengan ni Hakub diyà te anak din he si Jose.
43004006	Ne zutun daan sikan is kalut he mibeelan dengan ni Hakub, ne si Jesus, geina te utew neveley te kedhipanew zin, mibpinuu zutun te uvey te kalut. Ne zutun neudtu is andew. Wazè din duma su is menge sumusundan din, midhendiyè dan te inged su ebpemasa te egkeenen. Ne zuen nekeuma zutun he vahi he tigSemarya su edsekezu ne migkeǥiyan sikandin ni Jesus te, Bayi, ipeinum e kun.
43004009	Ne migkaǥi haazà is bahi te, Hudiyu ka ne siak, tigSemarya a. Maan is ebuyù ka te wahig kayi te kedì? Umba nekaǥi zin heini su is menge Hudiyu, kenè dan ebpekidlalag te minsan hentei he tigSemarya.
43004010	Ne zutun midtavak si Jesus te, Bayi, angin ke netuenan nu is ibeǥey kenikew te Megbevayà wey ke hentei a is ebuyù te wahig su ebpekevuyù ka pezem dini te kediey te wahig ne egkeveǥayan ka te wahig he ebpekeveǥey te untung he wazà pidtemanan.
43004011	Ne zutun migkaǥi haazà is bahi te, Mama, wazè nu man sekilut ne mezalem heini is kalut. Hendei nu man egkekuwa heeyan is wahig he ebpekeveǥey te untung?
43004012	Is kepuun tew zengan he si Hakub, iyan mibaal kayi te kalut. Ne kayi med-inum sikandin wey is menge anak din wey is menge ayam din. Lavew ke ve ki Hakub?
43004013	Ne midtavak si Jesus te, Ke zuen egkemezahan he ed-inum kayi te wahig egkemezahan pa,
43004014	iyan, ke zuen ed-inum te wahig he ibeǥey ku kandin kenè en maan sikandin egkemezahan te minsan keenu. Su is wahig he ibeǥey ku kandin, egkehimu ziyà te kandin he ulu te wahig he ebpekeveǥey kandin te untung he wazà pidtemanan.
43004015	Ne migkaǥi haazà is bahi te, Mama, beǥayi e kun keniyan te wahig he migkaǥi nu su wey kenà ad maan memezahi wey kenà ad daan maan ebpekesekezu zini.
43004016	Ne ke si Jesus te, Umawa nu is esawa nu ne likù ka zini.
43004017	Ne migkaǥi haazà is bahi te, Wazè ku esawa. Ne migkaǥi si Jesus te, Tutuu heeyan is migkaǥi nu he wazè nu esawa,
43004018	su lelima en is nekeesawa kenikew, ne is maama he ziyà te kenikew ǥuntaan, benar iyan he kenè nu esawa.
43004019	Ne mid-uman megkaǥi haazà is bahi te, Ebpeneuven ke ves te Megbevayà?
43004020	Sikan is menge kepuun ku he tigSemarya, kayi zan te vuntud ed-ezapa is Megbevayà, iyan, sikiyu is menge Hudiyu, ibpenurù niw he kinahanglan he ziyè tew te Hiruselim ed-ezapa is Megbevayà.
43004021	Ne migkaǥi si Jesus te, Benar, Bayi, is egkeǥiyen ku kenikew he egkeuma is timpu he kenè en maan dini zà te vuntud wey minsan diyà te Hiruselim ed-ezapa is Amey tew he Megbevayà.
43004022	Sikiyu is menge tigSemarya, kenè niw egketuenan ke hentei is ed-ezapen niw, ne sikami is menge Hudiyu, netuenan dey mulà ke hentei is ed-ezapen dey su pinaaǥi kenami te menge Hudiyu edlibriyen te Megbevayà is menusiyà.
43004023	Duen ebperetengen he timpu ne netuman en guntaan he is menge etew he egkesuat he ed-azap te Amey tew he Megbevayà, ne kinahanglan he ezapa zan pinaaǥi te ǥehem te Waǥas he Mulin-ulin wey tutuu is ked-ezapa zan kandin. Iyan heini menge etew he edewaten te Megbevayà wey zan mekeazap kandin.
43004024	Mulin-ulin is Megbevayà ne wazè din lawa; umba is langun he ed-azap kandin, kinahanglan he ezapa zan sikandin pinaaǥi te ǥehem te Waǥas he Mulin-ulin wey tutuu is ked-ezapa zan kandin.
43004025	Ne zutun migkaǥi haazà is bahi te, Netuenan ku he ebpekeuma keuzemà is mibpilì te Megbevayà wey mekehadì, sikan is migeraran ki Kristu. Ne emun ebpekeuma en, ibpesavut din kenitew is langun.
43004026	Ne midtavak si Jesus te, Siak is ebpekidlalag kenikew, iyan ad sikan is migeraran ki Kristu.
43004027	Ne zutun te kemulu pa ebpekidlalag si Jesus dutun te vahi, nekeuma is menge sumusundan din. Utew zan nengeinuinu su maan is ebpekidlalag si Jesus dutun te vahi; iyan, wazà minsan sevaha kandan he mid-insà diyà te ki Jesus ke hengkey is kinahanglan din dutun te vahi. Ne wazè dan daan insai ke maan is ebpekidlalag sikandin dutun te vahi.
43004028	Ne zutun intaǥak te vahi is sekezu zin ne midlikù diyà te inged. Migkeǥiyan din is menge etew, ke sikandin te,
43004029	Hendiyè kiw en wey niw maahà is etew he neketagnà te langun he nengeveelan ku. Kela ke iyan sikandin sikan is mibpilì te Megbevayà he ibpahadì.
43004030	Ne migenat dan su edhendiyè dan te ki Jesus.
43004031	Ne zutun te kemulu pa haazà is bahi ziyà te inged, migkeǥiyan si Jesus te menge sumusundan din te, Datù, kaan ka.
43004032	Ne midtavak si Jesus te, Duen egkeenen ku he wazè niw metueni.
43004033	Ne zutun mibpein-inseey zan te, Duen be vuwa nekeveǥey kandin te egkeenen?
43004034	Iring te egkekaan ku, ke si Jesus, is kedtumana ku te egkesuatan te Megbevayà he midsuǥù kediey wey is kedhimesaza ku te impeveelan din kediey su iyan ibmezesen ku .
43004035	Egkaǥi kew he heepat pa he vulan guntaan ne human is tiraǥun! Iyan, emun iyan a egkaǥi, ne tiraǥun en guntaan; su ahaa niw man heini is mezakel he menge etew. Iring sikandan te pinemula he hustu en he edreǥunen su iyan en heini timpu te kedtuu zan kediey.
43004036	Ne sikan is edraǥun, he ke và dà egkeǥiya, is ebpesavut kandan wey zan meketuu kedì , duen suhul kandin te Megbevayà, ne sikan is menge etew he neraǥun din, ebeǥayan te untung he wazà pidtemanan. Ne tenged dutun is ebpemula te Lalag te Megbevayà wey is edraǥun te veǥas te Lalag te Megbevayà, pudu zan egkelipey.
43004037	Utew tutuu is erubasa he edhenduen te, Ebpemula is sevaha ne selakew is edraǥun.
43004038	Imperaǥun ku sikiyu zutun te tanà he wazè niw pemulai; su selakew is midsangyew te Lalag te Megbevayà ne tenged te vaal zan iyan kew ebpekepesavut te menge etew wey zan meketuu, ke si Jesus.
43004039	Ne mezakel is menge tigSemarya zutun he nemeketuu ki Jesus tenged te migkaǥi zutun te vahi he ke sikandin te, Netagnè din is langun he nengeulaula ku.
43004040	Ne hein nemekeuma haazà is menge tigSemarya ziyà te ki Jesus, midhengyuan dan sikandin he kenà petuluy medlaus te kedhipanew zin. Umba mid-ubpà ensi Jesus dutun seled te zezuwa he andew.
43004041	Ne mezakel pa is nemeketuu ki Jesus tenged te impesavut din kandan,
43004042	ne migkeǥiyan dan sikan is bahi te, Nemeketuu key, kenà tenged dà te migkaǥi nu, kekenà, tenged daan te nezineg dey is menge lalag din, ne netuenan dey en he tutuu iyan he iyan sikandin sikan is Menluluwas te menusiyà.
43004043	Ne hein netapus dutun is dezuwa he andew, mid-awà ensi Jesus ne midlaus dan diyà te prubinsya he Geliliya.
43004044	Migkaǥi si Jesus te, Is ebpeneuven te Megbevayà, kenà edtehuzen te menge etew ziyà te kandin he keugelingen he inged.
43004045	Ne minsan pa zutun, is menge tigGeliliya, hein nekeuma ensi Jesus dutun, nengeǥalew zan su mezakel zan is nemeketelavuk te Pista te Kedlevayi ziyà te inged he Hiruselim, ne nengeehè dan is langun he nengehimu ni Jesus dutun.
43004046	Ne midlikù si Jesus diyà te inged he Kana he ziyà te Geliliya. Iyan haazà kes inged he impevaluy zin he vinu is wahig. Ne zuen dutun etew he zekelà is ketengdanan din diyà te hadì. Ne zuen anak din diyà te inged he Kepirnaum he egkezeruwan.
43004047	Ne hein nezineg din is tudtul he nekeuma si Jesus diyà te Geliliya he ebpuun te Hudiya, midhendiyà te ki Jesus ne midhengyuan din he medhendiyà te Kepirnaum su wey zin mevewii haazà is anak din su ebpatey en.
43004048	Ne migkeǥiyan ni Jesus haazà is etew te, Kenè kew ves ebpeketuu kediey emun kenè kew ebpekeahà te menge egkengein-inuwan wey menge singyal.
43004049	Ne zutun migkaǥi haazà is etew te, Datù, duma ka kediey su wey kenà mebpatey is anak ku.
43004050	Ne midtavak si Jesus te, Ulì ke en su neulian en is anak nu! Ne midtuu haazà is etew kayi te migkaǥi ni Jesus ne zutun migenat.
43004051	Ne hein ed-ulì en haazà is etew midsinuǥung sikandin te menge suluǥuen din, ne ke sikandan te, Neulian en is anak nu.
43004052	In-insè din kandan ke keenu mezeyzey haazà is anak din, ne ke sikandan te, Gevii te kegkepulid te andew midhimemasan sikandin.
43004053	Ne zutun netenuzan te etew he iyan haazà kes timpu he migkaǥi si Jesus diyà te kandin te neulian en is anak din. Ne tenged dutun neketuu haazà is etew zuma is pemilya zin.
43004054	Iyan heini ikezuwa he egkein-inuwan he mibeelan ni Jesus. Mibeelan din heini zutun te kedlikù din diyà te prubinsya he Geliliya he ebpuun sikandin te prubinsya he Hudiya.
43005001	Neiwas heini, duen pista te menge Hudiyu; ne tenged kayi midhendiyè en maan si Jesus te Hiruselim.
43005002	Ne ziyà te Hiruselim duen linew uvey te idselang te kutà he egngezanan te Idselang te Menge Ayam he Kerehidu. Ne ziyà te kilid dutun te linew, duen lelima he helungà. Ne haazà is linew, egngezanan te Bitsata te kineǥiyan he Hibriyuhanen.
43005003	Mezakel is egkengezeruwan he zutun dan en ebpemen-ubpàubpà te menge helungà. Menge lakap, menge piang, wey menge minatey is divaluy he lawa, ne zutun edteǥazan dan is keguriǥawa zutun te wahig
43005004	su zuen timpu he zuen kun belinsuǥuen te Megbevayà he ebpenaug dutun te linew ne eguriǥawen din haazà is wahig. Ne zutun, is egkehuna he etew he ebpekeagbur zutun te wahig, egkeulian sikandin te minsan hengkey he zaru zin .
43005005	Ne zuen dutun etew he neuǥet en he egkezeruwan su ketluan en wey walu he tuig is kegkezeruwi zin.
43005006	Naahà sikandin ni Jesus is dutun edhidhizeǥà ne netuenan ni Jesus he neuǥet en haazà is daru zin. Ne mid-insaan ni Jesus te, Mama, egkesuat ke ve he meulii ka?
43005007	Ne midtavak haazà is etew te, Datù, wazà duma ku he ebpekeagbur kedì keniyan te wahig emun eguriǥawen en ne layun a egkehunai te zuma te kenè e pa ebpekeagbur.
43005008	Ne migkaǥi si Jesus te, Enew ka, ne luluna nu heeyan is ikam nu; ne hiphipanew ka.
43005009	Ne zutundutun dà neulian haazà is etew; midlulun din haazà is ikam din ne midhiphipanew. Nehitavù haazà te andew he Sebadu he iyan Andew te Kedhimeley.
43005010	Umba, haazà is etew he neulian, nepeukan sikandin te menge punuan he Hudiyu; ke sikandan te, Iyan heini Andew te Kedhimeley ne ebpekesupak ka te kesuǥuan tew ke ed-uwiten nu heeyan is ikam.
43005011	Ne midtavak haazà is etew te, Sikan is mibawì kediey, migkeǥiyan e zin he luluna ku is ikam ku wey medhiphipanew a.
43005012	Ne in-insè dan te, Hentei he etew is migkaǥi kenikew he luluna nu is ikam nu wey medhiphipanew ka?
43005013	Iyan, wazà mekilala si Jesus dutun te etew he neulian su medmezakel is nengetiǥum he menge etew zutun ne wazè en dutun si Jesus.
43005014	Ne netegteǥaad dutun naahà sikandin ni Jesus diyà te simbahan he egngezanan te Valey te Megbevayà, ne migkeǥiyan ni Jesus te, Meupiya su neulian ke en; iniyuǥi nu en is menge mezaat he ulaula nu su wey kenè nu meeǥiyi is tuwas pa he mezaat.
43005015	Ne zutun mid-awà haazà is neulian ne migkeǥiyan din is menge punuan he menge Hudiyu he iyan si Jesus mibawì kandin.
43005016	Umba puun dutun nepeukan si Jesus te menge punuan he menge Hudiyu su utew zan ingkeepes haazà is kebewii zin te egkezeruwan dutun te andew he Sebadu.
43005017	Iyan, duen ketezengan ni Jesus, ke sikandin te, Is Amey ku he Megbevayà, kenà sikandin edhimeley he ebaal, ne siak, ebpenigudu a zaan ebaal.
43005018	Ne zutun mid-iseg is suat te menge punuan he menge Hudiyu te kegkehimetayi kandin su ke sikandan te, Kenè dà taman te kedsupaka zin te Andew te Kedhimeley, kekenà, edsupaken din daan is Megbevayà su egkeǥiyen din he Amey zin is Megbevayà, he ke và dà egkeǥiya, Megbevayè sikandin.
43005019	Ne zutun midtavak si Jesus te, Utew venar is egkeǥiyen ku keniyu he siak is Anak te Megbevayà, wazà egkehimu ku te kediey zà duen he ǥehem; iyan dà edhimuwen ku is egkeehè ku he edhimuwen te Amey ku. Is ebeelan din, iyan daan ebeelan ku.
43005020	Siak is Anak din, utew a mahal ziyà te ǥehinawa te Amey ku, ne ibpeehè din kediey is langun he ebeelan din. Ne kenà duen dà taman su keuzemà, lavew pa he mekeǥeǥehem is ibpenurù din kediey, ne ebeelan ku wey kew meinuinu.
43005021	Is Amey ku, ebenhawen din is menge minatey ne ibeǥey zin kandan is untung. Ne siak is anak din, untung daan is ibeǥey ku ziyà te minsan hentei he ebpilien ku.
43005022	Is Amey ku, kenà iyan sikandin edsusi keuzemà te nengeveelan te tivuuk he menusiyà su siak is anak din, mibeǥayan e zin te ketenged te kedsusi te nengeveelan te menusiyà,
43005023	su egkesuatan din he edtehuzen a te langun he menge etew iring te kedtehuza zan kandin. Ne is minsan hentei he kenè e zin edtehuzen, is kenè din kedtahud kediey, iyan daan kenè din kedtahud te Amey ku he Megbevayà he midsuǥù kedì.
43005024	Utew venar is egkeǥiyen ku he is minsan hentei he ebpemineg te menge lalag ku ne edtuu te Megbevayà he midsuǥù kediey zini, iyan ebpekeangken te untung he wazà pidtemanan. Kenà sikandin keuzemà edsilutan su nekelikey en te kemetayen is gimukud din wey naangken din en is untung he wazà pidtemanan.
43005025	Utew venar is egkeǥiyen ku keniyu he egkeuma is andew ne neume en guntaan he siak is Anak te Megbevayà, egkezineg is menge lalag ku te menge etew he wazè pa meveǥayi te untung, ne haazà is ebpemineg, ebeǥayan ku te untung he wazà pidtemanan.
43005026	Mekeǥeǥehem is Amey ku ne ebpekeveǥey te untung, ne siak daan is anak din, tenged te mibeǥayan e zin te ǥehem, ebpekeveǥey ad daan te untung he wazà pidtemanan.
43005027	Ne siak, tenged te migeraran a he Kakey te Menusiyà, mibeǥayan a te Amey ku te ketenged wey ku keuzemà mesusi is nengeveelan te tivuuk he menusiyà.
43005028	Kenà kew meinuinu kayi su egkeuma is andew keuzemà he zutun is langun he menge minatey, egkezineg dan is ked-umawa ku kandan
43005029	ne egkengevanhew zan. Ne is nemekevaal mulà te meupiya, duen dan untung he wazà pidtemanan. Ne is nemekevaal te mezaat, egkengevanhew sikandan wey mesiluti.
43005030	Wazà egkehimu ku te sebsevaha ku; su is paaǥi te kedsusiya ku te nengeveelan te menusiyà, impenurù kediey te Amey ku he Megbevayà. Ne metazeng mulà is kediey he kedsusi kandan su kenè ku ebpengahaan is kediey he egkesuatan, kekenà, is egkesuatan te Amey ku he midsuǥù kediey.
43005031	Emun iyan e zà ebpenistiǥus te kedì he keugelingen, kenà egkeseriǥan is kediey he kebpenistiǥus.
43005032	Iyan, selakew is ebpenistiǥus te menge vaal ku. Iyan is Amey ku ebpenistiǥus kediey, ne netuenan ku he egkeseriǥan is kebpenistiǥus din.
43005033	Duen midsuǥù niw ziyà te ki Juan Megbebewtismu, ne tutuu is kebpenistiǥus ni Juan kediey.
43005034	Kenà a egkinahanglan he zuen etew zà duen he ebpenistiǥus kediey, iyan, midhimu ku he metenuzi niw is kebpenistiǥus ni Juan su wey kew meketuu kediey ne egkeveǥayan kew te untung.
43005035	Su si Juan, iring sikandin te sulù he merayag is siǥa zin, ne meǥaan dà utew is kelipey niw te kedteyawi zin keniyu, he ke và dà egkeǥiya, seled te meǥaan dà utew kew nesuat te penurù din he tutuu .
43005036	Iyan, duen kebpenistiǥus he lavew pa kenà is ki Juan, su is langun he mibpeveelan kediey te Amey ku he Megbevayà he ed-ul-ulahan ku, iyan edtistiǥus he midsuǥù a te Amey ku he Megbevayà.
43005037	Iyan sikandin midsuǥù kediey ne edtistiǥusan e zin. Wazè niw mezineg is kegkaǥi zin ne wazè niw zaan maahà is dagwey zin.
43005038	Ne netuenan ku he kenè niw edewaten is lalag din su siak is midsuǥù din, wazà a keniyu tuuwi.
43005039	Ed-istudiyuwan niw is ingkesurat he lalag din su kunaan niw ke tenged dutun ebpekeangken kew te untung he wazà pidtemanan. Edtistiǥusan a te insurat he Lalag te Megbevayà,
43005040	iyan, kenè kew edtuu kediey. Angin ke ebpeketuu kew su ebeǥayan kew te untung he wazà pidtemanan.
43005041	Kenà ku iyan ebpengahaan is kegkezeliǥa kedì te menge etew
43005042	su nesayud a keniyu; kenà mahal is Megbevayà diyà te ǥehinawa niw.
43005043	Midsuǥù a zini te Amey ku he Megbevayà, ne egemiten ku is gehem din ne minsan pa kayi kenà a keniyu edewaten. Ke zuen selakew he ebpekeuma ne kandin dà he ǥehem is egemiten din, ne edewaten niw mulà.
43005044	Egkemenumenu is hustu he kebpeketuu niw emun ebpengahaan niw te kada sevaha is kegkezeliǥi keniyu te menge zuma niw, ne is kegkezeliǥi pezem keniyu te sebsevaha zà he Megbevayà, kenè niw egkesuatan?
43005045	Kenè niw isipa he iyan a edsumbung keniyu keuzemà diyà te etuvangan te Amey ku he Megbevayà. Su kes lukes niw he si Moises, edsarig kew te insurat he menge lalag din, ne nasì iyan sikandin edsumbung keniyu zutun he andew.
43005046	Angin ke venar is kedtuu niw kandin su ebpeketuu kew zaan kediey su insurat din dutun is keaǥi ku.
43005047	Ne tenged kayi emun kenè kew edtuu te lalag he insurat ni Moises, kenè kew zaan edtuu te kediey he lalag.
43006001	Ne neipus heini mid-awà si Jesus dutun ne midhendiyà te tanà he ziyà layun te ranew he Geliliya, he migngezanan daan te Tibiryu.
43006002	Ne zuen utew mezakel he menge etew he ebpemenduma kandin su nengeehè dan is menge egkein-inuwan he mibeelan din te kebewii zin te menge egkengezeruwan.
43006003	Ne midtekezeg si Jesus wey haazà is menge sumusundan din te vuvungan ne zutun dan mebpinuu.
43006004	Egkesipeǥan dutun is andew he edsilibrahan te menge Hudiyu is pista he egngezanan te Kedlevayi.
43006005	Ne mibpememantew si Jesus ne neehè din is utew mezakel he menge etew he ebpemehendiyà te kandin. Ne migkeǥiyan din si Felipe te, Hendei kiw ebpekekuwa te egkeenen he ibpekaan tew kayi te menge etew?
43006006	(Umba migkaǥi zin heini su egezaman din si Felipe su si Jesus, netuenan din en man ke hengkey is ebeelan din dutun.)
43006007	Ne midtavak si Felipe te, Minsan ke utew zekelà is egestuwen tew he selapì, minsan dezuwa he ǥatus he dinaryu, ne ebeǥayan tew is kada sevaha te minsan sengepindut dà he egkeenen, kenè pa ebpeketukid.
43006008	Ne zutun migkaǥi si Andres. Si Andres, hazi ni Simon Pedro wey sevaha zutun te menge sumusundan ni Jesus, ne ke sikandin te,
43006009	Duen kayi vatà he midlulutù te lelima he supas he erina he sibada wey zezuwa he pait, iyan, ebmenuwen tew zè be kayi te utew medmezakel he menge etew!
43006010	Ne migkaǥi si Jesus te, Ipemepinuu is menge etew. Ne zutun impemepinuu sikandan. Meluag haazà is perekpekan dutun ne menge lelima he libu is kezakel te menge maama zà.
43006011	Ne migkuwa ni Jesus haazà is menge supas ne mibpeselematan din te Megbevayà, ne impepenalad din dutun te impemepinuu he menge etew. Ne iring din ded daan sikan is menge pait, taman te nengehantey haazà is menge etew. Ne minsan pa zutun, wazà maamin haazà is supas wey pait.
43006012	Ne hein nengehantey en dutun is langun, migkeǥiyan ni Jesus haazà is menge sumusundan din te, Himesa niw is nengesamà he egkeenen su wey kenà mezeeti.
43006013	Ne zutun nehimes dan is sepulù wey zezuwa he vinevey he nepenù te menge tevì te lelima he supas he sibada.
43006014	Ne hein naahà te menge etew is egkein-inuwan he nehimu ni Jesus migkaǥi zan te, Tutuu ves iyan he iyan en heini sikan is netagnà he ebpeneuven te Megbevayà he ibpehendini zin te kelibutan!
43006015	Ne si Jesus, geina te netuenan din he ebeyaan dan sikandin su edteǥelen dan sikandin edhimuwa he hadì dan, mid-awà dutun te sebsevaha zin ne midtekezeg diyà te vuvungan.
43006016	Ne hein mahapun en dutun, midhendiyà is menge sumusundan din te veyvey te ranew,
43006017	ne mid-untud dan te avang su edrapas dan diyà te inged he Kepirnaum. Mezukilem en dutun haazà is ked-untud dan, ne wazè pa si Jesus mekelikù diyà te kandan.
43006018	Ne ebpengeramag dutun ne zezekelà is menge vaǥel zutun te wahig.
43006019	Ne hein menge lelima en he kilumitru is imbayè dan dutun te lawed te ranew, neehè dan si Jesus is edhendiyà te kandan he edhipanew zutun te wahig. Utew zan nengehandek,
43006020	iyan, migkaǥi si Jesus kandan te, Iyan a; kenè kew mahandek.
43006021	Ne zutun nelipey zan ne impeuntud dan sikandin. Ne zutundutun te kebpeuntuza zan ki Jesus, nekezunggù dan dutun te inged he ebeyaan dan.
43006022	Ne hein nepawà dutun, diyè pa te layun te ranew sikan is mezakel he menge etew. Netuenan dan he sevaha zà is avang dutun ne iyan kes mid-untuzan te menge sumusundan ni Jesus. Netuenan daan te menge etew he wazà sikandin med-untud dutun te kegenat te menge sumusundan din su neewaan sikandin.
43006023	Ne zutun te uvey te lugar he zutun nemekekaan sikan is menge etew te supas he mibpeselematan te Nengazen he si Jesus, duen nemekezunggù he menge avang he ziyà ebpemuun te inged he Tibiryu.
43006024	Ne hein netuenan te menge etew he wazè en dutun si Jesus wey is menge sumusundan din, nemen-untud dan dutun te menge avang su ebpen-ahaan dan si Jesus diyà te inged he Kepirnaum.
43006025	Ne hein nekezunggù dan neehè dan sikandin. Ne mid-insè dan te, He Menunudlù, ke sikandan, keenu ka mekeuma zini?
43006026	Ne midtavak si Jesus te, Benar is egkeǥiyen ku keniyu he, umba ebpen-ahaan a keniyu kenà tenged te tutuu is kedsavut niw te menge egkein-inuwan he nengeehè niw, kekenà, tenged te nengehantey is getek niw te supas he nekaan niw ǥevii.
43006027	Kenè niw pen-ahaa is egkeenen he meǥaan dà egkehanew, kekenà, haǥù kew wey niw mekuwa is egkeenen he ebpekeveǥey te untung he wazà pidtemanan. Siak is Kakey te Menusiyà, iyan heini egkeenen he igkeveǥey ku keniyu su impeehè en te Amey ku he Megbevayà he ingkesuat din is menge vaal ku.
43006028	Ne zutun mid-insaan si Jesus te menge etew, ke sikandan te, Hengkey is ebeelan dey emun edtumanen dey is ebpeveelan kenami te Megbevayà?
43006029	Ne midtavak si Jesus te, Iyan heini ebpeveelan keniyu te Megbevayà: siak is midsuǥù te Megbevayà kayi te kelibutan, tuu kew kediey.
43006030	Ne zutun migkeǥiyan dan en maan te, Hengkey is egkein-inuwan he igkepeehè nu kenami wey key meketuu kenikew?
43006031	Su zengan is menge kepuun tew, hein diyè dan te tanà he kenà ed-ubpaan te etew, mana is egkeenen he imbeǥey kandan te Megbevayà, su zuen insurat he Lalag te Megbevayà he egkaǥi te, Egkeenen he ebpuun te langit is imbeǥey kandan ni Moises.
43006032	Ne midtavak dutun si Jesus te, Benar is egkeǥiyen ku keniyu, kenà iyan si Moises nekeveǥey te egkeenen he nengeulug he ebpuun te langit, kekenà, iyan is Amey ku he Megbevayà. Ne is tutuu he egkeenen he ebpuun te langit, ibeǥey keniyu te Amey ku.
43006033	Sikan is egkeenen he ibeǥey te Megbevayà, ebpenaug he ebpuun te langit ne iyan ebpekeveǥey te untung diyà te tivuuk he menusiyà.
43006034	Ne migkeǥiyan dan si Jesus te, Beǥayi key en keniyan te egkeenen he egkeǥiyen nu ne kenà guntaan dà, kekenà, wazè en pidtemanan.
43006035	Ne midtavak si Jesus te, Iyan a egkeenen he ebpekeveǥey te untung he wazà pidtemanan. Sikan is edsundan kediey, kenè en egkevitil wey sikan is edtuu kediey, kenè en maan egkemezahan.
43006036	Iring te migkaǥi ku en keniyu he minsan te neehè niw en is menge egkein-inuwan he nehimu ku, kenè kew edtuu kediey.
43006037	Is langun he menge etew he ibeǥey kediey te Amey ku he Megbevayà, ebpekesundan dan kediey, ne is edsundan kediey, edewaten ku.
43006038	Iyan igkeǥiya ku kayi keniyu su midhendini a he ebpuun te langit wey ku metuman is egkesuatan te Megbevayà he midsuǥù kediey; kenè ku iyan edtumanen is kediey zà he egkesuatan.
43006039	Ne is Amey ku he Megbevayà he midsuǥù kediey, iyan din egkesuatan is: edlig-enan ku is langun he menge etew he imbeǥey zin kediey su wey wazà minsan sevaha kandan he kenà egkeveǥayan te untung. Ne ebenhawen ku sikandan keuzemà dutun te ketepusan he andew.
43006040	Is langun he nesayud ke hentei a is anak din, ne edtuu kediey, egkesuatan te Amey ku he meveǥayi te untung he wazà pidtemanan ne ebenhawen ku keuzemà dutun te ketepusan he andew.
43006041	Ne zutun nengepauk ki Jesus haazà is menge punuan he menge Hudiyu tenged te migkaǥi zin he ke sikandin te, Iyan a sikan is egkeenen he ebpuun diyà te langit.
43006042	Ne migkaǥi zan te, Si Jesus dà duen heini. Anak sikandin ni Jose. Maan is egkeǥiyen din he ebpuun sikandin diyà te langit he wazà mekeeles kenitew ke hentei is amey zin wey iney zin?
43006043	Ne midtavak si Jesus te, Maan is egkepeukan a keniyu?
43006044	Wazà minsan hentei he ebpekesundan kediey emun wazà sikandin ulini te Amey ku he iyan midsuǥù kediey. Ne ke zuen edsundan kediey, ebenhawen ku sikandin keuzemà dutun te ketepusan he andew.
43006045	Duen netagnà he insurat dengan te ebpeneuven te Megbevayà he edhenduen te, Ebpenuruen te Megbevayà is tivuuk he menusiyà. Umba, ke si Jesus, is langun he ebpemineg te ibpenurù kandin te Amey ku he Megbevayà, edsundan kediey.
43006046	Kenè ku iyan ibpesavut he zuen etew he nekeahà te Megbevayà su siak is midsuǥù dini te Amey ku he Megbevayà, iyan e zà nekeahà kandin.
43006047	Utew venar is egkeǥiyen ku he is etew he edtuu kediey, naangken din en is untung he wazà pidtemanan.
43006048	Iyan a kes egkeenen he ebpekeveǥey kayi te untung.
43006049	Is egkeenen he mana, migkaan te menge kepuun niw zengan, hein diyè dan pa te tanà he kenà ed-ubpaan, iyan, nemematey zan gihapun,
43006050	iyan, heini is egkeenen he ebpuun te langit, emun egkeenen heini te minsan hentei, duen din untung he wazà pidtemanan.
43006051	Iyan a egkeenen he ebpuun te langit wey ebpekeveǥey te untung; ne ke zuen egkaan kediey kenè en ebpatey is gimukud din. Is egkeenen he ibeǥey ku, iyan is lawa ku. Ibeǥey ku heini su wey maangken te tivuk he menusiyà is untung he wazà pidtemanan, ke si Jesus.
43006052	Ne zutun egkesumpakì is menge punuan he menge Hudiyu. Ke sikandan te, Ebmenmenuwen kayi te etew is kebeǥaya zin kenitew te lawa zin su wey tew mekaan?
43006053	Ne migkaǥi si Jesus te, Utew venar is egkeǥiyen ku keniyu, siak is Kakey te Menusiyà, emun kenè kew egkaan te lawa ku wey emun kenè kew ed-inum te lengesa ku, wazè niw untung he wazà pidtemanan.
43006054	Su is egkaan te lawa ku wey ed-inum te lengesa ku, nekeangken en te untung he wazà pidtemanan ne ebenhawen ku sikandin keuzemà dutun te ketepusan he andew;
43006055	su is lawa ku wey is lengesa ku, egkehimu he keuyaǥan wey inumen te wazà pidtemanan.
43006056	Is egkaan te lawa ku wey ed-inum te lengesa ku, kenà ed-awà dini te kediey ne siak, kenà a zaan ed-awà diyà te kandin.
43006057	Is Amey ku he iyan midsuǥù kediey, duen din untung, ne tenged dutun duen ku zaan untung. Ne iring din ded daan is egkaan kediey su ebeǥayan ku sikandin te untung he wazà pidtemanan.
43006058	Heini is egkeenen he egkeǥiyen ku, ne ziyà ebpuun te langit. Kenà iring te egkeenen he mana he migkaan te menge kepuun tew su nemematey zan gihapun; iyan, is minsan hentei he egkaan kayi te egkeenen he egkeǥiyen ku, kenè en ebpatey is gimukud din te minsan keenu.
43006059	Iyan heini impenurù ni Jesus dutun te simbahan te menge Hudiyu ziyà te inged he Kepirnaum.
43006060	Ne hein nezineg te menge sumusundan din haazà is kebpenurù din, mezakel kandan is migkaǥi te, Mereǥen egkezawat heini is penurù din, ne hentei zà buwa is ebpekepemineg kayi?
43006061	Ne netuenan ni Jesus he zuen menge sumusundan din he neepes te impenurù din, ne ke sikandin diyà te kandan te, Igkeepes niw ve heini is migkaǥi ku?
43006062	Hengkey vuwa is egkekaǥi niw emun siak is Kakey te Menusiyà, egkeahà a keniyu is ebetunen pehendiyà te zivavew, diyà te langit he mibpuunan ku.
43006063	Iyan dà ebpekeveǥey te untung he wazà pidtemanan is Waǥas he Mulin-ulin. Wazà egkehimu te lawa zà duen. Is menge lalag he migkaǥi ku keniyu, diyà ebpuun te Waǥas he Mulin-ulin, ne ebpekeveǥey te untung he wazà pidtemanan.
43006064	Duen duma keniyu he wazà medtuu kediey, ke si Jesus. (Umba migkaǥi zin haazà su netuenan din he zaan ke hentei is wazà medtuu, ne netuenan din daan ke hentei is ed-akal kandin.)
43006065	Ne impelaus din haazà is egkeǥiyen din, ke sikandin te, Tenged kayi egkeǥiyen ku keniyu he wazà minsan hentei he ebpekesundan kediey emun wazà sikandin ulini te Amey ku he Megbevayà.
43006066	Ne puun dutun mezakel is menge sumusundan he midsuwey kandin ne wazè en sikandan mebpekiduma kandin.
43006067	Ne zutun migkeǥiyan ni Jesus sikan is sepulù wey zezuwa he menge epustul, ke sikandin te, Sikiyu zaan, edsuwey kew ve kedì?
43006068	Ne midtavak si Simon, sikan is migeraran ki Pedro, ke sikandin te, Wazà duma he egkesundanan dey su iyan ke zà ebpenurù te paaǥi te kebpekeangken te untung he wazà pidtemanan.
43006069	Edtuu key kenikew su netuenan dey he iyan ka sikan is mibpilì te Megbevayà he ibpahadì.
43006070	Ne migkaǥi kandan si Jesus te, Siak, mibpilì ku sikiyu is sepulù wey zezuwa, iyan, sakup ni Setanas is sevaha keniyu.
43006071	Iyan egkeǥiyen din si Hudas he anak ni Simon he tigKeriyuti su sevaha sikandin dutun te sepulù wey zezuwa, ne iyan si Hudas ed-akal kandin.
43007001	Ne hein nepasad ni Jesus haazà is kebpenurù midhendiyà sikandin te prubinsya he Geliliya ne zutun sikandin medriǥuriǥu. Kenà egkesuat he edriǥuriǥu ziyà te prubinsya he Hudiya su is menge punuan he menge Hudiyu zutun, ne edhimatey pezem kandin.
43007002	Ne meǥaan dutun edsilibraha te menge Hudiyu is pista he egngezanan te Pista te Menge Lawig.
43007003	Ne migkeǥiyan si Jesus te menge hazi zin, ke sikandan te, Deyzey ke ed-awè ka kayi ne telavuk ka te pista ziyà te prubinsya he Hudiya su wey maahà te menge sumusundan nu ziyà is menge egkein-inuwan he ebeelan nu.
43007004	Su ke zuen etew he egkesuat he egkevantug, kenà egkehimu he id-eles din is menge vaal zin. Su emun egkehimu nu is menge egkein-inuwan, deyzey ke ibpeehè nu ziyà te langun.
43007005	(Iyan heini menge lalag he idsumpalit dan kandin su minsan pa te menge hazi zin sikandan, wazè dan sikandin tuuwi.)
43007006	Ne migkaǥi si Jesus diyà te kandan te, Wazè pa metuman is hustu he timpu wey ku ikepaahà is menge vaal ku, iyan, sikiyu, layun niw egkeveeli is egkeisip niw he ebeelan niw.
43007007	Kenè kew egkepeukan te menge etew he kuntada te Megbevayà, iyan, siak, egkepeukan e zan mulà su pinaaǥi te ibpenurù ku egketuenan he mezaat is menge ulaula zan.
43007008	Huna kew en diyà te pista. Kenè e pa edhendiyà su wazè pa metuman is kedì he timpu te kedhendiyà.
43007009	Ne zutun mibpetaǥak si Jesus diyà te Geliliya.
43007010	Ne hein migenat en haazà is menge hazi zin he ebpemenelavuk dutun te pista, midtelukun si Jesus, asal wazà mebpekiduma te mezakel he menge etew su kenè din egkesuatan he metueni.
43007011	Ne zutun te pista, ebpen-ahaan sikandin te menge punuan he menge Hudiyu. Ke sikandan te, Hendei vuwa sikandin?
43007012	Ne egkesumpakì is mezakel he menge etew he nengetiǥum diyà te inged he Hiruselim. Egkaǥi is duma kandan te, Meupiya sikandin he etew. Ne edtavak daan is duma te, Kenà, su tarù is ibpenurù din te menge etew.
43007013	Ne ǥeina te egkengehandek is menge etew te menge egalen dan te menge Hudiyu, kenè dan ibpezineg te zuma pa he etew haazà is menge lalag dan.
43007014	Ne zutun te egkeliwliwazè en is kebibuwan, midhendiyà si Jesus te simbahan he Valey te Megbevayà, ne mibpenurù din is menge etew zutun.
43007015	Utew ingkeinuinu sikandin te menge punuan he menge Hudiyu, ne migkaǥi zan te, Hendei vuwa ebpuun is ketau kayi he etew su kenè man metikang is netunghaan din?
43007016	Ne midtavak kandan si Jesus te, Kenà kediey zà he ketau is ibpenurù ku, kekenà, diyà ebpuun te Megbevayà he iyan midsuǥù kediey.
43007017	Is etew he egkesuat he edtuman te ebpeveelan te Megbevayà, iyan egkesayud ke ziyè be ebpuun te Megbevayà is ibpenurù ku wey ke zini zè be ebpuun te isip ku.
43007018	Su ke zuen etew he ibpenurù din is kandin dà he isip, ebpevantug dà te menge etew, iyan, is etew he ibpenurù din is kegkevantug te midsuǥù kandin, egkeseriǥan is lalag din su kenà tarù is ibpenurù din.
43007019	Is apù tew zengan he si Moises, iyan mibeǥey keniyu te menge kesuǥuan. Ne netuenan ku he wazà minsan sevaha keniyu he edtuman te kesuǥuan su maan is egkeisip niw he edhimetayan a keniyu?
43007020	Ne midtavak haazà is menge etew te, Kela ka midsuukan ka te mezaat he mulin-ulin su wazè man egkesuat he edhimatey kenikew?
43007021	Ne migkaǥi kandan si Jesus te, Duen etew he neulian ku te zaru zin, ne pudu kew nengeinuinu su neulian ku te Andew te Kedhimeley.
43007022	Insuǥù keniyu ni Moises dengan he medsirkunsidar kew te menge anak niw, asal kenà diyè dà ebpuun te ki Moises heini is betasan he kedsirkunsidar su zaan heini he ulaula te menge kepuun tew zengan. Ne egkehimu he edsirkunsidaren niw is etew minsan ke Andew te Kedhimeley.
43007023	Ne emun egkehimu he edsirkunsidaren is lawa te etew te timpu te Andew te Kedhimeley su wey kenà mesupak is insuǥù kenitew ni Moises, maan is egkepeukan a keniyu tenged te neulian ku is tivuuk he lawa te etew zutun te timpu te Andew te Kedhimeley?
43007024	Kenè niw isipa he mezaat is ulaula te etew emun wazè niw pa mesusi, kekenà, susiya niw is ulaula zin su wey niw metueni is hustu.
43007025	Ne is duma te menge etew zutun te inged he Hiruselim, hein nezineg dan haazà is migkaǥi ni Jesus, migkaǥi sikandan te, Kenè be iyan heini sikan is etew he ebpen-ahaan te menge punuan wey zan mehimetayi?
43007026	Ahaa niw man! Ebpenurù ded sikandin te mezakel he menge etew! Kela ke tutuu iyan he netuenan te menge punuan tew he iyan sikandin sikan is netagnà he mibpilì te Megbevayà he ibpahadì su maan is kenè dan edewayen sikandin!
43007027	Iyan, emun iyan en sikandin sikan is hadì ne maan is netuenan tew is ebpuunan din, su emun ebpekeuma haazà is ibpahadì te Megbevayà, kenà egketuenan te minsan hentei ke hendei ebpuun, iyan, heini he etew, netuenan tew ke hendei ebpuun.
43007028	Ne nezineg ni Jesus haazà, ne zutun te kebpenurù din diyà te simbahan he Valey te Megbevayà mibpekezaǥing is egkaǥi te, Kunaan niw ke netuenan niw ke hentei a wey ke hendei a ebpuun, iyan, wazà, su wazà a medhendini te kediey zà he egkesuatan su impehendini a te Megbevayà. Iyan sikandin sikan is tutuu he Megbevayà, iyan, wazè niw metueni ke hentei sikandin.
43007029	Netuenan ku mulà ke hentei sikandin, su ziyà a ebpuun te kandin, ne iyan midsuǥù kedì.
43007030	Ne edekepen dan pezem si Jesus dutun, iyan, wazà nekeaku he egawed kandin su wazè pa ituǥut te Megbevayà.
43007031	Duen mezakel he menge etew he nemeketuu he iyan si Jesus kes netagnà he hadì he mibpilì te Megbevayà. Ke sikandan te, Iyan si Jesus sikan is hadì su wazà duma he ebpekevaal te lavew pa he menge egkein-inuwan duen te mibeelan din.
43007032	Ne hein nezineg te menge Perisiyu heini is egkeǥiyen te menge etew, sikandan wey is menge punuan he memumuhat, midsuǥù dan is menge guwardya te zekelà he simbahan wey zan mezakep si Jesus.
43007033	Ne migkaǥi si Jesus te, Kenè en utew egkeuǥet ne ed-ewaan ku sikiyu su ed-ulì a ziyà te Megbevayà he midsuǥù kedì.
43007034	Ebpen-ahaan a keniyu, iyan, kenà a keniyu egketuredu su kenè kew ebpekehendiyà te egkeubpaan ku.
43007035	Ne zutun mibpein-inseey is menge Hudiyu, ke sikandan te, Hendei vuwa ebpevayà sikandin he kenè tew egketuredu? Kela ke edhendiyà te menge inged te kenà menge Hudiyu he mid-ulian te menge zuma tew he Hudiyu, su ebpenurù sikandin te menge etew he kenà menge Hudiyu!
43007036	Su maan is migkaǥi zin he, Ebpen-ahaan a keniyu, iyan, kenà a keniyu egketuredu. Ne migkaǥi zaan sikandin te, Kenè kew ebpekehendiyà te egkeubpaan ku. Hengkey vuwa pezem is ibpesavut din? ke sikandan.
43007037	Utew mahal ziyà te menge Hudiyu is ketepusan he andew te kedsilibra zan te pista. Ne hein netuman en haazà, midhitindeg si Jesus ne midhabet megkaǥi te, Is etew he egkemezahan, medhendini te kediey ne ibpeinum ku sikandin.
43007038	Su, ke si Jesus, sumalà is insurat he Lalag te Megbevayà, Ke zuen edtuu kediey, ne edtudà puun te ǥehinawa zin is wahig he ebpekeveǥey te untung he wazà pidtemanan.
43007039	(Is wahig he ebpekeveǥey te untung he migkaǥi ni Jesus iyan is Waǥas he Mulin-ulin. Egkezawat heini te minsan hentei he edtuu ki Jesus, asal zutun he timpu wazè pa iveǥey is Waǥas he Mulin-ulin su wazè pa si Jesus med-ulì diyà te langit.)
43007040	Nezineg haazà is menge lalag ni Jesus te utew mezakel he menge etew zutun, ne migkaǥi is duma te, Tutuu iyan he iyan heini he etew sikan is ebpeebuten tew he netagnà he ebpeneuven te Megbevayà!
43007041	Ne migkaǥi is duma pa kandan dutun te, Iyan en iyan heini sikandin sikan is hadì he mibpilì te Megbevayà. Iyan, migkaǥi is duma pa te, Kenà, su kenà egkehimu he ziyà ebpuun is hadì te prubinsya he Geliliya!
43007042	Su, ke sikandin, impesavut te insurat he Lalag te Megbevayà he is hadì he mibpilì te Megbevayà, ne kevuwazan te hadì dengan he si David, ne ziyè kun id-anak te inged he Bitlihim he inged daan dengan ni Hadì David.
43007043	Ne zutun kenà egkengeuyun is ked-isipa te menge etew mehitenged ki Jesus.
43007044	Ne is duma he etew zutun, egkesuatan dan he mezakep dan si Jesus, iyan, wazà nekeaku he egawed kandin.
43007045	Ne is menge Perisiyu wey menge punuan he menge memumuhat, hein midlikù is menge guwardya he midsuǥù dan, mid-insaan dan ke maan is wazè dan mezakep si Jesus.
43007046	Ne midtavak is menge guwardya te, Iyan wazè dey ikezekepa kandin su utew meupiya is kedwali zin; wazè pa etew he nekewali iring te ked-wali zin!
43007047	Ne migkaǥi kandan is menge Perisiyu te, Neketuu kew en bes daan te menge tarù din?
43007048	Sikami is menge egalen niw, duen be minsan sevaha kenami he neketuu kandin? Wazà! Duen be Perisiyu he neketuu kandin? Wazà daan!
43007049	Ne heini is menge mezakel he etew he edsundan kandin, wazè dan mesavut is kesuǥuan tew. Id-agbur sikandan diyà te Impirnu! ke sikandan.
43007050	Ne zutun migkaǥi is sevaha kandan he si Nikudimu. Iyan sikandin kes etew he mibpenumbaley ziyà te ki Jesus hein mezukilem.
43007051	Ke sikandin te, Wazà ituǥut kenitew te kesuǥuan tew he edhukuman ta te silut is etew emun wazè te pa mesusi is menge ulaula zin, ne wazè pa sikandin mekepengetezengan.
43007052	Ne midtavak is menge zuma zin te, Tulebung ke ves daan he tigGeliliya? Purungi nu susiya is insurat he menge tagnà, ne egketuenan nu he wazà minsan sevaha he ebpeneuven te Megbevayà he ziyà ebpuun te prubinsya he Geliliya.
43007053	Ne zutun mibpemen-ulì is kada sevaha kandan,
43008001	ne si Jesus, midtekezeg sikandin diyà te vuvungan he egngezanan te Ulivuwan.
43008002	Ne hein nepawà dutun, midhendiyè en maan si Jesus te simbahan he Valey te Megbevayà, ne hein midtiǥum diyà te kandin is langun he menge etew, mibpinuu zutun ne mibpenurù din sikandan.
43008003	Ne is menge Perisiyu wey menge menunudlù te kesuǥuan, mid-uwit dan diyà te kandin is bahi he nesekazan dan dutun te kedselselai zin te esawa zin. Ne impeetuvang dan ki Jesus dutun te teliwazà te menge etew haazà is bahi.
43008004	Ne migkeǥiyan dan si Jesus te, Menunudlù, heini is bahi, nesekazan dey sikandin he edselselaan din is esawa zin.
43008005	Ne sumalà is kesuǥuan tew he insurat dengan ni Moises, kinahanglan he edhimetayan pinaaǥi te kedtulenga kandin te vatu. Ne hengkey is kenikew he kukuman kayi?
43008006	Iyan ingkeǥiya zan dutun su ebpen-ahaan dan si Jesus te sayep su wey zan ikesumbung sikandin. Iyan, midtikintikin si Jesus dutun, ne insurat din is tezù din diyà te tanà.
43008007	Ne ǥeina te kenè dan ed-engked he ed-insà, midhitindeg sikandin ne migkaǥi te, Is sevaha keniyu he wazà mekevaal te mezaat te minsan keenu, iyan medhuna medtuleng kandin te vatu.
43008008	Ne hein nekaǥi ni Jesus haazà, midtikintikin en maan, ne midsurat en maan diyà te tanà.
43008009	Ne hein nezineg te menge Perisiyu haazà is migkaǥi zin, nemen-awè dan dutun he tigseselimbaha. Midhuna is utew meǥurang ne henduen dà duen. Ne hein naamin dan en, netaǥak haazà is bahi ziyà te etuvangan ni Jesus.
43008010	Ne midlingahà ni Jesus haazà is bahi ne ke sikandin te, Bayi, hendei en sikandan is midsumbung kenikew? Wazè bes ebpeketuleng kenikew te vatu?
43008011	Ne midtavak sikan is bahi te, Wazè en, su migenat dan en. Ne migkaǥi si Jesus te, Siak, kenà a zaan edhukum kenikew te kemetayen. Ulì ke en ne kenè kad maan mebaal te mezaat.
43008012	Ne mid-uman megkaǥi si Jesus diyà te menge etew, ke sikandin te, Iyan a sikan is kerayag he ebpeketayew te isip te tivuuk he menusiyà. Ne is etew he edsundan kediey, kenà en sikandin egkesakup te ǥehem te kerusireman, kekenà, egketeyawan is kedsavut din te kerayag he ebpekeveǥay te untung he wazà pidtemanan.
43008013	Ne hein nezineg heini te menge Perisiyu, migkaǥi zan te, Kenà egkeseriǥan is kebpenistiǥus nu te keugelingen nu. Umba kenè key ebpeketuu te lalag nu su iyan ka ebpenistiǥus te keugelingen nu.
43008014	Ne midtavak si Jesus te, Minsan ke iyan a ebpenistiǥus te keugelingen ku, egkeseriǥan is kebpenistiǥus ku su netuenan ku ke hendei a ebpuun wey ke hendei a ebpevayà. Iyan, sikiyu, kenè niw egketuenan ke hendei a ebpuun wey ke hendei a ebpevayà.
43008015	Emun edsusi kew te ulaula te etew, kenà egkeseriǥan is kedhukum niw, su pinaaǥi te kelibutanen dà he isip is kedhukum niw. Siak, kenà a edhukum te minsan hentei.
43008016	Ne minsan ke zuen ibpezayag ku he kedhukum, egkeseriǥan mulà is kedì su kenà kediey zà he kedhukum, kekenà, hukum he ziyà ebpuun te Megbevayà he iyan midsuǥù kediey.
43008017	Duen insurat diyà te kesuǥuan niw he edhenduen te, Egkeseriǥan is kebpenistiǥus te zezuwa emun egkeuyun.
43008018	Ebpenistiǥusan ku is keugelingen ku, ne is Amey ku he midsuǥù kedì, ebpenistiǥusan e zin daan.
43008019	Ne migkaǥi kandin is menge Perisiyu te, Hendei is Amey nu? Ne midtavak si Jesus te, Wazè niw metueni ke hentei is Amey ku, ne siak daan, kenè niw egketuenan ke hentei a. Angin ke netuenan niw ke hentei a su egketuenan niw zaan ke hentei is Amey ku.
43008020	Heini migkaǥi ni Jesus dutun te kebpenurù din diyà te simbahan he Valey te Megbevayà, diyà te ruǥu he egngezanan te Selevukà te Lugbak. Wazà midakep kandin dutun su wazè pa ituǥut te Megbevayà.
43008021	Ne mid-uman megkaǥi si Jesus diyà te menge egalen te menge Hudiyu, ke sikandin te, Ed-ewaan ku sikiyu ne ebpen-ahaan a keniyu, iyan, ebpematey kew zà duen he kenà egkepeseylu is menge salè niw. Ne ke hendei a ebpekepevayà kenè kew ebpeketelukun.
43008022	Ne zutun mibpein-inseey zan te, Kela ke edhiket su maan is egkaǥi sikandin te ke hendei sikandin ebpevayà, kenè kiw ebpeketelukun?
43008023	Ne migkaǥi en maan si Jesus te, Meǥinged kew zini te kelibutan; siak, meǥinged a ziyà te langit. Dini kew ebpuun te tanà, iyan, siak, diyà a ebpuun te zivavew.
43008024	Umba migkaǥi ku keniyu he ebpematey kew he kenà egkepeseylu is menge salè niw su tutuu iyan haazà emun kenè kew edtuu he iyan a sikan is mibpilì te Megbevayà he ibpahadì.
43008025	Ne migkaǥi zan te, Hentei ka? Ne midtavak si Jesus te, Iyan a sikan is layun ku en egkeǥiya keniyu puun pa te puunà te kebpenurù ku kayi.
43008026	Mezakel pa pezem, ke si Jesus, is menge lalag ku keniyu mehitenged te menge ulaula niw wey niw mesavut he mezaat is menge vaal niw, iyan, iyan dà ibpesavut ku zè pa te menusiyà is nezineg ku ziyà te midsuǥù kedì, ne egkeseriǥan is menge lalag din.
43008027	Wazà dutun mesavut te menge Hudiyu ke hentei is midsuǥù kandin he egkeǥiyen din; wazè dan mesavut he iyan kes Amey zin he Megbevayà.
43008028	Ne tenged dutun migkaǥi en maan si Jesus te, Siak is Kakey te Menusiyà, dutun te kedrensanga niw kedì keuzemà diyà te kayu he ibpehitindeg, egketuenan niw human he iyan a sikan is mibpilì te Megbevayà he ibpahadì. Egketuenan niw zutun he is langun he mibeelan ku, impeveelan kedì te Amey ku he Megbevayà wey is ibpekaǥi zin kedì, iyan nekaǥi ku.
43008029	Ne is Amey ku he midsuǥù kedì, duma ku zaan; kenè e zin ed-ewaan su kenà a ed-engked he edtuman te egkesuatan din.
43008030	Ne zutun te kegkeǥiya zin kayi, mezakel kandan is nemeketuu kandin.
43008031	Ne migkeǥiyan ni Jesus is menge Hudiyu he nemeketuu kandin, ke sikandin te, Emun kenè niw ed-engkezan is kedtumana niw te menge penurù ku keniyu, ne human tutuu he menge sumusundan ku sikiyu.
43008032	Egketuenan niw is tutuu he tuluuwen, ne pinaaǥi kayi egkengevelukasan kew.
43008033	Ne midtavak dutun is menge punuan te, Iyan kepuun dey si Abraham, ne wazè key meuripen te minsan hentei; maan is migkaǥi nu he egkevelukasan key?
43008034	Ne midtavak si Jesus te, Utew venar is egkeǥiyen ku keniyu he is minsan hentei he ebaal te mezaat, uripen iyan sikandin te mezaat he ulaula.
43008035	Ne is uripen, egkehimu he ibpaawà sikandin dutun te valey he ed-ubpaan din, iyan, is anak te teǥivaley, kenà mulà ibpaawà.
43008036	Umba, ke ebelukasan kew te Anak te Megbevayà, tutuu iyan he kenè kew en maan egkeveyveyaan te zaan he teǥiuripen keniyu.
43008037	Netuenan ku he menge kevuwazan kew ni Abraham; ne minsan pa zutun edhimetayan a pezem keniyu su kenà ed-ereg diyà te ǥehinawa niw is ibpenurù ku keniyu.
43008038	Is impaahà kedì te Amey ku, iyan egkeǥiyen ku, ne sikiyu, ebeelan niw mulà is nezineg niw ziyà te keniyu he amey.
43008039	Ne midtavak dan te, Iyan kepuun dey si Abraham. Ne migkaǥi si Jesus te, Angin ke tutuu kew he kevuwazan ni Abraham su ebeelan niw is mibeelan dengan ni Abraham.
43008040	Siak, impenurù ku keniyu is tutuu he tuluuwen he impesavut kediey te Megbevayà, ne nasì a edhimetayi keniyu, iyan, wazà mid-ulaula ni Abraham he iring dutun!
43008041	Iyan ebeelan niw is mibeelan dengan te amey niw. Ne mibensag dan te, Wazè key ikeǥingey zà! Sikami, netuenan dey he sebsevaha zà is Amey zey he iyan is Megbevayà!
43008042	Ne migkaǥi kandan si Jesus te, Angin pezem ke amey niw is Megbevayà su mahal a ǥeina ziyan te ǥehinawa niw su te kedhendini ku, diyà a ebpuun te kandin. Kenà kediey zà he suat is kedhendini ku, kekenà, midsuǥù e zin.
43008043	Umba kenè kew ebpekesavut te egkeǥiyen ku su kenè niw egkesuatan te edtuman is ibpenurù ku.
43008044	Iyan amey niw si Setanas, ne is egkesuatan te amey niw, iyan daan egkesuatan niw he meveeli niw. Puun pa te puunà ne memumunù en si Setanas. Ne wazè din kelavet te tutuu he tuluuwen su wazà diyà te kandin is minsan hengkey he tutuu. Emun egkaǥi sikandin, ne tarù is lalag din su tarù dà is egkeisip din. Teruen man sikandin wey ziyà te kandin ebpuun is minsan hengkey he tarù.
43008045	Tutuu mulà is kediey he lalag keniyu, ne tenged kayi kenè niw edtuuwan is egkeǥiyen ku.
43008046	Ne hentei keniyu is ebpeketistiǥus te mezaat he mibeelan ku? Wazà! Emun tutuu is egkeǥiyen ku, maan is kenè kew ebpeketuu?
43008047	Emun anak te Megbevayà is etew, ebpeminǥen din is menge lalag te Megbevayà. Umba kenè niw ebpemineǥen su kenè kew menge anak din.
43008048	Ne zutun midtavak ki Jesus is menge punuan he menge Hudiyu, ke sikandan te, Tutuu ves iyan he tigSemarya ka he memeremerik is betasan! Kela ke midsuukan ka te mezaat he mulin-ulin!
43008049	Ne midtavak daan si Jesus te, Wazà a suuki. Emun ebentuǥen ku is Amey ku he Megbevayà, maan is edsulaan a keniyu?
43008050	Kenà a ebpevantug te minsan hentei, iyan, egkesuatan te Megbevayà he ebentuǥen a te menusiyà. Ibpeehè din he venar is menge ketezengan ku.
43008051	Utew venar is egkeǥiyen ku keniyu he is minsan hentei he edtuman te ibpenurù ku kandin, kenè en ebpekeaǥi te kemetayen!
43008052	Ne migkaǥi kandin is menge Hudiyu te, Netuenan dey he tutuu iyan he edlelungen ka te mezaat he mulin-ulin! Minsan si Abraham wey is langun he menge ebpeneuven dengan te Megbevayà, minatey zan en pudu, ne maan is egkaǥi ka he is minsan hentei he edtuman te ibpenurù nu kandin, kenè en ebpekeaǥi te kemetayen!
43008053	Lavew ke ve te kepuun dey zengan he si Abraham? Sikandin wey is menge ebpeneuven dengan, nemematey zan gihapun. Ne sikew, kunaan nu vuwa ke ebpekelavew ka kandan.
43008054	Ne midtavak si Jesus te, Emun ebpevantug a wazà pulus te kegkevantug kedì. Iyan ebantug kedì is Amey ku he Megbevayà. Egkeǥiyen niw he iyan niw sikandin ed-ezapen,
43008055	iyan, wazè niw metueni ke hentei sikandin. Siak mulà, netuenan ku ke hentei sikandin. Ke migkaǥi ku he wazè ku sikandin mekilala, teruen a iring keniyu. Iyan, netuenan ku ke hentei sikandin ne edtumanen ku is menge lalag din kediey.
43008056	Sikan is kepuun niw he si Abraham, utew sikandin nelipey zengan su netuenan din he ibpehendini a te kelibutan umba nelipey sikandin su ebpeebuten e zin.
43008057	Ne zutun migkaǥi ki Jesus haazà is menge Hudiyu te, Wazè pa megkelimahan he tuig is penuiǥen nu, ne hengkey is kegkeseuta nu ki Abraham?
43008058	Ne midtavak si Jesus te, Utew venar is egkeǥiyen ku keniyu he te wazè pa ianak si Abraham daan e en.
43008059	Ne zutun migkuwa zan te menge vatu su idtuleng kandin su edhimetayen dan pezem , iyan, mid-eles si Jesus ne mid-awà dutun te simbahan he Valey te Megbevayà.
43009001	Ne zutun te kedhiphipanew ni Jesus, neehè din is etew he puun pa te ked-enaka kandin ne lakap en.
43009002	Ne mid-insaan si Jesus te menge sumusundan din, ke sikandan te, He Menunudlù, hentei vuwa is mid-ulaula te mezaat, iyan be heini is lakap wey ke iyan be is iney zin wey ke amey zin be su maan is te ked-enaka kandin daan en he lakap?
43009003	Ne midtavak si Jesus te, Kenà tenged te salè din is kegkelakap din wey kenà daan tenged te salà te amey zin wey iney zin, kekenà, iyan ingkelakap din su wey ikepaahà pinaaǥi kandin is gehem te Megbevayà.
43009004	Te kemulu pa maandew, he ke và dà egkeǥiya, te kemulu ki pa uuyag , kinahanglan he edtumanen ta is ebpeveelan kenita te Megbevayà he midsuǥù kediey su emun mezukilem wazà ebpekevaal.
43009005	Kayi te zini e pa te kelibutan, iyan a kerayag he ebpeketayew te tivuuk he menusiyà.
43009006	Ne te nekaǥi ni Jesus haazà, mid-ilevan din is tanà ne migkuwa zin sikan is basak he neveelan dutun te ileb din ne indazas din diyà te mata zutun te lakap.
43009007	Ke sikandin te, Hendiyè ka te linew he egngezanan te Siluwi ne pendapug ka zutun. (Is kehuluǥan te lalag he Siluwi, iyan is: midsuǥù.) Ne midhendutun haazà is lakap ne mibpendapug. Ne hein midlikù ebpekeehè en.
43009008	Is menge siringan din wey is menge etew he layun ebpekeahà kandin te lilimusan he lakap, migkaǥi zan te, Henduen be te iyan sikandin kes iyan dà baal zin is ebpimpinuu he ebpelimus.
43009009	Ne migkaǥi is duma pa te, Iyan iyan sikandin. Ne migkaǥi zaan is duma te, Kenà iyan, iyan, henduen be te iyan sikandin. Ne midtavak haazà is neulian he lakap te, Iyan a iyan sikan is lakap.
43009010	Ne migkaǥi is menge etew te, Emun iyan ka, nemenumenu is kegkeulii te mata nu?
43009011	Ne midtavak haazà is neulian te, Sikan is etew he egngezanan ki Jesus, mid-ilevan din is tanà ne indazas din is neveelan he vasak dini te mata ku, ne migkeǥiyan e zin he medhendiyà a te linew he Siluwi ne mebpendapug a. Ne midhendiyà a te egkeǥiyen din he linew ne mibpendapug a, ne puun dà dutun ebpekeahà ad.
43009012	Ne mid-insà is menge etew te, Hendei sikandin? Ne midtavak haazà is etew te, Wazè ku metueni.
43009013	Ne zutun miduma zan diyà te menge Perisiyu haazà is neulian he lakap.
43009014	Andew te Kedhimeley haazà is kebeeli ni Jesus dutun te vasak he imbawì din dutun te mata te lakap.
43009015	Ne is menge Perisiyu, in-insè dan iuman dutun te etew is paaǥi te kegkeulii zutun te ked-ehè din. Ne ke sikandin te, Indazas ni Jesus is basak dini te mata ku, ne mibpendapug a ne zutun ebpekeahà ad.
43009016	Ne zutun migkaǥi is duma zutun te menge Perisiyu, ke sikandan te, Heini si Jesus, kenà iyan sikandin suǥù te Megbevayà su edsupaken din layun is kesuǥuan mehitenged te Andew te Kedhimeley. Iyan, migkaǥi zaan is duma pa he menge Perisiyu te, Emun mesinupaken he etew, kenè din egkehimu is menge egkein-inuwan he iring kayi! Ne zutun kenè dan egkengeuyun.
43009017	Ne tenged dutun mid-insaan dan en maan haazà is neulian he lakap, ke sikandan te, Sikew, hengkey is kenikew he isip mehitenged kandin su kenikew he menge mata is mibewian din? Ne midtavak haazà is etew te, Ebpeneuven sikandin te Megbevayà.
43009018	Ne is menge punuan he menge Hudiyu, wazè dan dutun meketuu he lakap sikandin he neulian. Umba, impetawag dan is iney wey amey zutun te neulian he lakap,
43009019	ne mid-insaan dan sikandan. Ke sikandan te, Anak niw ve heini? Benar ve is egkeǥiyen he lakap sikandin he zaan puun pa te ked-enaka kandin? Nemenumenu is kegkeulii te menge mata zin?
43009020	Ne midtavak is menge ǥinikanan dutun te neulian, ke sikandan te, Netuenan dey he anak dey heini; ne netuenan dey zaan he lakap en sikandin puun pa te ked-enaka kandin.
43009021	Iyan, ke nemenumenu is kebpekeehè din wey ke hentei is nekevawì te menge mata zin, wazè dey metueni. Deyzey ke iyan niw sikandin insai su meǥurang en sikandin; egkehimu he iyan sikandin edtavak.
43009022	Umba iyan haazà tavak dutun te menge ǥinikanan din su nahandek dan te menge punuan he Hudiyu su neuyun en he zaan is menge punuan he ke zuen egkaǥi he iyan si Jesus sikan is mibpilì te Megbevayà he ibpahadì, ne haazà is egkaǥi, kenè dan en ibpeseled te menge simbahan dan.
43009023	Ne tenged dutun migkaǥi haazà is menge ǥinikanan din te, Meǥurang en sikandin; iyan niw insai.
43009024	Ne zutun mid-umanan dan umawa haazà is neulian he lakap ne migkeǥiyan dan te, Iyan nu keǥiya is tutuu su kayi ka te etuvangan te Megbevayà. Netuenan dey he heini si Jesus, mesinupaken sikandin te suǥù te Megbevayà.
43009025	Ne midtavak is etew te, Kenè ku egketuenan ke mesinupaken be sikandin wey ke kenà. Iyan dà egketuenan ku is: hein aney, lakap a iyan, ne ǥuntaan ebpekaahà ad!
43009026	Ne mid-uman dan megkaǥi te, Hengkey is mibeelan din kenikew? Mibmenumenu zin is kebewii zin te mata nu?
43009027	Ne midtavak haazà is neulian te, Nekaǥi ku en keniyu ne wazè kew mebpemineg. Maan is egkesuatan niw te ed-uman ebpemineg? Kela ke egkesuatan niw he mehimu kew zaan he menge sumusundan ni Jesus!
43009028	Ne nepauk dan dutun ne mezaat is menge lalag dan kandin, ke sikandan te, Iyan ka sumusundan din; sikami mulà, sumusundan key te ebpeneuven dengan he si Moises!
43009029	Netuenan dey he zengan midlelaǥan si Moises te Megbevayà, iyan, heini he etew, wazè dey hanew ke hendei sikandin ebpuun.
43009030	Ne midtavak maan haazà is etew te, Utew ku heini igkeinuinu! Duen gehem ni Jesus ne mibewian din is menge mata ku, ne minsan pa zutun wazè niw ves metueni ke hendei sikandin ebpuun!
43009031	Netuenan tew he is Megbevayà, kenè din edtevangan is mesinupaken he etew, iyan, ke zuen etew he ed-azap kandin wey edtuman te egkesuatan din, iyan edtevangan din.
43009032	Puun pa te kedlimbaǥa te kelibutan taman en guntaan sikan tew pa mezineg is etew he ebpekevawì wey meulii is mata te etew he zaan en he lakap puun pa te ked-enaka kandin.
43009033	Ke kenà suǥù si Jesus te Megbevayà wazà egkehimu zin.
43009034	Ne midtavak dutun is menge punuan te, Ebpenurù ke ve kenami he mesinupaken ke man utew puun pa te ked-enaka kenikew! Ne zutun migkeǥiyan dan sikandin he kenè dan en maan ebmehimuwen he ebpekeseled sikandin diyà te menge simbahan dan te menge Hudiyu.
43009035	Ne nezineg ni Jesus haazà is mid-ulaula te menge punuan he menge Hudiyu zutun te neulian he lakap, ne mibpen-ehè din, ne hein neehè din mid-insaan din te, Edtuu ke ve te Kakey te Menusiyà?
43009036	Ne midtavak haazà is etew te, Keǥiya nu kediey ke hentei sikandin su wey a meketuu kandin.
43009037	Ne midtavak si Jesus te, Neehè nu en su siak is ebpekidlalag kenikew, iyan a.
43009038	Ne egkaǥi haazà is etew te, Emun iyan heeyan, edtuuwan ku sikew. Ne zutun mid-azap din si Jesus.
43009039	Ne migkaǥi si Jesus diyà te kandin te, Umba midhendini a te kelibutan su wey mesusi is nengeulaula te menge etew. Ne is etew he netuenan din he lakap is kedsavut din, ebewian ku wey mebmeupiya is kedsavut din. Ne is etew he egkeǥiyen din he kenà lakap is kedsavut din, utew pa ed-iseg is kegkelakap te kedsavut din.
43009040	Ne zuen menge Perisiyu he nekezineg dutun te menge lalag din, ne ke sikandan te, Lakap bes is kedsavut dey?
43009041	Ne midtavak si Jesus te, Emun wazè niw metueni he lakap is kedsavut niw, wazè niw ǥeina salà, iyan, geina te egkaǥi kew he meupiya is kedsavut niw te hustu, kenà egkeawà is salè niw.
43010001	Ne impenurù ni Jesus is sempità, ke sikandin te, Utew venar is egkeǥiyen ku he ke zuen etew he edseled te tudil te menge kerehidu ne kenà diyà ebayà te ǥemawan su ziyà ebayà te selakew en he ibayà, ne haazà he etew, tekawen wey tulisan.
43010002	Ne is etew he ziyà ebayà te ǥemawan, iyan sikan is ed-elima te kerehidu.
43010003	Emun edseled sikandin, ebpuwasan te ebantey zutun te ǥemawan. Ne is menge kerehidu zin he ziyà te seled, egkekilala zan is laǥeng din ne ed-umawen din sikandan pinaaǥi te menge ngazan dan, ne ibpeǥuwè din sikandan.
43010004	Ne emun ibpeǥawas en te ed-elima is kandin he menge kerehidu, iyan sikandin edhuna ne edsunud dan kandin su neleyaman dan is laǥeng din.
43010005	Kenè dan edsunud te selakew he etew, kekenà, ebpeleǥuyan dan su wazè dan meleyami is laǥeng dutun te selakew he etew.
43010006	Sempità heini he impezineg kandan ni Jesus, iyan, wazè dan mesavut ke hengkey is ibpesavut din.
43010007	Umba, migkaǥi en maan diyà te kandan te, Utew venar is egkeǥiyen ku keniyu he iring a te ǥemawan te tudil te menge kerehidu.
43010008	Duen menge ebpenurù he midhuna kediey zini, iyan, iring dan dà te menge tulisan wey tekawen; iyan, is menge kerehidu ku, he ke và dà egkeǥiya, menge etew he ǥaked ku , wazè dan mebpemineg kandan.
43010009	Iyan a sikan is gemawan; ke zuen minsan hentei he edseled pinaaǥi kediey edlibriyen sikandin te silut. Iring sikandin te kerehidu ku he edseled te tudil ne egawas he ebpen-ahà te egkeenen.
43010010	Umba edhendutun te tudil is tekawen su wey mekepenakew, ne wey mekehimatey, ne wey mekezezaat. Siak mulà, midhendini a te kelibutan wey meveǥayi is menusiyà te untung he wazà pidtemanan wey wazè en kurang dutun te untung.
43010011	Iyan a sikan is ed-elima te menge kerehidu he utew meelima. Ibelavag ku is untung ku wey kenà mekeizi is menge kerehidu ku.
43010012	Is etew he sinuhulan dà, kenà tutuu he ed-elima su kenà kandin is menge kerehidu. Ne emun egkeehè din is ebpekeuma he leew he asu he egngezanan te lubu, ed-ewaan din haazà is menge kerehidu ne ebpelaǥuy. Ne ebengaan dutun te lubu is sevaha he kerehidu ne is duma, ne ebpekedsusuwey.
43010013	Umba ebpelaǥuy haazà is sinuhulen su kenà iyan sikandin sikan is tutuu he ed-elima, ne kenà daan mahal ziyà te ǥehinawa zin haazà is menge kerehidu.
43010014	Iyan a kes ed-elima te menge kerehidu he utew meelima. Netuenan ku ke hentei is Amey ku, ne netuenan din daan ke hentei a is anak din. Iring din ded daan is menge etew he ǥaked ku, netuenan dan ke hentei a ne egketuenan ku zaan ke hentei sikandan, ne ebpehimatey a he elili te menge etew he ǥaked ku.
43010016	Ne zuen pa menge kerehidu ku, he ke và dà egkeǥiya, menge ǥaked ku he etew , he kenà kayi te seled te ginhedian te menge Hudiyu. Ed-uwiten ku zaan sikandan ne ebpemineg dan kedì. Ne zutun sebsevaha zà is tudil ne sebsevaha zà daan is ed-elima kandan su iyan e zà.
43010017	Umba utew a mahal ziyà te ǥehinawa te Amey ku he Megbevayà su ebpehimatey a he elili te menge ǥaked ku he etew ne ebenhawen e zin.
43010018	Wazà a teǥela te minsan hentei he etew su ebpehimatey a te kediey he ǥustu. Kediey zà he ketenged is kebpehimatey ku, ne kediey zà daan he ketenged is kebenhawa kediey su insuǥù heini kediey te Amey ku he Megbevayà.
43010019	Ne hein nezineg te menge Hudiyu heini he penurù ni Jesus, kenè dan en egkengeuyun.
43010020	Mezakel kandan is egkaǥi te, Ebuneǥen sikandin wey mid-ulinan te mezaat he mulin-ulin. Kenè tew ebpemineǥen sikandin.
43010021	Ne egkaǥi is duma te, Emun mid-ulinan sikandin te mezaat he mulin-ulin, kenà iring kayi is kebpenurù din. Is mid-ulinan te mezaat he mulin-ulin, kenà ebpekevawì te lakap!
43010022	Ne ziyà te inged he Hiruselim iyan en haazà timpu te pista te menge Hudiyu he zutun edsilibrahan dan is kedlumpiyu zengan te simbahan dan he Valey te Megbevayà.
43010023	Tipenguzan haazà ne ziyà si Jesus edhiphipanew te Valey te Megbevayà, diyà te migngezanan te Helungà ni Hadì Sulumun.
43010024	Ne midtiǥum diyà te kandin is menge punuan he menge Hudiyu, ne mid-insaan dan sikandin te, Maan is kemulu nu pa id-eles kenami ke hentei ka? Keǥiyi key. Iyan ke ve sikan is mibpilì te Megbevayà he ibpahadì?
43010025	Ne midtavak si Jesus te, Migkaǥì ku en keniyu ne wazè niw tuuwi. Is menge egkein-inuwan he midhimu ku he iyan insuǥù te Amey ku he Megbevayà, iyan tuus ke hentei a.
43010026	Ne wazè niw tuuwi su kenè kew menge ǥaked ku he etew.
43010027	Su is menge ǥaked ku he etew, ebpemineg dan te menge lalag ku. Egkekilala ku sikandan ne edsundan dan kediey.
43010028	Ebeǥayan ku sikandan te untung he wazà pidtemanan, ne kenè en ebpatey is gimukud dan ne wazà minsan hentei he ebpekeaǥew kandan dini te kedì.
43010029	Is Amey ku he Megbevayà he lavew te langun, imbeǥey zin sikandan kediey, ne wazà minsan hentei he ebpekeaǥew kandan diyà te kandin.
43010030	Sevaha key zà, siak wey is Amey ku he Megbevayà.
43010031	Ne hein nezineg haazà te menge Hudiyu mibpengamì dan en maan te menge vatu he idtuleng dan kandin su edhimetayan dan pezem.
43010032	Ne migkaǥi ziyà te kandan si Jesus te, Mezakel is impeehè ku keniyu he menge meupiya he vaal he insuǥù kedì te Amey ku he Megbevayà. Hendei zapit kayi te menge vaal ku is idtulenga niw kediey?
43010033	Ne midtavak diyà te kandin haazà is menge Hudiyu te, Kenà iyan dey idtulenga kenikew is meupiya he vaal, kekenà, geina te edsupaken nu is Megbevayà su maan is egkaǥi ka he Megbevayà ka te etew ke zà duen!
43010034	Ne midtavak si Jesus te, Duen insurat he Lalag te Megbevayà diyà te kesuǥuan tew he edhenduen te, Migkaǥi ku he menge megbevayè kew.
43010035	Ne ke si Jesus te, Kenà egkehimu he edhelinen is insurat he Lalag te Megbevayà. Umba, ke migngezanan din te menge megbevayà is menge kepuun tew zengan he mibeǥayan te lalag din,
43010036	maan is egkaǥi kew he edsupaken ku is Megbevayà emun egkaǥi a he Anak a te Megbevayà? Iyan a sikan is mibpilì te Megbevayà wey a mekehendini te kelibutan.
43010037	Is menge vaal te Amey ku he Megbevayà, iyan ebeelan ku. Emun kenà, kenà a keniyu tuuwi.
43010038	Ne emun iyan ebeelan ku is ebeelan daan te Amey ku, minsan ke kenè kew edtuu te menge lalag ku, tuu kew te ibpesavut te menge vaal ku su wey niw metueni he sevaha key zà, siak wey is Amey ku, su zini sikandin te kedì ne ziyà a zaan te kandin.
43010039	Ne edekepen dan en maan pezem si Jesus dutun, iyan, nekelikey sikandin.
43010040	Ne mid-awà si Jesus dutun te Hiruselim, ne midrapas te wahig he Hurdan ne midhendiyà te tanà he zutun mebpemewtismu si Juan Megbebewtismu zengan. Ne zutun med-ubpà si Jesus.
43010041	Mezakel he menge etew is midhendiyà te kandin su egkeisip dan he, Minsan ke wazà egkein-inuwan he mibeelan dengan ni Juan, utew venar is langun he migkaǥi zin mehitenged ki Jesus.
43010042	Ne mezakel is nemeketuu ki Jesus dutun.
43011001	Duen maama he nezeruwan. Is ngazan din si Lazaro he tigBitanya. Duen dezuwa he etevey zin he zutun daan ed-ubpà te Bitanya, si Maria wey si Marta.
43011002	Iyan si Maria kes bahi he inhaplas din is agwa ziyà te menge paa ni Jesus, ne interapu zin dutun is menge vulvul zin. Ne meemahan dutun haazà is egkezeruwan he si Lazaro.
43011003	Ne mibpesuǥuan si Jesus dutun te zezuwa he vahi ne ke sikandan te, Datù, egkezeruwan si Lazaro, is mahal ziyà te ǥehinawa nu.
43011004	Ne hein nezineg haazà ni Jesus migkaǥi te, Kenà ibpatey ni Lazaro is daru zin, kekenà, iyan ketezengan ke maan is egkezeruwan sikandin su wey mevantug is Megbevayà ne wey e zaan mevantug is Anak te Megbevayà.
43011005	Minsan pa te mahal ziyà te ǥehinawa ni Jesus ensi Marta, si Maria, wey si Lazaro,
43011006	hein nezineg din haazà is kegkezeruwi ki Lazaro, wazè pa sikandin medwaleng seled te zezuwa he andew zutun te neubpaan din.
43011007	Ne hein netapus haazà, migkeǥiyan din is menge sumusundan din te, Edlikù kiw ziyà te prubinsya he Hudiya.
43011008	Ne migkeǥiyan sikandin te menge sumusundan din te, Menunudlù, deyzey ke kenè ka edlikù diyà te Hudiya su wazè pa mepirai he edhimetayan ka pezem te menge Hudiyu.
43011009	Ne midtavak si Jesus te, Sepulù wey zezuwa he uras is sengeandew, ne ke zuen edhipanew te maandew kenà ebpekesipà su egketeyawan sikandin te andew.
43011010	Ne ke zuen edhipanew te mezukilem, ebpekesipà su kenè en merayag.
43011011	Ne mid-uman megkaǥi si Jesus te, Nekelipezeng en is emiǥu tew he si Lazaro. Umba edhendiyà a te kandin su wey ku sikandin mepukew.
43011012	Ne migkaǥi haazà is menge sumusundan din te, Emun nekelipezeng en, meupiya su egkeulian en.
43011013	Iyan ibpesavut dutun ni Jesus is: minatey en si Lazaro, iyan, kunaan te menge sumusundan din ke kedlipezeng dà duen is egkeǥiyen din.
43011014	Ne zutun migkaǥi si Jesus kandan te, Minatey en si Lazaro.
43011015	Ne tenged keniyu inmeupiya heini te ǥehinawa ku te wazà a ziyà te kebpatey zin su zuen ibpeehè ku keniyu wey med-iseg is kedtuu niw kediey. Ne kuwa kiw en su edhendiyè kiw te kandin.
43011016	Ne si Tomas, kes migeraran dan te Sereping, migkaǥi ziyà te menge zuma zin he sumusundan te, Edhendiyè kiw en su wey kiw mebpatey zuma ki Jesus.
43011017	Ne zutun te kebpekeuma eni Jesus diyà te Bitanya, nezineg din he heepat en he andew zutun is kedlevenga ki Lazaro.
43011018	Is inged he Bitanya, uvey zà te inged he Hiruselim su menge tetelu zà he kilumitru is elang.
43011019	Mezakel is menge Hudiyu he midhendutun te ki Marta wey ki Maria su edlangan dan kandan tenged dutun te meemahan dan he minatey.
43011020	Ne hein nezineg ni Marta he ebpekeuma en si Jesus, midtelavuk din, ne si Maria, diyè pa sikandin te valey.
43011021	Migkaǥi si Marta ziyà te ki Jesus te, Angin ke zini ka su kenà pezem ebpatey kes meemahan ku.
43011022	Ne netuenan ku he minsan guntaan ke zuen ebuyuen nu ziyà te Megbevayà, ibeǥey zin kenikew.
43011023	Ne migkaǥi si Jesus te, Egkevanhew zed is kakey nu.
43011024	Ne migkaǥi si Marta te, Uya, netuenan ku he egkevanhew sikandin keuzemà ke ebpemenhawen is menge minatey zutun te ketepusan he andew.
43011025	Ne migkaǥi si Jesus te, Iyan a sikan is ebpemanhew; iyan a kes ebeǥey te untung. Ke zuen etew he edtuu kedì, minsan ke ebpatey, uuyag gihapun is gimukud din.
43011026	Su is etew he edtuu kedì, duen din untung he wazà pidtemanan ne kenè en ebpatey is gimukud din. Bayi, edtuu ke ve kayi?
43011027	Ne midtavak si Marta te, Uya, edtuu a he iyan ka sikan is Anak te Megbevayà; iyan ka kes netagnà he hadì he ebperetengen dey he edhendini te kelibutan.
43011028	Ne te nekaǥi ni Marta haazà, mibeyaan din sikan is suled din he si Maria ne midnèneesan din te, Nekeuma en si Jesus ne ibpehendiyè ke zin.
43011029	Ne hein nezineg ni Maria haazà, neketik-ew sikandin mekehitindeg ne midsinuǥung ki Jesus.
43011030	Ne wazè pa si Jesus mekeuma ziyà te inged su zutun pa sikandin te nesinuǥungan kandin ni Marta.
43011031	Ne is menge Hudiyu he edlangan kandan, diyè pa sikandan te valey he zuma ni Maria. Ne hein neehè dan si Maria is neketik-ew mekehitindeg he midlawang, midtelukun dan su kunaan dan ke edhendiyà te penlevengà su edsineǥew zutun.
43011032	Hein nekeuma si Maria ziyà te ki Jesus, mid-uvey ziyà te kandin ne midluhud. Ne ke sikandin te, Angin ke zini ka pezem su kenà ebpatey kes meemahan ku.
43011033	Ne hein naahà ni Jesus he edsineǥew si Maria wey is menge Hudiyu he zuma zin, utew mibmezaat is gehinawa zin su neseeng.
43011034	Ne migkaǥi sikandin te, Hendei niw ileveng? Ne midtavak dan te, Ebeyaan tew.
43011035	Ne zutun mibpeniǥis is menge luhà ni Jesus.
43011036	Umba, migkaǥi is menge Hudiyu te, Utew mahal ziyà te ǥehinawa ni Jesus si Lazaro.
43011037	Iyan, duen dutun menge etew he migkaǥi te, Maan is wazè din bewii si Lazaro wey kenà mebpatey? Su emun nevewian din is mata te lakap siguradu egkehimu zin daan heini.
43011038	Ne zutun mid-iseg is kegkeseeng ni Jesus, ne mid-uvayan din haazà is midlevengan. Su haazà is penlevengà, surung diyà te pangpang. Duen inlekeb dutun he vatu te ǥemawan din.
43011039	Iawè niw heini is batu! ke si Jesus. Ne si Marta, is etevey zutun te minatey, migkaǥi sikandin te, Memahù en su heepat en guntaan he andew is kedlevenga kandin.
43011040	Ne migkaǥi ziyà te kandin si Jesus te, Migkaǥi ku en kenikew he ke edtuu ka, egkeehè nu is utew igkeventuǥa te Megbevayà.
43011041	Ne in-awè dan dutun haazà is batu he inlekeb te surung. Ne midlingahà si Jesus diyà te langit ne migkaǥi te, Amey ku, ebpeselamat a kenikew su ebpemineǥen nu is ebuyuen ku.
43011042	Netuenan ku he layun ka ebpemineg te egkeǥiyen ku, iyan, tenged te menge etew kayi te uvey ku ed-ampù a kenikew ǥuntaan wey zan meketuu he midsuǥù a kenikew zini te kelibutan.
43011043	Ne te nekaǥi zin heini, midhabet megkaǥi te, He Lazaro, gawas ka keniyan!
43011044	Ne migawas si Lazaro he nevanhew. Nevukusan is lawa zin wey menge velad din wey paa zin te manggad. Ne is ulu zin, nevukusan te penuwilu. Ne migkaǥi si Jesus te, Bedbazi niw wey ipaawà.
43011045	Ne haazà is menge Hudiyu zutun he miduma ki Maria, hein neehè dan haazà is mibeelan ni Jesus, mezakel kandan is midtuu ki Jesus.
43011046	Iyan, is duma kandan, midhendiyà te menge Perisiyu ne mibpenudtul zan is mibeelan ni Jesus.
43011047	Ne zutun midtiǥum te menge punuan he memumuhat wey menge Perisiyu is menge ebmeǥurangen te menge Hudiyu. Ne hein netiǥum dan en, migkaǥi zan te, Ebmenumenu kiw su heini si Jesus, mezakel is menge egkein-inuwan he ebeelan din.
43011048	Emun ebpesegdanen tew, edtuuwan te langun he menge etew he iyan sikandin sikan is mibpilì te Megbevayà he ibpahadì. Ne emun iyan en heini vaǥad, ebeyaan kiw te menge sundaru te hadì tew ziyà te Ruma, ne edèdeetan dan is simbahan tew he Valey te Megbevayà wey is gubirnu tew.
43011049	Ne zutun migkaǥi is sevaha kandan he si Keyipas. Iyan sikandin lavew he memumuhat dutun he tuig. Ke sikandin te, Wazè niw menge isip!
43011050	Wazè niw ves mesavut he kinahanglan he zuen sevaha zà he etew he ebpatey he elili te tivuuk he kehudiyuwan su wey kenà mezeeti is kebpekesavuk tew te menge Hudiyu, ke sikandin.
43011051	Kenà kandin dà he isip haazà is kegkeǥiya zin dutun su ǥeina te iyan sikandin lavew he memumuhat, impinted kandin te Megbevayà. Netagnè din he ebpatey si Jesus he elili te tivuuk he kehudiyuwan.
43011052	Ne kenà tenged te menge Hudiyu zà su netagnè din daan he pinaaǥi te kebpatey ni Jesus egkesevaha is langun he menge etew he egkehimu he menge anak te Megbevayà minsan hendei he inged.
43011053	Ne puun dutun he andew, ebpengahaan te menge punuan is paaǥi wey zan mehimetayi si Jesus.
43011054	Ne tenged dutun wazè en maan si Jesus mebpeǥawaǥawa zutun te menge inged te menge Hudiyu, kekenà, midhendiyà te inged he egngezanan te Ipraim he uvey te tanà he kenà ed-ubpaan te etew. Ne zutun sikandin med-ubpà duma te menge sumusundan din.
43011055	Meǥaan en dutun is pista te menge Hudiyu he egngezanan te Kedlevayi, ne te wazè pa meuma haazà is pista, ne mezakel he menge etew is nemenekezeg diyà te Hiruselim he ebpemuun te menge zuma he inged su edtumanen dan is tuluuwen te menge Hudiyu te kebpelumpiyu.
43011056	Ebpen-ahaan dan si Jesus ne ebpelelelaǥè dan diyà te simbahan he Valey te Megbevayà, ke sikandan te, Hengkey is isip niw; edtelavuk be si Jesus kayi te pista wey ke kenà?
43011057	Ne insuǥù he zaan te menge punuan he memumuhat wey menge Perisiyu he ke zuen egketau ke hendei si Jesus keǥiya zin kandan wey zan ikepezakep.
43012001	Mekeenem pa zutun is Pista te Kedlevayi, ne nekeuma si Jesus diyà te Bitanya he inged ni Lazaro, kes mibanhew ni Jesus.
43012002	Ne ziyà te Bitanya midtukud dan te keemuran su neǥalew zan tenged te kebpekeuma eni Jesus. Iyan si Marta mengengenat kandan, ne elin si Lazaro zuma ni Jesus dutun te ebpemengaan.
43012003	Ne si Maria, migkuwa zin is sengesalmun he agwa te nardu he utew mahal, ne mid-uvayan din si Jesus ne inhaplas din diyà te menge paa ni Jesus ne interapu zin is menge vulvul zin te paa ni Jesus. Ne nekeeneb dutun te tivuuk he seled te valey is mehemut.
43012004	Ne si Hudas he tigKeriyuti, is sevaha he sumusundan ni Jesus, iyan sikandin ed-akal ki Jesus ne migkaǥi sikandin te,
43012005	Es, Es! Pira vuwa he ǥatus is bali kayi? Deyzey ke imbelegyà heeyan is agwa wey ikeveǥey is halin din diyà te menge egkengeayuayu.
43012006	Iyan ingkekeǥiya zin dutun, kenà te hizu zin te menge egkengeayuayu, kekenà, tenged te tekawen sikandin. Iyan sikandin ibpetipig eni Jesus te selapì dan ne ebpenekawen din is duma zutun.
43012007	Ne zutun migkaǥi si Jesus te, Pesegdana niw si Maria. Petipiǥi kandin is samà kayi te agwa wey ikehaplas te lawa ku emun idleveng ad.
43012008	Is menge egkengeayuayu, layun niw egketevangi sikandan, iyan, siak, kenà a egkeuǥet dini te keniyu, ke sikandin.
43012009	Nezineg te utew mezakel he menge etew he ziyà si Jesus te inged he Bitanya, ne nemenhendutun dan. Kenà iyan dan dà ed-ahaan si Jesus, kekenà, ed-ahaan dan daan si Lazaro sikan is mibanhew zin.
43012010	Ne tenged kayi neisip te menge punuan he menge memumuhat he edhimetayan dan daan si Lazaro
43012011	su tenged kandin mezakel is menge Hudiyu he midsuwey te impenurù te menge memumuhat su edsunuzen dan si Jesus.
43012012	Ne nepawà dutun te kedheplasi ki Jesus, sikan is utew mezakel he menge etew he ebpemenelavuk dutun te pista, nezineg dan he edhendiyà si Jesus te Hiruselim.
43012013	Ne migkuwa zan te menge zehunen he subpang, ne migawas dan dutun te inged su edsinuǥungen dan si Jesus. Migkaǥi zan te, Deliǥa is Nengazen! Deliǥa zaan heini is ebpekeuma he midsuǥù te Nengazen! Is hadì tew te menge kevuwazan ni Israyil, berakat he tuvazi sikandin te Megbevayà!
43012014	Ne migkuwa ni Jesus is nati te kudà he asnu ne mid-untuzan din. Ne pinaaǥi zutun netuman is insurat he tagnà he migkaǥi te,
43012015	Sikiyu is menge meǥinged te Hiruselim, kenè kew mahandek su ebpekeuma en is hadì niw he ed-untud te nati he asnu.
43012016	Ne haazà is kedseled ni Jesus diyà te Hiruselim, wazè pa mesavut te menge sumusundan din he kegketuman haazà te netagnà dengan, asal, hein midlikù en si Jesus diyà te langit, netenuzan dan is mibeelan din ne nesavut dan he neulaula heini sumalà is netagnà dengan diyà te insurat he Lalag te Megbevayà.
43012017	Is menge etew he nekeahà ki Jesus dutun te ked-umawa zin wey kebenhawa zin ki Lazaro, midsangyew zan is neehè dan dutun.
43012018	Umba mibpemenelavuk ki Jesus is utew mezakel he menge etew su nezineg dan he mibanhew zin si Lazaro.
43012019	Ne zutun migkaǥi is menge Perisiyu te, Utew mezakel he menge etew is edsundan kandin! Wazè tew en bes egkehimu.
43012020	Ne zuen menge Gerisyahanen he nemenelavuk daan dutun te pista su edsimba zan te Megbevayà diyà te Hiruselim.
43012021	Ne midhendiyè dan te ki Felipe. (Ne si Felipe, tigBitsayda, diyà te prubinsya he Geliliya.) Ne ke sikandan te, Egkesuat key he ebpekidlalag ki Jesus.
43012022	Ne si Felipe, migkaǥi zin heini ziyà te ki Andres, ne zutun mibpezumehè dan pehendiyà te ki Jesus, ne midtudtul zan kandin.
43012023	Ne migkaǥi si Jesus te, Egkesipeǥan en utew is timpu he ibpeǥawaǥawa ziyà te minsan hentei is utew ku kebpekelavew te langun.
43012024	Utew venar is egkeǥiyen ku keniyu he emun kenà idleveng is benì diyà te tanà, kenà egkevuwad. Ne emun igkeleveng en ne edtuvù; ne ebeǥas te mezakel. Iring din ded daan kedì, su emun ebpatey a ne mezakel is egkeveǥayan te veǥu en he untung .
43012025	Is etew he egkenuǥunan din is untung din dini te kelibutan, ebpatey sikandin gihapun, iyan, is etew he tenged kediey kenè din egkenuǥunan is untung din dini te kelibutan, egkekuwa zin is untung he wazà pidtemanan.
43012026	Ke zuen etew he egkesuat he mehimu he suluǥuen ku, kinahanglan he edsunuzen e zin, su ke hendei a ne zutun daan is suluǥuen ku. Ne ke zuen edtuman te menge suǥù ku, edeliǥen sikandin te Amey ku he Megbevayà.
43012027	Utew mesakit is gehinawa ku ǥuntaan. Hengkey vuwa is egkeǥiyen ku? Kenà egkehimu he edhengyuen ku ziyà te Amey ku he kenè din ipaantus kediey heini is ebpeebuten ku he utew merasey, su umba midhendini a te kelibutan su wey ku meseǥazi heini is ibpaantus kedì.
43012028	Ne zutun migkeǥiyan ni Jesus is Amey zin he Megbevayà, ke sikandin te, Amà, himuwa nu he mevantug ka te menge etew. Ne zutun duen lalag he ebpuun te langit he egkaǥi te, Midhimu ku en, ne ed-umanan ku edhimuwa.
43012029	Ne zuen mezakel he menge etew zutun ne hein nezineg dan haazà, ke sikandan te, Ruǥung! Ne egkaǥi is duma te, Belinsuǥuen te Megbevayà he ebpekidlalag ki Jesus!
43012030	Ne migkaǥi si Jesus te, Umba mibpekidlalag is Megbevayà, kenà tenged kediey, kekenà, tenged keniyu su wey niw mezineg is egkeǥiyen din.
43012031	Is Megbevayà, puun guntaan edhukuman din te silut is tivuuk he menusiyà he kuntada zin, ne egkezaag din en si Setanas, sikan is ebayàbayà dini te kelibutan.
43012032	Ne siak, emun ibayew ad pinaaǥi te tukud he ibpehitindeg, duen ibpekekabig ku te langun he menge etew.
43012033	Iyan ingkekeǥiya ni Jesus dutun su ibpesavut din is paaǥi te kedhimetayi kandin.
43012034	Ne migkaǥi zutun is menge etew te, Duen impenurù kenami he ebpuun te insurat he Lalag te Megbevayà he kenè en ebpatey is mibpilì te Megbevayà he ibpahadì. Ne sikew, egkaǥi ka he ibayew ziyà te tukud is Kakey te Menusiyà. Hentei heini is egkeǥiyen nu he Kakey te Menusiyà?
43012035	Ne migkaǥi ziyà te kandan si Jesus te, Siak is kerayag he ebpeketayew te kedsavut niw, egkesipeǥan en is ked-ewai ku keniyu. Te kemulu pa merayag, purungi niw susiya is ibayè niw su kela ke egkezukileman kew. Is edhipanew he merusirem is ibayè din, kenè din egketuenan ke hendei sikandin ebpekepevayà.
43012036	Siak is kerayag. Te kemulu e pa zini te keniyu, sarig kew kediey te kerayag su wey layun meteyawi is isip niw. Ne zutun te nekaǥi ni Jesus haazà, mid-ewaan din haazà is mezakel he menge etew ne mid-eles sikandin.
43012037	Minsan pa te mezakel is nengeehè dan he menge egkein-inuwan he mibeelan din, wazè dan sikandin tuuwi.
43012038	Su pinaaǥi kandan netuman sikan is netagnà dengan ni Esaias, kes ebpeneuven te Megbevayà. Su ke si Esaias te, Nengazen, wazà edtuu te ibpesavut dey. Wazà nesayud he impeehè nu en kandan is gehem nu.
43012039	Ne migkaǥi zaan si Esaias te, Is Megbevayà, midhimu zin sikandan he lakap wey kenè dan mekeahà. Midhimu zin daan he mezesen is gehinawa zan wey zan kenà meketuu su kela ke ed-iniyuǥan dan is mezaat he ulaula ne ebpetavang dan kandin. Umba wazè dan dutun meketuu ki Jesus.
43012041	Umba migkaǥi ni Esaias haazà is menge lalag su netuenan din dengan he utew zekelà is gehem ni Jesus, ne iyan si Jesus egkeǥiyen din dutun.
43012042	Ne minsan pa zutun mezakel is nemeketuu ki Jesus he menge punuan he menge Hudiyu, iyan, wazè dan keǥiya he neketuu zan kandin su nahandek dan te menge Perisiyu su kela ke ewaa is ketenged dan te kedseled te menge simbahan.
43012043	Umba wazè dan keǥiya su iyan dan impelavi is kedeliǥa kandan te menge etew, kenà is kedeliǥa kandan te Megbevayà.
43012044	Ne zutun mibpekezaǥing megkaǥi si Jesus te, Is edtuu kedì, kenà iyan e zà egketuuwan din, kekenà, egketuuwan din daan is Megbevayà he midsugù kedì.
43012045	Is nekeahà kediey, nekeahà daan te Megbevayà he midsuǥù kedì.
43012046	Umba midhendini a is kerayag te kelibutan su wey ku meteyawi is isip te menge etew. Ne ke zuen edtuu kedì, kenè en egkerusireman is isip din.
43012047	Ne ke zuen etew he nezineg din heini is menge penurù ku ne kenè din edtumanen, kenè ku sikandin edhukuman te silut su wazà a medhendini te kelibutan wey ku mesiluti is menusiyà, kekenà, wey ku melibri te silut is menusiyà.
43012048	Is etew he kenà edawat kedì ne kenà edtuman te menge penurù ku, edhukuman sikandin te silut keuzemà dutun te ketepusan he andew, su iyan idsiluti kandin is menge penurù ku he wazè din dewata.
43012049	Su is menge penurù ku, kenà dini zà ebpuun te kediey zà he isip, su midsuǥù a te Amey ku he Megbevayà ne insuǥù din kediey is ibpenurù ku.
43012050	Netuenan ku he is insuǥù din kediey he menge lalag, iyan ebpekeveǥey te untung he wazà pidtemanan. Ne tenged kayi egkeǥiyen ku is ibpekaǥi zin kediey.
43013001	Sengeandew pa zutun ne egketuman en is Pista te Kedlevayi. Netuenan ni Jesus he uvey en is ked-awè din dini te kelibutan su ed-ulì en diyà te Amey zin he Megbevayà. Utew mahal ziyà te ǥehinawa zin is menge sumusundan din dini te kelibutan, ne zutun ibpeehè din ke hengkey kemahal sikandan diyà te ǥehinawa zin.
43013002	Si Jesus wey is menge sumusundan din, ne edlavung dan dutun. Ne si Hudas he tigKeriyuti he anak ni Simon, daan en he impeseled ni Setanas diyà te isip din is ked-ekali zin ki Jesus.
43013003	Ne si Jesus, netuenan din he insarig kandin te Amey zin is kebayàbayà te langun. Netuenan din daan he ziyà sikandin ebpuun te Megbevayà ne ziyà daan sikandin ed-ulì.
43013004	Ne zutun te edlavung dan, midhitindeg si Jesus ne midluwas din is kumbalè din ne zuen imbevakes din he tualya,
43013005	ne midsuluǥan din te wahig is pelenggana. Ne zutun mibpenlùluan din is menge paa te menge sumusundan din, ne mibpenerepuwan din dutun te tualya.
43013006	Ne hein iyan en si Simon he migeraran ki Pedro, migkaǥi si Pedro te, Edlùluan nu ve is menge paa ku?
43013007	Ne midtavak si Jesus te, Kenè nu egkesavut is ebeelan ku ǥuntaan, iyan, keuzemà egkesavut nu.
43013008	Ne migkaǥi si Pedro te, Kenà egkehimu he iyan ka ebpenlùlù te menge paa ku! Ne midtavak si Jesus te, Emun kenè ku sikew egkelùluan, kenè ku sikew sumusundan.
43013009	Ne zutun midtavak si Pedro te, Ne emun iyan heeyan ne kenà iyan dà is paa ku, kekenà, elin nu zaan lùlui is menge velad ku wey ulu ku!
43013010	Ne migkaǥi si Jesus te, Sikan is nekepemeziǥù en, iyan dà kinahanglan he edlùluan is menge paa zin su nelumpiyuwan en is lawa zin. Ne sikiyu zaan, nepurung kew en melumpiyuwi. Asal is sevaha keniyu wazà melumpiyuwi.
43013011	Umba migkaǥi he wazà melumpiyuwi is sevaha su netuenan din ke hentei is ed-akal kandin wey mehimetayi.
43013012	Ne hein netapus din haazà is kebpenlùlui zin te menge paa zutun te menge sumusundan din, insun-ud din is kumbalè din ne mibpinuu. Migkaǥi sikandin diyà te kandan te, Egkesavut niw ve is kehuluǥan kayi te mid-ulaula ku keniyu?
43013013	Iyan niw id-umew kedì is Menunudlù wey Egalen, ne hustu en heeyan su iyan a iyan egalen niw.
43013014	Ne siak is menunudlù wey egalen niw, emun engayan a he ebpenlùlù te menge paa niw te menge sakup ku, kinahanglan he ebpelùlùluey kew te menge paa te uman sevaha keniyu.
43013015	Umba mid-ulaula ku heini kayi te keniyu su wey niw meiringi. Kinahanglan he mebpevayàbayà is kada sevaha keniyu te zuma zin.
43013016	Utew venar is egkeǥiyen ku keniyu he is suluǥuen, kenà lavew sikandin te egalen din, ne is suǥù daan, kenà sikandin lavew te midsuǥù kandin.
43013017	Emun egkesavut niw en heini is impenurù ku keniyu, igkelipey niw utew ke edtumanen niw.
43013018	Kenè kew pudu is egkeǥiyan ku kayi su netuenan ku ke hengkey is gehinawa te uman sevaha keniyu te menge pinilì ku. Duen sevaha keniyu he ed-ekalan e zin. Umba egkeulaula heini su wey metuman sikan is netagnà dengan diyà te insurat he Lalag te Megbevayà he edhenduen te, Is duma ku he ebpekidtuǥen kediey, iyan nehimu he kuntada ku.
43013019	Umba, ke si Jesus, te kenè pa heini egkehitavù, egkeǥiyen ku en keniyu he zaan su emun egketuman en, ebpeketuu kew he iyan a sikan is mibpilì te Megbevayà he ibpahadì.
43013020	Utew venar is egkeǥiyen ku keniyu he ke zuen etew he edewaten din is edsuǥuen ku, edewaten e zin daan, ne is edawat kediey, edewaten din daan is Amey ku he midsuǥù kediey.
43013021	Ne te kegkeǥiya zutun ni Jesus, utew mibmesakit is gehinawa zin ne migkeǥiyan din is menge sumusundan din te, Utew venar is egkeǥiyen ku keniyu he ed-ekalan a te sevaha keniyu wey a mehimetayi.
43013022	Ne mibpetengtengtengà haazà is menge sumusundan din su wazè dan metueni ke hentei is egkeǥiyen din.
43013023	Ne zutun te zurug ni Jesus kes sumusundan din he pinedtayè din utew.
43013024	Ne haazà he sumusundan, mid-uyawan ni Simon he iyan kes migeraran ki Pedro. Ke si Pedro te, Insai nu sikandin ke hentei is egkeǥiyen din.
43013025	Ne haazà he sumusundan, geina te uvey sikandin ni Jesus, mid-insaan din si Jesus te, Hentei kenami is ed-akal kenikew?
43013026	Ne midtavak si Jesus te, Emun igkezehulit ku en heini is supas, ne is ebeǥayan ku, iyan sikandin. Ne indehulit din haazà is supas, ne imbeǥey zin ki Hudas he anak ni Simon he tigKeriyuti.
43013027	Ne hein nezawat ni Hudas haazà is supas, ne mid-ehukan sikandin ni Setanas ne migkeǥiyan ni Jesus te, Gègaani nu is ebeelan nu!
43013028	(Ne wazà minsan hentei kandan te menge sumusundan dutun he nekesavut ke maan is migkaǥi ni Jesus haazà.
43013029	Kunaan te zuma he ibpepemasa ni Jesus sikandin te egkinehenglanen dan he idsilibra te pista, ne emun kenà, duen ibpeveǥey ni Jesus diyà te menge egkengeayuayu. Umba iyan haazà netaǥù diyà te ǥehinawa zan su si Hudas, iyan edtipig te selapì dan.)
43013030	Ne hein nekaan ni Hudas haazà is supas, midlawang ne mezukilem en dutun.
43013031	Ne hein migenat en si Hudas, migkaǥi si Jesus te, Meǥaan en egkeahà ke sengemenu is kezekelà te ǥehem ku te Kakey te Menusiyà, ne pinaaǥi kedì egkeahà daan ke sengemenu is kezekelà te ǥehem te Amey ku he Megbevayà.
43013032	Ne emun pinaaǥi kedì egkeahà guntaan is dekelà he ǥehem te Amey ku he Megbevayà, kenà utew egkeuǥet ne ibpeehè din daan is kediey he dekelà he ǥehem.
43013033	Sikiyu is menge minahal ku he menge sumusundan, egketegteǥaad dà guntaan ne egkeawaan ku en sikiyu. Ebpen-ahaan a keniyu ne iring te migkaǥi ku ziyà te menge Hudiyu, egkeǥiyen ku zaan dini te keniyu he ke hendei a ebpevayà kenè kew ebpekezuma.
43013034	Beǥu en he suǥù is ibpetuman ku keniyu. Iyan is: kinahanglan he mahala ziyà te ǥehinawa te uman sevaha keniyu is minsan hentei keniyu. Iring te mahal kew zini te ǥehinawa ku, kinahanglan he mahal ziyà te ǥehinawa te uman sevaha keniyu is minsan hentei keniyu.
43013035	Emun ed-ul-ulahan niw heini, egkeahà te langun he menge etew he menge sumusundan ku sikiyu.
43013036	Ne zutun migkaǥi ki Jesus si Simon, kes migeraran ki Pedro, ke sikandin te, Ebpehendei ka? Ne midtavak si Jesus te, Ke hendei a ebpevayà kenè kew pa ebpekezuma; iyan, keuzemà ebpeketelukun kew ǥihapun.
43013037	Ne migkaǥi med-uman si Pedro te, Maan is kenà a ebpekezuma kenikew ǥuntaan? Kenè ku sikew ed-ewaan minsan pa ke kinahanglan he ebpehimatey a tenged kenikew!
43013038	Ne midtavak si Jesus te, Ebpehimatey ke ve tenged kediey? Benar iyan is egkeǥiyen ku kenikew he te kenè pe kan ebpengukarà is manuk ne ketetelu ke en ebpekekaǥi he kenà a kenikew egkekilala.
43014001	Kenà mebmesakit is gehinawa niw, ke si Jesus, kekenà, sarig kew te Megbevayà ne sarig kew zaan kediey.
43014002	Mezakel is menge egkeubpaan diyà te ed-ubpaan te Amey ku, su ke kenà tutuu heini, wazè ku ǥeina sikiyu keǥiyi he edhendiyà a te ked-andam te egkeubpaan niw.
43014003	Ne emun ebpekehendiyà ad su ed-endaman ku sikiyu te egkeubpaan, edlikuan ku sikiyu ne ziyà ku sikiyu ed-uwita te ed-ubpaan ku. Ne zutun, ke hendei a, ne zutun kew zaan.
43014004	Ne netuenan niw en is ibayà pehendiyà te ebeyaan ku.
43014005	Ne migkeǥiyan si Jesus ni Tomas te, Wazè dey metueni ke hendei ka ebpevayà. Ebmenmenuwen dey ve te kegketureduwa zey te ibayè nu?
43014006	Ne midtavak si Jesus te, Iyan a sikan is ibayà; iyan a kes tutuu he edtuuwan; iyan a kes ebpuunan te untung he wazà pidtemanan. Wazà ebpekehendiyà te ed-ubpaan te Amey ku emun kenà a iyan ibayè din.
43014007	Emun egketuenan niw ke hentei a, egketuenan niw zaan ke hentei is Amey ku. Puun guntaan netuenan niw en ke hentei sikandin su neehè niw en sikandin.
43014008	Ne zutun migkaǥi ziyà te kandin si Felipe te, Ipeehè nu kenami is Amey nu he Megbevayà ne iyan dà egkinehenglanen dey.
43014009	Ne midtavak si Jesus te, Neuǥet en utew is kebpekiduma ku kenikew, Felipe, ne wazè nu ves metueni ke hentei a? Su is nekeahà kedì, ne nekeehè en daan te Amey ku he Megbevayà. Maan is egkesuat ka he ibpeehè ku kenikew is Amey ku?
43014010	Wazè ke ves medtuu he zini te kedì is Amey ku, ne ziyà a zaan te kandin su sevaha key zà? Minsan is menge lalag ku keniyu, kenè ku egkeǥiyen te kediey zà he isip su is Amey ku he zini ed-ubpà te kediey, kandin he vaal heini.
43014011	Tuu kew te egkeǥiyen ku he ziyà a te Amey ku ne zini sikandin te kediey. Ne emun kenè kew ebpeketuu kayi tenged dà te migkaǥi ku, tuu kew tenged te menge vaal ku su is menge vaal ku, egkeehè niw zutun he tutuu is egkeǥiyen ku keniyu.
43014012	Utew venar is egkeǥiyen ku keniyu he ke zuen edtuu kediey, egkehimu zin is nengeveelan ku, asal lavew pa he mekeǥeǥehem is egkeveelan din tenged te ed-ulì a ziyà te Amey ku he Megbevayà.
43014013	Ke zuen ebuyuen niw kediey tenged te kedtuu niw kediey, ebeelan ku su wey mevantug is Amey ku tenged kediey.
43014014	Su is minsan hengkey he ebuyuen niw tenged te kedtuu niw kediey, ebeelan ku.
43014015	Emun mahal a ziyà te ǥehinawa niw, edtumanen niw is menge suǥù ku keniyu,
43014016	ne edhengyuan ku is Amey ku su wey zin ikeveǥey keniyu is Menenavang he ed-ilis kediey he kenà edsuwey keniyu te minsan keenu.
43014017	Iyan sikandin sikan is Waǥas he Mulin-ulin he tutuu is ibpenurù din. Kenà heini egkezawat te menge etew zini te kelibutan he kuntada te Megbevayà su kenè dan egkekilala sikandin ne kenè dan egkesavut ke hentei sikandin. Sikiyu mulà, nesavut niw en ke hentei sikandin su ziyà ed-ubpà te keniyu ne kenà daan ed-awà diyà te keniyu.
43014018	Ne kenè ku sikiyu ed-ewaan he iring te nengeilu su edlikuan ku zed sikiyu.
43014019	Kenè en egketegteǥaad ne kenà ad maan egkeahà te menge kuntada ku he etew zini te kelibutan, iyan, sikiyu mulà, egkeehè e pa egkeuman keniyu. Kenà egkeawà is untung ku te minsan keenu, umba zuen niw en daan untung he kenà egkeawà te minsan keenu.
43014020	Ne zutun te andew te kedlikui ku keniyu, egketuenan niw he siak, diyà a te Amey ku wey is Amey ku, dini zaan te kediey, ne sikiyu, dini kew te kediey ne ziyà a zaan te keniyu.
43014021	Is etew he edewaten din is menge suǥù ku ne edtumanen din, iyan sikandin etew he utew a mahal ziyà te gehinawa zin. Ne mahal zaan sikandin dini te ǥehinawa zey te Amey ku, ne edhimuwen ku he metueni zin he iyan a zuma zin.
43014022	Ne zutun migkaǥi si Hudas (kenà sikan is Hudas he tigKeriyuti), ke sikandin diyà te ki Jesus te, Maan is edhimuwen nu he metueni zey sikew ne kenè nu edhimuwen he metueni ka te menge etew he wazà medtuu kenikew?
43014023	Ne midtavak si Jesus te, Ke zuen etew he mahal a ziyà te ǥehinawa zin, edtumanen din is menge suǥù ku, ne zutun mahal sikandin diyà te ǥehinawa te Amey ku. Ne siak wey is Amey ku, edhendiyè key te kandin ne ziyà key ed-ubpà te kandin.
43014024	Ke zuen etew he kenà a mahal ziyà te ǥehinawa zin, kenè din edtumanen is menge sugù ku. Heini is menge lalag ku, kenà dini zà te isip ku ebpuun, kekenà, diyà ebpuun te Amey ku he iyan midsuǥù kediey.
43014025	Egkeǥiyen ku keniyu heini is langun te kemulu e pa zini te keniyu.
43014026	Ne edsuǥuen te Amey ku zini te keniyu is Menenavang he ed-ilis kediey. Iyan sikandin sikan is Waǥas he Mulin-ulin ne ibpenurù din keniyu is langun, ne ibpetenuzan din keniyu is langun he migkaǥi ku keniyu.
43014027	Edteǥakan ku is isip niw te kelinew. Is kelinew he zini te isip ku, iyan idtaǥak ku keniyu. Is menge etew zini te kelibutan he kenà edtuu, kenè dan ebpekeveǥey keniyu te kelinew he iring kayi. Ne kinhanglan he kenà mebmesakit is gehinawa niw ne kenè kew zaan mahandek.
43014028	Nezineg niw is migkaǥi ku he ed-ewaan ku sikiyu ne edlikù e zed dini te keniyu. Angin ke tutuu he mahal a ziyà te ǥehinawa niw su igkelipey niw pezem heini su ǥuntaan egkehimu he ed-ulì a ziyà te Amey ku he iyan lavew kenà a.
43014029	Ne te wazè pa meuma is ked-ewai ku keniyu, migkaǥi ku en keniyu heini he zaan su emun egkeulaula en, ebpeketuu kew he iyan a sikan is hadì he mibpilì te Megbevayà.
43014030	Mevavè dà utew is menge lalag ku keniyu su meǥaan en ebpekeuma si Setanas is egalen te menge etew zini te kelibutan he kuntada ku. Wazè din keǥehem kediey,
43014031	iyan, is ed-ul-ulahan ku ǥuntaan, ne iyan insuǥù kediey te Amey ku he Megbevayà. Edtumanen ku heini su wey metueni te menusiyà he mahal zini te ǥehinawa ku is Amey ku. Ne kuwa kew en su ed-awè kiw kayi.
43015001	Iyan a, ke si Jesus, sikan is puun te pinemula he paras ne is Amey ku he Megbevayà, iyan teǥipinemula.
43015002	Ke zuen subpang ku he kenà ebpemeǥas, id-awè din. Ne is langun he menge subpang ku he ebpemeǥas, edlumpiyuwan din su wey mekesigudu mekepemeǥas.
43015003	Nelumpiyuwan kew en pinaaǥi te kedhemeni niw te impenurù ku keniyu.
43015004	Kenè kew suwey kediey iring te kenà a zaan edsuwey keniyu. Wazà subpang he ebpekepemeǥas ke ebpekesuwey ziyà te lawa te pinemula, ne sikiyu zaan, emun edsuwey kew kediey kenè kew ebpekepemeǥas.
43015005	Su iyan a sikan is lawa ne iyan kew menge subpang ku. Is etew he kenà edsuwey kedì iring te kenà a zaan edsuwey kandin, iyan ebpekepenigudu ebpekepemeǥas. Wazà egkehimu niw ke ebpekesuwey kew kediey.
43015006	Su ke zuen etew he edsuwey kediey, ed-engkezan sikandin iring te subpang he idtimbag wey meǥangu. Ne is menge subpang he nengeǥangu, edtiǥumen ne idtimbag diyà te hapuy wey metutung.
43015007	Ne sikiyu, emun kenè kew edsuwey kedì ne edhemenan niw is menge penurù ku, is minsan hengkey he ebuyuen niw kediey, ibeǥey ku keniyu.
43015008	Emun ebpenigudu kew ebpemeǥas, he ke và dà egkeǥiya, ke layun meupiya is menge vaal niw , egkezeliǥan te menge etew is Amey ku he Megbevayà ne egketuenan he tutuu kew iyan he menge sumusundan ku.
43015009	Iring te mahal a ziyà te ǥehinawa te Amey ku, mahal kew zaan dini te ǥehinawa ku. Hemeni niw is kebmahala ku keniyu zini te ǥehinawa ku.
43015010	Emun edtumanen niw is menge suǥù ku keniyu, ne kenè kew egkeawà te kebmahala ku keniyu zini te ǥehinawa ku iring te midtuman ku is menge suǥù kediey te Amey ku he Megbevayà ne kenà ad daan egkeawà te kebmahala zin kedì diyà te ǥehinawa zin.
43015011	Umba migkaǥi ku keniyu heini is langun su wey niw ikelipey is kediey he kelipey ne wey kew utew melipey.
43015012	Iyan heini suǥù ku keniyu he kinahanglan he mahal ziyà te ǥehinawa te uman sevaha keniyu is minsan hentei keniyu iring te mahal kew zini te ǥehinawa ku.
43015013	Ke zuen etew he ebpehimatey wey melibri is menge emiǥu zin, tuus heini he utew mahal is menge emiǥu zin diyà te ǥehinawa zin; wazè en kebmahal he ebpekeiring kayi.
43015014	Menge emiǥu ku sikiyu ke edtumanen niw is idsuǥù ku keniyu.
43015015	Kenè ku en maan sikiyu egngezanan te menge suluǥuen ku su is suluǥuen, kenà egkeǥiyan te egalen din ke hengkey is ebeelan te egalen din. Egngezanan ku sikiyu he menge emiǥu ku su is langun he impesavut kediey te Amey ku he Megbevayà, impesavut ku zaan keniyu.
43015016	Kenè kew iyan nekepilì kediey, kekenà, iyan a nekepilì keniyu. Intezù ku sikiyu wey kew mekepemeǥas te menge meupiya he ulaula ne wey kenà daan mahanew is beǥas niw. Ne is minsan hengkey he ebuyuen niw ziyà te Amey ku he Megbevayà tenged te kedtuu niw kediey, ibeǥey zin keniyu.
43015017	Iyan suǥù ku keniyu is: kinahanglan he mahal ziyà te ǥehinawa te uman sevaha keniyu is minsan hentei keniyu.
43015018	Emun egkuntedahan kew te menge etew zini te kelibutan he kuntada te Megbevayà, kenè kew meinuinu su zaan e zan he egkuntedahan.
43015019	Emun duma kew te menge kuntada te Megbevayà ebmahalen kew zan, iyan, geina te kenè kew zan duma ne egkuntedahan kew zan su mibpilì ku sikiyu wey kew mekesuwey ziyà te kandan.
43015020	Tentenuzi niw is migkaǥi ku keniyu he is suluǥuen, kenà lavew te egalen din. Su ke mibpesipelahan e zan is egalen niw, iyan kew pe be kenè dan pesipelahi. Ke edtumanen te menge etew is kedì he penurù, edtumanen dan daan is keniyu.
43015021	Iyan, ebpesipelahan kew te menge etew tenged te kedtuu niw kediey su wazè dan mekilala is Amey ku he midsuǥù kediey.
43015022	Angin ke wazà a mekehendini te kelibutan ne wazà a zaan mekepesavut kandan su kenà sikandan egkevesulan tenged te salè dan, iyan, guntaan wazè dan en igkepesangil.
43015023	Is egkuntada kediey, kenà iyan e zà egkuntedahan din, kekenà, egkuntedahan din daan is Amey ku he Megbevayà.
43015024	Duen mibeelan ku he neehè dan he menge egkein-inuwan he kenà egkeveelan te minsan hentei he menusiyà. Angin ke wazè dan maahà heini su kenà sikandan egkevesulan tenged te mezaat he mid-ulaula zan kedì. Iyan, neehè dan en ne minsan pa zutun, siak wey is Amey ku, egkuntedahan key zan.
43015025	Pinaaǥi kayi netuman diyà te kandan is tagnà diyà te kesuǥuan he impenurù dengan kandan he edhenduen te, Minsan ke wazè dan ketezengan te igkuntedaha zan kedì, ne egkuntedahan e zan.
43015026	Ne mid-uman megkaǥi si Jesus te, Is Menenavang he ebpuun te Amey ku, edsuǥuen ku zini te keniyu. Iyan sikandin sikan is Waǥas he Mulin-ulin he ebpenurù te tutuu he edtuuwan. Ne emun ebpekeuma en dini te kelibutan, ibpesavut din ke hentei a.
43015027	Ne ebpekepesavut kew zaan kayi su puun pa te aney ku en kebpenurù, duma ku en sikiyu.
43016001	Umba migkaǥi ku keniyu heini is langun, ke si Jesus, su wey kenà mehugkà is kedtuu niw kediey te egkehitavù keniyu keuzemà.
43016002	Su id-awè dan is ketenged niw te kedseled diyà te simbahan, ne kenà iyan dà heini su keuzemà ke zuen edhimatey keniyu, kunaan din ke igkesuat te Megbevayà haazà is mibeelan din.
43016003	Umba ebeelan dan heini keniyu su siak wey is Amey ku, wazè key zan mekilala.
43016004	Umba egkeǥiyen ku heini keniyu he zaan su emun egkehitavù heini is kebpekeantus niw te kemereǥenan, egketenuzan niw he inlaǥuy ku en keniyu heini he zaan. Wazè ku sikiyu keǥiyi kayi zengan hein beǥu kiw pa he nekeduzuma su kemulu e pa zutun duma niw.
43016005	Iyan, guntaan ed-ulì ad diyà te Amey ku he midsuǥù kedì. Ne wazà sevaha keniyu he ed-insà kedì ke hendei a ebpevayà,
43016006	kekenà, utew kew egkengeseeng tenged te migkaǥi ku keniyu is egkengeantus niw he kemeresayan keuzemà.
43016007	Ne minsan pa kayi, benar iyan is egkeǥiyen ku he igkezeyzey niw is ked-ewai ku keniyu su emun kenè ku sikiyu ed-ewaan, kenà ebpekehendini te keniyu is Menenavang. Ne emun ed-awà a, edsuǥuen ku sikandin dini te keniyu.
43016008	Ne emun dini en sikandin, ibpesavut din te menusiyà he mezaat is ulaula te menusiyà wey ibpesavut din he zuen metazeng he ibayà wey ibpesavut din daan kandan he edsilutan sikandan te Megbevayà.
43016009	Iyan ibpesevuta zin kandan he mezaat is ulaula zan su wazè dan medtuu kediey.
43016010	Ibpesavut din kandan is metazeng he ibayà su ed-ulì ad diyà te Amey ku ne kenè e en egkeahà keniyu.
43016011	Ibpesavut din is kedsiluti kandan te Megbevayà su si Setanas he egalen dan te menge kuntada te Megbevayà, midhukuman en te silut.
43016012	Mezakel pa is egkeǥiyen ku pezem keniyu, iyan, kenè niw pa egkesavut.
43016013	Ne sikan is Waǥas he Mulin-ulin he ebpenurù te tutuu he tuluuwen, emun dini en sikandin te keniyu, ibpesavut din keniyu is langun he tutuu. Kenè din iyan ibpesavut is kandin dà he isip, kekenà, iyan ibpesavut din is nezineg din diyà te Amey ku. Ibpesavut din daan keniyu is egkeulaula keuzemà.
43016014	Ebentuǥen e zin su ibpesavut din keniyu is penurù ku wey ulaula ku.
43016015	Umba migkaǥi ku he ibpesavut din keniyu is penurù ku su is langun he egkeǥiyen te Amey ku, iyan ku zaan egkeǥiyen.
43016016	Nesipeǥan en is timpu he kenà ad keniyu egkeahà ne kenà daan utew egkeuǥet dutun ne egkeahà a keniyu egkeuman.
43016017	Ne zutun mibpein-inseey is duma he menge sumusundan din te, Hengkey vuwa is ibpesavut din kayi te lalag din he nesipeǥan en is timpu he kenè tew en sikandin egkeahà ne kenà daan utew egkeuǥet dutun ne egkeehè tew en maan, wey hengkey is ibpesavut din te migkaǥi zin he ed-ulì sikandin diyà te Amey zin?
43016018	Ne ke sikandan daan te, Hengkey vuwa is ibpesavut din te migkaǥi zin he nesipeǥan en is timpu? Kenè tew egkesavut ke hengkey is ibpesavut din.
43016019	Ne netuenan ni Jesus he zuen egkesuatan dan he id-insà kandin umba migkaǥi sikandin te, Iyan buwa id-insè niw ke hengkey is ibpesavut ku te migkaǥi ku ǥeina he nesipeǥan en is timpu he kenà ad keniyu egkeahà, ne kenà daan utew egkeuǥet dutun ne egkeahà ad maan keniyu.
43016020	Utew venar is egkeǥiyen ku keniyu he is menge kuntada ku, igkelipey zan utew is egkehitavù kedi, iyan, sikiyu, ebpekesineǥew kew su egkeseeng kew. Iyan, egkeilisan is kegkeseeng niw te zekelà he kelipey.
43016021	Emun ebeliliten is bahi, egkerasey te mesakit su ed-anak en. Ne emun edlusazan en, egkelipatan din is mesakit su igkelipey zin is beǥu en he etew he in-anak.
43016022	Iring din ded daan, egkeseeng kew ǥuntaan, iyan, dutun te kebpeked-uman tew kebpeked-aahà, utew kew zutun egkelipey, ne wazà minsan hentei he egkeawè din is kelipey niw.
43016023	Ne zutun he andew wazè en kinahanglan he zuen id-insè niw kediey. Utew venar is egkeǥiyen ku keniyu he ke zuen minsan hengkey he ebuyuen niw ziyà te Amey ku, ibeǥey zin keniyu tenged te kedtuu niw kediey.
43016024	Wazè niw pa mibuyù diyà te kandin ebpuun te kedtuuwi niw kediey. Buyù kew wey kew mekezawat su wey kew utew melipey.
43016025	Migamit ku is menge sempità te kebpenurua ku keniyu, iyan, meǥaan en egkeuma is andew he kenè en maan menge sempitè pa is egemiten ku su zutun, melemu niw en he egkesavut is egkeǥiyen ku. Ne zutun utew niw egkekeleduwi is egkeǥiyen ku keniyu mehitenged te Amey ku he Megbevayà.
43016026	Ne zutun he andew tenged te kedtuu niw kediey, iyan kew en egkaǥi te ebuyuen niw ziyà te Amey ku, ne kenè en kinahanglan he iyan e pa egkaǥi te ebuyuen niw ziyà te Amey ku
43016027	su utew kew mahal ziyà te ǥehinawa te Amey ku tenged te mahal a zaan diyà te ǥehinawa niw wey tenged daan te midtuu kew he ziyà a ebpuun te Amey ku he Megbevayà.
43016028	Diyà a ebpuun te Amey ku ne midhendini a te kelibutan. Ne ǥuntaan ed-ewaan ku heini is kelibutan ne ed-ulì ad diyà te Amey ku.
43016029	Ne zutun migkaǥi haazà is menge sumusundan din te, Ne utew en keladu is egkeǥiyen nu su kenè en maan sempità.
43016030	Nesavut dey en he netuenan nu is langun su minsan is id-insà kenikew, kenè en kinahanglan he egkeǥiyen pa su netuenan nu en he zaan, umba edtuuwan dey en he sikew, diyà ka ebpuun te Megbevayà.
43016031	Ne migkaǥi kandan si Jesus te, Human kew ves meketuu?
43016032	Egkesipeǥan en is timpu he zutun ebpekedsusuwey kew is langun; ed-ulì is kada sevaha keniyu ziyà te ed-ubpaan din ne egkeewaan a. Ne minsan pa zutun duen ku pa zuma su iyan duma ku is Amey ku he Megbevayà.
43016033	Umba migkaǥi ku keniyu heini is langun su wey mebmelinawen layun is gehinawa niw tenged kediey. Dini te kelibutan ebpesipelahan kew te menge etew he kuntada ku, iyan, kenè kew mahandek su nezaag ku en sikan is egalen te menge kuntada ku!
43017001	Ne hein nekepasad si Jesus dutun he egkaǥi, midlingahà diyà te langit ne ke sikandin te, Amà, iyan en heini sikan is netagnà he timpu. Ipeehè nu en is dekelà he bentuǥan ku te Anak nu wey ku zaan ikepaahà is kezekelà te kenikew he bentuǥan.
43017002	Insarig nu kediey is kebayàbayà te tivuuk he menusiyà su wey ku meveǥayi te untung he wazà pidtemanan is langun he menge etew he imbeǥey nu kediey.
43017003	Ne iyan heini paaǥi he egkezawat dan is untung he wazà pidtemanan. Kinahanglan he egkesavut dan ke hentei ka is sevaha zà he tutuu he Megbevayà wey kinahanglan he egkesavut dan daan ke hentei a is Anak nu he si Jesu Kristu.
43017004	Dini te kelibutan, impeehè ku is utew zekelà he bentuǥan nu su is menge vaal he insuǥù nu kediey, nepasad ku en.
43017005	Ne guntaan, Amà, iulì nu kediey ziyan te etuvangan nu sikan is daan he utew ku kegkelavew he iyan kes kegkelavew ku zengan hein diyan e pa te kenikew te wazè pa limbaǥa is kelibutan.
43017006	Is menge etew he imbeǥey nu kediey zini te kelibutan, impesavut ku kandan ke hentei ka. Kenikew sikandan he zaan ne imbeǥey nu kediey ne midtuman dan en is insuǥù nu kandan.
43017007	Netuenan dan en human he is langun he egkehimu ku, ne ziyè dà ebpuun te kenikew
43017008	su is impepenurù nu kediey, impenurù ku en kandan ne netuenan dan he tutuu iyan he ziyan a ebpuun te kenikew. Ne midtuu zan he midsuǥù a kenikew.
43017009	Edhengyuan ku sikew tenged kandan; kenè ku sikew edhengyuan he tevangi nu is menge etew he kenà edtuu kedì, kekenà, edhengyuan ku sikew he tevangi nu is menge etew he imbeǥey nu kediey su kenikew zaan sikandan.
43017010	Ne is menge etew he ǥaked nu, kediey zaan, ne is langun he kediey, kenikew zaan. Ne pinaaǥi kandan egkeahà is bentuǥan ku.
43017011	Ne ǥuntaan ed-ulì ad diyan te kenikew ne kenè e en ed-ubpà dini te kelibutan, iyan, heini is menge etew he ǥaked ta, dini zan pa te kelibutan. Waǥas he Amey ku, pinaaǥi te ǥehem te ngazan nu, ipata nu heini is menge imbeǥey nu kediey he etew su wey mesevaha sikandan iring te sevaha ki zà.
43017012	Te kemulu e pa zuma zan, is menge etew he imbeǥey nu kediey, midlig-enan ku sikandan pinaaǥi te ǥehem te ngazan nu he iyan daan kes ngazan he imbeǥey nu kediey. Mibentayan ku sikandan ne wazà minsan sevaha he egketazin kandan. Sikan is etew he netagnà is kedsiluti kandin, egketazin sikandin su egketuman is tagnà diyà te insurat he Lalag te Megbevayà.
43017013	Ne ǥuntaan ed-ulì ad diyan te kenikew ne edhengyuen ku kenikew heini te kemulu e pa zini te kelibutan su wey mepurung sikandan mengelipey te kediey he kelipey.
43017014	Sikan is lalag nu he ibpepenurù nu kediey, impenurù ku en kandan, ne migkuntada sikandan te menge etew zini te kelibutan he kuntada nu su wazè dan upakat kayi iring te wazà daan kedì he upakat te menge kuntada nu.
43017015	Kenè ku iyan edhengyuen he iawè nu zini te kelibutan heini is menge ǥaked ta he etew, kekenà, iyan edhengyuen ku kenikew he ipata nu sikandan wey kenà sikandan mekeizi ni Setanas.
43017016	Wazè dan upakat te menge etew he kuntada nu iring te wazè ku zaan upakat dutun te menge kuntada nu.
43017017	Heini is menge ǥaked ta he etew, pinaaǥi te tutuu he tuluuwen, himuwa nu sikandan he menge suluǥuen nu. Is lalag nu, iyan tutuu he tuluuwen.
43017018	Iring te midsuǥù a kenikew zini te kelibutan, edsuǥuen ku zaan sikandan wey zan ikepesavut is tivuuk he menusiyà.
43017019	Ne tenged kandan ibpeveyveyaan ku kenikew is gehinawa ku su wey zan daan ikepurung ikepeveyveyai kenikew is gehinawa zan.
43017020	Edhengyuan ku sikew kenà tenged dà kayi te menge ǥaked ta ǥuntaan, kekenà, tenged daan te langun he edtuu kediey keuzemà pinaaǥi te kedwali zan.
43017021	Amà, idhangyù ku sikandan pudu wey mesevaha zà is isip dan iring te kegkesevaha ta. Dini ka te kedì ne ziyan a zaan te kenikew. Edhengyuen ku zaan he mesevaha sikandan dini te kenita su wey meketuu is menusiyà he midsuǥù a kenikew.
43017022	Is kegkehimu ku he lavew he imbeǥey nu kediey, imbeǥey ku zaan kandan wey zan mesevaha te isip iring te kegkesevaha ta.
43017023	Su ziyà a te kandan ne zini ka zaan te kedì wey mehustu is kegkesevaha te isip dan su wey metueni te tivuuk he menusiyà he midsuǥù a kenikew, ne wey metueni zaan te menusiyà he mahal sikandan diyan te ǥehinawa nu iring daan te mahal a ziyan te ǥehinawa nu.
43017024	Amà, is menge etew he imbeǥey nu kediey, egkesuatan ku he ziyè dan mekeamur te kediey diyà te ed-ubpaan ku keuzemà wey zan maahà is mekeǥeǥehem he anlag ku he imbeǥey nu kediey zengan te wazè pa tukuza heini is kelibutan. Umba mibeǥayan a kenikew te anlag su mahal a ziyan te ǥehinawa nu.
43017025	Waǥas he Amey ku, is menge etew zini te kelibutan he kuntada nu, wazè dan mesavut ke hentei ka, iyan, siak, nesavut ku; ne heini is menge etew he ǥaked ta, nesavut dan he midsuǥù a kenikew zini.
43017026	Impesavut ku kandan ke hentei ka ne ibpenigudu ku pa ibpesavut kandan heini su wey mehimu he ziyà a te kandan ne mahal ziyà te ǥehinawa te uman sevaha kandan is minsan hentei kandan iring te mahal a zaan diyan te ǥehinawa nu.
43018001	Ne te neketapus si Jesus dutun he ebpengumew-umew, sikandin wey is menge sumusundan din, midrapas dan te zal-ug he egngezanan te Kidrun. Ne zuen menge kayu he impemula zutun ne zutun dan mebpundu.
43018002	Ne si Hudas, sikan is ed-akal kandin wey mehimetayi, netuenan din haazà is mibpunduwan dan su si Jesus wey is menge sumusundan din, layun dan edtiǥum dutun.
43018003	Ne zutun nekeuma si Hudas he edumahan te sengekumpeniya he sundaru wey pulis he midsuǥù te menge punuan he memumuhat wey menge Perisiyu. Ne ebpenusulù he nengeǥumeenan sikandan.
43018004	Ne zutun, si Jesus, geina te wazà mekeeles diyà te kandin is langun he egkehitavù kandin, midsinuǥung din sikandan ne mid-insà te, Hentei is ebpen-ahaan niw?
43018005	Ne midtavak dan te, Si Jesus he tigNeserit. Ne migkaǥi si Jesus te, Iyan a ebpen-ahaan niw. Ne zutun en daan si Hudas, kes mid-akal ki Jesus.
43018006	Ne hein migkaǥi si Jesus te, Iyan a, nemekepemuley-ang dan ne nengepiley zan.
43018007	Ne mid-uman med-insà si Jesus te, Hentei is ebpen-ahaan niw? Ne midtavak dan med-uman te, Si Jesus he tigNeserit.
43018008	Ne migkaǥi si Jesus te, Migkaǥi ku en he iyan a. Emun iyan a ebpen-ahaan niw, kenè niw mulà dekepa heini is menge zuma ku.
43018009	(Umba nekaǥi zin heini su egketuman sikan is in-ampù din he egkaǥi te, Is minsan sevaha zà te menge etew he imbeǥey nu kediey, wazà netazin.)
43018010	Duen ubpit ni Simon Pedro ne midhulavut din ne midtibas din is suluǥuen te lavew he memumuhat ne netenaan haazà diyà te kewanan he telinga ne nesapla haazà is telinga zin. Is ngazan dutun te suluǥuen, si Malkus.
43018011	Ne midawey ni Jesus si Pedro, ke sikandin te, Iǥumè nu heeyan is ubpit nu su is ibpaantus kedì te Amey ku, kenè ku ve ed-entusen?
43018012	Ne zutun, haazà is menge sundaru wey is kepitan dan wey elin daan is menge pulis te menge Hudiyu, midakep dan si Jesus ne mibakus dan.
43018013	Ne midhunaan dan uwita sikandin diyà te ki Anas su enuǥang si Anas ni Keyipas te lavew he memumuhat dutun he tuig.
43018014	Iyan si Keyipas kes midsambag te menge Hudiyu he kinahanglan he ebpatey is sevaha he etew he elili te tivuuk he kehudiyuwan.
43018015	Si Pedro wey is sevaha pa he sumusundan, edteltelukun dan ki Jesus. Ne haazà he sumusundan, nekilala sikandin te lavew he memumuhat ne tenged dutun miduma ki Jesus ne midseled dutun te lama te valey te lavew he memumuhat.
43018016	Ne si Pedro mulà, diyè dà sikandin te ǥawas uvey te pultahan. Ne zutun midlawang is sevaha he sumusundan he kilala te lavew he memumuhat ne midlelaǥan din haazà is bahi he impevantey zutun te pultahan ne impeseled din si Pedro.
43018017	Ne haazà is bahi zutun te pultahan, mid-insaan din si Pedro te, Sumusundan ke ve zaan keniyan te etew? Ne midtavak si Pedro te, Kenà.
43018018	Ne midtetavun te uring is menge pulis wey menge suluǥuen su meǥenew haazà, ne edhizazang dan dutun. Ne mid-amur zutun si Pedro te kandan su edhizazang.
43018019	Ne zutun in-insà ki Jesus te lavew he memumuhat is menge sumusundan din wey is penurù din.
43018020	Ne midtavak si Jesus te, Wazà mekeeles is menge penurù ku ziyà te menge etew su ziyà a mebpenurù te menge simbahan wey ziyà daan te Valey te Megbevayà he egketiǥuman te tivuuk he kehudiyuwan. Wazè ku ieles is minsan hengkey he lalag ku.
43018021	Maan is iyan a ed-insaan nu? Insai niw is nemekezineg kedì su netuenan dan is migkaǥi ku kandan.
43018022	Ne te nekaǥi ni Jesus haazà, midsumbag sikandin te sevaha he pulis he edhithitindeg dutun te uvey zin ne migkaǥi haazà is pulis te, Maan is nekeǥehem ka he edtavak te iring keniyan diyà te lavew he memumuhat?
43018023	Ne midtavak kandin si Jesus te, Emun mezaat is migkaǥi ku, keǥiya nu ke hengkey is mezaat he nekaǥi ku, ne emun ke wazà mezaat, maan is midsumbag a kenikew?
43018024	Ne zutun impeuwit ni Anas si Jesus he mibakus diyà te ki Keyipas he iyan tutuu he lavew he memumuhat.
43018025	Ne kemulu pa si Pedro zutun is edhidhizazang. Ne zuen menge etew zutun he mid-insà kandin te, Kenè ke ve sumusundan daan ni Jesus? Iyan, mibarew ni Pedro. Ke sikandin te, Kenà a iyan.
43018026	Ne zuen daan dutun sevaha he suluǥuen te lavew he memumuhat. Haazà he suluǥuen, megeget duen te nelepungan ni Pedro te telinga. Ne migkeǥiyan din si Pedro te, Henduen be te neehè ku sikew ǥeina ziyà te midekepan ki Jesus. Duma ke zin buwa?
43018027	Ne mibarew en maan si Pedro ne segugunà mid-ukarà is manuk.
43018028	Ne zutun mid-uwit dan en maan si Jesus puun dutun te valey ni Keyipas ne midhendiyè dan te turuǥan te gubirnedur he Rumanu. Ne meselem pa utew zutun. Ne ziyè dà is menge punuan he menge Hudiyu te ǥawas su wey kenè dan mekesupak te vetasan dan te kegkelumpiyuwi su ke edseled dan dutun wazà ituǥut kandan is kedtampu te kegkaan te Idlavung te Kedlevayi.
43018029	Tenged dutun migawas si Gubirnedur Pilatu ziyà te kandan ne ke sikandin te, Hengkey is idsumbunga niw kayi te etew?
43018030	Ne midtavak is menge punuan te, Emun kenà selaan heini, kenè dey pezem id-etuvang kenikew.
43018031	Ne midtavak si Pilatu te, Kuwaa niw sikandin dini su iyan kew susi kandin sumalà is ibpenurù te kesuǥuan niw. Ne migkaǥi is menge Hudiyu te, Wazà ituǥut kenami te velaud niw te menge Rumanu is kedhukum te kemetayen.
43018032	(Umba neulaula heini su egketuman is midtagnà ni Jesus he edhimetayan sikandin pinaaǥi te kedrensanga te krus.)
43018033	Ne midseled si Pilatu zutun te turuǥan ne mid-umew zin si Jesus. Ne migkaǥi si Pilatu te, Hadì ke ve te menge Hudiyu?
43018034	Ne midtavak si Jesus te, Kenikew zè be he isip heini is insè nu ke hadì a wey ke ziyè be ebpuun heini te selakew en he etew?
43018035	Ne midtavak si Pilatu te, Hudiyu e ve! Is menge zuma nu he Hudiyu wey is menge punuan he memumuhat, iyan mid-uwit kenikew zini. Hengkey is salè nu?
43018036	Ne midtavak si Jesus te, Is keǥehem ku te kedhadì, kenà dini ebpuun te kelibutan. Su ke zini ebpuun mibpekidtebek en geina is menge sakup ku wey a kenà mezakep te menge Hudiyu, iyan, kenà dini te kelibutan ebpuun is keǥehem ku te kedhadì.
43018037	Ne migkaǥi si Pilatu te, Hadì ke ves? Ne midtavak si Jesus te, Tutuu heeyan is nekaǥi nu su hadì a. Umba midhendini a te kelibutan. Umba neetew a zini te lumpad. Midhendini a su wey ku ikepesavut ke hengkey is tutuu he tuluuwen. Is langun he menge etew he egkesuatan dan he metueni zan is tutuu he tuluuwen, ebpemineg dan kediey.
43018038	Ne zutun migkaǥi si Pilatu te, Meupiya pezem ke zuen netau te tutuu he tuluuwen. Ne zutun te nekaǥi zin heini, midlawang en maan si Pilatu ziyà te menge Hudiyu ne ke sikandin diyà te kandan te, Wazè ku egketuenan he salè din.
43018039	Ne zini te keniyu te menge Hudiyu, duen betasan niw he emun Pista te Kedlevayi, ibpaawà ku is sevaha he egkesuatan niw he pirisu. Egkesuatan niw ve he ibpaawè ku heini is hadì niw te menge Hudiyu?
43018040	Ne mibpememensag dan te, Kenà iyan sikandin, kekenà, iyan nu ipaawà si Berabas. (Ne haazà si Berabas, tulisan.)
43019001	Ne zutun insuǥù ni Pilatu he ipevuǥel si Jesus.
43019002	Ne hein netapus te menge sundaru haazà is kebuǥela zan kandin, mibengkulè dan is duǥiyen he ǥawed ne insuup dan diyà te ulu zin. Ne zutun impekukumbalè dan kandin is meriǥà he kumbalà su uvag hadì.
43019003	Ne mid-uvayan dan su ebelvelayen dan. Ke sikandan te, Kumusta ka, sikew is hadì te menge Hudiyu! Ne midsumbag dan sikandin.
43019004	Ne zutun midlawang en maan si Pilatu ne migkeǥiyan din haazà is menge Hudiyu te, Ibpelawang ku en maan sikandin dini te etuvangan niw su wey niw metueni he wazè ku naahà he salà he neveelan din.
43019005	Ne zutun midlawang si Jesus he kemulu midsuupan is ulu zin te zuǥiyen wey midsun-uzan te meriǥà he kumbalà. Ne migkaǥi si Pilatu te, Tengtengi niw sikandin!
43019006	Ne is menge punuan he memumuhat wey is menge pulis, hein neehè dan si Jesus, mibpememensag dan te, Himetayi, iransang te krus! Ne midtavak si Pilatu te, Iyan kew medransang kandin te krus su siak, wazè ku egketuenan he salè din!
43019007	Ne migkaǥi ziyà te kandin haazà is menge Hudiyu te, Sumalà te kesuǥuan dey, kinahanglan he edhimetayan heini he etew su midsupak din is kesuǥuan su migkaǥi zin he iyan sikandin sikan is Anak te Megbevayà.
43019008	Ne te kegkezineǥa ni Pilatu kayi, mid-iseg is kegkehandek din,
43019009	ne midseled en maan sikandin dutun te turuǥan ne ke sikandin diyà te ki Jesus te, Hendei ka ebpuun? Ne wazà dutun medtavak si Jesus.
43019010	Ne mid-uman megkaǥi si Pilatu te, Maan is kenè ka egkaǥi? Wazè nu ve metueni he zekelà is keǥehem ku; igkepaawè ku sikew ne egkehimu zaan he idsuǥù ku he iransang ka te krus?
43019011	Ne midtavak si Jesus te, Is keǥehem nu te kebayàbayà kediey, ke wazè pa iveǥey heini te Megbevayà diyà te kenikew, wazè nu ǥeina egkehimu. Umba sikan is midsuǥù he uwita a zini te kenikew, iyan edhuna he zekelà is salè din, kenà sikew.
43019012	Ne zutun, mid-iseg is gustu ni Pilatu he edlibriyen din si Jesus, iyan, mibpememensag en maan haazà is menge Hudiyu, ke sikandan te, Emun ibpaawè nu heeyan he etew, egkuntedahan nu is hadì tew ziyà te Ruma he si Cesar su is etew he iring kayi he ebpahadì, ebpekigkuntada ki Cesar.
43019013	Ne zutun te nezineg haazà ni Pilatu, impelawang din si Jesus ne mibpinuu zutun te pinuuwè din te hukmanan, kes migngezanan dan te Gebata te kineǥiyan he Hibriyuhanen, ne ke và dà kenitew, midseeǥan te vatu .
43019014	Ne neudtu en dutun. Ne haazà he andew, iyan andew te kedteǥenahi zan te Pista te Kedlevayi. Ne zutun migkaǥi si Pilatu ziyà te menge Hudiyu te, Heini en sikan is hadì niw!
43019015	Ne zutun mibpememensag en maan haazà is menge Hudiyu te, Himetayi en, iransang te krus! Ne migkaǥi ziyà te kandan si Pilatu te, Ibperansang ku ve is hadì niw te krus? Ne midtavak is menge punuan he memumuhat te, Iyan dà hadì dey si Cesar!
43019016	Ne zutun intuǥut ni Pilatu he iransang si Jesus diyà te krus. Ne is menge sundaru, mid-uwit dan si Jesus
43019017	ne migawas dan dutun te inged ne impetiang dan ki Jesus haazà is krus he edrensangan kandin. Midhendiyè dan te egngezanan te Tulan te Ulu. (Ne te kineǥiyan he Hibriyuhanen egngezanan te Gulguta.)
43019018	Ne zutun inransang si Jesus te menge sundaru. Ne zuen pa zezuwa he inransang dan daan diyà te krus. Impasek dan is krus te sevaha ziyà te egkeǥivang, ne is sevaha, diyà te egkekewanan, ne ziyà te teliwazà si Jesus.
43019019	Duen insurat ni Gubirnedur Pilatu he impezeket dan dutun te zivavew te krus. Is menge lalag he insurat, edhenduen te, Si Jesus he TigNeserit he Hadì te Menge Hudiyu.
43019020	Mezakel he menge Hudiyu is nemekevasa zutun su uvey te inged he Hiruselim haazà is midrensangan ki Jesus. Tetelu he kineǥiyan is kedsurata zutun: Linatin, kineǥiyan he Gerisyahanen, wey kineǥiyan he Hibriyuhanen.
43019021	Ne zutun migkaǥi haazà is menge punuan he menge memumuhat diyà te ki Pilatu te, Deyzey ke wazè nu pezem isurat is Hadì te Menge Hudiyu. Iyan nu isurat is, Migkaǥi heini is etew he hadì sikandin te menge Hudiyu.
43019022	Ne midtavak si Pilatu te, Kenè en egkeilisan. Iyan en is insurat ku.
43019023	Ne haazà is menge sundaru, hein ingkeransang dan en si Jesus diyà te krus, migkuwa zan is ugelingen din ne mibahin dan te heepat he vahin su wey zan pudu mekekuwa is menge sundaru zutun. Ne zuen kumbalè din he te kedhevela zutun wazè din pidtemuwan.
43019024	Ne tenged dutun migkaǥi is menge sundaru te, Kenè tew ebindasen, kekenà, edripahan tew wey tew metueni ke hentei kenitew is ebpekeǥaked. Umba neulaula zan heini su egketuman kes netagnà dengan he Lalag te Megbevayà he insurat he edhenduen te, Mibahinbahin dan is ugelingen ku ne midripahan dan is bisti ku. Ne neulaula haazà dutun te menge sundaru.
43019025	Ne zutun te uvey te krus ni Jesus, edhithitindeg is iney zin ne zutun daan sikan is suled he vahi te iney ni Jesus, wey si Maria kes esawa ni Kelupas, wey elin daan si Maria Megdelina.
43019026	Ne hein naahà ni Jesus is iney zin wey sikan is sumusundan he mahal ziyà te ǥehinawa ni Jesus, migkeǥiyan din is iney zin te, Inà, iyan en heeyan anak nu.
43019027	Ne zutun migkeǥiyan din sikan is sumusundan din te, Iyan en heeyan iney nu. Ne puun dà dutun he andew ziyè en med-ubpà is iney ni Jesus te valey zutun te sumusundan ni Jesus.
43019028	Ne zutun netuenan ni Jesus he nepasad din en is langun he netagnà mehitenged kandin, ne migkaǥi te, Egkemezahan a. Ne pinaaǥi zutun netuman is netagnà dengan diyà te insurat he Lalag te Megbevayà.
43019029	Ne zuen umuy zutun he nepenù te mepezes he inumen. Migkuwa zan is ispungha ne intereb dan dutun, ne midtiyuk dan haazà te zeisek he kayu he egngezanan te hisup, ne indiwalwal ziyà te vèbè ni Jesus.
43019030	Ne hein nesupsup ni Jesus haazà, migkaǥi te, Nepasad ku en is langun. Ne midungul ne zutun minatey.
43019031	Mahapun haazà ne iyan andew te kedteǥanaha te Pista te Kedlevayi. Is menge punuan he menge Hudiyu, midhendiyè dan te ki Pilatu ne midhangyù dan he ipepenlepui zin is menge paa zuen te impenransang te krus wey mebpematey su wey mehimu he ikeawà is menge lawa zan puun te krus te kenè pa Andew te Kedhimeley. Su haazà he Andew te Kedhimeley, utew mahal he andew ziyà te menge Hudiyu.
43019032	Ne midsuǥù din is menge sundaru. Ne mibeyaan dan ne mibpenlepuan dan is menge paa zuen te sevaha he inransang duma ki Jesus, ne human dan sikan is sevaha pa.
43019033	Ne hein iyan en si Jesus, neehè dan he minatey en, umba, wazè dan en penlepui sikandin.
43019034	Iyan, is sevaha zutun te menge sundaru, mibpilak din te vangkew is tengkilizan ni Jesus ne zuen midtudà he ebpuun dutun he lengesa wey wahig.
43019035	Siak is midsurat kayi, edtistiǥusan ku he tutuu heini su neehè ku en. Netuenan ku he tutuu heini is insurat ku. Umba insurat ku su wey kew zaan meketuu.
43019036	Umba neulaula haazà su egketuman sikan is tagnà diyà te insurat he Lalag te Megbevayà he edhenduen te, Wazà minsan sevaha te menge tulan din he egkelepù.
43019037	Wey zuen daan insurat he tagnà he edhenduen te, Edtengtengan dan is etew he mibpilak dan.
43019038	Ne hein nepasad haazà, si Jose he tig-Eremetiya, midhendiyà sikandin te ki Pilatu. (Ne haazà si Jose, sumusundan ni Jesus, iyan, meeles su egkehandek te menge punuan he menge Hudiyu.) Midhangyù he egkuwaan din is lawa ni Jesus ne midtuǥutan ni Pilatu. Ne mibeyaan ni Jose is lawa ni Jesus ne mid-uwit din.
43019039	Ne si Nikudimu, sikan is nenumbaley ziyà te ki Jesus te sevaha he mezukilem, miduma zaan dutun. Duen mid-uwit din he kelimahan he kilu he pehemut he alus he midsehuǥan te pehemut he mira.
43019040	Ne migkuwa zan is lawa ni Jesus ne mibukusan dan te meputì he manggad ne inragkes dan dutun is menge pehemut sumalà is betasan te menge Hudiyu te kedleveng.
43019041	Ne ziyà te uvey te midrensangan ki Jesus duen lugar he mibpememulaan te kayu. Ne zuen dutun surung he penlevengà he sikan pa mepasad he wazè pa melevengi.
43019042	Ne ǥeina te egkezeǥusu zan su iyan haazà andew te kedteǥana te pista, wey ǥeina te uvey zà daan dutun te midrensangan ki Jesus, ne zutun dan isavuk haazà is lawa zin.
43020001	Ne zutun te egkerkeriwaswas en te andew he Duminggu, midhendutun te surung he penlevengà si Maria Megdelina te kemulu pa merusirem. Neehè din he naawà kes batu he inlekeb dutun te ǥemawan te surung.
43020002	Ne tenged dutun, mibpelelaǥuy ne midhendiyà te ki Simon Pedro wey zuen te sevaha he sumusundan, sikan is mahal ziyà te ǥehinawa ni Jesus. Ne migkeǥiyan sikandan ni Maria te, Is Nengazen tew he si Jesus, in-awè dan duen te midlevengan kandin ne wazè dey metueni ke hendei zan uwita.
43020003	Ne migaanggaan si Pedro wey haazà is duma zin he sumusundan su edhendutun dan te surung.
43020004	Ne mibpelelaǥuy zan is dezuwa, iyan, nehunaan si Pedro zuen te zuma zin he sumusundan, ne nehuna he nekeuma zutun te surung he penlevengà.
43020005	Ne midtikintikin sikandin su edsinilingen din haazà is surung. Neehè din sikan is menge meputì he manggad he nekesavuk dutun, iyan, wazà sikandin medseled.
43020006	Ne zutun nekeuma si Simon Pedro is nehuziyan, ne midseled mulà sikandin. Neehè din daan kes menge meputì he manggad
43020007	ne elin daan neehè din kes penuwilu he imbukus te ulu ni Jesus. Wazà heini iamur zutun te menge zuma he manggad su midlumpì ne nekesivey te nesevukan.
43020008	Ne zutun midseled daan sikan is sumusundan he nehuna he nekeuma. Neehè din daan haazà is langun, ne minsan pa te wazè dan pa metueni is menge insurat he tagnà he kinahanglan he ebenhawen si Jesus, midtuu sikandin dutun he nevanhew en si Jesus .
43020010	Ne zutun mid-ulì haazà is dezuwa he sumusundan.
43020011	Ne si Maria mulà, kemulu pa sikandin dutun te ǥawas te surung is edsineǥew. Ne zutun te edsineǥew sikandin, edtikintikin is edsiniling dutun te surung.
43020012	Ne zutun neehè din is dezuwa he velinsuǥuen te Megbevayà he utew meputì is bisti zan. Ebpimpinuu zan dutun te nesevukan te lawa ni Jesus; haazà is sevaha, ne ziyà te egkeulunan ne is sevaha, diyà te egkesikuwayan.
43020013	Ne mid-insaan dan si Maria te, Bayi, hengkey is idsineǥew nu? Ne ke si Maria te, Migkuwa te etew is lawa te Nengazen, ne wazè ku metueni ke hendei zan uwita!
43020014	Ne zutun midlilingey sikandin ne neehè din si Jesus is edhithitindeg dutun, iyan, wazè din mekilala si Jesus.
43020015	Ne migkeǥiyan ni Jesus te, Bayi, hengkey is idsineǥew nu? Hentei is ebpen-ahaan nu? Ne kunaan ni Maria ke iyan sikandin sikan is ed-elima te menge pinemula zutun, umba migkaǥi te, Mama, ke iyan ka migkuwa te lawa zin, keǥiya nu ke hendei nu isavuk su egkuwaan ku.
43020016	Ne zutun migkaǥi si Jesus te, Maria! Ne mid-etuvang si Maria ne te kineǥiyan he Hibriyuhanen migkeǥiyan din si Jesus te, Rebuni! he ke và dà kenitew, Menunudlù.
43020017	Ne migkaǥi kandin si Jesus te, Kenè ka kepkep dini su wazè e pa vetuna pehendiyà te Amey ku. Beyai nu is menge suled ku ne keǥiya nu te, Edhendiyà a te Amey ku, diyà te Megbevayè ku. Iyan daan sikandin Amey niw wey Megbevayè niw.
43020018	Ne mibeyaan ni Maria Megdelina sikan is menge sumusundan ne ke sikandin te, Neehè ku is Nengazen tew, ne zutun mibpenudtul zin haazà is migkaǥi ni Jesus.
43020019	Ne hein mezukilem dutun te andew he Duminggu, netiǥum haazà is menge sumusundan diyà te sevaha he valey he midlekevan dan su nahandek dan te menge punuan he menge Hudiyu. Ne netekewtekew zan te ziyà si Jesus te teliwazè dan ne ke sikandin te, Berakat he mebmelinawen kew.
43020020	Ne zutun impeehè din kandan is menge palì diyà te menge velad din wey ziyà te tengkilizan din. Ne utew nengelipey is menge sumusundan te kebpaahà kandan te Nengazen.
43020021	Ne mid-uman si Jesus megkaǥi ziyà te kandan te, Mebmelinawen kew. Ne iring te midsuǥù a te Amey tew he Megbevayà, edsuǥuen ku zaan sikiyu.
43020022	Ne te nekaǥi zin heini midhiyupan din sikandan ne ke sikandin te, Berakat he meulini kew te Waǥas he Mulin-ulin.
43020023	Ne tenged kayi emun ebpeseyluwen niw is minsan hentei he nekesalà, ebpeseyluwen daan te Megbevayà, ne emun kenè niw ebpeseyluwen, kenà daan ebpeseyluwen te Megbevayà.
43020024	Ne si Tomas, he migngezanan te Sereping, sevaha sikandin dutun te sepulù wey zezuwa he mibpilì ni Jesus. Wazà sikandin dutun te mibpaahà kandan si Jesus.
43020025	Ne tenged dutun midtudtulan sikandin te menge zuma zin he sumusundan, ke sikandan te, Mibpaahà kenami is Nengazen tew. Iyan, migkaǥi si Tomas te, Kenà a ebpeketuu he nevanhew sikandin emun kenè ku egkeahà is menge velad din he nepelian te ransang. Ne emun kenè ku egketiyukan te tezù ku is palì diyà te velad din wey ziyà te kilid din, kenà a ebpeketuu.
43020026	Nekewalu pa zutun, nengetiǥum en maan haazà is menge sumusundan ni Jesus duen te netiǥuman dan ded he valey, ne zutun daan si Tomas. Midlekevan dan ded haazà is baley ne minsan pa zutun netekewtekew si Jesus mekehitindeg dutun te teliwazè dan. Ke sikandin te, Berakat he mebmelinawen kew.
43020027	Ne zutun migkeǥiyan din si Tomas te, Itiyuk nu kayi is tezù nu; is belad nu zaan, itiyuk nu kayi te kilid ku; ahaa nu is menge velad ku ne kenà ke en maan meduwazuwa, kekenà, tuu ka.
43020028	Ne zutun midtavak si Tomas te, Iyan ka Nengazen ku, iyan ka Megbevayè ku!
43020029	Ne migkaǥi kandin si Jesus te, Midtuu ke ve tenged dà te naahà a kenikew? Utew zeyzey sikandan is minsan wazà kedì mekeahà, iyan, edtuuwan e zan.
43020030	(Duen mezakel he egkengein-inuwan he naahà te menge sumusundan ni Jesus he wazà ikesurat kayi te libru.
43020031	Ne iyan insurata ku kayi te menge egkein-inuwan su wey kew meketuu he iyan si Jesus Anak te Megbevayà wey sikan is mibpilì te Megbevayà he ibpahadì, ne emun edtuu kew kandin ebeǥayan kew te untung he wazà pidtemanan.)
43021001	Netapus pa is nepipira he andew zutun, ne mid-uman mebpaahà si Jesus dutun te menge sumusundan din diyà te veyvey te ranew he Tibiryas. Ne iring kayi is hitavù te kebpeehè din kandan.
43021002	Dutun si Simon Pedro, wey si Tomas he migngezanan te Sereping, si Natanael he tigKana ziyà te Geliliya, wey elin daan dutun is dezuwa he anak ni Sibidiyu wey zuen daan dutun dezuwa pa he menge sumusundan ni Jesus.
43021003	Ne migkaǥi si Pedro te, Ebpenlaya a te pait. Ne migkaǥi haazà is menge zuma zin te, Eduma key kenikew. Ne mid-untud dan te avang ne mibpenlaya zan dutun te tivuuk he kezukileman, iyan, kenè dan ebpekeutel.
43021004	Ne hein egkepawè en dutun, dutun si Jesus te veyvey. Naahà sikandin te menge sumusundan, iyan, wazè dan mekilala he iyan bes si Jesus.
43021005	Ne migkaǥi ziyà te kandan si Jesus te, He menge suled, duen be neutel niw? Ne midtavak dan te, Wazà.
43021006	Ne ke si Jesus te, Ilaya niw heeyan is laya ziyà te zapit te egkekewanan ne ebpekeutel kew. Ne in-uman dan ilaya haazà is laya ne hein mibuwat dan kenè dan egkehenat tenged te utew mezakel is neutel he pait.
43021007	Ne sikan is sumusundan he mahal ziyà te ǥehinawa ni Jesus, migkaǥi sikandin diyà te ki Pedro te, Iyan heeyan sikan is Nengazen tew. Ne hein netuenan ni Pedro he iyan si Jesus haazà, insun-ud din is kumbalè din he midluwas din, ne mid-umpak diyà te wahig, ne midhendiyà te veyvey.
43021008	Ne haazà is menge zuma zin he sumusundan, midtelukun dan he ed-untud dutun te avang. Eguyuzen dan haazà is laya he nepenù te pait. Uvey zan dà te veyvey, menge kesiyawan dà he mitrus.
43021009	Ne hein nekezunggù dan, neehè dan is mid-ug-uǥanga he menge vaǥa. Ne zuen dutun supas wey pait he intuug.
43021010	Ne migkaǥi kandan si Jesus te, Uwita niw zini is duma he menge pait he neutel niw.
43021011	Ne mibeyaan ni Simon Pedro haazà is avang ne miguyud din sikan is laya he nepenù te zezekelà he pait. Is kezakel zutun te pait ne nenggatus wey kelimahan wey tetelu. Ne minsan pa te utew mezakal haazà is pait, ne wazà mevindas haazà is laya.
43021012	Ne migkaǥi si Jesus te, Ramag kew en. Ne wazà nekeaku kandan te menge sumusundan he ed-insà ke hentei sikandin su netuenan dan he iyan haazà kes Nengazen he si Jesus.
43021013	Ne migkuwa ni Jesus haazà is supas ne mibpenalad din kandan ne mibpenalad din daan haazà is nengelutù he pait.
43021014	Iketelu en haazà he kebpaahà ni Jesus dutun te menge sumusundan din hein nevanhew en sikandin.
43021015	Ne hein nekeramag dan en dutun, migkaǥi si Jesus diyà te ki Simon Pedro te, Sikew Simon, he anak ni Juan, mahal e ve utew ziyan te ǥehinawa nu, lavew te ǥehinawa te menge zuma nu kedì? Ne midtavak si Pedro te, Uya, netuenan nu he mahal ka zini te ǥehinawa ku.
43021016	Ne migkaǥi si Jesus te, Semaki nu is menge nati ku he kerehidu. Ne mid-uman megkaǥi si Jesus te, Simon, anak ni Juan, mahal e ve utew ziyan te ǥehinawa nu? Ne midtavak si Pedro te, Uya, netuenan nu he mahal ka zini te ǥehinawa ku. Ne migkaǥi si Jesus te, Bentayi nu is menge kerehidu ku.
43021017	Ne mid-uman megkaǥi si Jesus te iketelu te, Simon, anak ni Juan, mahal e ve utew ziyan te ǥehinawa nu? Ne mibmesakit is gehinawa ni Pedro zutun te iketelu he ked-ul-uliti ni Jesus te, Mahal e ve utew ziyan te ǥehinawa nu? Ne midtavak si Pedro te, Netuenan nu is langun; netuenan nu he mahal ka zini te ǥehinawa ku. Ne migkeǥiyan sikandin ni Jesus te, Semaki nu is menge kerehidu ku.
43021018	Utew venar is egkeǥiyen ku kenikew he zengan hein menguhed ke pa iyan ka mibakes te lawa nu ne sumalà ke hendei is egkesuatan nu ne zutun ka ebpevayà. Iyan, ke meǥurang ke en ebpekererepa ka ne selakew he etew is ebagkes te lawa nu ne ed-uwiten ka zutun te kenè nu egkesuatan.
43021019	(Umba migkaǥi ni Jesus heini su idtazem din is paaǥi te kebpatey ni Pedro he egkevantug din is Megbevayà.) Ne te nekaǥi ni Jesus heini, mid-uman megkaǥi te, Sunud ka kediey.
43021020	Ne zutun midlilingey si Pedro ne neehè din he edtinundug kandan sikan is sumusundan he pinedtayà ni Jesus. Iyan sikandin sikan is dutun te kedlavung dan te wazè pa mebpatey si Jesus, diyà sikandin te zurug ni Jesus. Iyan daan kes mid-insà ki Jesus te, Hentei kenami is ed-akal kenikew?
43021021	Ne hein naahà ni Pedro haazà he sumusundan, migkaǥi ziyà te ki Jesus te, Haazà is duma ta, hengkey is egkeulaula kandin keuzemà?
43021022	Ne midtavak si Jesus te, Emun iyan ku egkesuatan he kemulu pa sikandin uuyag keuzemà dutun te kedlikù ku zini te kelibutan, wazè nu kelavet. Sunud ke zà kediey.
43021023	Ne ziyà te langun he menge tumutuu nekeeneb is tudtul he kenà ebpatey haazà he sumusundan, iyan, wazà iyan keǥiya ni Jesus kandin he kenè en ebpatey haazà he tumutuu su iyan migkaǥi zin is, Emun iyan ku egkesuatan he uuyag pa keuzemà dutun te kedlikù ku, wazè nu kelavet.
43021024	Iyan a haazà is sumusundan he egkeǥiyen din; iyan a ebpenistiǥus he tutuu heini is langun; iyan a midsurat kayi te langun ne netuenan dey he tutuu heini is insurat ku.
43021025	Mezakel pa is mid-ulaula ni Jesus. Emun idsurat id-amin ne minsan is tivuuk he kelibutan, kenè pa ereg he egketeǥuan te menge libru he edsuratan dutun.
44001001	Minahal he suled ku he Teofilo: Diyà te nehuna he keguǥuzi ku kenikew, insurat ku is langun he mibeelan wey is langun he impenurù ni Jesus egenat dà dutun te aney en sikandin mebpenurù
44001002	taman en te kebetuna kandin te Megbevayà pehendiyà te langit. Hein midhimetayan si Jesus ne nevanhew, mezakel is paaǥi te kebpaahaa zin te menge epustul te timaan he nevanhew en sikandin. Su seled te kepatan he andew zutun, layun sikandin ebpaahà kandan. Impenurù din kandan is kedhadì te Megbevayà. Ne te wazè pa sikandin betuna pehendiyà te langit, impenurù din daan pinaaǥi te ǥehem te Waǥas he Mulin-ulin is ebpeveelan din kandan te menge epustul he zaan he nepilì din.
44001004	Ne sengeandew te netiǥum dan, migkaǥi zin kandan he, Kenè kew med-awà dini te inged he Hiruselim, kekenà, medtaǥad kew taman te kenè pa ibeǥey keniyu kes impenaad te Amey tew he Megbevayà. Nekaǥi ku en heini keniyu he zaan.
44001005	Te timpu pa ni Juan, wahig is imbewtismu zin te menge etew. Iyan, mekepira zà guntaan iyan kebewtismuwi keniyu is: edlumunan is kada sevaha keniyu te Waǥas he Mulin-ulin.
44001006	Ne zuen timpu he nengetiǥum dan en maan. Ne mid-insaan dan si Jesus, ke sikandan te, Nengazen, iyan en be heini sikan is timpu te kedtevangi nu kenami te menge kevuwazan ni Israyil su wey iulì dini te kenami he inged he Israyil kes daan he keǥehem dey he edhedian key te keugelingen dey he hadì?
44001007	Ne midtavak si Jesus te, Iyan dà is Amey tew he Megbevayà duen din keǥehem te kegketau ke keenu he timpu egketuman is ebeelan din, ne wazà ituǥut keniyu is kegketueni kayi.
44001008	Iyan, ke si Jesus, ebeǥayan kew zin te ǥehem emun egkelumunan kew en te Waǥas he Mulin-ulin, ne is tudtul te keaǥi ku, idsangyew niw zini te Hiruselim wey id-eneb niw zini te prubinsya he Hudiya wey ziyà daan te prubinsya he Semarya wey minsan hendei zini te egketemanan te kelibutan.
44001009	Ne te nekaǥi ni Jesus haazà, nevatun sikandin pehendiyà te langit. Ne te kemulu zan pa edlingahà su ed-ahaan dan is kegkevatun din, neelangan si Jesus te ǥapun ne naawà sikandin diyà te ked-ehè dan.
44001010	Ne te kemulu pa sikandan dutun edlingahà diyà te langit, mibpaahà kandan diyà te uvey zan is dezuwa he maama he ebpenganlag is ugelingen dan.
44001011	Ne migkaǥi heini is dezuwa te, Sikiyu is menge tigGeliliya, maan is kemulu kew pa edlingahà diyà te langit? Heini si Jesus he neehè niw he nevatun pehendiyà te langit, keuzemè en edlikù dini te tanà, ne is kedlikù din, ne iring ded daan te kegkevatun din.
44001012	Ne zutun mid-awà is menge epustul ziyà te vuvungan he egngezanan te Ulivuwan, ne mid-ulì dan diyà te inged he Hiruselim. (Haazà is buvungan, uvey zà te Hiruselim; sengekilumitru zà buwa is keziyù din.)
44001013	Ne hein nekeuma zan diyà te Hiruselim, mid-ulì dan diyà te ruǥu he zivavew ziyà te valey he dus endanas he ubpeey zan. Iyan heini ensi Pedro, si Juan, si Santiago, si Andres, si Felipe, si Tomas, si Bartolome, si Mateo, si Santiago he anak ni Alfeo, si Simon Siluti, wey si Hudas he anak ni Santiago.
44001014	Is langun kandan, nesevaha is gehinawa zan te ked-ampù diyà te Megbevayà ne midtampu zaan is menge vahi. Elin dutun si Maria sikan is iney ni Jesus wey is menge hazi ni Jesus.
44001015	Ne nekepira zutun, nengetiǥum is menge tumutuu, menge nenggatus wey keluwaan sikandan is mibpetemtempuwà dutun; ne midhitindeg si Pedro is egkaǥi te,
44001016	Menge suled, kenà egkehimu he kenà egketuman kes netagnà he insurat he Lalag te Megbevayà. Dengan mid-ulinan si David te Waǥas he Mulin-ulin ne netagnè din si Hudas kes mibpalad ki Jesus diyà te edakep kandin.
44001017	Si Hudas, duma tew he epustul, su insarig daan diyà te kandin is ebpeveelan kenitew te Nengazen, ke si Pedro.
44001018	(Ne si Hudas, impemasa zin te tanà kes insuhul kandin tenged te kelelalung din ne neulug sikandin ne nekelangkeb ne mibetu is getek din ne nekepeyapat is bituka zin.
44001019	Ne hein netuenan heini te menge tigHiruselim, migngezanan dan haazà is tanà te Ekildama he ke và dà egkeǥiya, tanà he nepemasa te selapì he imbayad te kedhimetayi te etew.)
44001020	Ne ke si Pedro te, Insurat dengan kes netagnà diyà te libru te menge Salmu he edhenduen te, Ewai niw is ed-ubpaan din; kinahanglan he wazè en ed-ubpà dutun. Duen daan insurat he lalag he edhenduen te, Sikan is ebpeveelan kandin, ipeveeli niw te zuma.
44001021	Ne tenged dutun, ke si Pedro, kinahanglan he ebpilien is sevaha he ebpekeuman kenitew te sepulù wey sevaha he epustul. Kinahanglan he zuma tew zengan dutun te kebpekiduma tew te Nengazen tew he si Jesus, puun pa te kebpemewtismu ni Juan taman en te kebetuna ki Jesus pehendiyà te langit, su kinahanglan he ebpeketampu kenitew te kebpenistiǥus te kegkevanhew ni Jesus, ke si Pedro.
44001023	Ne mibpilian dan is dezuwa he maama, si Jose Hustu wey si Matias. (Is sevaha he ngazan kayi te si Jose ne si Bersabas.)
44001024	Ne zutun in-ampù sikandan eni Pedro ke sikandan te, Nengazen, iyan ka nesayud ke hengkey is diyà te ǥehinawa te minsan hentei. Ne ǥuntaan ipeehè nu kenami ke hendei zapit kayi te zezuwa is nepilì nu
44001025	he mehimu he epustul he id-ilis ki Hudas. Su si Hudas, mid-engkezan din kes mibpeveelan kandin ne midhendiyè en te hustu he ed-ulian din.
44001026	Ne hein nepasad dan te ed-ampù midripa zan haazà is dezuwa ne iyan neripahan si Matias, ne nehimu sikandin he sevaha te menge epustul iring dutun te sepulù wey sevaha.
44002001	Ne hein andew en te pista he egngezanan te Pintikusti nevurun kes langun he menge tumutuu ziyà te sevaha he valey.
44002002	Ne netekewtekew zan te zuen utew mezaǥing he nezineg dan he ebpuun diyà te langit he henduen be te edselenuhug he utew mevendes he keramag. Ne haazà is daǥing, midsagkung dutun te seled te valey he nevurunan dan.
44002003	Ne zutun nengeehè dan is henduen be te menge regreg te hapuy he nekedsisiveysivey he nemekeuntud te kada sevaha kandan.
44002004	Ne mibpurungan ulini te Waǥas he Mulin-ulin is kada sevaha kandan, ne netekewtekew zan pintezi te menge kineǥiyan he kenè dan egketuenan sumalà is gehem he imbeǥey kandan te Waǥas he Mulin-ulin.
44002005	Duen menge Hudiyu ziyà te Hiruselim he ziyà ebpemuun te minsan hendei he inged dini te tungkup te kelibutan ne menge metinumanen sikandan te suǥù te Megbevayà.
44002006	Ne hein nezineg dan haazà is mezaǥing, nerivurun sikandan dutun. Ne utew zan nengeinuinu su is kada sevaha zutun te menge etew he nerivurun, egkezineg din is kandin he keugelingen he kineǥiyan he egkekaǥi zutun te menge tumutuu.
44002007	Netik-awan dan ne nengeinuinu zan ne mibpein-inseey zan te, Hengkey vuwa heini? Menge tigGeliliya is egkaǥi.
44002008	Ne maan is egkezineg ta is kegkaǥi zan he iyan egkeǥamit dan is kineǥiyan te kada sevaha kenitew?
44002009	Su zuen kayi te menge zuma tew menge tigPartya, menge tigMidya, wey menge tig-Ilam. Ne is duma kenitew, diyà ebpemuun te Misuputamya. Duen daan tigHudiya, tigKepedusya, tigPuntu, tig-Asya,
44002010	menge tigPrigya, menge tigPempilya, menge tig-Ihiptu wey ebpemuun te menge inged diyà te Libya he uvey te Sirini. Ne zuen daan dini minsan menge tigRuma he menge Hudiyu wey kenà menge Hudiyu he nemeketuu zaan te tinuuwan te menge Hudiyu.
44002011	Duen daan menge tigKrita wey menge tig-Erabya. Ne minsan pa te kenà ebpeked-iiring is kineǥiyan tew, is kada sevaha kenitew, nesavut din is egkeǥiyen su kandin he keugelingen he kineǥiyan is egkeǥamit kayi te menge tigGeliliya. Ne impesavut dan kenitew is utew meupiya he egkein-inuwan he vaal te Megbevayà, ke sikandan.
44002012	Ne is langun he menge etew zutun, utew zan nengeinuinu, su wazè dan mesavut haazà is nehitavù. Ne kenà egkerintas is kebpein-inseey zan he egkaǥi te, Hengkey vuwa heini?
44002013	Ne is duma kandan, edsumpeliten dan haazà is menge tumutuu he egkaǥi zan te, Egkengelangut heeyan!
44002014	Ne zutun midhitindeg si Pedro ne midhitindeg daan haazà is menge zuma zin he sepulù wey sevaha he epustul. Ne mibpekezesen sikandin he egkaǥi te, Sikiyu is menge zuma ku he menge Hudiyu wey langun niw te menge meǥinged dini te Hiruselim, pemineg kew wey niw mesavut is egkeǥiyen ku.
44002015	Kunaan niw ke egkengelangut heini is menge zuma ku. Iyan, kenà egkehimu su liwazè pa he ebpemenahik is andew.
44002016	Iyan heini kes netagnà dengan te ebpeneuven dengan he si Joel, su ke sikandin te,
44002017	Migkaǥi is Megbevayà te, Keuzemà te ketepusan he timpu, sikiyu is tivuuk he menusiyà, ibpelumun ku keniyu is Waǥas he Mulin-ulin. Ne zutun ebpeneuven is menge anak niw he maama wey is anak niw he vahi ne ibpesavut dan te menge etew is lalag ku. Duen menge menguhed he ebpuwasan ku is id-ehè dan wey zan maahà is kenà egkeahà te zuma. Ne zuen menge meǥurang he edhimuwen ku he menge meneneǥeinep.
44002018	Su sikan is menge suluǥuen ku, ke sikandin, menge vahi se maama, ibpelumun ku kandan keuzemà is Waǥas he Mulin-ulin ne ebpeneuven ku sikandan ne ibpesavut dan te menge etew is lalag ku.
44002019	Ne zuen menge egkengein-inuwan he singyal he ibpeehè ku ziyà te langit wey ziyan daan te lumpad. Egkeahà is lengesa wey hapuy wey zekelà he evel.
44002020	Siak is Nengazen, te kenè pa keuzemà egkeuma is nevantug he andew te kedsiluti ku te menusiyà, ebmerusirem is andew ne ebmeriǥà is bulan he iring te lengesa.
44002021	Ne zutun he timpu, is minsan hentei he ebpehizuhizu kediey te Nengazen, edlibriyen ku sikandin te silut.
44002022	Ne mid-uman megkaǥi si Pedro te, Sikiyu is menge zuma ku he kevuwazan ni Israyil, pemineǥa niw is egkeǥiyen ku. Si Jesus, kes tigNeserit, suǥù sikandin te Megbevayà. Impesavut kenitew te Megbevayà he suǥù din si Jesus pinaaǥi te ǥehem din wey menge egkein-inuwan wey menge singyal he mibpeveelan kandin te Megbevayà. Netuenan niw en heini is egkeǥiyen ku su neulaula heini is langun dini te inged niw.
44002023	Ne heini si Jesus, impalad te etew keniyu. Ne zaan he netuenan heini te Megbevayà su iyan imbanglis din ki Jesus. Impehimetayan niw sikandin te menge etew he kenà ed-azap te Megbevayà. Ne inransang dan te krus.
44002024	Iyan, midlibri si Jesus te Megbevayà ne mibanhew zin su kenà egkehimu he egkevakus si Jesus te kemetayen.
44002025	Netagnà dengan ni Hadì David is migkaǥi ni Jesus su ke sikandin te, Layun ku egkeahà he edumahan a te Nengazen su kenà sikandin ed-awà kayi te zapit te egkekewanan ku, umba kenà a egkesemukan.
44002026	Tenged kayi ne utew meupiya is gehinawa ku ne melipayen is kegkaǥi ku. He Nengazen, idsarig ku kenikew is lawa ku
44002027	su netuenan ku he kenè nu ebpesegdanen is gimukud ku ziyà te Iveyaan. Siak is metinumanen he suluǥuen nu, netuenan ku zaan he kenè nu idtuǥut he meredak is lawa ku.
44002028	Impeehè nu kediey sikan is ibayà pehendiyà te untung he wazà pidtemanan. Emun layun ka zuma ku, utew zekelà is kediey he kelipey. Iyan heini kes netagnà ni David he lalag ni Jesus .
44002029	Ne impelaus ni Pedro haazà is egkeǥiyen din, ke sikandin te, Menge suled ku, netuenan tew he sikan is tipehuna he hadì tew he si David dengan, neuǥet en he minatey wey inleveng ne wazè pa mahanew is leveng din.
44002030	Ne si David, geina te mibpenaub te Megbevayà, nesavut din ke hengkey is impenaad kandin te Megbevayà su si David, iyan penaad kandin te Megbevayà is: keuzemà duen kevuwazan din he egkehimu he hadì he iring kandin.
44002031	Ne ǥeina te netuenan ni David he iyan heini ebeelan te Megbevayà, netagnè din is kebenhawa ki Kristu, sikan is mibpilì te Megbevayà he ibpahadì su ke si David te, Wazà sikandin pesegdana te Megbevayà diyà te Iveyaan, ne wazà daan meredak is lawa zin.
44002032	Ne ke si Pedro te, Iyan egkeǥiyen din si Jesus he mibanhew te Megbevayà. Ne is langun te sikami, ebpeketistiǥus key he nevanhew su neehè en te menge mata zey.
44002033	Midtulus en si Jesus ne impepinuu en diyà te lavew he pinuuwà diyà te zapit te egkekewanan te Megbevayà, ne imbeǥey kandin te Amey tew he Megbevayà is Waǥas he Mulin-ulin he impesarig din kandin. Umba nengeehè niw wey nengezineg niw ǥuntaan heini is langun he egkein-inuwan su ebpuun te ǥehem te Waǥas he Mulin-ulin he imbeǥey te Megbevayà.
44002034	Ne zutun te netagnà ni David wazè din iyan keǥiya is kandin he lawa su wazà iyan si David tulusa te Megbevayà pehendiyà te langit. Duen selakew pa he insurat he lalag ni David he ke sikandin te, Migkaǥi is Megbevayà diyà te Nengazen ku, ke sikandin te, Dini ke zè pa pinuu te zapit te egkekewanan ku
44002035	taman te kenè ku pa ibpeluhud diyà te kenikew is menge kuntada nu.
44002036	Na, ke si Pedro, kinahanglan he edsevuten tew te langun he menge kevuwazan ni Israyil he si Jesus, sikan is inransang niw te krus, midhimu en te Megbevayà he Nengazen wey hadì tew te langun.
44002037	Ne hein nezineg haazà te menge etew utew zan nekedsendit. Ne ke sikandan diyà te ki Pedro wey te menge zuma zin he epustul te, Menge suled, ebmenumenu key?
44002038	Ne midtavak si Pedro te, Kada sevaha keniyu, iniyuǥi zin is mezaat he ulaula zin ne mebpebewtismu wey metueni he ebpekidsevaha sikandin ki Jesu Kristu. Ne human egkepesaylu is menge salè din ne is Waǥas he Mulin-ulin, ibeǥey kandin te Megbevayà.
44002039	Su sikitew wey is menge kevuwazan tew, iyan mibpenaazan te Megbevayà te Waǥas he Mulin-ulin ne kenà iyan kiw zà mibpenaazan kayi, kekenà, elin daan sikan is menge etew he ziyà ed-ubpà te meziyù, is minsan hentei he edhimuwen te Nengazen tew he Megbevayà he meketuu kandin.
44002040	Ne mezakel he menge ketezengan is insambag ni Pedro kandan, ke sikandin te, Likayi niw is limas te Megbevayà kayi te menge etew ǥuntaan he memezaat is ulaula.
44002041	Ne zutun, mezakel is nemeketuu te impesavut kandan ni Pedro ne mibpebewtismu sikandan. Ne zutun he andew neumanan kes menge tumutuu te tetelu he libu.
44002042	Ne te kada andew ebpemineg dan te ibpenurù kandan te menge epustul. Mibpekid-upakat dan te langun he menge tumutuu ne mibeelan dan te tedeman is kebpatey ni Jesus pinaaǥi te kegkaan te supas ne layun dan ed-ampù.
44002043	Mezakel is menge egkein-inuwan wey singyal he nehimu pinaaǥi te menge epustul, umba neteǥuan is menge etew te kegkehandek te Megbevayà.
44002044	Mezesen is kebpekid-upakat te menge tumutuu. Sikan is duen azen din, mibeǥayan din daan is menge zuma zin.
44002045	Imbelegyè dan is menge azen dan wey menge tanà ne is halin dutun, ne mibpenalad dan diyà te langun he menge zuma zan sumalà is kinahanglan te kada sevaha.
44002046	Ne kada andew edtiǥum is langun he menge tumutuu zuen te zekelà he simbahan he egngezanan te Valey te Megbevayà. Ne egkesevaha zan daan he utew melipayen te kegkaan dan dutun te menge valey zan wey kebpevegbeǥayè dan.
44002047	Ne nekezalig dan te Megbevayà ne egkengetahud sikandan te minsan hentei. Ne te kada andew zutun duen menge etew he ebpeketuu. Ne is langun dutun, edlibriyen te Megbevayà wey kenè din en sikandan mesiluti ne haazà nemekeuman te menge tumutuu.
44003001	Ne sengeandew te zutun he timpu mibpezumahà si Pedro wey si Juan is edtekezeg pehendiyà te Valey te Megbevayà su uras en te ked-ampù su liwazè en he ebpenaug is andew.
44003002	Ne zuen lilimusan dutun he puun pa te ked-enaka kandin kenè en ebpekehipanew. Kada andew ed-uwiten sikandin te menge zuma zin ne idsavuk dan diyà te uvey te pultahan te simbahan he egngezanan te Valey te Megbevayà, sikan is pultahan he egngezanan te Mekempet. Iyan idsevuka kandin dutun su wey mekevuyù te limus diyà te menge etew he edseled dutun te simbahan.
44003003	Ne hein neehè din si Pedro wey si Juan is edseled dutun te simbahan, mibuyuan din te limus.
44003004	Ne midtengtengan sikandin ni Pedro wey ni Juan ne ke si Pedro te, He Mama, ahaa key kenikew.
44003005	Ne midlingehè din sikandan su kunaan din ke zuen selapì he ibeǥey kandin.
44003006	Ne migkaǥi si Pedro te, Wazè ku naazen he vulawan wey selapì, iyan, is naazen ku, ibeǥey ku kenikew. Tenged te ǥehem te ngazan ni Jesu Kristu he tigNeserit, ebpekehipanew ka!
44003007	Ne zutun migewezan ni Pedro is kewanan he velad dutun te kenà ebpekehipanew ne mid-enew zin. Ne zutundutun neteǥuan te zesen is menge paa zutun te etew.
44003008	Ne midtik-ew medhitindeg ne midhipanew ne miduma kandan te edseled dutun te simbahan he se mekelinglingketew ne se mekelangkadlangkad he edalig te Megbevayà.
44003009	Ne is langun he menge etew zutun he nekeahà kandin te edlangkadlangkad he edalig te Megbevayà,
44003010	ne nekilala zan he iyan kes lilimusan he ziyà ebpimpinuu te uvey te simbahan duen te pultahan he egngezanan te Mekempet. Ne utew zan nengeinuinu zutun te kegkeulii kandin.
44003011	Ne te kemulu pa sikandin ebpaaǥak ki Pedro wey ki Juan, nengevurun is langun he menge etew he zutun, ne mibpelelaǥuy ne midliǥuy kandan su nengeinuinu zan. Ne ziyà sikandan te uvey te simbahan dutun te helungà he egngezanan te Helungà ni Sulumun.
44003012	Ne hein naahà haazà ni Pedro, migkeǥiyan din haazà is menge etew te, Menge kezuzumahi ku he menge kevuwazan ni Israyil, maan is igkeinuinu niw utew heini? Maan is edtengtengan key keniyu? Kunaan niw vuwa ke pinaaǥi te kenami en he ǥehem wey ke tenged be te wazè dey salà, ne neulian dey heini wey mekehipanew.
44003013	Is Megbevayà he ed-ezapen te menge kepuun tew he si Abraham, si Isaak, wey si Hakub, midtulus din is suluǥuen din he si Jesus. Ne te wazè pa sikandin tulusa, impalad niw ziyà te menge punuan ne midsumpalit niw ziyà te etuvangan ni Gubirnedur Pilatu. Ne si Pilatu, edlibriyen din pezem si Jesus,
44003014	iyan, sikiyu, wazè niw mesuati sikandin is waǥas he wazà kandin he mezaat he ulaula. Midhangyù kew he iyan libriya ni Pilatu kes teremunù he nepirisu.
44003015	Ne sikan is puunà te untung he wazà pidtemanan, midhimetayan niw, iyan, mibanhew sikandin te Megbevayà. Ebpeketistiǥus key he nevanhew en si Jesus su neehè dey.
44003016	Ne iyan nekeulì kayi te kenà ebpekehipanew is gehem te ngazan ni Jesus. Heini is etew he kilala niw he neehè niw ǥuntaan, tenged te kedtuu zey ki Jesus neulian heini kayi te etuvangan niw su nekesarig key te ǥehem te ngazan ni Jesus.
44003017	Ne ǥuntaan menge suled, netuenan ku he sikiyu wey is menge punuan tew, mibeelan niw is mezaat diyà te ki Jesus tenged te wazè niw mesavut ke hentei sikandin.
44003018	Impesavut dengan te Megbevayà pinaaǥi te tagnà te ebpemeneuven din he edresayen te menge etew is mibpilì din he ibpahadì. Ne midhimu zin he metuman heini pinaaǥi te mid-ulaula niw.
44003019	Ne ǥuntaan kinahanglan he ed-iniyuǥan tew en is memezaat he ulaula. Ed-empuan tew is Nengazen ne ebpeseyluwen kiw zin te menge salè tew. Ne zutun duen timpu he ebeǥayan is gehinawa tew te zesen he ziyà ebpuun te kandin.
44003020	Ne edsuǥuen din dini te kenitew si Jesus he iyan kes mibpilì din he ibpahadì kenitew.
44003021	Diyè pa si Jesus ebpekeubpà te langit taman te kenè pa edhimuwen te Megbevayà he veǥu is minsan hengkey sumalà te netagnà dengan pinaaǥi te ebpemeneuven din.
44003022	Migkaǥi si Moises dengan te, Is Megbevayè tew he Nengazen te langun, edsuǥuen din dini te keniyu is ebpeneuven din iring te kedsuǥua zin kedì. Ne haazà is edsuǥuen din, duma tew zaan he Hudiyu. Kinahanglan he edtumanen niw is minsan hengkey he suǥù din keniyu.
44003023	Ne sikan is kenà ebpemineg kandin te ebpeneuven te Megbevayà, kenè en sikandin idragkes te menge etew he ed-ulinan te Megbevayà, ke si Moises dengan.
44003024	Ne is menge zuma he ebpemeneuven dengan he ebpemenagnà, ke si Pedro, iring ki Samuel wey is nemekesunud kandin, netagnè dan daan is egkengeulaula ǥuntaan.
44003025	Ne zuen impenaad te Megbevayà dengan pinaaǥi te ebpemeneuven din. Ne iyan kiw is menge Hudiyu sikan is mibpenaazan dengan te Megbevayà te langun he meupiya he idtuvad din. Umba ebpekeambit kiw zaan te impenaad dengan te Megbevayà diyà te menge kepuun tew, su migkaǥi is Megbevayà diyà te ki Abraham te, Pinaaǥi te kevuwazan nu edtuvazan ku te meupiya is tivuuk he menusiyà dini te kelibutan.
44003026	Umba, ke si Pedro, hein midsuǥù te Megbevayà is suluǥuen din he si Jesus, impehuna zin ipehendini te kenitew te menge Hudiyu su wey kiw zin metevangi pinaaǥi te kebpeengkezi zin kenitew te memezaat he ulaula tew.
44004001	Ne zutun te kemulu pa egkaǥi si Pedro wey si Juan diyà te menge etew, mibeyaan sikandan te menge memumuhat wey te kepitan te guwardya ziyà te simbahan wey elin daan is menge Sedusiyu.
44004002	Ne heini is menge punuan, neepesan dan is penurù eni Pedro te menge etew su impenurù ni Pedro he is kegkevanhew ni Jesus, iyan timaan he egkengevanhew keuzemà is menge etew.
44004003	Ne midakep dan si Pedro wey si Juan ne ǥeina te mahapun en utew, mibpirisu zan su idtaǥad dan taman te egkepawà.
44004004	Ne minsan pa zutun, neketuu is mezakel he nekepemineg engki Pedro. Ne tenged dutun is kezakel te menge maama zutun te nemeketuu ki Jesus ne migawhat te lelima he libu.
44004005	Ne hein nepawà nengetiǥum diyà te inged he Hiruselim is menge menunudlù te kesuǥuan wey is menge ebmeǥurangen wey is menge zuma pa he punuan he menge Hudiyu.
44004006	Ne elin daan dutun si Anas, is lavew he memumuhat wey si Keyipas wey si Juan wey si Alejandro wey menge zuma pa he mesipeg he kezuzumahi ni Anas.
44004007	Ne impeetuvang dan si Pedro wey si Juan, ne mid-insaan dan te, Hengkey heini he ǥehem is ingkeulii kayi te kenà ebpekehipanew, ne hentei is mibeǥey keniyu kayi te ǥehem?
44004008	Ne zutun midtavak si Pedro is nepurung ulini te Waǥas he Mulin-ulin, ke sikandin te, Sikiyu is menge punuan wey ebmeǥurangen dey,
44004009	emun iyan niw id-insà kenami ke mibmenumenu zey is meupiya he midhimu zey kayi te kenà ebpekehipanew, ne emun iyan niw zaan id-insà ke hengkey he ǥehem is ingkeulii kandin,
44004010	ne sikiyu wey is langun he menge zuma ku he kevuwazan ni Israyil, kinahanglan he sevuta niw heini. Su heini is etew he zini te etuvangan niw, neulian sikandin pinaaǥi te ǥehem te ngazan ni Jesu Kristu he tigNeserit. Heini si Jesus, inransang niw te krus ne minatey, iyan, mibanhew te Megbevayà.
44004011	Iyan si Jesus kes batu he netagnà te insurat dengan he Lalag te Megbevayà he edhenduen te, Sikan is batu he himan te valey, mid-engkezan niw te menge pandey su kunaan niw ke wazè din pulus. Iyan, nehimu en heini ǥuntaan he vatu he iyan dà igkepurungi te valey.
44004012	Iyan dà si Jesus ebpekelibri te silut kenitew, ke si Pedro, su zini te tivuuk he kelibutan wazè en duma pa he ngazan he etew he ebpemeleveg he imbeǥey te Megbevayà.
44004013	Ne zutun, haazà is menge punuan he menge Hudiyu, hein neehè dan he kenà egkehandek si Pedro wey si Juan he egkaǥi wey hein netuenan dan he kenà metikang is netunghaan dutun te zezuwa ne kenà metikang is pid-etawan dan, ne nengeinuinu zan. Ne human dan dutun mekilala he menge zuma zengan ni Jesus si Pedro wey si Juan.
44004014	Ne edsumpeliten dan pezem haazà is egkein-inuwan he mid-ulaula eni Pedro, iyan, geina te zutun daan kes etew he neulian wazè en egkekaǥi zan.
44004015	Umba, dutun te ruǥu he netiǥuman dan migkeǥiyan dan ensi Pedro he med-awè dan dè pa. Ne zutun mibitiyara zan, ke sikandan te,
44004016	Ebmenmenuwen tew heini is menge etew su venar man iyan he egkein-inuwan is nehimu zan, ne nevantug en heini zini te tivuuk he inged he Hiruselim ne kenè tew egkevarew.
44004017	Edewayen tew nasì sikandan he kenè dan en maan ipenurù is kedtuu te ngazan ni Jesus diyà te minsan hentei su wey kenà mekeeneb heini is ibpenurù dan diyà te menge etew.
44004018	Ne zutun impelikù dan ensi Pedro ne mibpelihandek dan ne migkeǥiyan dan te, Kenè niw en maan ipenurù is kedtuu te ngazan ni Jesus.
44004019	Ne midtavak si Pedro wey si Juan te, Isipa niw ke hendei zapit is egkesuatan te Megbevayà kayi te zezuwa he paaǥi: ke edtumanen dey ve is suǥù niw he kenè dey ibpenurù is ngazan ni Jesus, wey ke edtumanen dey is ebpeveelan kenami te Megbevayà.
44004020	Kenà egkehimu he kenè dey idsangyew is nezineg dey wey is neehè dey, ke si Pedro.
44004021	Iyan, impaawè ded sikandan ne mibeleuzan dan he kenà ipesangyew. Ne haazà is menge ebmeǥurangen, wazè dan neisip he paaǥi te kedsiluti kandan su nahandek dan te menge etew. Is langun he menge etew, midalig dan is Megbevayà tenged te egkein-inuwan he nehimu,
44004022	su kes etew he neulian, subre en he kepatan he tuig is keǥurang din, umba nengeinuinu is menge etew.
44004023	Ne zutun hein impeǥuwè en si Pedro wey si Juan, mid-ulì dan diyà te menge zuma zan he tumutuu. Ne mibpenudtul zan haazà is imbelaud kandan te menge punuan he menge memumuhat wey menge ebmeǥurangen.
44004024	Ne is menge tumutuu, hein nezineg dan haazà, ne mid-amur-amur zan te ked-ampù. Ne iyan heini ked-ampù dan, ke sikandan te, Megbevayà he Nengazen te langun, nenlimbag ka te langit wey tanà wey zaǥat wey is langun he taǥù kayi.
44004025	Iyan ka kes nekekaǥi zengan pinaaǥi te kepuun dey he suluǥuen nu he si Hadì David, su mid-ulinan sikandin te Waǥas he Mulin-ulin ne nekaǥi zin he, Maan is utew nengepauk is menge etew he kenà menge Hudiyu, wey maan is ebpekeisip sikandan te wazè din pulus?
44004026	Su migkayew en is menge hadì dini te kelibutan wey nengetiǥum is menge punuan su edtebeken dan is Nengazen wey egkuntedahan dan is mibpilì din he hadì.
44004027	Na, ke sikandan is ed-ampù te, netuman en kes migkaǥi nu su zini te Hiruselim mid-uyun is menge Hudiyu wey is kenà menge Hudiyu su si Hadì Hirudis wey si Gubirnedur Pilatu, nesevaha zan he ebpekigkuntada ki Jesus he pinilì nu he suluǥuen he ibpahadì nu.
44004028	Ne mid-uyunan dan ke hengkey is ed-ul-ulahan dan diyà te kandin sumalà is imbanglis nu he meulaula zan.
44004029	Ne ahaa nu man guntaan, Nengazen, is menge pelihandek dan kenami. Iveǥey nu kenami ǥuntaan te menge suluǥuen nu is kevurut wey key kenà mahandek te kedsangyew te lalag nu.
44004030	Ipelepew nu is gehem nu su wey zey meulii is egkengezeruwan, wey zuen daan menge egkein-inuwan wey singyal he igkepeehè dey pinaaǥi te ǥehem te ngazan ni Jesus he pinilì nu he suluǥuen nu.
44004031	Ne hein nekeampù dan, ne neǥezam dan he egkehuyung haazà is baley he netiǥuman dan. Ne mibpurungan ulini te Waǥas he Mulin-ulin is kada sevaha kandan, ne wazè dan ikehandek is kedsengyawa zan te Lalag te Megbevayà.
44004032	Mezesen is kebpekid-upakat te menge tumutuu su nesevaha zà is isip dan wey ǥehinawa zan. Wazà minsan sevaha kandan he mid-isip din is menge azen din he iyan dà sikandin ebpehimulus, kekenà, mid-isip dan he sevaha zan dà te azen.
44004033	Ne is menge epustul, utew zekelà is gehem he imbeǥey kandan te kedtistiǥus he nevanhew is Nengazen tew he si Jesus, ne zekelà daan is kedtuvazi te Megbevayà te langun kandan te nemeketuu ki Jesus.
44004034	Ne is minsan hentei kandan, kenà edlised te minsan hengkey su is duma zan he zuen din tanà wey ke valey ve, ibelegyè din
44004035	ne ibeǥey zin is halin dutun diyà te menge epustul ne ebeǥayan te menge epustul is minsan hentei he edlised.
44004036	Ne zuen duma zan he tigSipru he Hudiyu zaan he kevuwazan duen te tipehuna he si Levi. Iyan ngazan din si Jose ne migeraran te menge epustul ki Bernabe he ke và dà egkeǥiya, ebpekeveǥey te kezesen te kedtuu.
44004037	Ne zuen tanà ni Bernabe, ne imbelegyè din haazà. Ne imbeǥey zin is halin dutun diyà te menge epustul.
44005001	Ne zuen maama zutun he egngezanan ki Eneniyas. Is esawa zin, egngezanan ki Sepira. Imbelegyè din is tanè dan,
44005002	iyan, midtipiǥan din is bahin dutun te halin. Ne haazà, ingkesuat daan te esawa zin. Ne is wazè din tipiǥi, mid-uwit din ne imbeǥey zin te menge epustul, ne migkaǥi zin he iyan en haazà kes tivuuk he halin duen te tanè din .
44005003	Ne migkeǥiyan sikandin ni Pedro te, Eneniyas, maan is ebpevayàbayè ka ki Setanas su edlimbungan niw is Waǥas he Mulin-ulin su kenè niw id-amin is selapì.
44005004	Te wazè niw pa ivelegyà, kenè be keniyu he tanà? Ne minsan dutun te ingkevelegyè niw en, kenè be keniyu pa he vayàbayà is selapì? Ne maan is neisip niw heini is mezaat he ulaula? Kenà etew zà is edlimbungan niw, kekenà, iyan is Megbevayà.
44005005	Ne te kegkezineǥa ni Eneniyas kayi he lalag, midsilutan te Megbevayà ne zutundutun nepiley sikandin ne minatey. Ne zutun mibeyaan sikandin te menge menguhed he maama ne mibukusan dan is lawa zin ne mid-uwit dan ne inleveng dan. Ne utew nengehandek is langun he nekezineg kayi te neulaula.
44005007	Ne te menge tetelu he uras dutun nekeuma is esawa ni Eneniyas. Wazè din pa metueni is nehitavù ki Eneniyas.
44005008	Ne mid-insà si Pedro te, He Bayi, heini is selapì, iyan dè be heini nezawat niw te kebelegyaa niw te tanè niw? Ne midtavak haazà is bahi te, Es, uya, iyan dà heeyan.
44005009	Ne migkaǥi en maan si Pedro te, Maan is mid-uyunan niw he ebpenggezaman niw is Waǥas he Mulin-ulin? Ebpekeume en maan kes menge maama he midleveng te esawa nu. Ne ed-uwiten ke zan daan su idleveng ka.
44005010	Ne zutundutun nepiley si Sepira ne minatey. Ne hein nekeseled haazà is menge maama ne neehè dan sikandin he minatey. Ne mid-uwit dan ne inleveng dan diyà te zurug te leveng te esawa zin.
44005011	Ne tenged dutun utew en nengehandek is langun he menge tumutuu wey minsan hentei he nekezineg dutun te neulaula.
44005012	Ne is menge epustul, mezakel is menge singyal wey egkein-inuwan he impeehè dan te menge etew. Ne is langun he menge tumutuu, diyè dan layun egketiǥum te egngezanan te Helungà ni Hadì Sulumun.
44005013	Ne is kenà menge tumutuu, kenà edtampu kandan su egkengehandek, asal is langun he tigHiruselim, edtehuzen dan is menge tumutuu.
44005014	Ne layun ed-iseg is kegkeumani te menge tumutuu. Ne tenged dutun utew zan en mezakel is menge maama wey vahi he nemeketuu te Nengazen he si Jesus.
44005015	Ne tenged te menge egkein-inuwan he nehimu te menge epustul, mid-uwit te menge etew is menge egkengezeruwan ne impenavuk dan diyà te kilid te menge kersada he impemehizeǥà diyà te menge ikam wey hizeǥaan dan su wey melembungi sikandan te alung ni Pedro ke edsaǥad.
44005016	Ne is menge meǥinged te menge inged he ziyà te uvey te Hiruselim, midhendiyè dan te Hiruselim is ebpemen-uwit te menge egkengezeruwan wey ebpenlelungen te mezaat he mulin-ulin ne nengeulian is langun kandan.
44005017	Ne zutun he timpu, is lavew he memumuhat wey menge zuma zin he menge Sedusiyu, utew zan nengesina zutun te menge epustul. Ne midwaleng dan dà
44005018	ne midakep dan is menge epustul ne mibpirisu zan.
44005019	Ne zutun te mezukilem, netekewtekew puwasi te velinsuǥuen te Nengazen haazà is pirisuwan ne impaawè din dutun is menge epustul
44005020	ne migkeǥiyan din sikandan te, Hendiyè kew te Valey te Megbevayà ne ipenurù niw te langun he menge etew heini is beǥu he untung.
44005021	Ne hein nepawà dutun, midhendiyè dan te simbahan he egngezanan te Valey te Megbevayà ne mibpenurù dan. Ne nekeuma zutun te simbahan is lavew he memumuhat wey menge zuma zin, ne mibpenenawag haazà is lavew he memumuhat he medtiǥum is menge ebmeǥurangen wey is menge punuan te menge Hudiyu, ne zuen daan midsuǥù din diyà te pirisuwan su ebpeveyaan sikan is menge epustul.
44005022	Ne hein nekeuma ziyà te pirisuwan haazà is menge pulis, wazè dan naahà. Ne midlikù dan ne midtudtul zan ke hengkey is nehitavù, ke sikandan te,
44005023	Hein nekeuma key ziyà te pirisuwan, neehè dey he nepurungan melekevi is gemawan ne is menge vantey, dutun dan te uvey te ǥemawan, iyan, te kebpuwas dey wazè dey naahà diyà te seled, ke sikandan.
44005024	Ne hein nezineg haazà te kepitan te guwardya ziyà te simbahan wey te menge punuan he memumuhat, neked-iinseey zan ke hendei vuwa is menge epustul.
44005025	Ne zutun duen midseled he etew he egkaǥi te, Sikan is mibpirisu niw, kayi zan te simbahan is ebpenurù te menge etew.
44005026	Ne zutun mibeyaan haazà is menge epustul zutun te kepitan wey menge pulis ne mid-uwit dan sikandan diyà te menge punuan, ne wazà buǥela zutun te pulis haazà is menge epustul su nahandek dan te menge etew su kela ke tulenga sikandan te vatu.
44005027	Ne hein nekeuma zan en, in-etuvang dan haazà is menge epustul ziyà te menge punuan. Ne migkeǥiyan sikandan dutun te lavew he memumuhat,
44005028	ke sikandin te, Imbelaud dey keniyu he kenè niw ipenurù is kedtuu te ngazan ni Jesus. Ne hengkey heini is mid-ulaula niw? Insangyew niw is penurù niw zini te tivuuk he Hiruselim ne kenà taman dà kayi is mid-ulaula niw, kekenà, iyan key pa keniyu ebesulan te kedhimetayi ki Jesus.
44005029	Ne zutun midtavak si Pedro wey is duma he menge epustul te, Kinahanglan he edtumanen dey is suǥù te Megbevayà kenà is menge suǥù he mibeelan te etew.
44005030	Mibunù niw si Jesus su inransang niw te krus, iyan, is Megbevayà he edsimbahan te menge kepuun tew, mibanhew zin si Jesus.
44005031	Ne midtulus din en ne ziyè en sikandin te zapit te egkekewanan te Megbevayà. Sikitew is menge kevuwazan ni Israyil, egalen tew sikandin wey iyan kenitew edlibri te silut. Ne ebpeiniyuǥan din kenitew is mezaat he ulaula ne ebpeseyluwen kiw zin.
44005032	Ne sikami, ebpeketistiǥus key he nengeulaula heini is langun. Ne ebpirmahan daan heini te Waǥas he Mulin-ulin su mibpeulinan kandin te Megbevayà is langun he edtuman te menge suǥù din.
44005033	Ne hein nezineg heini te menge punuan, utew zan nengepauk ne ed-isipen dan en edhimetayi is menge epustul.
44005034	Iyan, duen duma zan he egngezanan ki Gemelil. Perisiyu sikandin he menunudlù te kesuǥuan wey telehuzen te langun he menge etew. Ne midhitindeg heini ne insuǥù din he ed-uwiten dè pa ziyà te ǥawas haazà is menge epustul. Ne hein diyè dan en te ǥawas,
44005035	migkeǥiyan ni Gemelil haazà is menge zuma zin te, Sikiyu is menge zuma ku he kevuwazan ni Israyil, kenè tew edegdeǥusuwan ke hengkey is ed-ul-ulahan tew kayi te menge etew su kela ke mesayep ki .
44005036	Su zengan duen etew he egngezanan ki Tiyudas he mibpetuu he kenà etew zà duen sikandin. Menge heepat he ǥatus he menge maama is midsundan kandin. Iyan, dutun te kegkepetaya kandin ne nekedsusuwey is menge sumusundan din ne nahanew en haazà is ed-ul-ulahan dan.
44005037	Ne zutun nekesunud si Hudas he tigGeliliya zutun te timpu te kedsinsusa te gubirnu te tivuuk he menge etew. Ne zuen dutun nemekesundan daan kandin, asal midhimetayan daan sikandin ne nemekedsusuwey zaan haazà is menge sumusundan din.
44005038	Ne tenged dutun iyan sambag ku keniyu ǥuntaan is: kenè tew en edhilevetan heini is menge etew, kekenà, ebpesegdanen tew su emun diyè dà ebpuun te etew zà duen is ebeelan dan wey ibpenurù dan, egkehanew zed gihapun.
44005039	Iyan, ke ziyà ebpuun te Megbevayà, ne kenè tew egkezaag. Ne kenà dutun dà taman su egkekuntada tew is Megbevayà! ke si Gemelil. Ne zutun mibpezumdumahan haazà te menge punuan is sambag ni Gemelil,
44005040	iyan, impeseled dan en maan haazà is menge epustul ne impevuǥel zan. Ne migkeǥiyan dan haazà is menge epustul he kenè dan ipenurù is kedtuu te ngazan ni Jesus ne zutun impaawè dan.
44005041	Ne is menge epustul, migenat dan ne utew zan nelipey su mid-isip sikandan te Megbevayà he meinentusen te ked-el-eleza kandan tenged te kedtuu zan ki Jesus.
44005042	Ne te kada andew ziyè dan gihapun te simbahan wey ziyà te menge valey is ebpenurù te Meupiya he Tudtulanen te keaǥi ni Jesus, sikan is mibpilì te Megbevayà he ibpahadì.
44006001	Ne zutun he timpu ed-iseg ebmezakel is menge tumutuu ki Jesus. Is menge tumutuu he Hudiyu he Gerisyahanen is kineǥiyan dan, duen ibmezaat te ǥehinawa zan te zuma he menge tumutuu he Hudiyu. Egkaǥi haazà is menge Gerisyahanen he kenà pudu egkeveǥayan is kandan he menge valu he vahi ke ebpeneltelazen te kada andew is idtavang dutun te menge valu he vahi.
44006002	Ne zutun midtiǥum te menge epustul is langun he menge tumutuu ne ke sikandan te, Kenà meupiya ke sikami is menge epustul, emun ed-engkezan dey is kebpenurù te Lalag te Megbevayà wey zey mevahinbahin is ibpenavang.
44006003	Umba, menge suled, ke sikandan, meupiya ke ebpilì kew te pitu he menge zuma niw he telehuzen. Kinahanglan he iyan ebpilien is menge maama he memetau he netuenan niw he nepurung sikandan ulini te Waǥas he Mulin-ulin. Ne ibeǥey zey ziyà te kandan is keǥehem te kebahinbahin.
44006004	Ne sikami mulà, is menge epustul, egkehimu he ebpurungan dey is baal zey te ked-ampù wey kebpesavut te Lalag te Megbevayà.
44006005	Ne hein nezineg haazà te menge tumutuu, nengesuat dan dutun te sambag te menge epustul. Ne mibpilì dan si Esteban. Ne si Esteban, utew mezesen is kedtuu zin wey nepurung sikandin ulini te Waǥas he Mulin-ulin. Ne elin dutun te nepilì dan si Felipe, si Pukuru, si Nikenur, si Timen, si Perminas, wey si Nikulas he tig-Entiyukya. Ne haazà si Nikulas, kenà Hudiyu, iyan, neketuu zengan te tinuuwan te menge Hudiyu.
44006006	Ne impeetuvang dan diyà te menge epustul haazà is nengepilì dan ne in-ampù sikandan te menge epustul ne midepenetan sikandan dutun te menge epustul su iyan haazà paaǥi te kebeǥayi kandan te keǥehem .
44006007	Ne impeiseg dan is kedweliya zan te Lalag te Megbevayà diyà te mezakel he menge etew. Ne utew mahabet is menge tigHiruselim he nemeketuu ki Jesus. Ne mezakel zaan is menge memumuhat he nemeketuu.
44006008	Ne si Esteban, midtuvazan sikandin te Megbevayà ne zekelà is gehem din. Mezakel is menge egkein-inuwan wey menge singyal he ingkepeehè din diyà te menge etew.
44006009	Ne zuen daan menge kuntada ni Esteban. Iyan is menge Hudiyu he ziyà edsimba te egngezanan te Simbahan te menge Uripen he Nengevelukasan. Is duma kandan ne menge tigSirini, tig-Elihendriya, tigSilisya, wey tig-Asya. Ne ebpekidlewanè dan ki Esteban.
44006010	Iyan, mibeǥayan si Esteban te ketau te Waǥas he Mulin-ulin umba wazè dan igkelawan te ketezengan din.
44006011	Ne zutun duen menge etew he midsuhulan dan wey zan meuluǥi si Esteban te salà, ne egkaǥi haazà is menge etew te, Nezineg dey is menge lalag din he supak te kesuǥuan ni Moises wey supak daan te Megbevayà, ke sikandan.
44006012	Ne pinaaǥi zutun te menge etew nengepeukan si Esteban te menge etew, menge ebmeǥurangen, wey menge menunudlù te kesuǥuan. Ne mibeyaan dan si Esteban ne midakep dan ne impeetuvang dan diyà te menge punuan.
44006013	Ne zutun duen impeseled dan he menge etew he ibpeulug dan te salà ki Esteban. Ne migkaǥi haazà te, Heini si Esteban, kenà ed-engked he edsudì kayi te simbahan tew he Valey te Megbevayà ne edsumpeliten din is kesuǥuan he imbilinbilin kenitew ni Moises.
44006014	Su nezineg dey sikandin is egkaǥi he is simbahan tew he Valey te Megbevayà, edrundusen ni Jesus he tigNeserit ne ed-ilisan daan ni Jesus is langun he menge vetasan tew he imbilinbilin kenitew zengan ni Moises.
44006015	Ne midtengtengan si Esteban te langun he menge punuan dutun ne is paras din dutun ne henduen be te paras te velinsuǥuen te Megbevayà tenged te ked-ulini kandin .
44007001	Ne zutun mid-insaan si Esteban te lavew he memumuhat, ke sikandin te, Tutuu ve heini is langun he insumbung dan mehitenged kenikew?
44007002	Ne midtavak si Esteban te, Sikiyu is menge ebmeǥurangen wey menge suled ku, pemineǥa niw is menge lalag ku keniyu. Dengan, kes kepuun tew he si Abraham, mibpaahà kandin is mekeǥeǥehem he Megbevayà te kemulu pa ziyà si Abraham ed-ubpà te tanà he Misuputamya hein wazè pa sikandin medhalin diyà te inged he Haran.
44007003	Ne migkeǥiyan si Abraham te Megbevayà te, Awè ka kayi te inged nu wey menge suled nu wey lukes nu, ne ziyè ka ubpà te ibpeehè ku kenikew he tanà.
44007004	Ne zutun mid-awà diyà te inged he Keldiya ne midhalin diyà te inged he Haran. Ne hein minatey is amey zin impahalin en maan sikandin te Megbevayà dini te tanà he neubpaan tew ǥuntaan.
44007005	Ne zutun he timpu wazè pa izata te Megbevayà diyà te ki Abraham is minsan deisek dà kayi te tanà, iyan, impenaad te Megbevayà he ibeǥey zin ki Abraham heini is tanà ne egkeazen heini ni Abraham wey te menge kevuwazan din. Ne hein impenaad heini ziyà te ki Abraham, wazè pa anak ni Abraham.
44007006	Ne migkaǥi kandin is Megbevayà te, Is kevuwazan nu, diyè dan keuzemà ebpekeubpà te kenà kandan he inged. Ne egkeuripen sikandan te meǥinged dutun ne mezaat is ed-ul-ulahan kandan. Ne emun egketapus is heepat he ǥatus he tuig,
44007007	edsilutan ku is menge teǥiuripen kandan ne ed-ewaan dan dutun haazà is inged ne ed-ulì dan dini. Ne siak is Megbevayà, dini zan ed-azap te kediey.
44007008	Ne ke si Esteban te, Duen daan impenaad te Megbevayà ki Abraham. Midsuǥù te Megbevayà he mebpesirkunsidar is langun kandan te menge maama su iyan tuus te kebpekid-uyun dan mehitenged te impenaad te Megbevayà. Umba hein nevuwad si Abraham ki Isaak, nekewalu zutun te ked-enaka kandin midsirkunsidar ni Abraham. Ne hein nevuwad si Isaak ki Hakub, midsirkunsidar zin daan. Ne hein iyan en maan nenganak si Hakub, midsirkunsidar zin daan kes sepulù wey zezuwa he anak din he kepuun tew te menge Hudiyu.
44007009	Ne ke si Esteban te, Si Jose is sevaha he anak ni Hakub, nesina kandin is menge kakey zin ne imbelegyè dan sikandin ne neuwit diyà te Ihiptu. Iyan, midumahan si Jose te Megbevayà,
44007010	ne midlibri zin te langun he menge mereǥen he nengehitavù kandin. Midtuvazan si Jose te Megbevayà ne tenged dutun ingkesuat si Jose te hadì diyà te Ihiptu su neehè din he zekelà is ketau he imbeǥey kandin. Ne is hadì, midhimu zin si Jose he gubirnedur te tivuuk he ǥinhedian din wey iyan ebayàbayà te langun he menge azen din.
44007011	Na, ke si Esteban diyà te menge punuan te, mid-aǥi is dekelà he vitil ziyà te tivuuk he tanà he Ihiptu wey ziyà daan te Kenaan ne nereǥenan is menge meǥinged dutun. Ne is menge kepuun tew, wazè dan egkekuwaan te keuyaǥan dan.
44007012	Umba hein nezineg ni Hakub he zuen egkeenen diyà te Ihiptu, midsuǥù din is menge anak din he maama, sikan is menge kepuun tew, he medhendiyè dan. Iyan heini kes nehuna he kedhendiyè dan te kedlaǥud te egkeenen.
44007013	Ne zutun te ikezuwa en he kedhendiyè dan te Ihiptu, mibpekilala si Jose kandan te menge suled din ne human dutun metueni te hadì ke hentei is menge kezuzumahi ni Jose.
44007014	Ne intelaan ni Jose is amey zin he medhendiyà te kandin wey is langun he kezuzumahi zin. Ne zutun midhendiyà ensi Hakub te Ihiptu. Is kezakel zan dutun te midhendiyà te Ihiptu, ne kepituwan wey lelima he etew. Ne hein neuǥet, minatey si Hakub diyà te Ihiptu ne minatey zaan kes menge anak din he kepuun tew.
44007016	Ne kada is ebpatey kandan, id-ulì is lawa zin diyà te mibpuunan dan, diyà te Sikim ne zutun ileveng te surung he penlevengà he mibpemasa he zaan ni Abraham. Mibpemasa zin te selapì he pelata ziyà te menge anak ni Hamur he iyan meǥinged dutun te Sikim.
44007017	Ne neuǥet dutun hein meǥaan en edtumanen te Megbevayà sikan is impenaad din diyà te ki Abraham he edlibriyen is menge kevuwazan din dutun, utew en dekelà diyà te Ihiptu is menge kevuwazan te menge kepuun tew.
44007018	Ne zutun, duen midhadì diyà te Ihiptu he wazè din hanew te kedhadì dengan ni Jose.
44007019	Na, ke si Esteban, heini is hadì, mibpesipelahan din is menge kepuun tew wey mezaat is mid-ulaula zin kandan. Pinaaǥi te peǥes impetimbag din te menge Hudiyu is menge anak dan he utew pa vatà diyà te meziyù wey mebpatey.
44007020	Ne iyan haazà daan timpu te ked-enaka ki Moises. Utew sikandin mekempet he vatà ne ingkesuat te Megbevayà. Seled te tetelu he vulan is ked-elimahi kandin te lukes din.
44007021	Ne hein insavuk sikandin diyà te meziyù, naahà te vahi he anak te hadì. Ne mid-anak-anak din si Moises ne ziyè en medekelà te kandin he iring te tutuu he anak din.
44007022	Ne impepenurù din diyà te ki Moises is langun he ulaula te menge tig-Ihiptu ne nevantug sikandin tenged te ketau te kebpesavut wey te menge vaal zin.
44007023	Ne hein kepatan en is penuiǥen ni Moises, neisip din he ebpenumbelayan din is menge zuma zin he menge kevuwazan ni Israyil.
44007024	Ne hein nekeuma en sikandin neehè din is maama he Hudiyu he ebpesipelahan te tig-Ihiptu. Ne midtevangan haazà ni Moises is duma zin he Hudiyu ne midhimetayan din haazà is tig-Ihiptu.
44007025	Kunaan ni Moises ke nesavut en te menge zuma zin he Hudiyu he iyan sikandin nepilì te Megbevayà wey zin melibri sikandan te menge tig-Ihiptu, iyan, wazè dan mesavut.
44007026	Ne hein nepawà dutun, midlikù med-uman si Moises. Ne zuen neehè din he zezuwa he menge Hudiyu he ebpetebekà. Ne ebpelangen din pezem haazà is dezuwa su ke sikandin te, He menge suled, kenè kew medtebek su teltelesuled kew.
44007027	Iyan, haazà is nekesalà te zuma zin, kenà ebpemineg; intukù din si Moises, ne ke sikandin te, Hentei is mibeǥey kenikew te keǥehem te kedatùdatù kenami?
44007028	Kela ke edhimetayan a kenikew iring te kedhimetayi nu ǥevii te tig-Ihiptu?
44007029	Ne hein nezineg ni Moises heini, mibpelaǥuy ne ziyà med-ubpà te tanà he Madyan. Ne ziyà te Madyan ianak is dezuwa he anak din he maama.
44007030	Ne neuǥet pa zutun, menge kepatan he tuig, duen belinsuǥuen te Megbevayà he mibpaahà ki Moises diyà te Siney, diyà te tanà he kenà ed-ubpaan te etew. Naahà ni Moises is belinsuǥuen te Megbevayà diyà te merapung he zuǥiyen he sagbet he egkeregreg.
44007031	Ne hein naahà ni Moises haazà, nein-inuwan din ne mid-uvayan din su edsusiyen din. Ne hein uvey en dutun, migkaǥi is Nengazen te,
44007032	Iyan a Megbevayà he ed-ezapen te menge kepuun nu he si Abraham, wey si Isaak, wey si Hakub. Ne migkerker si Moises ne wazà mekeaku te kedtengteng dutun su nahandek.
44007033	Ne migkeǥiyan sikandin te Nengazen te, Ewaa nu is sepatus nu su mibulusan ku heini is tanà he nehitindeǥan nu.
44007034	Neehè ku is kebpesipelahi te menge tig-Ihiptu te menge pinilì ku he menge etew ne nezineg ku is dag-es dan. Umba zini ad guntaan te tanà su edlibriyen ku sikandan. Ne ǥenat ke en su edsuǥuen ku sikew ziyà te Ihiptu.
44007035	Ne heini si Moises, ke si Esteban diyà te menge punuan, daan he wazè dan dewata te menge Hudiyu is penavang din, kekenà, migkeǥiyan dan dà te, Hentei is mibeǥey kenikew te keǥehem te kedatùdatù kenami?  Ne ke si Esteban en maan te, Ne pinaaǥi zutun te velinsuǥuen he mibpaahà kandin dutun te egkeregreg he sagbet, midsuǥù si Moises te Megbevayà. Ne midhimu zin si Moises he pengulu he iyan edlibri te menge Hudiyu.
44007036	Ne mid-uwit ni Moises is menge kepuun tew ne mid-awè dan diyà te Ihiptu. Ne zutun te wazè dan pa med-awà diyà te Ihiptu, duen menge egkengein-inuwan wey menge singyal he impeehè din. Ne ziyà te zaǥat he egngezanan te Meriǥà, wey ziyà daan te imbayè dan he tanà he wazà duen ed-ubpà he etew, impeehè din daan is iring dutun he menge vaal. Kepatan he tuig is ked-uwita ni Moises kandan diyà te tanà he wazà dutun ed-ubpà he etew.
44007037	Ne si Moises, migkeǥiyan din is menge kepuun tew te, Keuzemà duen daan ebpeneuven te Megbevayà he ed-uwit keniyu iring kedì te ebpeneuven din. Ne heini he ebpeneuven keuzemà, duma niw zaan he Hudiyu.
44007038	Ne hein nengetiǥum is menge kepuun tew ziyà te tanà he wazà dutun ed-ubpà he etew, pinaaǥi ki Moises nekepekidlalag dan te velinsuǥuen te Megbevayà diyà te vuntud he egngezanan te Siney. Ne nezawat ni Moises dutun kes kenà egkehanew he menge Lalag te Megbevayà wey zin daan ikeveǥey kenitew.
44007039	Ne wazà tumana te menge kepuun tew is ibpeulaula ni Moises kandan. Ne kenè dan egkesuatan he pengulu zan sikandin. Ne neisip dan he meupiya ke edlikù dan diyà te Ihiptu.
44007040	Ne migkeǥiyan dan si Arun, kes kakey ni Moises, te, Beeli key te menge ledawan he egkehimu he menge ziwata he edsunuzen dey su heini si Moises, is mid-uwit kenitew puun diyà te Ihiptu, wazè dey en hanew ke hendei en sikandin mekepevayà.
44007041	Ne zutun, ke si Esteban, mibeelan dan is ledawan he nati te vaka ne mibpelengesahan dan ne midlipey zan su nesuatan dan haazà is mibeelan dan.
44007042	Ne zutun mid-iniyuǥan is menge kepuun tew te Megbevayà ne mibpesagdan din sikandan is ed-azap te menge vituen diyà te langit. Ne zuen insurat he Lalag te Megbevayà diyà te libru te ebpemeneuven dengan he edhenduen te, He menge kevuwazan ni Israyil, kenà a iyan sikan is mibpemuhat niw zengan hein seled te kepatan he tuig diyà kew te tanà he wazà duen ed-ubpà he etew, kekenà, selakew is mid-azap niw.
44007043	Iyan niw edyeyungen kes ibpeubpaan niw zuen te ed-ezapen niw he si Muluk wey kes ledawan he vituen he ed-ezapen niw he si Ripan. Menge ledawan heini he mibeelan niw ne mid-azap niw, ne tenged dutun ibpeuwit ku sikiyu ziyà te meziyù, diyà dapit te inged he Bebilunya.
44007044	Ne ke si Esteban te, Dengan te kemulu pa ziyà is menge kepuun tew te tanà he wazà duen ed-ubpà he etew, insarig kandan sikan is lawig he manggad he iyan tuus he kenà edsuwey ziyà te kandan is Megbevayà. Midhimu zan heini sumalà is insuǥù te Megbevayà diyà te ki Moises, sumalà is ebpeiringan te Megbevayà kandin.
44007045	Ne neuǥet dutun, is menge anak kayi te kepuun tew, hein nekebkevilin dan en haazà is lawig he ed-ubpaan te Megbevayà kenè dan haazà edsuwayen dutun te keduma zan ki Josue te kedseled dan kayi te tanè tew. Ne naangken dan heini is tanà hein impaawà te Megbevayà is menge zaan he meǥinged kayi. Ne haazà is lawig he ed-ubpaan te Megbevayà, wazà maawà kayi taman te wazè pa medhadì si David.
44007046	Ne hein nehimu en sikandin he hadì, ingkesuat sikandin te Megbevayà ne midhangyù si David he tuǥuti sikandin te Megbevayà he iyan sikandin mekevangun te hustu he valey he simbahan he zutun ed-ezapa is Megbevayà he iyan sikan is ed-ezapen dengan te kepuun tew he si Hakub.
44007047	Iyan, wazà tuǥuti te Megbevayà si David su si Sulumun, iyan nekevangun te Valey te Megbevayà.
44007048	Ne ke si Esteban te, Ne minsan pa zutun, is lavew he Megbevayà, kenà diyè dà ed-ubpà te valey he vineelan te etew su zuen insurat te ebpeneuven he,
44007049	Egkaǥi is Nengazen te, Is langit, ne pinuuwè ku wey is tanà, ne iyan edsevukan ku te paa ku. Wazà baley he egkeveelan niw he ed-ereǥan ku. Kenè kew zaan ebpekevaal te hustu he edhimelayan ku
44007050	su iyan a midlimbag kayi te tanà wey is langun he taǥù din.
44007051	Ne ke si Esteban te, Sikiyu is menge zuma ku he Hudiyu, utew memehunit is gehinawa niw. Kenè kew egkesuat he ebpemineg; ne kenè kew zaan edtuman te Lalag te Megbevayà. Kenè kew ed-engked he edsupak te Waǥas he Mulin-ulin. Kes mid-ulaula te menge kepuun tew, iyan daan ed-ul-ulahan niw.
44007052	Duen be minsan sevaha zà he ebpeneuven dengan he wazà resaya te menge kepuun tew? Wazà. Mibpenhimetayan dan is midsuǥù te Megbevayà, sikan is nemeketagnà dengan te kebpekeuma te metazeng he suluǥuen din he si Jesus. Ne sikiyu zaan guntaan su heini si Jesus, is suluǥuen te Megbevayà, mid-ekalan niw ne mibunù niw.
44007053	Ne is kesuǥuan te Megbevayà, imbeǥey kenitew zengan pinaaǥi te menge velinsuǥuen te Megbevayà, iyan, nasì wazè niw tumana, ke si Esteban.
44007054	Ne hein nezineg te menge punuan he menge Hudiyu haazà is lalag ni Esteban, utew zan nengepauk. Ne migkeǥetket is baǥang dan te kegkererengiti zan utew.
44007055	Ne si Esteban, nepurung sikandin ulini te Waǥas he Mulin-ulin ne midlingahà diyà te langit ne neehè din is mekeǥeǥehem he anlag te Megbevayà. Ne elin dutun neehè din si Jesus he ziyà edhithitindeg te zapit te egkekewanan te Megbevayà.
44007056	Ne ke si Esteban te, Ahaa niw man! Egkeehè ku en is langit he nepuwasan ne zutun is Kakey te Menusiyà he edhithitindeg te zapit te egkekewanan te Megbevayà.
44007057	Ne zutun haazà is menge punuan, nekekulahì dan ne midsabpeng dan is telinga zan su wey kenè dan en mezineg is menge lalag ni Esteban ne midlingketawan dan.
44007058	Ne inggawas dan sikandin puun dutun te inged ne midtuleng dan te vatu. Ne sikan is nemekesumbung kandin, insavuk dan is menge kumbalè dan diyà te uvey te etew he egngezanan ki Seulu.
44007059	Ne zutun te kedtulenga zan ki Esteban, nengumew-umew sikandin te Nengazen. Ke sikandin te, He Jesus he Nengazen ku, dewata nu is gimukud ku.
44007060	Ne zutun nekeluhud ne mid-uman megkaǥi te, He Nengazen, kenè nu isipa he idsilut kandan heini is salè dan. Ne te nekaǥi zin haazà, naawà is gehinawa zin.
44008001	Ingkesuat utew ni Seulu is kedhimetayi zan ki Esteban. Ne inleveng si Esteban te menge tumutuu te Megbevayà. Utew zan ingkeseeng haazà ne midlendaǥan dan. Ne puun dutun te andew te kebpatey ni Esteban, is menge tumutuu, ebpemesipelahan en sikandan te menge punuan he menge Hudiyu ziyà te Hiruselim, ne mibpemelaǥuy zan ne nekedsusuwey zan diyà te tivuuk he prubinsya he Hudiya wey Semarya. Iyan dà wazà mekepelaǥuy is menge epustul.
44008003	Ne si Seulu, egkesuatan din he mezezeeti zin is upakat te menge tumutuu ne mezaat is ed-ul-ulahan din kandan. Midsusi zin is kada valey ne midakep din is menge tumutuu ne mibpen-uwit din is menge maama wey menge vahi ne mibpirisu zin.
44008004	Ne sikan is nemekedsusuwey he menge tumutuu he nemelaǥuy, impesavut dan diyà te menge inged is Lalag te Megbevayà.
44008005	Ne si Felipe, is sevaha kayi, ne midhendiyà sikandin te inged dutun te prubinsya he Semarya ne inwali zin diyà te menge tigSemarya ke hentei sikan is mibpilì te Megbevayà he ibpahadì.
44008006	Ne is mezakel he menge etew zutun, hein nesavut dan haazà is inwali ni Felipe wey hein neehè dan is menge egkein-inuwan he mibeelan din, mibpurung dan mebpemineg te impesavut din kandan.
44008007	Mezakel is nengeulian din he etew he edlelungen te mezaat he mulin-ulin ne nekekulahì is menge mezaat he mulin-ulin te ked-awè dan dutun te edlelungen dan. Ne elin daan nengeulian din is menge piang wey mibpematey is divaluy he lawa.
44008008	Ne utew nengelipey is menge etew zutun he inged.
44008009	Ne zuen etew he tigSemarya he selemengkiru he egngezanan ki Simon. Nepipira en he tuig ne kemulu zà duen igkengeinuinu te menge etew is menge vaal zin. Impetuu zin is menge tigSemarya he kenà sikandin etew zà duen.
44008010	Ne mibentayan is menge lalag din te minsan hentei ziyà te Semarya, menge lavew se kenà lavew. Ne ke sikandan te, Heini is gehem he egemiten din, gehem te Megbevayà he egngezanan te Lavew he Gehem.
44008011	Umba edsundanan dan sikandin su neuǥet en is ked-uwita zin kandan pinaaǥi te menge ketau zin.
44008012	Ne hein impesavut ni Felipe is Meupiya he Tudtulanen te kedhadì te Megbevayà wey is gehem te ngazan ni Jesu Kristu, neketuu zan ne sikandan is menge vahi wey menge maama, mibpebewtismu zan, ne minsan si Simon, kes selemengkiru, neketuu zutun.
44008013	Ne hein nebewtismuwan si Simon, mibpekiduma sikandin ki Felipe ne neinuinu sikandin utew zutun te kegkeehaa zin te menge singyal wey menge egkengein-inuwan he edhimuwen ni Felipe.
44008014	Ne nezineg te menge epustul ziyà te Hiruselim he neketuu en te Lalag te Megbevayà is menge tigSemarya. Ne tenged dutun midsuǥù dan diyà si Pedro wey si Juan.
44008015	Ne midhendiyè dan ne in-ampù dan he meveǥayi is menge tumutuu he tigSemarya te Waǥas he Mulin-ulin,
44008016	su wazè pa zutun ulini is menge tumutuu he tigSemarya te Waǥas he Mulin-ulin, su iyan pa nehimu kandan is nebewtismuwan sikandan wey metueni he zuen dan en kebpekidsevaha ki Jesus.
44008017	Ne midepenetan sikandan ni Pedro wey ni Juan ne puun dutun mid-ulinan sikandan te Waǥas he Mulin-ulin.
44008018	Ne zutun naahà ni Simon he ed-ulinan is menge etew te Waǥas he Mulin-ulin emun egkezepenetan te zezuwa he epustul. Ne ebeǥeyan din pezem sikandan te selapì,
44008019	ke sikandin te, Beǥayi a zaan kayi te ǥehem niw su wey a mekezepenet te etew ne egkeulinan te Waǥas he Mulin-ulin.
44008020	Ne migkaǥi si Pedro te, Berakat he siluti ka te Megbevayà ne zèdeeti zin is selapì nu su maan is neisip nu he egkepemasa is gehem he ibeǥey te Megbevayà.
44008021	Wazè nu kelavet wey ketenged kayi te ebpeveelan kenami su netuenan te Megbevayà he kenà metazeng is egkeisip nu.
44008022	Ewaa nu ziyà te ǥehinawa nu heini is mezaat he neisip nu ne vuyù ka te pesaylu ziyà te Nengazen su kela ke peseyluwa ke zin te neisip nu
44008023	su neuripen ka te kegkesina ne kenè nu egkelikayan is memezaat he ulaula nu.
44008024	Ne migkaǥi si Simon te, Iampù a keniyu te Nengazen; hengyui niw sikandin he kenà meulaula kedì is silut he migkaǥi nu.
44008025	Ne seled te nepipira he andew zutun, si Pedro wey si Juan, mibpenudtul zan is keaǥi ni Jesus wey impesavut dan is lalag te Nengazen. Ne zutun mid-ulì dan diyà te Hiruselim. Ne ziyà te imbayè dan he mezakel he menge inged te prubinsya he Semarya impesavut dan te menge etew zutun is Meupiya he Tudtulanen.
44008026	Ne zuen belinsuǥuen te Nengazen he migkaǥi ziyà te ki Felipe, ke sikandin te, Hipanew ka ǥuntaan ne hendiyè ka te zivavà, diyà te kersada he ed-awà te inged he Hiruselim pehendiyà te inged he Gasa, ke sikandin. (Ne heini he zalan, kenè en guntaan utew ibayà.)
44008027	Ne migenat dutun si Felipe. Ne zuen dutun etew he tig-Itiyupya he midhendiyà te Hiruselim su edsimba te Megbevayà. Upisyal sikandin he sineriǥan te kendaki he ke và dà egkeǥiya, bai, diyà te Itiyupya. Insarig kandin te vai is langun he ketiǥeyunan din. Ne hein ed-ulì en haazà is upisyal he ed-untud te kelisa ebesahan din sikan is libru he insurat dengan ni Esaias he ebpeneuven te Megbevayà.
44008029	Ne zutun migkeǥiyan si Felipe te Waǥas he Mulin-ulin te, Hendiyè ka ne uvayi nu heeyan is kelisa.
44008030	Ne hein nekeuvey si Felipe zutun, nezineg din haazà is upisyal he ebasa zutun te insurat ni Esaias. Ne ke si Felipe te, Egkesavut nu ve heeyan is ebesahan nu?
44008031	Ne midtavak haazà is upisyal te, Ebmenumenu a te kedsavut kayi te wazà edseysey kedì? Ne impeuntud din si Felipe.
44008032	Iyan ebesahan dutun te upisyal is insurat ni Esaias dengan he edhenduen te, Iring sikandin te vuutan he kerehidu he migkuwa zan su edhimetayan. Ne wazà migkaǥi zin su iring sikandin te nati he kerehidu he kenà ed-erang ke ed-elutan.
44008033	Mid-eled-eled dan sikandin ne kenà metazeng is kedsiluti zan kandin. Wazà egkeǥuǥud he kevuwazan din su mevavè dà utew is untung din dini te kelibutan.
44008034	Ne mid-insà haazà is upisyal ziyà te ki Felipe te, Hentei vuwa is egkeǥiyen kayi te ebpeneuven te Megbevayà? Iyan be sikandin wey ke selakew en be he etew?
44008035	Ne zutun midseysayan sikandin ni Felipe. Midhunaan din haazà is ebesahan te upisyal ne impesavut din kandin is Meupiya he Tudtulanen te keaǥi ni Jesus.
44008036	Ne netegteǥaad dutun nekeuma zan te wahig, ne migkaǥi haazà is upisyal te, Wahig en heini; egkehimu ve ke ebewtismuwan a kenikew?
44008037	Ne midtavak si Felipe te, Egkehimu emun hustu en is kedtuu nu. Ne midtavak haazà is upisyal te, Neketuu ad; edtuuwan ku he Anak te Megbevayà si Jesu Kristu.
44008038	Ne impeteren din haazà is kelisa ne mibpenaug dan is dezuwa, si Felipe wey haazà is upisyal, ne midhendutun dan te wahig ne mibewtismuwan sikandin ni Felipe.
44008039	Ne hein migaun dan dutun te wahig, intik-ew in-awà dutun si Felipe te Waǥas he Mulin-ulin ne nahanew te ked-ahà dutun te upisyal. Ne haazà is upisyal, midlaus pehendiyà te inged din ne utew zekelà is kelipey zin.
44008040	Ne si Felipe, diyè en maahà te inged he Asdud ne midlaus medhipanew is ebpenudtul te Meupiya he Tudtulanen diyà te langun he menge inged he ibayè din taman te nekeuma sikandin diyà te Sisarya.
44009001	Igkikinehendekè pa zutun si Seulu te menge sumusundan te Nengazen he si Jesus su ebpenhimetayan din sikandan.
44009002	Ne tenged dutun midhendiyà sikandin te lavew he memumuhat ne midhangyù he pesurati zin is menge egalen te menge simbahan te menge Hudiyu ziyà te inged he Demasku; ne hengyua zin he ituǥut dan ki Seulu is kedekepa te minsan hentei he egkeehè din, maama se vahi, he edsunud te paaǥi ni Jesus. Ne sikan is egkengezakep din, ebekusen ne ed-uwiten diyà te Hiruselim.
44009003	Ne hein uvey en si Seulu te inged he Demasku, netekewtekew sikandin te zuen utew merayag he ebpuun te langit he neketayew kandin.
44009004	Ne nepiley sikandin diyà te tanà ne nezineg din is egkaǥi te, He Seulu, maan is ebpesipelahan a kenikew?
44009005	Ne migkaǥi si Seulu te, Hentei ka? Ne midtavak te, Iyan a si Jesus kes ebpesipelahan nu.
44009006	Enew ka ne laus ka ziyà te inged ne zuen dutun etew he ebpenurù kenikew te ebpeveelan ku kenikew.
44009007	Ne midteren dutun is menge zuma ni Seulu, ne wazè dan mekekaǥi; nahandek dan su nezineg dan haazà is egkaǥi, iyan, wazè dan naahà.
44009008	Ne mid-enew si Seulu ne hein migimerat, ne kenè en ebpekeahà ne mid-aǥak dan dà sikandin pehendiyà te Demasku.
44009009	Ne seled te tetelu he andew is kenà ebpekeahà ne wazè din nekaan wey neinum.
44009010	Ne zutun te inged he Demasku, duen sumusundan ni Jesus he egngezanan ki Eneniyas. Ne mibpaahà kandin is Nengazen he si Jesus ne migkaǥi te, He Eneniyas. Ne midtavak si Eneniyas te, Hei e zed.
44009011	Ne migkaǥi is Nengazen te, Hendiyè ka te kersada he egngezanan te Metandang. Ne ziyà te valey ni Hudas, iinsè nu is etew he tigTarsu he egngezanan ki Seulu. Kemulu en ed-ampù.
44009012	Ne pinaaǥi te ǥehem ku, neehè ke zin en, Eneniyas, is edseled diyà te kandin he edepenet kandin wey mepuwasi is ked-ehè din.
44009013	Ne midtavak si Eneniyas te, Nengazen, netuenan ku pinaaǥi te mezakel he etew is utew memezaat he mid-ulaula zin diyà te menge sumusundan nu ziyà te Hiruselim.
44009014	Ne midhendini te Demasku su intuǥut kandin te menge punuan he memumuhat is kebpendekepa te langun he ebpengumew-umew kenikew.
44009015	Ne migkeǥiyan si Eneniyas te Nengazen te, Beyai nu su nepilì ku sikandin wey zin ikesangyew is ngazan ku ziyà te menge etew he kenà Hudiyu wey minsan diyà te menge hadì wey ziyà daan te menge zuma nu he kevuwazan ni Israyil.
44009016	Ne ibpesavut ku kandin he mezakel is menge kemereǥenan he egkeeǥiyan din tenged te suluǥuen ku sikandin.
44009017	Ne zutun migenat si Eneniyas ne midhendutun te valey ne hein nekeseled midepenetan din si Seulu te egkaǥi te, Sikew Seulu, is suled ku, midsuǥù a zini te Nengazen he si Jesus he mibpaahà kenikew ziyà te imbayè nu. Impehendini e zin su wey mepuwasi en is ked-ehè nu, wey ka meulini te Waǥas he Mulin-ulin.
44009018	Ne zutundutun henduen be te zuen nelekat diyà te mata ni Seulu ne nepuwasan is ked-ehè din. Ne mid-enew ne mibpebewtismu.
44009019	Ne migkaan ne nekeulì is desen din. Ne seled te nepipira he andew zutun, mibpekiduma si Seulu te menge sumusundan ni Jesus diyà te Demasku.
44009020	Ne zutun midseled te simbahan te menge Hudiyu ne impenurù din is keaǥi ni Jesus. Ne ke sikandin te, Si Jesus, Anak te Megbevayà.
44009021	Ne nengeinuinu is langun he nekezineg kandin ne mibpein-inseey zan te, Kenè be heini kes etew he mibpesipelahan din is langun diyà te Hiruselim he ed-zap ki Jesus? Umba kun midhendini te Demasku su edekepen din is langun he edtuu ki Jesus ne ed-uwiten din kun diyà te Hiruselim ne ibpeetuvang din sikandan te menge punuan he menge memumuhat.
44009022	Ne si Seulu, mid-iseg is gehem din te kebpesavut te Lalag te Megbevayà ne kenà sikandin egkezaag te menge Hudiyu ziyà te Demasku su melig-en is menge ketezengan din he si Jesus, iyan sikan is mibpilì te Megbevayà he ibpahadì.
44009023	Ne wazà dutun utew meuǥet, mid-uyun is menge Hudiyu he edhimetayan dan si Seulu,
44009024	iyan, duen midlaǥuy zutun ki Seulu. Ne te maandew wey mezukilem mibentayan te menge Hudiyu is menge ǥemawan dutun te ingkutà te inged su edhimetayan dan si Seulu ke egkeehè dan.
44009025	Iyan, sevaha zutun he mezukilem midumahan sikandin te menge sumusundan din, ne midteyuntun dan sikandin liyu te kutà he in-ahuk te rinara he teleǥuey.
44009026	Ne midhendiyà si Seulu te Hiruselim, iyan, hein ebpekiduma te menge sumusundan ni Jesus, nahandek dan su kenè dan ebpeketuu he tutuu he sumusundan si Seulu ni Jesus.
44009027	Ne midtevangan si Seulu ni Bernabe ne miduma zin diyà te menge epustul ne mibpenudtul zin kandan is kebpaahà te Nengazen ki Seulu ziyà te imbayè din, wey is lalag kandin te Nengazen. Ne midtudtul zin daan he si Seulu, minsan te nekuntada zin is menge Hudiyu diyà te Demasku, wazè din kegkehandek te kedsengyawa zin te kedtuu te ngazan ni Jesus.
44009028	Ne zutun nekeamur si Seulu kandan ne midriǥuriǥu sikandin diyà te Hiruselim ne wazè din kegkehandek te kedsengyawa zin te kedtuu te ngazan te Nengazen he si Jesus.
44009029	Ne ebpekidlalag wey ebpekidibati te menge Hudiyu he Gerisyahanen is kineǥiyan dan. Ne ed-isipen dan en sikandin edhimetayi.
44009030	Ne hein netuenan haazà te menge zuma zin he tumutuu miduma zan si Seulu ziyà te inged he Sisarya ne zutun impeuntud dan te barku pehendiyà te inged he Tarsu.
44009031	Ne zutun mibmelinew is kebpekesavuk te langun he menge tumutuu ki Jesus diyà te prubinsya he Hudiya, wey Semarya wey Geliliya. Neheǥet is kedtuu zan ne tenged te layun dan ibpehuna is kedtahud dan te Nengazen wey tenged te kedtavang kandan te Waǥas he Mulin-ulin mid-iseg dan mebmezakel.
44009032	Ne mibeyaan ni Pedro is langun he menge inged. Ne midhendiyà daan sikandin te menge etew he ǥaked te Megbevayà he ziyà te inged he Lida.
44009033	Ne zutun neehè din is maama he egngezanan ki Iniyu. Ne haazà si Iniyu, walu en he tuig he kenà ebpekeenew su minatey is divaluy he lawa zin.
44009034	Ne migkeǥiyan sikandin ni Pedro te, He Iniyu, ebewian ka ni Jesu Kristu. Enew ka ne tepiza nu is menge ǥelemiten nu te kedhizeǥà. Ne zutundutun neulian si Iniyu ne mid-enew.
44009035	Ne naahà te langun he menge meǥinged dutun te menge inged he Lida wey Sarun he neulian sikandin. Ne pudu zan nemeketuu te Nengazen he si Jesus.
44009036	Ne ziyà te inged he Hupi, duen sumusundan he vahi he egngezanan ki Tebita, ne emun kineǥiyan he Gerisyahanen, iyan ngazan din si Durkas, he ke và dà egkeǥiya, Kuleping . Ne heini is bahi, mezakel is menge meupiya he vaal zin; layun edtavang te egkengeayuayu.
44009037	Ne zutun he timpu nezeruwan ne minatey. Imperey-as is lawa zin ne insavuk dan diyà te ruǥu he ziyà te zivavew he ziyà te valey zin.
44009038	Ne is inged he Hupi, uvey te inged he Lida, ne is menge sumusundan diyà te Hupi, hein nezineg dan he ziyà si Pedro te Lida, midsuǥù dan diyà te kandin is dezuwa he maama he impepenudtul kandin te, Hendini ka ǥaanggaan.
44009039	Ne migenat si Pedro is eduma kandan. Ne hein nekeuma si Pedro miduma zan diyà te ruǥu he ziyà te zivavew. Ne zuen dutun menge valu he vahi ne midlingutan dan si Pedro te ebpemenineǥew. Ne impeehè dan kandin is menge kumbalà wey zuma pa he ugelingen he mibpenahì ni Durkas hein uuyag pa.
44009040	Ne impeǥawas ni Pedro is langun te sikandan ne midluhud sikandin is ed-ampù diyà te Megbevayà. Ne zutun midsineruwan din haazà is lawa zutun te minatey ne ke sikandin te, He Tebita, enew ka. Ne migimerat si Tebita ne neehè din si Pedro, ne mid-enew ne mibpinuu.
44009041	Ne migewezan ni Pedro is belad din ne impehitindeg din. Ne zutun mid-umew ni Pedro haazà is menge zuma zin he tumutuu he ragkes dutun is menge valu he vahi ne impeehè din kandan si Tebita.
44009042	Ne nekeeneb haazà he tudtul te tivuuk he inged he Hupi, ne mezakel is nemeketuu te Nengazen he si Jesus.
44009043	Ne si Pedro, mid-ubpaubpè pa zutun, diyà te valey te etew he egngezanan ki Simon he mememaal te ǥelemiten puun te lundis he egenguwen din.
44010001	Ne ziyà te inged he Sisarya zuen etew he kenà Hudiyu he egngezanan ki Cornelio. Kepitan sikandin te kumpeniya te menge sundaru he Rumanu, sikan is migngezanan te kumpeniya te menge tig-Italya.
44010002	Heini si Cornelio, ne metinumanen te suǥù te Megbevayà. Sikandin wey is tivuuk he pemilya zin, minsan kenè dan menge Hudiyu, ed-azap dan te Megbevayà. Dekelà is tavang din te menge egkengeayuayu he menge Hudiyu wey layun sikandin ed-ampù diyà te Megbevayà.
44010003	Ne sengeandew te liwazè pa ebpenaug is andew zutun te mahapun, mibpaahà ki Cornelio is belinsuǥuen te Megbevayà. Ne nepurung memelmeleǥi ni Cornelio haazà. Ne midseled dutun te valey haazà is belinsuǥuen ne migkeǥiyan din si Cornelio te, He Cornelio!
44010004	Ne si Cornelio, netengtengan din haazà is belinsuǥuen ne utew sikandin nahandek. Ne ke sikandin te, Hengkey? Ne migkaǥi haazà is belinsuǥuen te, Midineg en te Megbevayà is ked-ampù nu ne neehè din is ketulanged nu ne kenè ke zin egkelipatan.
44010005	Ne ǥuntaan suǥua nu ziyà te inged he Hupi is ed-angey te etew he egngezanan ki Simon Pedro.
44010006	Diyà sikandin te valey te etew he egngezanan daan ki Simon he mememaal te ǥelemiten puun te lundis. Diyà sikandin ed-ubpà te veyvey.
44010007	Ne zutun mid-awà haazà is belinsuǥuen te Megbevayà. Ne segugunà midtawag ni Cornelio is dezuwa he menge suluǥuen din wey is sundaru he sevaha zutun te menge sineriǥan din. Ne heini he sundaru, ed-azap daan te Megbevayà.
44010008	Midtudtul kandan ni Cornelio is nehitavù kandin ne midsuǥù din sikandan diyà te inged he Hupi.
44010009	Ne hein neudtu te ilis he andew zutun, diyè dan pa te zalan ne meǥaan dan en ebpekeuma ziyà te Hupi. Ne te iyan haazà daan he timpu, si Pedro, mibpemenahik diyà te perenggayà he atep te valey he patag is atep din su ed-ampù te Megbevayà.
44010010	Ne hein netegteǥaad dutun, nevitil utew ne egkaan pezem. Ne te wazè pa melutù is sinuba zan, duen impaahà te Megbevayà ki Pedro.
44010011	Neehè din is langit he nepuwasan ne zuen midteyuntun he iring te layag he utew meluag. Midhiketan is heepat he kilid din ne midteyuntun.
44010012	Ne zutun te seled is langun he menge kelasi te keranapranap, iring te menge langgam wey menge uled wey menge tagbis.
44010013	Ne zuen migkaǥi ziyà te ki Pedro te, He Pedro, lapè ka wey ka mekekaan.
44010014	Ne midtavak si Pedro te, Kenà a, Nengazen, su wazè e pa mekekaan te minsan hengkey he meremerik he iring keniyan su indawey te kesuǥuan.
44010015	Ne mid-umanan keǥiyi sikandin te, Is migkaǥi te Megbevayà he meupiya, kenè nu keǥiya he meremerik.
44010016	Ne ketetelu en mesublì haazà is langun he menge lalag diyà te ki Pedro, ne zutun, in-ulì diyà te langit haazà is midteyuntun.
44010017	Ne te kemulu pa ed-is-isipa ni Pedro ke hengkey is kehuluǥan dutun te neehè din, nekeuma zutun te inged kes menge suǥù ni Cornelio. In-insè dan ke hendei is baley ni Simon. Ne hein diyè dan en te ǥawas uvey te ǥemawan,
44010018	mibpenelehuzen dan ne mid-insè dan te, Duen be meǥeliyug niw he egngezanan ki Simon Pedro?
44010019	Ne si Pedro zutun, kemulu zin pa ed-isipa ke hengkey is ibpesavut te neehè din. Ne zutun migkeǥiyan sikandin te Waǥas he Mulin-ulin te, Duen tetelu he etew he ebpen-ahà kenikew.
44010020	Gaanggaan ka penaug ne kenè ka melenew he eduma kandan su iyan a midsuǥù kandan.
44010021	Ne mibpenaug si Pedro ne migkeǥiyan din sikandan te, Iyan a ebpen-ahaan niw. Hengkey is tuyù niw kedì?
44010022	Ne migkaǥi zan te, Impehendini key ni Kepitan Cornelio. Metazeng sikandin he etew. Ed-azap sikandin te Megbevayà, ne telehuzen daan sikandin te langun he menge Hudiyu. Migkeǥiyan sikandin te velinsuǥuen te Megbevayà te, Ipaangey nu si Simon Pedro wey nu mezineg is ibpesavut din,  ke sikandan.
44010023	Ne impeseled dan ni Pedro ne impehizeǥè din sikandan te sengekezukileman. Ne te nepawà dutun, miduma si Pedro kandan. Ne zuen daan miduma he menge tumutuu he tigHupi.
44010024	Ne nepawè pa zutun, ne human dan mekeuma ziyà te Sisarya. Ebpeebuten sikandan ni Cornelio ne midtiǥum din is kezuzumahi zin wey menge emiǥu zin.
44010025	Ne hein edseled en si Pedro zutun te valey, midsinuǥung si Cornelio ne midluhud kandin su ed-azap.
44010026	Iyan, impehitindeg sikandin ni Pedro he egkaǥi te, Hitindeg ka su etew e zà daan iring kenikew.
44010027	Ne mibpekibitiyara si Pedro kandin dutun te edseled dan en. Ne zutun naahà ni Pedro is mezakel he nengetiǥum dutun te valey.
44010028	Ne migkeǥiyan din sikandan te, Netuenan niw en he sikami is menge Hudiyu, indawey kenami te tuluuwen dey is kebpekiduma wey kebpenumbaley ziyà te iring keniyu te kenà menge Hudiyu. Iyan, ke si Pedro, impesavut kedì te Megbevayà he kenè din egkesuatan he isipa ku he meremerik is minsan hentei su edewaten din is langun.
44010029	Ne tenged dutun, kayi te mibpeveyaan a keniyu, ne wazà a melenew he edhendini. Ne ǥuntaan tudtula niw ke hengkey is igkinehenglana niw kedì.
44010030	Ne midtavak si Cornelio te, Heepat en he andew ǥuntaan, te iring kayi he uras dini a te valey te liwazè en ebpenaug is andew su ed-ampù a. Netekewtekew a te mibpaahà kedì is maama he ebpenganlag is bisti zin.
44010031	Ke sikandin te, Cornelio, midineg en te Megbevayà is ked-ampù nu, ne wazè din daan melipati is tavang nu te menge etew.
44010032	Ne ǥuntaan ipaangey nu te menge suluǥuen nu ziyà te inged he Hupi is etew he egngezanan ki Simon Pedro. Diyà ed-ubpà te valey te etew he Simon daan is ngazan din he mememaal te ǥelemiten puun te lundis. Diyà te veyvey is baley zin.
44010033	Umba, ke si Cornelio, segugunè ku sikew impeveyai ne selamat utew su nekeuma ka kayi. Ne ǥuntaan nengetiǥum key en dini te etuvangan te Megbevayà su ebpemineǥen dey is minsan hengkey he insuǥù din kenikew he ipesavut kenami.
44010034	Ne zutun migkaǥi si Pedro te, Netuenan ku en he venar iyan he wazà ibpelavi te Megbevayà te minsan hentei,
44010035	su is meǥinged te minsan hengkey he inged dini te kelibutan, emun edtehuzen din is Megbevayà wey metazeng is ulaula zin, edewaten sikandin te Megbevayà.
44010036	Netuenan niw en is Meupiya he Tudtulanen he impesavut te Megbevayà kenami te menge kevuwazan ni Israyil su pinaaǥi ki Jesu Kristu he iyan Nengazen te langun he menge etew, impesavut din he egkeawà is pauk te Megbevayà kenitew.
44010037	Ne netuenan niw zaan kes neulaula ziyà te tivuuk he tanà te menge Hudiyu, iyan, dutun mebpuun te prubinsya he Geliliya, dutun te timpu he neipus ni Juan is kebpesavut din te kebewtismu.
44010038	Si Jesus he tigNeserit, mibpeulinan sikandin te Megbevayà te Waǥas he Mulin-ulin ne mibeǥayan sikandin te zekelà he ǥehem. Ne mid-eneb din is menge inged ne meupiya is baal zin diyà te menge etew ne nengeulian din is langun he edlelungen ni Setanas. Neveelan din heini su kenà edsuwey kandin is Megbevayà.
44010039	Ne sikami, ebpekepenistiǥus key kayi su neehè dey is langun he mibeelan din diyà te langun he menge inged te menge Hudiyu wey ziyà daan te Hiruselim. Ebpekepenistiǥus key zaan he midhimetayan sikandin te menge Hudiyu pinaaǥi te kedrensanga kandin te krus.
44010040	Iyan, mibanhew te Megbevayà seled te tetelu he andew ne impaahà kenami te Megbevayà he neuyag en.
44010041	Te nevanhew en sikandin wazà pudu mekeahà kandin is menge etew, kekenà, sikami zà is menge tistiǥus he zaan he mibpilì te Megbevayà. Sikami, nekekaan key wey nekeinum key zuma kandin hein nevanhew en sikandin.
44010042	Ne insuǥù din kenami he ipesavut dey te menge etew is Lalag te Megbevayà. Insuǥù daan ni Jesus he ibpesavut dey he iyan sikandin sikan is intezù te Megbevayà he edsusi keuzemà te menge nengeulaula te menge etew he uuyag pa wey minsan is nemematey en.
44010043	Netagnà si Jesu Kristu te langun he ebpemeneuven dengan te Megbevayà ne migkaǥi zan he pinaaǥi te ǥehem te ngazan din, is langun he edsarig kandin, ebpeseyluwen din sikandan te menge mezaat he ulaula zan.
44010044	Ne te kemulu pa egkaǥi si Pedro zutun, mibulusan te Waǥas he Mulin-ulin is langun he etew he ebpemineg dutun.
44010045	Is menge tumutuu he Hudiyu he nemekezuma ki Pedro, utew zan nengeinuinu su is Megbevayà, mibpeulinan din daan te Waǥas he Mulin-ulin is minsan menge etew he kenà menge Hudiyu.
44010046	Su is menge Hudiyu zutun, nezineg dan haazà is menge kenà Hudiyu he ebpendalig te Megbevayà wey netekewtekew zan pintezi te menge kineǥiyan he wazè dan dutun hanew ke hengkey haazà is egkeǥiyen dan.
44010047	Ne zutun migkaǥi si Pedro te, Heini is menge etew he kenà menge Hudiyu, mibeǥayan daan sikandan te Waǥas he Mulin-ulin iring te sikitew is menge Hudiyu. Ne tenged kayi kenà egkehimu he kenà sikandan egkebewtismuwan.
44010048	Ne insuǥù ni Pedro he bewtismuwi sikandan wey metueni he nekidsevaha sikandan ki Jesu Kristu. Ne hein nepasad haazà, si Pedro, midhengyuan eni Cornelio he med-ubpè dè pa ziyà te kandan seled te egkepipira he andew.
44011001	Sikan is menge epustul ziyà te prubinsya he Hudiya wey is menge zuma zan he tumutuu he menge Hudiyu, nezineg dan he midawat te menge kenà Hudiyu is Lalag te Megbevayà he impesavut kandan.
44011002	Ne hein mid-ulì si Pedro ziyà te Hiruselim, duen midsawey kandin he menge tumutuu he Hudiyu.
44011003	Ne ke sikandan te, Maan is sikew he Hudiyu, nenumbaley ka ziyà te menge etew he kenà menge Hudiyu he wazà mesirkunsidar ne mibpekidtuǥen ka zaan kandan?
44011004	Ne midtudtul ni Pedro is langun puun pa te nehuna he nehitavù kandin.
44011005	Ke sikandin te, Diyà a te inged he Hupi is ed-ampù ne zuen impaahà kediey te Megbevayà. Neehè ku is midteyuntun he ebpuun te langit he iring te zekelà he layag he midhiketan is heepat he kilid din ne neketanà diyà te uvey ku.
44011006	Ne midtengtengan ku ne neehè ku is taǥù din he menge keranapranap, iring te menge langgam, menge uled, wey menge tagbis.
44011007	Ne zutun nezineg ku is egkaǥi te, He Pedro, lapè ka wey ka mekekaan.
44011008	Ne midtavak a te, Kenà a, Nengazen, su wazè e pa mekekaan te minsan hengkey iring keniyan te meremerik he indawey te kesuǥuan.
44011009	Ne ziyà te langit nezineg ku en maan is egkaǥi, ke sikandin te, Is migkaǥi te Megbevayà he meupiya, kenè nu keǥiya he meremerik.
44011010	Ne hein ketetelu en mesublì haazà is langun he menge lalag, in-ulì diyà te langit haazà is midteyuntun.
44011011	Ne zutun duen nemekeuma ziyà te valey he neubpaan ku he tetelu he etew he kenà menge Hudiyu he midsuǥù diyà te kedì he ebpuun te inged he Sisarya.
44011012	Ne migkeǥiyan a te Waǥas he Mulin-ulin he ibpezume e zin dutun te menge etew ne kenà a melenew te keduma kandan. Heini zaan is heenem he tumutuu he menge zuma tew he Hudiyu is miduma kedì diyà te Sisarya. Ne midseled key ziyà te valey ni Cornelio.
44011013	Ne midtudtulan key ni Cornelio he zuen belinsuǥuen te Megbevayà he mibpaahà kandin diyà te valey zin. Ne migkaǥi kandin haazà is belinsuǥuen te, Suǥua nu ziyà te inged he Hupi is ed-angey te etew he egngezanan ki Simon Pedro.
44011014	Sikew wey is pemilya nu, ibpesavut din keniyu is paaǥi he iyan igkelibri niw te silut te Megbevayà keniyu. Iyan heini tudtul ni Cornelio, ke si Pedro.
44011015	Ne ke si Pedro te, Hein edweliyan ku en sikandan, dutundutun mibulusan sikandan ne mid-ulinan sikandan te Waǥas he Mulin-ulin iring kenitew te menge Hudiyu zutun te aney kiw en ulini.
44011016	Ne zutun netenuzan ku is lalag te Nengazen tew he si Jesus he ke sikandin te, Wahig is imbewtismu ni Juan te menge etew, iyan, iyan kebewtismuwi keniyu is edlumunan kew te Waǥas he Mulin-ulin.
44011017	Ne emun mibpeulinan sikandan te Megbevayà te Waǥas he Mulin-ulin iring dutun te kebpeulini zin dengan kenitew te kedtuu tew te Nengazen he si Jesu Kristu, kenà egkehimu he kenè ku edewaten is kebpeulini zin kandan te kenà menge Hudiyu.
44011018	Ne hein nezineg te menge tumutuu he Hudiyu haazà is ketezengan ni Pedro, mid-engkezan dan is kedsewaya zan kandin ne midalig dan is Megbevayà su ke sikandan te, Mibulusan en bes te Megbevayà is menge kenà Hudiyu wey zan daan meiniyuǥi is mezaat he ulaula wey zan mezawat is untung he wazà pidtemanan.
44011019	Ne zuen menge tumutuu he nememelaǥuy tenged te menge kebpesipelahi zutun te menge edsarig ki Jesus hein mibunù si Esteban. Ne nemekedsusuwey zan pehendiyà te tanà he Pinisi wey te pulu ziyà te zaǥat he egngezanan te Sipru wey ziyè dan daan te inged he Entiyukya. Ne mibpenudtul zan is Lalag te Megbevayà, iyan, diyè dà te menge Hudiyu.
44011020	Ne tigSipru wey tigSirini is duma zutun te nemelaǥuy. Ne hein nekeuma zan diyà te Entiyukya, mibpenudtulan dan daan is menge kenà Hudiyu; ne impesavut dan is keaǥi te Nengazen tew he si Jesus.
44011021	Ne midtevangan te Megbevayà sikandan is mibpenudtul su utew mezakel he etew is neketuu te Nengazen tew he si Jesus ne midtuman dan is menge suǥù din.
44011022	Heini is neulaula, nezineg te menge tumutuu he ziyà te Hiruselim ne midsuǥù dan si Bernabe ziyà te Entiyukya.
44011023	Ne hein nekeuma si Bernabe, neehè din he utew zekelà is tuvad te Megbevayà te menge etew, ne heini, utew zin ingkelipey. Inhangyù din kandan he hemeni zan wey heǥeta zan is kedtuu zan te Nengazen.
44011024	Ne si Bernabe, meupiya is ulaula zin, ne meheǥet is ked-ulini kandin te Waǥas he Mulin-ulin ne meheǥet daan is kedtuu zin te Megbevayà, ne mezakel zutun is nemeketuu te Nengazen tew he si Jesus.
44011025	Ne midhendiyà si Bernabe te Tarsu su ebpen-ahaan din si Seulu.
44011026	Ne hein neturedu zin, miduma zin diyà te Entiyukya. Ne seled te sengetuig, diyè dan is dezuwa med-amur te menge tumutuu ziyà te Entiyukya ne mezakel is mibpemenurù dan. Ne ziyà te Entiyukya, sikan is menge sumusundan, aney en gerari he menge Kristiyanus.
44011027	Ne zutun he timpu, duen ebpuun diyà te Hiruselim he menge ebpeneuven te Megbevayà he midtupang su edhendiyè dan te inged he Entiyukya.
44011028	Is sevaha zutun he migngezanan ki Egebu, ne mid-ulinan te Megbevayà, ne midhitindeg sikandin ne midtagnè din is utew zekelà he vitil he ebpekeeneb te tivuuk he kelibutan. (Ne nehitavù heini hein iyan pa hadì diyà te Ruma si Claudio.)
44011029	Ne tenged dutun neuyun is menge sumusundan diyà te Entiyukya he ed-emutè dan te selapì. Ne mebeǥey is kada sevaha sumalà is egkehimu zin wey zan metevangi is menge egkengeayuayu he menge zuma zan he menge tumutuu ziyà te prubinsya he Hudiya.
44011030	Ne mid-ulaula zan heini ne midsuǥù dan si Bernabe wey si Seulu he iyan ibpahated te selapì diyà te menge ebmeǥurangen te menge tumutuu ziyà te Hiruselim.
44012001	Ne zutun he timpu, ebpesipelahan ni Hadì Hirudis is duma he menge tumutuu ki Jesus.
44012002	Si Santiago, sikan is suled ni Juan, impetibas ni Hirudis su wey mebpatey.
44012003	Ne hein netuenan ni Hirudis he utew ingkesuat te menge Hudiyu is kedhimetayi ki Santiago, impezakep din daan si Pedro. (Nehitavù heini hein Pista te Supas he Wazè Din Tapey.)
44012004	Ne zutun te kegkezakep ki Pedro, impepirisu sikandin ni Hirudis ne impalad din diyà te heepat he gurupu he menge sundaru he iyan eguwardya kandin. Ne tig-epat he sundaru is kada gurupu. Neisip ni Hirudis he emun egkeipus haazà is pista he egngezanan te Pista te Kedlevayi, ed-imbistigahan din si Pedro ziyà te etuvangan te menge Hudiyu.
44012005	Ne tenged dutun diyà si Pedro te seled te pirisuwan he ebentayan dutun te menge sundaru. Ne nenigudu med-ampù is menge tumutuu su edhengyuen dan diyà te Megbevayà he tevangi zin si Pedro.
44012006	Ne zutun te kezukileman he emun egkepawà dutun ibpeetuvang ni Hadì Hirudis si Pedro te menge etew, ne si Pedro, diyà ipehizeǥà te teliwazà te zezuwa he sundaru. Midhiketan sikandin te zezuwa he kedina ne zuen daan menge sundaru he impevantey zutun te ǥemawan te pirisuwan.
44012007	Ne netekewtekew te zuen mibpaahà kandin he velinsuǥuen te Nengazen ne zuen daan neketayew zutun te seled te pirisuwan. Ne migewezan dutun te velinsuǥuen si Pedro ziyà te kilid ne migunggel zin ne mibpukew zin. Ke sikandin te, Enew ka gaanggaan. Ne zutundutun naawà is menge kedina ziyà te menge velad ni Pedro.
44012008	Ne migkeǥiyan sikandin te velinsuǥuen te, Bevakes ka wey sesepatus ka. Ne mibpemineg si Pedro. Ne migkaǥi en maan haazà is belinsuǥuen te, Samput ka ne zuma ka kedì.
44012009	Ne midsunud si Pedro kandin pehendiyà te ǥawas, iyan, wazè din metueni he kenè din teǥeinep dà haazà is kedtevangi kandin dutun te velinsuǥuen.
44012010	Ne midlevayan dan is aney en he guwardya zutun te ibayè dan ne human is ikezuwa, ne te kebpekeuma zan dutun te lekeb he putew te pultahan he ziyà ipesinaru te inged, netekewtekew mepuwas dà duen haazà te wazà mibpuwas duen ne migawas dan dutun. Ne midlaus dan is dezuwa, ne te kegketegteǥaad te kedhipanew zan ne nahanew haazà is belinsuǥuen, ne netaǥak si Pedro zutun te sebsevaha zin.
44012011	Ne human mesavut ni Pedro he kenè bes teǥeinep dà haazà ne ke sikandin te, Tutuu ves iyan he midsuǥù te Nengazen is belinsuǥuen din ne midlibri e zin wey kenà a mekeizi te ǥehem ni Hirudis. Nelibri ad guntaan te langun he mezaat he ed-ul-ulahan kedì he ebperetengen pezem te tivuuk he kehudiyuwan.
44012012	Ne zutun te kegkesevuta zin kayi te langun, midlaus diyà te valey ni Maria, sikan is iney ni Juan he iyan kes Juan he ed-umawen daan ki Marcos. Ne zutun te valey mezakel is nengetiǥum he menge tumutuu su ed-ampù dan diyà te Megbevayà.
44012013	Ne midteǥuktuk ni Pedro is pultahan te ibpeǥunselang dutun te lama. Ne zuen dutun suluǥuen he vahi he egngezanan ki Ruda ne mid-ehè din su edsusiyen din ke hentei.
44012014	Ne nekilala zin is laǥeng ni Pedro, iyan, tenged te utew zin kegkesuat te kebpekeuma ni Pedro, wazè din mepuwasi haazà su mibpelelaǥuy nasì is edlikù su ebpenudtulan din is menge zuma zin te nekeuma en si Pedro ne zutun en te ǥawas.
44012015	Ne migkaǥi is menge zuma zin te, Ebuneǥen ka! Iyan, edteǥel si Ruda te, Kenà, iyan en iyan si Pedro. Ne ke sikandan te, Kenà iyan si Pedro, kekenà, iyan sikan is belinsuǥuen te Megbevayà he ebantey kandin.
44012016	Ne wazà med-engked si Pedro he edteǥuktuk. Ne hein mibpuwasan dan, utew zan nengeinuinu su si Pedro en iyan haazà.
44012017	Ne in-uyew zin kandan he kenè dan megurub ne mibpenudtul zin kandan is paaǥi te Nengazen te kedlibriya kandin puun diyà te pirisuwan. Ne migkeǥiyan din sikandan te, Tudtuli niw zaan si Santiago wey is menge zuma he suled tew. Ne mid-awà sikandin dutun, ne midhendiyà te sengeinged.
44012018	Ne hein nepawà dutun, utew nengeliveg is menge sundaru ziyà te pirisuwan su hendei vuwa si Pedro?
44012019	Impepengahà ni Hirudis, iyan, wazè dan sikandin maahà. Ne impepengimbistiga zin sikan is menge guwardya ne impepenhimetayan din sikandan. Ne zutun mid-awà si Hirudis diyà te prubinsya he Hudiya ne midtupang diyà te Sisarya ne ziyà med-ubpà.
44012020	Ne zutun he timpu nepeukan ni Hadì Hirudis is menge meǥinged diyà te menge inged he Tiru wey Sidun. Mibpetavang dan ki Belastu he sineriǥan ni Hirudis he edumala te turuǥan din. Ne nengetiǥum dan su edhendiyè dan te ki Hirudis su edhengyuan dan he maawà is pauk din kandan. Umba mid-ulaula zan haazà su ziyè dan dà ebpekekuwa te keuyaǥan te inged dutun te hadì.
44012021	Ne zutun te andew he midtelaan ni Hadì Hirudis, mid-etuvang dan kandin. Insun-ud ni Hirudis is bisti zin te kedhadì ne mibpinuu ziyà te pinuuwè din te kedhadì ne midlelaǥan din sikandan.
44012022	Ne nengelipey zutun is menge etew. Mibpengulahì dan is egkaǥi te, Kenà etew zà duen is egkaǥi, kekenà, diwata en.
44012023	Ne segugunà midlatun diyà te lawa zin is daru he insavuk te velinsuǥuen te Nengazen su ingkesuat ni Hirudis haazà is ked-ezapa kandin te menge etew, ne wazè din iyan ipaazap is Megbevayà. Ne midtegkayan is lawa zin ne wazà utew meuǥet ne minatey.
44012024	Iyan, mid-iseg is kedsengyawa te menge tumutuu te Lalag te Megbevayà, ne mibmezakel utew is menge tumutuu zutun.
44012025	Ne mid-ulì si Bernabe wey si Seulu is ebpuun diyà te inged he Hiruselim hein neipus dan is mibpeveelan kandan, ne miduma zan daan si Juan, sikan is ed-umawen ki Marcos.
44013001	Ne zuen menge tumutuu ziyà te inged he Entiyukya he menge menunudlù wey ebpemeneuven te Megbevayà. Dutun si Bernabe, si Simeon he migeraran daan te Meitem. Dutun daan si Lucio he tigSirini wey si Menain he ziyè en medekelà te turuǥan su impeelukuy ki Gubirnedur Hirudis hein batè pa. Ne zutun daan si Seulu.
44013002	Ne zutun te ked-azap dan te Nengazen wey kedsalang dan te egkaan su ed-ampù dan, duen impesavut te Waǥas he Mulin-ulin kandan. Ke sikandin te, Ipeveyveyai niw kedì si Bernabe wey si Seulu su wey zan meveeli is ibpeveelan ku kandan.
44013003	Ne mid-uman dan medsalang te egkaan ne mid-ampù dan diyà te Megbevayà, ne zutun indepenet dan is belad dan ki Bernabe wey ki Seulu ne impeǥenat dan sikandan.
44013004	Ne haazà is dezuwa, geina te midsuǥù sikandan te Waǥas he Mulin-ulin, midlazas dan pehendiyà te inged he Silusya ne zutun mid-untud dan te barku su edhendiyè dan te pulu te zaǥat he egngezanan te Sipru.
44013005	Ne hein nekezunggù dan diyà te inged he Selemina, impesavut dan dutun is Lalag te Megbevayà diyà te menge simbahan te menge Hudiyu. Iyan duma zan he edtavang kandan si Juan, kes ed-umawen ki Marcos.
44013006	Ne mid-abley zan haazà is pulu ne nekeuma zan diyà te inged he Pepus. Ne zutun neuma zan is selemengkiru he egngezanan ki Berhisus. Hudiyu haazà he mibpetuu he ebpeneuven sikandin te Megbevayà.
44013007	Emiǥu sikandin ni Sergio Peulu, te gubirnedur zutun te pulu. Ne uluwanen he etew haazà si Sergio. Impetawag din si Bernabe wey si Seulu su egkesuat he ebpemineg te Lalag te Megbevayà.
44013008	Ne haazà is selemengkiru, ne egngezanan daan ki Ilimas, ne egkuntedahan din ensi Seulu ne midhimu zin is taman te egkehimu zin wey kenà meketuu ki Jesus haazà is gubirnedur.
44013009	Ne si Seulu he egngezanan daan ki Pablo, nepurung sikandin ulini te Waǥas he Mulin-ulin. Midtengtengan din haazà is selemengkiru
44013010	ne migkeǥiyan din te, Iring ka ki Setanas he ebpenlimbung. Utew ka lalung ne kuntada ka te minsan hengkey he meupiya. Su is Lalag te Nengazen he utew hustu, egkeǥiyen nu he tarù.
44013011	Ne ǥuntaan, ke si Pablo, edsilutan ka te Nengazen. Egkelakap ka, ne egkeuǥet ka egkeulii ne kenè ka ebpekeahà. Ne zutundutun mibmerusirem is ked-ahà ni Ilimas. Ne nekekawàkawà su ebpetavang te menge etew he mekeaǥak kandin.
44013012	Ne zutun neketuu haazà is gubirnedur geina te neehè din haazà is neulaula, su utew sikandin neinuinu te impesavut kandin he keaǥi te Nengazen.
44013013	Ne si Pablo wey is menge zuma zin, mid-awè dan dutun te inged he Pepus ne mid-untud dan te barku. Ne midhendiyè dan te prubinsya he Pempilya, diyà te inged he Pirga. Ne si Juan mulà, mid-ewaan din sikandan ne mid-ulì diyà te Hiruselim.
44013014	Ne mid-awè dan diyà te Pirga ne midlaus dan diyà te inged he Entiyukya, sikan is Entiyukya he ziyà te prubinsya he Pisidya. Ne te andew he Sebadu midseled dan diyà te simbahan te menge Hudiyu ne mibpinuu zan dutun.
44013015	Ne zuen mibasa ziyà te insurat he kesuǥuan wey ziyà te menge surat te ebpemeneuven dengan. Ne hein neipus haazà, mibpeinsaan ensi Pablo te menge egalen dutun te simbahan te, Menge suled, ke zuen niw ibpesavut he ibmelig-en te kedtuu kayi te nengetiǥum he etew, ebpemineǥen dey.
44013016	Ne midhitindeg si Pablo ne imbayew zin is belad din su wey zan metueni he zuen egkeǥiyen din ne migkaǥi te, Menge zuma ku he kevuwazan ni Israyil wey sikiyu is langun he ed-azap daan te Megbevayà, pemineǥa niw is egkeǥiyen ku.
44013017	Is Megbevayè tew te menge Hudiyu, nepilì din dengan is menge kepuun tew. Ne midtuvazan din sikandan te meupiya. Ne tenged dutun utew mibmezakel is kevuwazan dan te kemulu zan pa ed-ubpà diyà te tanà he Ihiptu he kenà kandan he inged. Ne is Megbevayà, pinaaǥi te zekelà he ǥehem din, midtevangan din is menge kepuun tew wey zan mekeawà diyà te Ihiptu.
44013018	Ne seled te kepatan he tuig te kemulu zan pa zutun te tanà he kenà ed-ubpaan te etew, naantus te Megbevayà is kedsukul zan kandin.
44013019	Is menge meǥinged dutun te pitu he ǥinhedian diyà te tanà he Kenaan, nengezaag sikandan te Megbevayà ne impaangken din is tanè dan te menge kepuun tew. Is ked-ul-ulaha te Megbevayà dutun te langun, ne seled te heepat he ǥatus wey kelimahan he tuig.
44013020	Ne hein netapus haazà, menge zatù en is impezumala zin kandan taman te timpu ni Samuel, te ebpeneuven dengan.
44013021	Ne zutun midhangyù dan diyà te Megbevayà he pilia zin is hadì he iyan edumala kandan. Ne si Seulu, he anak ni Kis he kevuwazan ni Benjamin, nepilì te Megbevayà he iyan hadì dan. Ne midhadì si Seulu seled te kepatan he tuig.
44013022	Ne zutun in-awà te Megbevayà si Seulu zutun te kedhadì din, ne si David maan is impehadì din kandan. Ne migkaǥi is Megbevayà te, Heini si David, is anak ni Isai, neehè ku he utew metinumanen te ebpeveelan ku kandin; utew ku egkesuati is menge ulaula zin.
44013023	Na, ke si Pablo, si Jesus, is sevaha he kevuwazan ni Hadì David, iyan impenaad te Megbevayà he edlibri kenitew te kevuwazan ni Israyil wey kiw kenà mesiluti.
44013024	Ne zutun te wazè pa mebpuun mebpenurù si Jesus, impesavut ni Juan Megbebewtismu ziyà te langun he menge kevuwazan ni Israyil he kinahanglan he mebpebewtismu zan he tuus te mid-iniyuǥan dan is memezaat he ulaula.
44013025	Ne zutun te meǥaan en egkepasad ni Juan is ebpeveelan kandin te Megbevayà, migkeǥiyan din is menge etew te, Kunaan niw vuwa ke iyan a sikan is ebpeebuten niw he hadì, iyan, kenà a iyan. Ebpekesunud sikandin kediey ne lavew sikandin kedì su minsan te kedhekaza zà te hiket te sepatus din kenè e pa zait.
44013026	Ne menge suled, ke si Pablo, sikiyu is menge zuma ku he kevuwazan ni Israyil wey kevuwazan ni Abraham, wey sikiyu zaan is kenà Hudiyu he ed-azap daan te Megbevayà, iyan kiw kes mibpeuwitan te Megbevayà te Meupiya he Tudtulanen wey kiw melibri te kedsiluti kenitew.
44013027	Is menge Hudiyu he menge meǥinged diyà te Hiruselim wey is menge egalen dan, wazè dan mesavut he iyan si Jesus sikan is edlibri kenitew. Ne wazè dan daan mesavut is insurat he tagnà te ebpemeneuven dengan te Megbevayà. Minsan ke egkezineg dan is kebesaha kayi kada Sebadu ziyà te menge simbahan dan, nengetuman dan gihapun kes nengetagnà pinaaǥi te kegkaǥi zan he zait si Jesus he edhimetayan.
44013028	Ne minsan pa zutun te wazè dan naahà he salà he zait he idhimetayi kandin, midhangyù dan si Gubirnedur Pilatu he pehimetayi zin si Jesus.
44013029	Ne hein nengeulaula en te menge tigHiruselim kes langun he netagnà dengan he ibpeulaula zan kandin, in-awè dan is lawa zin dutun te krus he midrensangan dan kandin ne inleveng dan.
44013030	Ne mibanhew sikandin te Megbevayà.
44013031	Ne hein nevanhew en si Jesus, seled te mezakel he menge andew is layun din kebpaahà te menge etew he iyan menge zuma zin hein mid-awà sikandin diyà te prubinsya he Geliliya ne midhendiyà te inged he Hiruselim. Ne sikandan guntaan, ibpenudtul zan si Jesus diyà te menge zuma tew he kevuwazan ni Israyil.
44013032	Ne sikami zaan, ke si Pablo, dini key ǥuntaan su ibpesavut dey keniyu is Meupiya he Tudtulanen. Duen ed-ul-ulahan te Megbevayà he impenaad din dengan te menge kepuun tew.
44013033	Ne sikitew is menge kevuwazan dan, midhimu zin dini te kenitew is impenaad din kandan ne mibanhew zin si Jesus. Su zuen migkaǥi te Megbevayà dutun te libru te menge Salmo he insurat dengan dutun te ikezuwa he Salmo he edhenduen te, Iyan ka Anak ku ne ǥuntaan ibpeehè ku he Amey a kenikew.
44013034	Ne impenaad daan dengan te Megbevayà is kebenhawa zin ki Jesus wey is kenè din kebmehimuwa he meredak is lawa ni Jesus su ke sikandin te, Kes menge tuvad he impenaad ku ki David, siguradu idtuvad ku keniyu.
44013035	Ne zuen pa netagnà ni David he menge lalag ni Jesus he edhenduen te, Siak is metinumanen he suluǥuen nu, kenè nu ebmehimuwen he meredak is lawa ku ziyà te leveng.
44013036	Ne netuenan ta, menge suled, ke si Pablo,  he neuǥet en si David . Midtuman din is mibpeveelan kandin te Megbevayà ne hein neumuran sikandin ne minatey. Inleveng uvey te menge lukes din ne neredak is lawa zin.
44013037	Iyan, si Jesus mulà, he mibanhew te Megbevayà, ne wazà mulà meredak is lawa zin.
44013038	Kinahanglan, menge suled, he sevuta niw he tenged ki Jesus, ibpesavut dey en keniyu he ebpeseyluwen kiw te Megbevayà te memezaat he ulaula.
44013039	Kenè kiw egkelibri te menge salè tew pinaaǥi te kedtumana tew te kesuǥuan ni Moises, iyan, is minsan hentei he edtuu ki Jesus, egkelibri mulà sikandin.
44013040	Purungi niw isipa heini su wey kenà mehitavù diyà te keniyu is netagnà dengan he Lalag te Megbevayà he insurat te ebpemeneuven he ke sikandin te,
44013041	Sikiyu is edsumpalit, utew kew egkeinuinu te ebeelan ku. Ne ebpatey kew su zuen ebeelan ku he egkeehè niw, iyan, kenè niw edtuuwan minsan duen edseysey keniyu.
44013042	Ne hein miguwà si Pablo wey si Bernabe zutun te simbahan, migkeǥiyan sikandan te menge etew he medlikù dan te ed-ilis he Sebadu wey zan iuman ipesavut haazà is midseysey ni Pablo.
44013043	Ne zutun te ked-awè dan puun te simbahan, mezakel is menge etew he nemenduma ki Pablo wey ki Bernabe. Elin dutun is menge Hudiyu wey kenà menge Hudiyu he edsimba zuma te menge Hudiyu. Mibpekibitiyara kandan ensi Pablo. Ne midsembaǥan dan sikandan he kenè dan engkezi is kedsarig dan te ǥaǥew te Megbevayà.
44013044	Ne zutun te mid-ilis he Sebadu hapit langun te tivuuk he menge meǥinged dutun te Entiyukya is nengetiǥum dutun te simbahan su ebpemineg dan te Lalag te Nengazen.
44013045	Iyan, hein nengeahà te menge Hudiyu is mezakel he menge etew, nengesina zan engki Pablo ne midsumpalit dan is impenurù ni Pablo ne mibpenulè dan sikandin.
44013046	Ne minsan pa zutun wazà mahandek si Pablo wey si Bernabe su ke sikandan dutun te menge Hudiyu te, Kinahanglan he edhunaan dey sikiyu is menge Hudiyu edtudtuli te ibpesavut te Megbevayà, iyan, geina te kenè niw edewaten, ibpeehè niw he kenè kew zait he ebeǥayan te untung he wazà pidtemanan. Ne tenged dutun kenè dey en maan ibpesavut is Meupiya he Tudtulanen diyan te keniyu, kekenà, edhendiyè key te kenà menge Hudiyu.
44013047	Iyan heini ebpeveelan kenami te Nengazen su zuen insurat he lalag din he edhenduen te, Midhimu ku sikew he sulù he ebpeketayew te menge etew he kenà menge Hudiyu wey mesangyew ziyà te egketemanan te kelibutan is kedlibriya ku te menge etew wey zan kenà mesiluti.
44013048	Ne hein nezineg haazà te menge etew zutun he kenà menge Hudiyu, nengelipey zan utew ne mibpeselematan dan is impesavut kandan te Nengazen. Ne is langun he menge etew he imbanglis kandan te Megbevayà is untung he wazà pidtemanan, nemeketuu.
44013049	Ne nekeeneb is Lalag te Nengazen diyà te langun he menge siringan dutun he menge inged.
44013050	Ne is menge punuan dutun te inged he Entiyukya wey is menge vai he ed-azap te Megbevayà, midhimu sikandan te menge Hudiyu he mengepauk dan ki Pablo wey ki Bernabe. Ne midsegseg dan haazà is dezuwa zutun te inged.
44013051	Ne zutun te ked-awà ni Pablo wey si Bernabe, in-awè dan is tanà diyà te parapara zan wey metueni te menge etew he kuntada sikandan te Megbevayà. Ne midlaus dan diyà te inged he Ikunya.
44013052	Ne is menge sumusundan ni Jesus he netaǥak diyà te inged he Entiyukya, mid-ulinan te Waǥas he Mulin-ulin ne utew zekelà is kelipey zan.
44014001	Ne haazà is neulaula ziyà te Entiyukya, ne iring din ded daan is neulaula ziyà te Ikunya su midseled si Pablo wey si Bernabe diyà te simbahan te menge Hudiyu ne utew mezesen is kebpesevuta zan te Lalag te Megbevayà. Ne tenged dutun mezakel is menge Hudiyu wey kenà menge Hudiyu he neketuu ki Jesus.
44014002	Ne sikan is menge Hudiyu he wazà medtuu, midhimu zan he mengepauk te menge tumutuu is kenà menge Hudiyu.
44014003	Ne malù netegteǥaad is ked-ubpà te menge epustul, si Pablo wey si Bernabe, dutun te Ikunya. Wazè dan ikehandek is kedsengyawa zan te keaǥi te Nengazen. Ne midtuvazan sikandan te Nengazen su mibeǥayan din sikandan te ǥehem wey zan ikepaahà is menge singyal wey egkein-inuwan he iyan timaan he tutuu is impenudtul zan he ǥaǥew te Nengazen.
44014004	Ne nengevahinbahin is menge etew zutun te Ikunya. Is duma, edlevanan dan haazà is dezuwa he epustul, ne is duma, ne ziyè dan te menge Hudiyu.
44014005	Ne is menge Hudiyu wey menge punuan dan wey is menge zuma zan he kenà menge Hudiyu, neisip dan he ebpesipelahan dan wey edtulengen dan te vatu is menge epustul.
44014006	Ne hein netuenan heini eni Pablo, mibpelaǥuy zan pehendiyà te inged he Dirbi wey Listera wey te siringan dutun he menge inged diyà te prubinsya he Likeunya.
44014007	Ne impesavut dan te menge etew zutun is Meupiya he Tudtulanen.
44014008	Ne ziyà te Listera neehè dan is etew he ebpimpinuu he nepiang is menge paa zin. Puun pa te ked-enaka kandin kenè en ebpekehipanew.
44014009	Ne mibpemineg din is menge lalag ni Pablo. Ne zutun netuenan ni Pablo he zuen kedtuu zutun te etew su wey meulii. Ne midtengtengan sikandin ni Pablo
44014010	ne midhabet is egkaǥi te, Tulidtulid ka hitindeg! Ne zutundutun nekehitindeg sikandin ne midhiphipanew.
44014011	Ne hein naahà te mezakel he menge etew haazà is midhimu ni Pablo, mibpemengulahì dan te kineǥiyan he Linikeunyan he egkaǥi te, Mibpeetew en is menge ziwata ne mibulusan kiw zan!
44014012	Ne egkeǥiyen dan he si Bernabe, iyan kes diwata zan he si Siyus, ne si Pablo, iyan kes diwata he si Hirmis su iyan metau zutun te zezuwa he ebpesavut.
44014013	Ne zuen dutun uvey te inged simbahan te ziwata zan he si Siyus. Ne is beylan he memumuhat dutun, dutun en sikandin te pultahan te inged is ed-uwit te menge kevukazan he miduzung wey vaka he ibpemuhat su sikandin wey is menge etew, ed-ezapen dan ensi Pablo.
44014014	Ne hein netuenan ni Pablo wey si Bernabe he iyan haazà ebeelan dutun te menge etew, mibpemindas dan is kumbalè dan te zezuwa su ibpeehè dan he igkeepes dan haazà he ulaula, ne mibpelelaǥuy zan pehendutun te menge etew. Ne migkaǥi sikandan te,
44014015	Maan is ed-ezapen key keniyu, menge suled? Menge etew key zà daan; menusiyè key zaan iring keniyu! Midhendini key te inged niw wey zey ikepesavut keniyu is Meupiya he Tudtulanen wey niw meengkezi heini is menge ulaula niw he wazè din pulus ne wey niw zaan tuuwi is Megbevayà he wazè din kemetayen. Iyan sikandin nenlimbag te langit wey tanà wey zaǥat wey is minsan hengkey he taǥù kayi.
44014016	Dengan intuǥut din kenitew te tivuuk he menusiyà he ed-ul-ulahan tew is sumalà te egkesuatan tew, minsan ke wazà pulus dutun.
44014017	Iyan, minsan pa zutun, egketuenan ta ǥihapun ke hentei sikandin pinaaǥi te menge pengelimuan din kenitew. Su ebeǥayan ki zin te uzan wey veǥas te menge pinemula ta emun tiraǥun. Ibeǥey zin kenitew is egkinehenglanen tew wey zuen keuyaǥan tew ne zuen ibmeupiya te ǥehinawa tew, ke sikandan.
44014018	Ne minsan pa te iyan haazà menge lalag eni Pablo, hapit kenè dan egkezawey haazà is menge etew he ed-azap kandan.
44014019	Ne nekeuma is menge Hudiyu he tig-Entiyukya ziyà te prubinsya he Pisidya wey elin dutun is menge Hudiyu he tig-Ikunya. Midhimu zan he mengepauk engki Pablo haazà is menge etew. Midtuleng dan si Pablo te vatu ne miguyud dan in-awà dutun te inged su kunaan dan ke minatey en.
44014020	Iyan, hein midlingutan sikandin te menge tumutuu, mid-enew ne midlikù dutun te inged. Ne zutun te mid-ilis he andew, midhendiyà si Pablo wey si Bernabe te inged he Dirbi.
44014021	Ne impesavut ni Pablo wey ni Bernabe is Meupiya he Tudtulanen diyà te menge etew ziyà te Dirbi, ne mezakel zutun is midsundan ki Jesus. Ne zutun mid-ikul zan is imbayè dan ne midlikù dan diyà te inged he Listera, wey ziyà te inged he Ikunya wey Entiyukya he ziyà te prubinsya he Pisidya.
44014022	Ne impesavut dan te menge tumutuu zutun is ibmezesen te kedtuu zan. Migkaǥi zan kandan he kinahanglan he kenè dan engkezi is kedtuu zan ki Jesus. Ke sikandan te, Sikita is tumutuu, wey ki zà egkehedii te Megbevayà ke egkeantus ta is mezakel he kemereǥenan.
44014023	Diyà te kada iglisya, he ke và dà egkeǥiya, gurupu te menge tumutuu , midtezù ensi Pablo te menge ebmeǥurangen. Midsalang dan egkaan is ed-ampù; ne is menge sumusundan dutun, insarig ni Pablo wey si Bernabe ziyà te Nengazen he midtuuwan dan.
44014024	Ne hein mid-ikul ensi Pablo te imbayè dan diyà te prubinsya he Pisidya nekeuma zan diyà te Pempilya.
44014025	Ne impesavut dan is Lalag te Megbevayà diyà te inged he Pirga ne zutun midtupang dan pehendiyà te Etalya. Ne zutun mid-untud dan te barku
44014026	su ed-ulì dan diyà te inged he Entiyukya. Su is Entiyukya, iyan mibpuunan dan he inged hein aney iampù te menge tumutuu he elimahi sikandan te Megbevayà dutun te mibpeveelan din kandan he nepasad dan en.
44014027	Ne hein nekeuma zan diyà te Entiyukya, midtiǥum dan is menge tumutuu ne midtudtul zan is langun he nehimu te Megbevayà pinaaǥi kandan wey is kedhimuwa zin te paaǥi wey meketuu is menge etew he kenà Hudiyu.
44014028	Ne neuǥet is ked-ubpè dan te zezuwa zuma te menge tumutuu zutun te Entiyukya.
44015001	Ne zutun he timpu, duen menge Hudiyu he tumutuu he ebpemuun diyà te prubinsya he Hudiya he midhendiyà te inged he Entiyukya. Ne haazà he menge etew, duen ibpenurù dan diyà te menge kenà Hudiyu he tumutuu he tig-Entiyukya. Ke sikandan te, Emun kenè niw edtumanen is insuǥù kenitew te kesuǥuan he imbilinbilin dengan ni Moises he mebpesirkunsidar kew, kenà egkehimu he egkelibri kew te silut.
44015002	Ne si Pablo wey si Bernabe, wazè dan dewata haazà is impenurù dutun te menge etew, ne utew mezesen is kebpekidlewanè dan, umba, is menge tumutuu zutun, midsuǥù dan si Pablo, si Bernabe, wey is duma pa kandan he medhendiyè dan te Hiruselim wey zan ikeinsà haazà diyà te menge epustul wey menge ebmeǥurangen te menge tumutuu ziyà.
44015003	Ne hein migenat dan, midtevangan sikandan te menge tumutuu. Ne ziyè dan mekevayà te prubinsya he Pinisya wey prubinsya he Semarya ne impenudtul zan te menge tumutuu zutun he nemeketuu en is mezakel he kenà menge Hudiyu. Mibpenudtul zan he mid-ewaan en te kenà menge Hudiyu is daan he tuluuwen dan wey zan mekesundan te Megbevayà. Ne hein nezineg haazà te menge tumutuu ziyà, nengelipey zan utew.
44015004	Ne hein nekeuma zan diyà te Hiruselim, midtelavuk kandan he nengeǥalew is langun he tumutuu wey is menge epustul wey menge ebmeǥurangen, ne impenudtul ni Pablo wey ni Bernabe is langun he nengeveelan te Megbevayà pinaaǥi kandan.
44015005	Ne zutun duen migkaǥi he menge tumutuu he sakup te upakat he Perisiyu, ne ke sikandan te, Sikan is menge tumutuu he kenà menge Hudiyu, kinahanglan he edsirkunsidaren sikandan wey kinahanglan ded daan he ibpetuman kandan is kesuǥuan he imbilinbilin ni Moises.
44015006	Ne zutun miburunburun is menge epustul wey menge ebmeǥurangen wey zan memitingi.
44015007	Ne hein malù en netegteǥaad dutun te kebivitiyara zan, midhitindeg si Pedro ne ke sikandin te, Menge suled, netuenan niw he kayi te kenitew, iyan a sikan is mibpilì dengan te Megbevayà wey ku metudtul ziyà te kenà menge Hudiyu is Meupiya he Tudtulanen wey zan mekepemineg wey meketuu te Megbevayà.
44015008	Ne is Megbevayà, impeehè din kenitew is kedewata zin te kenà menge Hudiyu su imbeǥey zin kandan is Waǥas he Mulin-ulin iring te kebeǥaya zin dini te kenitew. Nesayud sikandin te minsan gehinawa tew te menusiyà.
44015009	Wazà daan isipa te Megbevayà he zuen kebpekeviza te kenà menge Hudiyu kenitew su tenged te kedtuu zan mibpesaylu zin sikandan te menge ulaula zan he mezaat iring te kebpesaylu zin dini te kenitew.
44015010	Ne maan is egezamen niw is pauk te Megbevayà? Maan is ibpetuman niw te menge zuma tew he sumusundan ni Jesus is menge imbilinbilin he kesuǥuan he utew mereǥen, he sikitew wey is ginikanan tew, wazà daan meketuman.
44015011	Kenè niw ve, menge suled, edtuuwan he is kegkelibri kenitew te silut te menge Hudiyu, ne iring daan te kegkelibri kandan te kenà menge Hudiyu su tenged dà te ǥaǥew te Nengazen tew he si Jesus?
44015012	Ne zutun, wazè en midtavak; ne mibpemineg dan is tudtul ni Bernabe wey si Pablo te langun he egkengein-inuwan he mibeelan te Megbevayà pinaaǥi kandan hein diyè dan te kenà menge Hudiyu.
44015013	Ne hein neketapus dan is egkaǥi, human megkaǥi si Santiago. Ke sikandin te, Menge suled, pemineǥa niw is egkeǥiyen ku.
44015014	Is Megbevayà, miguǥud en keniyu ni Simon Pedro is mid-ulaula zin hein aney zin en ipetuu is kenà menge Hudiyu su wey zuen menge etew zaan dutun he edsundan kandin.
44015015	Ne haazà is kebpeketuu te kenà menge Hudiyu, nepurung mekesungkad te menge lalag he ingkesurat te menge ebpeneuven dengan te Megbevayà su zuen insurat he tagnà he edhenduen te,
44015016	Emun egkeiwas heini, egkaǥi is Nengazen, edlikù a ziyan, ne edtukuzen ku en maan is ginhedian ni David. Ebpurungan ku is menge sakup din, ne ebeǥayan ku en maan sikandan te zesen.
44015017	Umba, is tivuuk he menusiyà, sikan is langun he menge etew he edhimuwen ku he meketuu kediey, egkesuat dan daan he ed-azap kediey.
44015018	Lalag heini te Nengazen; impesavut din en heini zengan.
44015019	Umba, ke si Santiago, iyan kedì he sambag is: heini is menge etew he kenè tew zuma te Hudiyu he edtuu te Megbevayà, kenè tew sikandan edsemuken.
44015020	Iyan is: ebpesuratan tew sikandan ne egkeǥiyen tew kandan he kenè dan megkaan te egkeenen he indawey su impemuhat diyà te menge kenà tutuu he megbevayà; ne kenè dan daan hileveti is kenè dan esawa, wey kenè dan daan megkaan te lengesa wey te edlepaan he kenà ebpekelelengesa. Iyan dà heini menge suǥù he imbilinbilin ni Moises he ibpetuman tew kandan.
44015021	Umba ibpetuman tew heini su wey kenà meepes kandan is menge Hudiyu su netuenan tew he puun pa te zengan dà, kada Sebadu ebesahan te menge Hudiyu ziyà te menge simbahan dan is insurat he kesuǥuan he imbilinbilin kenitew ni Moises. Ne ibpenurù dan daan heini ziyà te minsan hendei he inged.
44015022	Ne zutun, is menge epustul wey ebmeǥurangen wey is langun he menge tumutuu he Hudiyu, neisip dan he ebpilì dan te menge zuma zan he ibpezuma zan ki Pablo wey ki Bernabe ziyà te Entiyukya. Ne iyan nepilì dan si Silas wey si Hudas he sevaha he ngazan din si Bersabas. Ne haazà is dezuwa, telehuzen sikandan te menge tumutuu zutun.
44015023	Ne impeuwit dan kandan is surat he edhenduen te, Sikami is menge suled niw he epustul wey ebmeǥurangen te menge tumutuu he menge Hudiyu kayi, ebpengemusta key keniyu te langun he kenà menge Hudiyu he menge suled dey te kedtuu ziyan te inged he Entiyukya wey ziyan te menge prubinsya he Sirya wey Silisya.
44015024	Nezineg dey is tudtul he zuen menge zuma zey he Hudiyu he nekesamuk keniyu ve su igkeliveg niw is menge penurù dan, iyan, wazè dey sikandan suǥua.
44015025	Ne tenged kayi, netiǥum key zini ne neuyunan dey he edsuǥuen dey ziyan is ebpekepesavut keniyu. Eduma zan ki Pablo wey ki Bernabe he minahal he suled tew.
44015026	Heini is dezuwa, impelavi zan kenà te untung dan is kedtumana zan te ebpeveelan kandan te Nengazen tew he si Jesu Kristu.
44015027	Ne heini is edsuǥuen dey, si Hudas wey si Silas, ebpenudtulen dan daan keniyu is seled kayi te surat dey keniyu.
44015028	Impesavut kenami te Waǥas he Mulin-ulin ne neuyunan dey zaan he kenè dey keniyu ibpetuman is memereǥen he imbilinbilin he kesuǥuan; iyan dà heini is utew kinahanglan he edtumanen niw.
44015029	Ne iyan is: kenè niw keena is impemuhat diyà te kenà tutuu he Megbevayà. Kenè niw keena is lengesa, ne kenè niw zaan keena is edlepaan he kenà ebpekelelengesa; kenè niw hileveti is kenè niw esawa. Emun edtumanen niw heini, meupiya en. Iyan dà heini lalag dey.
44015030	Ne zutun, migenat haazà is midsuǥù ne nekeuma zan diyà te Entiyukya. Ne midtiǥum dan is langun he menge tumutuu ne indata zan haazà is surat.
44015031	Ne is menge tumutuu, hein nevasa zan, utew zan nengelipey zutun te sambag kandan.
44015032	Ne si Hudas wey si Silas, ebpeneuven sikandan te Megbevayà, ne neuǥet is kebpekidlalag dan te menge tumutuu su midsembaǥan dan su wey meheǥet is kezesen te kedtuu zan.
44015033	Ne haazà is menge tigHiruselim, hein nepipira he andew is kebpekeuma zan dutun, mid-ulì dan diyà te midsuǥù kandan. Impenulud sikandan te menge tumutuu zutun he egkaǥi te, Berakat he meupiya is hipanew niw.
44015034	Asal si Silas, wazà meduma su mibpetaǥak mulà.
44015035	Ne neuǥet maan dutun is ked-ubpà ni Pablo wey ni Bernabe ziyà te Entiyukya. Sikandan wey is mezakel he menge zuma zan, impenurù dan wey impesavut dan is Lalag te Nengazen.
44015036	Ne hein neuǥet en dutun, migkeǥiyan ni Pablo si Bernabe te, Edlikuan ta nasì te edlauy is menge tumutuu ziyà te menge inged he mibpesevutan ta te Lalag te Nengazen.
44015037	Ne nesuat dutun si Bernabe. Ne edumahan din si Juan Marcos,
44015038	iyan, kenà mulà egkesuat si Pablo he mezuma si Juan Marcos su mid-engked sikandin he edtavang kandan ne mid-ewaan din sikandan dengan hein diyè dan te Pempilya.
44015039	Ne ingkesavè dan haazà, umba mibpesuwayè dan. Ne si Bernabe, miduma zin si Marcos ne mid-untud dan te barku ne midhendiyè dan te Sipru.
44015040	Ne si Pablo mulà, mibpilì din si Silas he iyan edumahan din ne migenat dan daan. Ne is menge tumutuu zutun te Entiyukya, impengumew-umew zan te Megbevayà he tevangi zin haazà is dezuwa te hipanew zan.
44015041	Ne mid-eneb dan is menge prubinsya he Sirya wey Silisya ne midheǥetan dan is kedtuu te menge tumutuu.
44016001	Ne midlaus ensi Pablo ziyà te menge inged he Dirbi wey Listera. Ne zuen sumusundan ni Jesus he meǥinged dutun he egngezanan ki Timoteo. Is iney zin, ne Hudiyu he tumutuu zaan, asal is amey zin ne Gerisyahanen.
44016002	Sumalà is lalag te menge tumutuu ziyà te Listera wey Ikunya, utew meupiya is ulaula ni Timoteo.
44016003	Egkesuat si Pablo he edumahan din si Timoteo ne tenged dutun midsirkunsidar zin. Iyan insirkunsidara zin ki Timoteo su wey kenà meepesi si Timoteo te menge Hudiyu he ziyà te menge inged he ibayè dan, su is langun he menge Hudiyu zutun, netuenan dan he Gerisyahanen is amey ni Timoteo.
44016004	Ne migenat dan en maan ne zutun te langun he menge inged he imbayè dan, impesavut dan diyà te kenà Hudiyu he menge tumutuu zutun is insuǥù te menge epustul wey ebmeǥurangen diyà te Hiruselim, ne migkaǥi zan kandan he kinahanglan he iyan haazà bentayi zan.
44016005	Ne tenged dutun neheǥet is kedtuu te menge tumutuu ne mid-iseg te kada andew is kezakel te nemeketuu.
44016006	Ne ziyè dan mekevayà te menge inged he ziyà te Perigya wey Gelasya su wazà sikandan tuǥuti te Waǥas he Mulin-ulin he ibpesavut dan is Lalag te Megbevayà diyà te prubinsya he Asya.
44016007	Ne hein nekeuma zan diyà te netemanan te prubinsya he Misya, edlaus dan pezem diyà te prubinsya he Bitinya, iyan, wazà daan ituǥut kandan te Waǥas he Mulin-ulin he ebpuun diyà te ki Jesus.
44016008	Ne tenged dutun diyè dan mekevayà te Misya ne midtupang dan ne nekeuma zan diyà te inged he Truwas he ziyà te veyvey te zaǥat.
44016009	Ne si Pablo, te mezukilem dutun, duen impaahà kandin te Megbevayà. Neehè din is iring te etew he tigMesidunya he edhangyù kandin te, Laus kew en dini te Mesidunya su wey key keniyu metevangi.
44016010	Ne zutun dà te neehè din en heini, nen-ehè key te paaǥi wey key mekelaus diyà te Mesidunya su nesavut dey he intuvad kenami is kedsengyawa te Meupiya he Tudtulanen diyà te menge tigMesidunya.
44016011	Mid-untud key te barku ziyà te Truwas ne midhendiyè key te pulu he Semutrasya; ne zutun te ilis he andew midlaus key ne nekezunggù key ziyà te inged he Niyepulis.
44016012	Ne midrenè key zutun ne mid-uzahik key ne nekeuma key ziyà te inged he Pilipus he ziyà te aney en he distritu te prubinsya he Mesidunya. Ne zutun te inged he Pilipus, ne mezakel is menge Rumanu he umuuliey. Ne nepipira key he andew zutun te inged he Pilipus.
44016013	Ne zutun te Sebadu he iyan Andew te Kedhimeley, mid-awè key ziyà te inged ne midhendiyè key te veyvey te wahig su ed-ahaan dey ke zuen be zutun edtiǥuman te menge Hudiyu he ed-empuan dan te Megbevayà. Ne zuen menge vahi he nengetiǥum dutun, ne mibpinuu key ne mibpekidlalag key kandan.
44016014	Is sevaha zutun te menge vahi, ne egngezanan ki Lydia he tigTiyetira he zutun ed-ubpà te inged he Pilipus. Iyan petiǥayun din is ebpemelegyà te manggad he merudtem. Edsimba sikandin te Megbevayà. Midtuvazan sikandin te Megbevayà wey mekezawat te ibpesavut ni Pablo.
44016015	Mibpebewtismu sikandin wey is menge emurè din dutun te valey zin. Ne migkeǥiyan key zin te, Emun ed-isipen a keniyu he tutuu is kedtuu ku te Nengazen, diyè kew pemenahik te valey ku. Ne wazè din mehimuwa zutun he wazè key mekezuma kandin.
44016016	Sengeandew zutun te edhendiyè key te elempuey zan, midsinuǥung kenami is bahi he uripen he mid-ulinan te mezaat he mulin-ulin he ibpeketagnè din. Ne zekelà is selapì he nekuwa te teǥiuripen kandin pinaaǥi te kebpenagnè din.
44016017	Ne miduma kenami ki Pablo haazà is bahi he ebpengulahì te, Heini is menge etew, menge suluǥuen sikandan te lavew he Megbevayà. Ibpesavut dan keniyu is paaǥi wey kew melibri te idsilut din.
44016018	Ne kada andew zutun iyan en haazà ed-ul-ulahan din. Ne te malù neuǥet, si Pablo, kenè en ebpekeantus ne midlilingey ne migkeǥiyan din haazà is mezaat he mulin-ulin te, Pinaaǥi te ǥehem te ngazan ni Jesu Kristu, egkeǥiyan ku sikew he med-awè ka keniyan te vahi! Ne zutundutun mid-ewaan haazà is bahi te mezaat he mulin-ulin.
44016019	Ne is menge teǥiuripen dutun te vahi, hein netuenan dan he naawà is kegketiǥayun dan pinaaǥi zutun te vahi, ne migewazan dan si Pablo wey si Silas ne miguyud dan pehendiyà te menge punuan te inged he zutun te pelasa.
44016020	Ne hein diyè dan en, impeetuvang dan te menge upisyal he Rumanu ne ke sikandan te, Heini he menge etew, menge Hudiyu sikandan ne ebaal zan te samuk kayi te inged tew.
44016021	Ibpenurù dan is menge vetasan he supak te velaud tew. Ne sikitew is menge Rumanu, kenè kiw mulà ebpekezawat wey ebpeketuman te ibpenurù dan he vetasan.
44016022	Ne zutun midtistiǥusan haazà te mezakel he menge etew is kedsumbunga zan ki Pablo wey ki Silas; ne haazà is menge upisyal, mibpemindas dan is menge ugelingen ni Pablo wey ni Silas su edlevasan dan ne insuǥù dan he vuǥela haazà is dezuwa.
44016023	Ne hein nepurung en mevuǥel si Pablo wey si Silas, mibpirisu sikandan. Sikan is ebantey zutun te pirisuwan, midteleenan dan he purungi zin bentayi haazà is dezuwa.
44016024	Ne zutun in-ahuk din sikandan diyà te ruǥu he ziyà te teliwazà te pirisuwan, ne is menge paa zan, midlipit te petungà.
44016025	Ne hein metaneb en is kezukileman, mid-ampù si Pablo wey si Silas wey migkanta zan is edalig te Megbevayà, ne ebpememineg kandan is menge zuma zan he pirisu.
44016026	Ne zutun midtik-ew medlinug te utew mezesen ne nepurung mehuyung haazà is pirisuwan. Ne segugunà nepuwas is menge lekeb dutun te pirisuwan ne nengetangtang is menge pusas te langun he menge pirisu.
44016027	Ne zutun nepukew sikan is ebantey zutun te pirisuwan. Ne hein neehè din he nengepuwas is menge lekeb te pirisuwan, kunaan din ke nemekepelaǥuy is menge pirisu ne midhulavut din is sundang din. Edsundangen din en pezem is lawa zin su edhiket.
44016028	Ne zutun mibensag si Pablo te, Kenè nu pelii is lawa nu su heini key zed te seled ne wazà mibpelaǥuy kenami.
44016029	Ne haazà is ebantey, midsuǥù he uwita is sulù ne migaanggaan medseled ne midluhud is egkerkeren diyà te etuvangan ni Pablo wey ni Silas.
44016030	Ne miduma zin sikandan diyà te ǥawas ne ke sikandin te, Hengkey is ed-ul-ulahan ku wey a melibri te silut te Megbevayà?
44016031	Ne midtavak dan te, Tuu ka te Nengazen he si Jesus ne egkelibri ka, ne egkelibri zaan is pemilya nu ke edtuu zan.
44016032	Ne sikandin wey is menge emurè din diyà te valey zin, impesavut kandan eni Pablo is Lalag te Nengazen.
44016033	Ne zutun te metaneb pa is kezukileman, migkuwa si Pablo wey si Silas dutun te ebantey te pirisuwan, ne mibpenlùluan din is menge palì dan ne zutun mibewtismuwan dan sikandin wey is tivuuk he pemilya zin.
44016034	Impepemenahik din si Pablo wey si Silas diyà te valey zin ne impekaan din. Ne sikandin wey haazà is pemilya zin, utew zan nengelipey su neketuu zan en te Megbevayà.
44016035	Ne hein nepawà dutun, midsuǥù te menge upisyal he menge Rumanu is menge pulis. Ke sikandan te, Ipaawè niw en heeyan he menge etew.
44016036	Ne zutun midtudtul haazà ki Pablo te ebantey te pirisuwan. Ke sikandin te, Insuǥù te menge upisyal he Rumanu he ibpaawà kew en ki Silas. Ne ebpekeawà kew en kun asal kinahanglan he wazà samuk.
44016037	Ne zutun, wazà dewata ni Pablo ne migkaǥi sikandin diyà te menge pulis te, Kenà egkehimu su ed-inged key he zizalem te velaud te inged he Ruma ne nesupak dan is belaud te menge Rumanu su wazè key zan imbistigaha ne wazè key mekesupak te velaud, ne impevuǥel key zan diyà te etuvangan te langun he menge etew ne mibpirisu key zan. Ne ǥuntaan id-eles-eles key keniyu ibpaawa! Kenà egkehimu su kinahanglan he iyan ebpaawà kenami sikan is menge egalen niw he upisyal he Rumanu.
44016038	Ne haazà is lalag ni Pablo, midtudtul zutun te pulis diyà te menge upisyal, ne hein netuenan dan he sakup bes si Pablo wey si Silas te inged he Ruma, nengehandek dan.
44016039	Ne tenged dutun midhendiyè dan ne mibuyù dan te pesaylu. Ne miduma zan sikandan diyà te ǥawas te pirisuwan ne midhengyuan dan he med-awè dan dutun te inged.
44016040	Ne mid-awà si Pablo wey si Silas dutun te pirisuwan ne midhendiyè dan te valey ni Lydia. Midlelaǥan dan is menge tumutuu ne midsembaǥan dan wey meheǥet is kedtuu zan. Ne zutun midlaus dan te hipanew zan.
44017001	Diyè dan mekevayà te menge inged he Empipulis wey Epulunya ne nekeuma zan diyà te inged he Tiselunika. Ne zuen dutun simbahan te menge Hudiyu.
44017002	Ne zutun midsimba si Pablo zuma te menge Hudiyu su iyan betasan din. Ne kada Sebadu seled te tetelu he simana mibpekidibati sikandin te menge etew, ne impesavut din kandan is tagnà he insurat diyà te libru he Lalag te Megbevayà he is hadì he mibpilì te Megbevayà, imbanglis kandin kes kedresaya wey kes kedhimetayi kandin ne emun egkeiwas haazà ebenhawen sikandin te Megbevayà. Ne ke si Pablo te, Heini is etew he egngezanan ki Jesus, iyan en sikan is hadì he mibpilì te Megbevayà.
44017004	Ne zutun neketuu is duma he menge Hudiyu ne midsunud ki Pablo wey ki Silas. Mezakel zaan is nemeketuu he menge Gerisyahanen he zaan he edsimba te Megbevayà, wey elin daan nemeketuu is mezakel te menge vai zutun te inged.
44017005	Ne zutun, nengesina engki Pablo is menge Hudiyu ne midtiǥum dan is mezakel he menge tepulan he wazà menge pulus he etew. Ne mid-eneb dan is tivuuk he inged te edsinamuk. Midhendiyè dan te valey ni Jason su edteǥelen dan egkuwaa si Pablo wey si Silas su wey zan meuwit diyà te menge etew.
44017006	Iyan, hein wazè dan sikandan maahà, midakep dan si Jason wey is duma pa he menge tumutuu zutun, ne miguyud dan diyà te menge upisyal zutun te inged dan te ebensag he egkaǥi te, Heini is menge etew, nekevaal zan te samuk diyà te minsan hendei! Ne ǥuntaan, kayi zan en maan te inged tew. 7 ke sikandan, Ne heini si Jason, impepemenahik din sikandan diyà te valey zin. Pudu sikandan nekesupak te velaud te hadì tew ziyà te Ruma su egkeǥiyen dan he iyan hadì is etew he egngezanan ki Jesus.
44017008	Ne hein nezineg haazà dutun te menge upisyal wey menge etew, ne mibmezaat utew is gehinawa zan.
44017009	Ne si Jason wey haazà is menge zuma zin, impevayad sikandan dutun te menge upisyal te piyansa te lawa zan ne human sikandan ipaawà.
44017010	Ne hein mezukilem en, impehipanew si Pablo wey si Silas te menge tumutuu pehendiyà te inged he Biriya. Ne hein nekeuma zan midhendiyè dan te simbahan te menge Hudiyu.
44017011	Ne zeyzey is menge Hudiyu zutun te Biriya kenà te menge Hudiyu ziyà te Tiselunika su memetulanged dan mulà. Ne utew zan egkesuat he ebpemineg te impesavut kandan. Ne kada andew edsusiyen dan is insurat he Lalag te Megbevayà su ed-ahaan dan ke tutuu ve iyan haazà is ibpenurù eni Pablo.
44017012	Mezakel zan is nemeketuu ki Jesus. Ne is mezakel zutun, ne menge telehuzen he vahi he menge Gerisyahanen wey elin daan nemeketuu is menge Gerisyahanen he maama.
44017013	Ne sikan is menge tigTiselunika he menge Hudiyu, hein nezineg dan he impesavut daan ni Pablo is Lalag te Megbevayà dutun te inged he Biriya, midhendutun dan ne midhimu zan he mengepauk engki Pablo is mezakel he menge etew.
44017014	Ne zutun impaawà dutun si Pablo te menge tumutuu pehendiyà te zaǥat, iyan, si Silas wey si Timoteo, intaǥak din diyà te Biriya.
44017015	Sikan is menge maama he midhated ki Pablo, miduma zan kandin taman diyà te inged he Etinas. Ne zutun mid-ulì dan diyà te Biriya ne mibpenudtul zan ki Silas wey ki Timoteo he ibpeǥaanggaan dan ibpetelukun ni Pablo.
44017016	Ne zutun te kedteǥazi ni Pablo ki Silas wey ki Timoteo ziyà te Etinas, utew neseeng sikandin su neehè din he utew mezakel is menge ledawan he edsimbahan te menge meǥinged dutun.
44017017	Ne tenged dutun, midseled sikandin diyà te simbahan te menge Hudiyu, ne mibpekidibati sikandin te menge Hudiyu wey te kenà menge Hudiyu he edsimba zaan te Megbevayà. Ne minsan daan diyà te mirkadu ebpekidibati sikandin te minsan hentei he zutun.
44017018	Ne zuen dutun menge menunudlù te menge penurù dengan ni Ipikuranu wey ni Sinu. Mibpekidibati zan daan ki Pablo. Ne is duma zutun egkaǥi te, Paglung heini he mepedeliǥen. Hengkey vuwa pezem is egkeǥiyen din? Ne is duma egkaǥi te, Iyan buwa ibpesavut din is menge selakew pa he menge ziwata he edsimbahan diyà te meziyù he inged. Umba egkekaǥi zan haazà su impesavut kandan ni Pablo is keaǥi ni Jesus wey is kegkevanhew zin.
44017019	Ne mid-uwit dan si Pablo ziyà te etuvangan te upakat dutun he egngezanan te Eriyupagu ne ke sikandan te, Egkesuat key he metueni zey heini is beǥu he penurù he ibpesavut nu.
44017020	Duen edtudtulen nu he sikan dey pa mezineg; umba ebpemineg key kenikew su wey nu ikeseysey.
44017021	(Umba egkekaǥi zan haazà su is menge tig-Etinas wey minsan is menge umuuliey zutun, utew zan egkesuat he ebpemineg wey ebpenudtul te menge penurù he sikan dan pa mezineg minsan ke egkehepunan pa.)
44017022	Ne zutun midhitindeg si Pablo ziyà te etuvangan dutun te hukmanan he Eriyupagu ne ke sikandin te, Sikiyu is tig-Etinas, nesavut ku he utew kew metinumanen te menge tuluuwen niw.
44017023	Su te kedriǥuriǥu ku kayi te inged niw nengeehè ku is menge ed-ezapen niw. Ne zuen daan sevaha he pemuhatà he neehè ku he insurat dutun is lalag he edhenduen te, Kayi ed-ezapa is Megbevayà he Wazè Pa Metueni. Ne sikan is Megbevayà he ed-ezapen niw minsan wazè niw pa metueni, iyan heini is ibpesavut ku en keniyu.
44017024	Su heini he Megbevayà, iyan nenlimbag te kelibutan wey te minsan hengkey he taǥù din. Nengazen sikandin te langit wey tanà, ne kenà diyè dà ed-ubpà te menge simbahan he mibeelan te etew,
44017025	ne wazà minsan hengkey he egkeveelan te etew he egkinehenglanen din. Su iyan sikandin ebeǥey te ǥehinawa wey untung wey is minsan hengkey ziyà te langun he menge etew.
44017026	Ne te sebsevaha zà he kepuun mibeelan din is langun he kelasi te etew ne in-eneb din sikandan kayi te tivuuk he kelibutan. Ne midtukud din he zaan is egketemanan te ed-ubpaan tew te menusiyà wey is timpu te ked-ubpè tew kayi.
44017027	Umba mibeelan din heini su wey tew sikandin mepen-ahà ne wey tew meturedu sikandin. Ne is Megbevayà, kenà daan meziyù te kada sevaha kenitew,
44017028	su pinaaǥi te kandin he ǥehem ebpekewaleng kiw, ne zuen daan untung tew wey kegkeetew te kada sevaha kenitew. Su iring te lalag te memetau he egkaǥi te ebpenlumlumbayan he lalag dini te keniyu he egkaǥi te, Sikitew zaan, menge anak kiw zin.
44017029	Ne ǥeina te menge anak kiw zin, iring kiw kandin. Ne tenged dutun kenè tew ed-isipen he is Megbevayà, sevaha he ledawan he vulawan wey selapì wey vatu he mideyzeyanan te etew he metau.
44017030	Dengan hein wazè pa sikandin mekilala te menusiyà, mibpesagdan din is mezaat he ulaula te menge etew, iyan, guntaan indawey zin en te langun he menge etew te minsan hendei he ibpeiniyuǥan is memezaat he ulaula.
44017031	Midtendek din en is andew keuzemà he zutun ed-imbistigahan din is tivuuk he menusiyà, ne metazeng daan is ked-imbistiga zin pinaaǥi te etew he mibpilì din. Impeehè din he tutuu heini is ebeelan din su haazà is etew, minatey ne mibanhew te Megbevayà!
44017032	Ne hein nezineg dan haazà is kegkevanhew he nekaǥi ni Pablo, is duma zutun midsumpalit dan sikandin. Iyan, duen duma he egkaǥi te, Likù ka kayi su egkesuat key pa he ebpemineg te kedseysaya nu kayi.
44017033	Ne zutun, mid-awà si Pablo zutun te hukmanan.
44017034	Duen menge etew zutun he neketuu ki Jesus ne midsunud dan ki Pablo. Iyan haazà ensi Dionisio, is sevaha he zatù dutun te Eriyupagu wey elin daan is bahi he egngezanan ki Demaris wey zuen pa menge zuma zutun he neketuu.
44018001	Wazà meuǥet ne mid-awà si Pablo zutun te Etinas ne midlaus diyà te Kurintu.
44018002	Ne zutun neuma zin is dezuwa he Hudiyu he teleesawa he tigPuntu, si Ekilu wey is esawa zin he si Priscila. Beǥu pa sikandan he nekeuma zutun he ebpuun te Italya su zuen belaud ni Hadì Claudio he ibpaawà diyà te inged he Ruma is langun he menge Hudiyu. Ne mibpenumbelayan sikandan ni Pablo
44018003	ne mid-amur sikandin kandan su neked-iring is terebahu zan he iyan is kebpemaal te idlelawig he terapal.
44018004	Ne kada Sebadu edhendiyà si Pablo te menge simbahan te menge Hudiyu is ebpekidlewanà su wey mesavut te menge Hudiyu wey menge Gerisyahanen he tutuu is ibpenurù din.
44018005	Ne hein nekeuma si Silas wey si Timoteo is ebpuun te Mesidunya, wazà duma he vaal ni Pablo, kekenà, iyan dà is kebpesevuta zin te Lalag te Megbevayà su ibpeehè din te menge Hudiyu he tutuu iyan he iyan si Jesus sikan is mibpilì te Megbevayà he ibpahadì.
44018006	Ne hein wazè dan dewata su edsumpalit sikandan kandin, inhuyab din is kumbalè din he tuus te mid-engkezan din en sikandan. Ke sikandin te, Kenè en kediey he salà ke edsilutan kew te Megbevayà. Ne ǥuntaan diyè ku en ibpesavut is Lalag te Megbevayà te kenà menge Hudiyu.
44018007	Ne mid-ewaan din sikandan ne midhendiyà te valey ni Tito Hustu, sevaha he etew he kenà Hudiyu he midtuu zaan te Megbevayà. Nekesiringan is baley zin te simbahan te menge Hudiyu.
44018008	Ne si Crispo, is egalen dutun te simbahan, neketuu te Nengazen ne neketuu zaan is pemilya zin. Ne zutun mezakel is menge tigKurintu, hein nezineg dan is Lalag te Megbevayà, neketuu zan ne mibpemebewtismu sikandan.
44018009	Ne mibpaahà ki Pablo is Nengazen hein mezukilem dutun ne migkeǥiyan din te, Kenè ka mahandek. Kenè nu engkezi, kekenà, ipenigudu nu is kebpesevuta nu te lalag ku,
44018010	su zuma a kenikew. Wazà minsan hentei he ebpekekaid kenikew. Mezakel pa is ebpeketuu kediey kayi he inged.
44018011	Ne ziyà med-ubpà si Pablo te inged he Kurintu taman te sengetuig wey heenem he vulan su impenurù din te menge etew is Lalag te Megbevayà.
44018012	Ne hein iyan midhimu si Galyu he gubirnedur te prubinsya he Gerisya, midtiǥum is menge Hudiyu ne midakep dan si Pablo ne impeetuvang dan ki Galyu.
44018013	Ke sikandan te, Heini he etew, ibpesimba zin is menge etew te Megbevayà te paaǥi he supak te velaud tew.
44018014	Ne edtavak pezem si Pablo, iyan, migkaǥi si Galyu ziyà te menge Hudiyu te, Sikiyu is menge Hudiyu, emun utew zekelà he samuk iring te hustu en he salà wey ke mezaat be he ulaula kayi te etew, ed-entusen ku te edhusey keniyu.
44018015	Ne ǥeina te mehitenged dà heeyan te kegkesumpakì niw tenged te menge ngazan wey is kesuǥuan niw, iyan kew en medhuhusey su kenà a iyan ebpenhusey te iring dutun.
44018016	Ne zutun impaawè din sikandan dutun te hukmanan.
44018017	Ne is menge kenà Hudiyu zutun, midakep dan si Sustinis, is edumala te simbahan te menge Hudiyu, ne mibpemuǥel zan dutun te uvey te hukmanan. Ne minsan pa zutun wazà itetenged haazà ni Galyu.
44018018	Ne si Pablo, malù pa netegteǥaad is ked-ubpè din dutun te Kurintu zuma te menge tumutuu ne human medlaus. Miduma zin si Ekilu wey si Priscila ne migenat dan. Ne zuen dutun impenaad ni Pablo ziyà te Megbevayà. Ne hein nekeuma zan diyà te inged he Singkriya, mibpaalut si Pablo he iyan tuus te midtuman din en. Ne mid-untud dan te barku he edhendiyà te prubinsya he Sirya.
44018019	Nekeuma zan diyà te inged he Ipisu ne mid-ewaan ni Pablo si Ekilu wey si Priscila. Midhendiyà sikandin te simbahan te menge Hudiyu ne mibpekibpezeyaǥà sikandin te menge ketezengan.
44018020	Midhangyù dan kandin he kenà petuluy sikandin med-awà diyà te kandan, iyan, wazà si Pablo mebpemineg.
44018021	Su ke sikandin dutun te kegenat din te, Edlikù a zini ke edtuǥut is Megbevayà. Ne nekeuntud te barku ne mid-awà diyà te Ipisu.
44018022	Ne hein nekezunggù diyà te inged he Sisarya midlaus sikandin diyà te Hiruselim ne mibpenumbelayan din is menge tumutuu zutun. Ne zutun mid-ulì sikandin diyà te inged he Entiyukya.
44018023	Ne hein malù sikandin neuǥet dutun ne midlaus en maan. Mid-eneb din is menge prubinsya he Perigya wey Gelasya ne midheǥetan din is kedtuu te menge sumusundan ni Jesus dutun.
44018024	Ne zutun, diyà te Ipisu zuen nekeuma he Hudiyu he tig-Elihendriya he egngezanan ki Epulus. Metau he edikursu ne metau zaan he edseysey te insurat he Lalag te Megbevayà.
44018025	Duen nekepenurù kandin he zaan te keaǥi te Nengazen tew he si Jesus ne utew sikandin mezesen he ebpenurù wey hustu is kedseysey zin mehitenged ki Jesus. Asal, iyan pa netuenan din is kebpemewtismu he impenurù dengan ni Juan.
44018026	Ne zutun, layun ebpenurù si Epulus diyà te simbahan te menge Hudiyu, ne kenè din igkelenew is kebpenurù. Ne si Ekilu wey si Priscila, hein nezineg dan is kebpenurù din, miduma zan sikandin diyà te valey zan ne impurung dan kandin ipenurù is menge Lalag te Megbevayà he wazè din pa metueni.
44018027	Ne zutun neisip ni Epulus is edhendiyà te prubinsya he Gerisya. Ne midtevangan sikandin te menge tumutuu ziyà te Ipisu su mibpesuratan dan is menge tumutuu ziyà te Gerisya ne midhangyù dan he zewata zan sikandin. Ne hein nekeuma si Epulus diyà te Gerisya, is langun he nemeketuu ki Jesus pinaaǥi te ǥaǥew te Megbevayà, dekelà he tavang haazà is penurù din kandan.
44018028	Su utew mezesen is menge ketezengan din dutun te insurat he Lalag te Megbevayà he iyan si Jesus sikan is mibpilì te Megbevayà he ibpahadì. Ne pinaaǥi zutun, diyà te etuvangan te mezakel he menge etew, nezaag din is menge Hudiyu he mibpekidibati kandin.
44019001	Dutun te kemulu pa si Epulus diyà te Kurintu, diyà si Pablo mebayà te menge inged he zizaya te Ipisu ne midhendiyè en maan te Ipisu. Ne neuma zin dutun is menge sumusundan daan ni Jesus.
44019002	Ne mid-insaan din sikandan te, Hein neketuu kew ki Jesus mid-ulinan kew ve te Waǥas he Mulin-ulin? Ne midtavak dan te, Wazà. Sikan dey pa mezineg he zuen Waǥas he Mulin-ulin.
44019003	Ne ke si Pablo te, Hengkey he penurù is midsunud niw zutun te kebewtismuwi keniyu? Ne ke sikandan te, Iyan kes impenurù dengan ni Juan Megbebewtismu.
44019004	Ne ke si Pablo maan te, Sikan is kebewtismu he impenurù ni Juan, ne tuus dà te ked-iniyuǥi te mezaat he ulaula, asal impenurù daan ni Juan te menge tig-Israyil he kinahanglan daan he medtuu zan te ed-ilis kandin he iyan si Jesus.
44019005	Ne hein nezineg dan haazà is lalag ni Pablo, mibpemebewtismu sikandan wey metueni he zuen dan upakat te Nengazen tew he si Jesus.
44019006	Ne zutun mibpendepenetan ni Pablo te velad din is menge purù dan, ne mid-ulinan sikandan te Waǥas he Mulin-ulin ne netekewtekew zan mekekaǥi te menge kineǥiyan he kenè dan egkesavut. Ne midtudtul zan is impesavut kandan te Megbevayà.
44019007	Menge sepulù dan wey zezuwa he menge maama.
44019008	Ne kada Sebadu taman te tetelu he vulan mibpekiduma si Pablo te menge Hudiyu zutun te kedsimba zan, ne wazè din ikelenew is kebpenurù din kandan. Mezakel is menge ketezengan he imbeǥey zin kandan wey zan meketuu te penurù din mehitenged te kedhadì te Megbevayà.
44019009	Ne is duma, mezesen is gehinawa zan ne wazè dan medtuu. Utew mezaat is menge lalag dan diyà te simbahan he idsumpalit dan te tuluuwen he imbeǥey te Nengazen tew. Ne tenged dutun, mid-awà si Pablo zutun ne miduma zin is nengehimu en he sumusundan ni Jesus. Ne kada andew edtiǥumen sikandan ni Pablo ziyà te valey ni Tiranu he nehimu he tulunghaan wey zan meistudyuwi is Lalag te Megbevayà.
44019010	Ne seled te zezuwa he tuig iyan haazà mid-ulaula zan, ne insangyew is Lalag te Nengazen diyà te langun he menge Hudiyu wey se kenà Hudiyu he menge meǥinged dutun te prubinsya he Asya.
44019011	Ne utew zekelà is menge egkengein-inuwan he mibeelan te Megbevayà pinaaǥi ki Pablo.
44019012	Su minsan penuwilu zà wey ke tualya he neǥamit din, ed-uwiten dan diyà te menge egkengezeruwan wey edlelungen te mezaat he mulin-ulin ne egkengeulian sikandan.
44019013	Ne zuen menge Hudiyu he ebpenhipanew su ebewian dan is menge etew he edlelungen te mezaat he mulin-ulin. Ne neisip dan is egezaman dan ebewii is edlelungen te mezaat he mulin-ulin he egemiten dan is ngazan ni Jesus. Ne migkeǥiyan dan is mezaat he mulin-ulin te, Pinaaǥi te ǥehem te ngazan ni Jesus he idsangyew ni Pablo, ewai nu en heeyan he etew.
44019014	Is mid-ulaula kayi, iyan is pitu he menge anak te lavew he memumuhat he Hudiyu he egngezanan ki Isiva.
44019015	Ne zutun midtavak haazà is mezaat he mulin-ulin te, Egkekilala ku si Jesus ne netuenan ku zaan is etew he egngezanan ki Pablo, iyan sikiyu, hentei kew vuwa?
44019016	Ne haazà is etew he edlelungen te mezaat he mulin-ulin, mid-urembakan din sikandan ne mibuǥel zin ne mibpemindas din is menge bisti zan. Ne tenged dutun, nengehandek dan ne nekepelaǥuy zan dutun te valey he nengelevasan wey nengepelian.
44019017	Ne is langun he menge etew he tig-Ipisu, menge Hudiyu wey se kenà Hudiyu, nezineg dan haazà is tudtul mehitenged dutun ne nengehandek dan ne mid-iseg is kedtahud dan te ngazan te Nengazen tew he si Jesus.
44019018	Ne mezakel is sikan pa memeketuu zutun he mibpenudtul zan diyà te etuvangan te langun is memezaat he menge ulaula zan he ed-iniyuǥan dan.
44019019	Ne sikan is ebaal te kinaagman, mid-uwit dan is menge libru zan te kebaal te kinaagman ne mibinsulan dan dutun te etuvangan te langun. Ne migkuwinta zan is bali zutun te menge libru. Ne menge kelimahan he libu he elad he selapì is bali zutun.
44019020	Ne iring dutun he paaǥi mid-iseg wey nekeeneb is gehem te Lalag te Nengazen diyà te menge etew zutun he inged.
44019021	Ne zutun, neisip ni Pablo is edhipanew he ziyà ebayà te menge prubinsya he Mesidunya wey Gerisya pehendiyà te Hiruselim. Ke sikandin te, Emun ebpekehendiyà a te Hiruselim, ebpekelaus e pa ziyà te inged he Ruma.
44019022	Ne zutun, impehuna zin diyà te Mesidunya is dezuwa he timbang din te ebaal te ebpeveelan te Megbevayà he si Timoteo wey si Irastu. Asal mibpetaǥak dè pa sikandin diyà te prubinsya he Asya.
44019023	Ne zutun, nehitavù is dekelà he samuk diyà te Ipisu tenged te tuluuwen he imbeǥey te Nengazen tew.
44019024	Duen dutun etew he pandey he egngezanan ki Dimitriyu. Ne zekelà is genansya te menge sinuhulen din te kebpemaal te menge zeisek he pemuhatà he pelata he idtahud te ziwata zan he si Diana.
44019025	Ne haazà si Dimitriyu, midtiǥum din haazà is menge sinuhulen din wey is menge iring dan he pandey ne ke sikandin te, Menge suled, netuenan niw he mid-uswag kiw en kayi te kebpandey tew.
44019026	Siguradu neehè niw wey nezineg niw en is ebeelan kayi te etew he egngezanan ki Pablo. Egkeǥiyen din he is menge ziwata he ebeelan te etew, kenà hustu he ed-ezapen. Mezakel is menge etew he nemeketuu te egkeǥiyen din ne kenà dini zà te inged tew he Ipisu, kekenà, te tivuuk he prubinsya tew he Asya.
44019027	Ne tenged kayi kela ke meepesi te menge etew heini is menge vaal tew. Ne kenà duen dà taman su is lavew he ziwata tew he si Diana, kela ke meisip te menge etew he wazà pulus kayi te simbahan din wey egkeawà daan is kegkevantug din. Ne iyan sikandin edsimbahan te langun he menge etew kayi te Asya wey te minsan hentei te tivuuk he kelibutan.
44019028	Ne zutun hein nezineg haazà te mezakel he nengetiǥum dutun he menge etew, utew zan nengepauk engki Pablo ne mibpememensag dan te, Lavew si Diana, is edsimbahan tew te menge tig-Ipisu!
44019029	Ne zutun nekeeneb is samuk te tivuuk he inged. Ne haazà is dezuwa he zuma ni Pablo, si Gayu wey si Eristarku he menge tigMesidunya, midakep sikandan te menge etew ne migègaanan dan uwita ziyà te tiǥumanan te menge etew.
44019030	Ne si Pablo, edseled daan pezem dutun, iyan, wazà sikandin tuǥuti te menge zuma zin he sumusundan.
44019031	Ne zuen daan menge emiǥu zin he upisyal te prubinsya he Asya. Duen midsuǥù dan diyà te kandin su wey zan sikandin mehengyui he kenà sikandin medseled dutun te tiǥumanan.
44019032	Ne is menge etew zutun te tiǥumanan, utew midekelà is kedsinamuk dan. Ebpeked-iilis-ilis dà is ebpememensag he kenà ebpeked-iiring is ibensag dan. Deisey zà he menge etew is netau zutun te hitavù he ingketiǥum dan.
44019033	Kunaan te zuma ke iyan si Alejandro nekesalà su maan is impeetuvang sikandin te menge Hudiyu. Ne si Alejandro, imbayew zin is belad din he tuus te zuen egkeǥiyen din he ketezengan dutun te menge etew.
44019034	Iyan, hein netuenan dan he Hudiyu sikandin, mibpememensag dan med-uman te, Lavew si Diana he edsimbahan tew te tig-Ipisu. Ne seled te zezuwa he uras is kepememensag dan dutun.
44019035	Ne hein neuǥet en, is sikritaryu zutun te inged dan, ingkepeengked din haazà is kedsinamuk te menge etew. Ke sikandin te, Menge zuma ku he tig-Ipisu, netuenan en te minsan hentei he sikitew is menge tig-Ipisu, insarig kenitew is simbahan te lavew he ziwata he si Diana wey is edselilayen he vatu he neulug he ebpuun te langit.
44019036	Wazà ebpekekaǥi he kenà tutuu heini. Umba kinahanglan he maawà is keinit te ǥehinawa niw ne engked kew is edsinamuk.
44019037	Mid-uwit niw zini heini is menge etew he wazè dan mekepenakew ziyà te menge simbahan tew wey wazè dan daan sumpelita is diwata tew.
44019038	Ne emun duen idsumbung eni Dimitriyu, duen andew he netail para te kebpenhusey, ne zuen daan menge etew he netail he menhuhukum. Kinahanglan he zutun dan isumbung.
44019039	Ne ke zuen pa id-insè niw kinahanglan he zutun kew med-insà te netail he kegketiǥum te menge etew.
44019040	Su kela ke iinsà kenitew ke maan is midsinamuk kiw kayi te neulaula ǥuntaan. Ne wazè tew ketezengan ke maan is neulaula tew heini.
44019041	Ne hein nekaǥi zin haazà impeulì din is menge etew.
44020001	Ne si Pablo, hein mid-engked is menge etew he edsinamuk, midtiǥum din is menge sumusundan. Midweliyan din sikandan su wey meheǥet is kedtuu zan ne impesavut din he edhipanew en sikandin. Ne migenat ne midlikù diyà te prubinsya he Mesidunya.
44020002	Ne mid-eneb din is menge inged dutun ne mibpurungan din weliyi is menge tumutuu zutun te kedheǥeta zin te kedtuu zan. Ne zutun midlaus diyà te Gerisya.
44020003	Ne zutun sikandin med-ubpà taman te tetelu he vulan. Ne zutun neisip din he ed-untud te barku su edhendiyà te Sirya, ne neisip daan dutun te menge Hudiyu he edekepen dan sikandin dutun te kegenat din, umba, nahalin is gehinawa zin su neisip din maan he edlikù diyà te imbayè din pehendiyà te Mesidunya.
44020004	Ne zuen tigBiriya, si Supatir he anak ni Piru he nekezuma kandin. Elin daan miduma si Eristarku wey si Sigundu he menge tigTiselunika, si Gayu he tigDirbi, wey si Timoteo, si Tikiku wey si Trupimu he menge tig-Asya.
44020005	Midhuna heini is menge zuma zey ne sikami ki Pablo, midteǥazan key zan diyà te inged he Truwas.
44020006	Mid-untud key te barku ziyà te inged he Pilipus hein neiwas is Pista te Kegkaan te Supas he Wazè Din Tapey. Ne nekelima zutun nesaut dey sikandan diyà te Truwas ne zutun key med-ubpà taman te sengesimana.
44020007	Ne hein midsanlep en is andew zutun te andew he Sebadu midtiǥum key su wey zey metuman kes Waǥas he Idlavung. Ne si Pablo, midweliyan din is menge etew ne taman te metaneb en is kezukileman te kedwali zin su zutun te egkepawà egenat sikandin.
44020008	Mezakel is sulù dutun te ruǥu he ziyà te zivavew he iyan netiǥuman dey.
44020009	Ne zuen kenakan he si Yutiku he ziyà ebpimpinuu te sulawà dutun te iketelu he endanas. Ne ǥeina te meluǥayad is kedwali ni Pablo, ne utew nekelipezeng. Hein neuǥet wazè din en maantus is kebpekelipezeng din ne neulug diyà te tanà. Ne hein mibitbit dan, minatey en.
44020010	Ne mibeyaan ni Pablo ne midlengkevan din ne migkepkepan din. Kenè kew meseeng, ke si Pablo, su neuyag en.
44020011	Ne mibpemenahik maan si Pablo ne migkuwa te egkeenen ne migkaan. Ne neuǥet pa is kebpekidlalag din kandan, ne hein nepawà migenat.
44020012	Ne in-ulì dan haazà is kenakan he neuyag ne nengelipey zan utew.
44020013	Ne nekeuntud key te barku ne midhendiyè key te inged he Asun. Intelaan kenami ni Pablo he ebpetuluy sikandin dutun te inged he Asun su ebpemeyvey mulà sikandin.
44020014	Ne neuma zey sikandin diyà te Asun ne impeuntud dey ne zutun midlaus key pa ziyà te inged he Mitilini.
44020015	Ne neisip ni Pablo is edlevayan dey is inged he Ipisu su wey key kenà meuǥet diyà te prubinsya he Asya. Egkezeǥusu si Pablo su egkesuatan din he mekeuma sikandin diyà te inged he Hiruselim te kenà pa andew he Pintikusti. Ne mid-awè key zutun te Mitilini ne sengekezukileman pa zutun midseǥazan dey is inged he Kiyu, ne sengekezukileman pa zutun midseǥazan dey is inged he Samu. Ne sengekezukileman pa ne neketuluy key ziyà te inged he Militu.
44020017	Ne mibpesuratan ni Pablo is menge ebmeǥurangen te menge tumutuu ziyà te inged he Ipisu, ne migkaǥi zin he ebpetelavuk sikandin diyà te Militu.
44020018	Ne hein nekeuma zan, migkeǥiyan din te, Netuenan niw en he mibpurungan ku is menge ulaula ku kayi te keniyu puun pa zutun te nehuna he andew te kedseled ku kayi te prubinsya he Asya.
44020019	Midtuman ku is ebpeveelan kedì te Megbevayà ne wazà a mebpelavew. Mibpeniǥis is menge luhè ku tenged te mahal kew zini te ǥehinawa ku. Mezakel is kemereǥenan wey kemeresayan he neulaula ku tenged te menge pesipala he mibeelan kediey te menge iring ku he Hudiyu.
44020020	Netuenan niw zaan he mibpurungan ku sikiyu penurua ziyà te menge ketiǥuman wey minsan diyà daan te menge valey niw. Dutun te kebpenurua wey kebpesevuta ku keniyu te Lalag te Megbevayà, in-amin ku keniyu ipenurù is minsan hengkey he ibmeupiya te kedtuu niw.
44020021	Hudiyu se kenà Hudiyu, ne wazè ku impelavi su pudu ku midweliyi he kinahanglan he edtumanen dan is ebpeveelan kandan te Megbevayà he iniyuǥi zan is menge mezaat he ulaula zan ne medtuu zan te Nengazen tew he si Jesus.
44020022	Ne ǥuntaan, geina te edtumanen ku is suǥù kedì te Waǥas he Mulin-ulin, edhendiyà a te Hiruselim. Ne kenè ku egketuenan ke hengkey is egkeulaula ku zutun.
44020023	Iyan dà egketuenan ku is: diyà te kada inged he imbayè dey ne impezayag kedì te Waǥas he Mulin-ulin he egkepirisu ad ne mezakel pa he kemereǥenan is egkeseǥazan ku.
44020024	Iyan, kenè ku en egkenuǥunan heini is untung ku zini te kelibutan su wey ku mepasad is ebpeveelan kedì te Nengazen tew he si Jesus he iyan is kedsengyawa te Meupiya he Tudtulanen te ǥaǥew kenitew te Megbevayà.
44020025	Midtukid ku sikiyu weliyi te kedhadì te Megbevayà Ne ǥuntaan netuenan ku en he kenà ad maan keniyu egkeahà.
44020026	Ne egkeǥiyen ku keniyu he ke zuen minsan sevaha keniyu he kenà egkelibri te silut te Megbevayà, wazè ku salà kandin
44020027	su in-amin ku keniyu ipenurù is minsan hengkey he egkesuatan te Megbevayà.
44020028	Bentayi niw is ulaula niw wey ventayi niw zaan is langun he tumutuu he insarig keniyu te Waǥas he Mulin-ulin; kinahanglan he iyan kew edlig-en te kedtuu te menge tumutuu te Megbevayà. Nehimu kiw zin he sakup pinaaǥi te kebpehimatey te anak din.
44020029	Netuenan ku he emun ed-ewaan ku sikiyu, duen edlepew kayi te keniyu he menge menunudlù he is ibpenurù dan, ne ebpekezezaat te upakat ne edèdeetan dan iyan is upakat niw te menge tumutuu.
44020030	Ne egkeulaula keuzemà he ebpengaǥi te tarù is minsan menge zuma niw su wey zan meuwit is menge tumutuu su wey mekesundan kandan.
44020031	Ne tenged kayi mebpekevantey kew; kenè niw lipati he seled te tetelu he tuig, andew se mezukilem, mid-em-eminan ku sikiyu te penurù. Mibpeniǥis is menge luhè ku tenged te hizu ku keniyu.
44020032	Ne ǥuntaan idsarig ku sikiyu ziyà te Megbevayà he iyan ebpeketavang keniyu. Ebpeketavang daan is impenurù ku keniyu he ǥaǥew zin kenitew. Is Megbevayà, iyan ebpekeveǥey kenitew te kezesen te kedtuu. Diyà te kandin egkekuwa ta zaan is kenita he vahin te menge tuvad he ibeǥey zin diyà te langun he menge tumutuu zin.
44020033	Is selapì wey minsan manggad te minsan hentei keniyu, kenà iyan tuyù ku.
44020034	Netuenan niw he mibpenigudu a medterebahu wey ku mekuwa is menge kinahanglan dey te menge zuma ku.
44020035	Ne pinaaǥi kayi te langun, impeehè ku keniyu he kinahanglan he pinaaǥi te kebpenigudu tew egketevangan tew is egkengeayuayu su egketenuzan tew is menge lalag dengan te Nengazen tew he si Jesus su ke sikandin te, Dekelà is kelipey ta ke ebeǥey ki, kenà ke iyan ki edawat.
44020036	Ne hein nekepasad si Pablo is egkaǥi zutun, midluhud sikandin ne mibpengumew-umew zin is Megbevayà.
44020037	Ne mibpeniǥis is luhè dan te menge tumutuu ne migkepkepan dan si Pablo ne midhezekan dan.
44020038	Utew zan ingkeseeng is lalag din he kenè dan en maan sikandin egkeahà. Ne zutun midumahan dan diyà te barku.
44021001	Ne zutun hein nekepemazè key en kandan, mid-untud key en maan te barku ne migenat key. Ne midtandang key ziyà te ebeyaan dey ne nekeuma key ziyà te pulu he Kus. Ne zutun te mid-ilis he andew nekeuma key ziyà te pulu he egngezanan te Rudas. Mid-awè key zutun ne nekezunggù key ziyà te inged he Petara.
44021002	Ne ziyè dey meuma is barku he edhendiyà te Pinisya ziyà te prubinsya he Sirya ne nekeuntud key zutun ne migenat key en maan.
44021003	Nekeuvey key ziyà te pulu he Sipru, iyan, midseǥazan dey ziyà te egkeǥivang dey. Ne midlaus key ziyà te Sirya. Nekezunggù key ziyà te inged he Tiru su zutun idhaw-as is menge karga te barku.
44021004	Neturedu zey zutun is menge tumutuu ne midhulavung key ziyà te kandan taman te sengesimana. Ne ǥeina te zuen impezayag kandan te Waǥas he Mulin-ulin midleǥuyan dan si Pablo he kenà ibpelaus diyà te Hiruselim.
44021005	Iyan, hein neume en is kegenat dey, mid-awè key zutun te inged. Ne nemenduma kenami is langun he menge tumutuu, maama se vahi wey menge anak dan. Ne midluhud key zutun te veyvey te zaǥat is ed-ampù.
44021006	Ne zutun mibpepempemezeey key ne mid-untud key en maan te barku ne sikandan mulà, midlikù dan diyà te inged.
44021007	Ne mid-ewaan dey is inged he Tiru ne midlaus key ne nekezunggù key ziyà te inged he Tulimeyda. Mibpenumbelayan dey is menge tumutuu ne midhulavung key ziyà te kandan.
44021008	Ne hein nepawà, migenat key en maan ne nekezunggù key ziyà te Sisarya. Ne ziyè key medhulavung te valey ni Felipe, sikan is ebpesavut te Meupiya he Tudtulanen. Iyan sikandin sevaha zutun te pitu he maama he nepilì dengan diyà te Hiruselim he timbang te menge epustul.
44021009	Duen heepat he menge anak din he raǥa he ebpeneuven te Megbevayà.
44021010	Hein nepipira en he andew is kedhulavung dey zutun, nekeuma si Egebu is sevaha he maama he ebpeneuven te Megbevayà he ebpuun diyà te Hudiya.
44021011	Mid-uvey ziyà te kenami ne migkuwa zin is bakes ni Pablo ne imbakus din te kandin he menge paa wey menge velad din ne ke sikandin te, Ibpesavut kenitew te Waǥas he Mulin-ulin he is teǥiǥaked kayi te vakes, iring kayi is kebekusa kandin te menge Hudiyu ziyà te Hiruselim ne ibpalad dan sikandin diyà te kenà menge Hudiyu.
44021012	Ne hein nezineg dey haazà, sikami wey is menge tumutuu zutun, midhengyuan dey si Pablo he kenà medhendiyà te Hiruselim.
44021013	Iyan, midtavak si Pablo te, Maan is edhimuwen niw he utew a meseeng pinaaǥi te kedsineǥew niw? Su emun intuǥut en te Nengazen tew he si Jesus he iyan heeyan egkehitavù kedì, andam ad, kenà te kebpepirisu zà, kekenà, minsan te kebpehimatey ziyà te Hiruselim.
44021014	Ne hein netuenan dey en he kenà egkeeǥut si Pablo, mid-engkezan dey te edhangyù ne migkaǥi key te, Berakat he iyan metuman is egkesuatan te Nengazen.
44021015	Ne hein malù en neuǥet is ked-ubpè dey zutun, mibpenines key ne migenat key is edhendiyà te Hiruselim.
44021016	Ne zuen menge tumutuu he tigSisarya he miduma kenami ziyà te Hiruselim. Inhated key zan diyà te valey he ebpemenehikan dey, diyà te valey ni Menasun he tigSipru. Sevaha sikandin dutun te nengehuna he menge sumusundan ni Jesus.
44021017	Ne zutun te kebpekeuma zey ziyà te Hiruselim, midtelavuk kenami he nengeǥalew is menge tumutuu.
44021018	Ne nepawà dutun nenumbaley key ki Pablo ziyà te ki Epustul Santiago, ne zutun daan is langun he menge ebmeǥurangen te menge tumutuu.
44021019	Ne mibpengemusta kandan si Pablo ne zutun mibpenudtul zin kandan is langun he nengehimu te Megbevayà diyà te menge etew he kenà menge Hudiyu, pinaaǥi te kedwali zin.
44021020	Ne hein nezineg dan haazà is tudtul ni Pablo, nemekezalig dan te Megbevayà. Ne migkeǥiyan dan si Pablo te, Netuenan nu, Suled, he utew zaan mezakel is menge zuma tew he Hudiyu he nemeketuu en ki Jesus, ne mibpurungan dan tumana is imbilinbilin kenitew he kesuǥuan.
44021021	Nezineg dan is tudtul he is menge zuma tew he Hudiyu he ziyà te menge inged te kenà menge Hudiyu, impenurù nu kandan he engkezi zan is kedtumana zan te kesuǥuan he imbilinbilin dengan ni Moises. Impenurù nu kun kandan he kenè dan sirkunsidara is menge anak dan he maama ne kenè dan en sunuza is menge vetasan tew te menge Hudiyu.
44021022	Siguradu egkezineg dan he nekeuma ke en. Hengkey is meupiya he edhimuwen?
44021023	Meupiya ke edtumanen nu is sambag dey. Duen kayi heepat he zuma tew he maama he zuen impenangdù dan diyà te Megbevayà sumalà is betasan tew.
44021024	Duma ka kandan diyà te simbahan he Valey te Megbevayà, ne tampu ka te ed-ul-ulahan kandan sumalà is betasan te kegkelumpiyuwi kandan. Iyan ka vayad te ebpeveyazan kandan ne human dan ebpekepevangul. Emun edtumanen nu heini, egketuenan te langun he kenà benar is tudtul he nezineg dan mehitenged kenikew, su egkekeleduwan dan he mibentayan nu is imbilinbilin he kesuǥuan ni Moises.
44021025	Ne is menge kenà Hudiyu mulà he nemeketuu, migkaǥi zey en dengan kandan pinaaǥi te surat is menge idsuǥù dey kandan he kinahanglan he kenè dan megkaan te impemuhat diyà te kenà hustu he megbevayà wey kenè dan daan keena is lengesa wey is edlepaan he kenà ebpekelelengesa. Ne kinahanglan daan he kenè dan hileveti is kenè dan esawa.
44021026	Ne hein nepawà dutun miduma ni Pablo haazà is menge maama ne midtampu sikandin dutun te kedtumana zan te vetasan te kebpenlumpiyu. Ne midseled si Pablo ziyà te Valey te Megbevayà wey zin ikepesavut ke pira pa he andew ne human egketapus is kegkelumpiyuwi kandan su emun egketapus haazà ne zuen pemuhat te kada sevaha kandan.
44021027	Ne hein ikepitu en he andew, duen menge Hudiyu he tig-Asya he nekeahà ki Pablo ziyà te Valey te Megbevayà. Ne mibpetavang dan te utew mezakel he menge etew zutun te simbahan su wey zan mezakep si Pablo.
44021028	Ne mibpememensag dan is egkaǥi te, Sikiyu is menge zuma zey he Isreyilihanen, tevangi key! Iyan heini sikan is etew he in-eneb din is penurù din te minsan hendei he inged. Ne supak is impenurù din te tivuuk he kehudiyuwan wey supak daan te kesuǥuan tew wey kayi te simbahan tew. Ne ǥuntaan impeseled din en kayi te simbahan tew is kenà menge Hudiyu ne neremerikan heini is simbahan he ebulusan te Megbevayà.
44021029	(Umba migkaǥi zan heini su neehè dan si Trupimu he zuma ni Pablo zutun te inged. Ne si Trupimu, tig-Ipisu he kenà Hudiyu, ne kunaan dan ke miduma ni Pablo he impeseled dutun te simbahan.)
44021030	Ne ingkepauk haazà te langun he meǥinged dutun te Hiruselim ne nengevurun dan ne migewezan dan si Pablo, ne miguyud dan sikandin pehendiyà te ǥawas dutun te simbahan ne midlekevan dan haazà is simbahan.
44021031	Edhimetayan dan pezem sikandin, iyan, duen neketudtul te kepitan te menge sundaru he menge Rumanu he edsinamuk is tivuuk he meǥinged te Hiruselim.
44021032	Ne is kepitan duma is menge sundaru, migaanggaan dan is edhendutun te nengevurun he menge etew. Ne hein naahà te menge etew haazà is kepitan wey menge sundaru, mid-engkezan dan te ebpemuǥel si Pablo.
44021033	Ne haazà is kepitan, mibeyaan din si Pablo ne midakep din ne insuǥù din he hiketi sikandin te zezuwa he kedina. Ne zutun in-insè din te menge etew ke hentei haazà is etew ne hengkey is salè din.
44021034	Ne mibpememensag he edtavak is menge etew asal selakew is tavak te kada sevaha. Ne ǥeina te utew meǥurub ne kenà egkekeleduwan dutun te kepitan ke hengkey is hustu he neulaula, ne tenged dutun insuǥù din te menge sundaru he uwita zan si Pablo ziyà te kutà.
44021035	Hein nekeuma zan diyà te heǥezan dutun te kutà mibitbit dan si Pablo tenged te utew ed-iseg is kedsinamuk te menge etew. Ne ed-eǥawen pezem si Pablo zutun te menge etew
44021036	ne ebpememensag dan is egkaǥi te, Edhimetayan tew!
44021037	Ne zutun te edseled dan en te kutà, migkaǥi si Pablo ziyà te kepitan ke sikandin te, Egkehimu ve ke zuen lalag ku kenikew? Ne migkaǥi haazà is kepitan te, Metau ke ves te kineǥiyan he Gerisyahanen?
44021038	Kenè ke ve iyan kes tig-Ihiptu he malù en neuǥet guntaan he midsukul te gubirnu ne mibpengulu te heepat he libu he menge tulisan diyà te tanà he kenà ed-ubpaan te etew?
44021039	Ne midtavak si Pablo te, Hudiyu a he sakup te zekelà he inged diyà te prubinsya he Silisya su ziyà a ianak te Tarsu. Edhengyuen ku kenikew he tuǥuti a he melelaǥi ku is menge etew.
44021040	Ne midtuǥutan din, ne si Pablo, midhitindeg dutun te heǥezan, ne imbayew zin is belad din he tuus te zuen egkeǥiyen din dutun te menge etew , ne hein mid-engked is keǥurub dan, migkaǥi si Pablo te kineǥiyan he Hibriyuhanen.
44022001	Ke sikandin te, Menge suled wey menge ǥinikanan, pemineǥa niw is ibpesavut ku keniyu he menge ketezengan ku.
44022002	Ne hein nezineg dan he Hinibriyuhanen is kegkaǥi zin, ne mibpurung dan mebpemineg. Ne ke si Pablo te,
44022003	Hudiyu e man; diyà a ianak te prubinsya he Silisya, diyà te inged he Tarsu asal kayi a medekelà te Hiruselim su mibpenurù a ni Gemelil. Impenurù kediey is kebpurungi kedtumana te kesuǥuan he nesunud te ǥin-epuan tew. Utew meheǥet dutun is kedtumana ku te kunaan ku he ibpetuman kedì te Megbevayà su iring a keniyu ǥuntaan.
44022004	Ne tenged dutun, mibpesipelahan ku is menge tumutuu ki Jesus ne mibpenhimetayan ku. Mibpendakep ku is menge maama wey menge vahi ne mibpirisu ku.
44022005	Is lavew he memumuhat wey is langun he ebmeǥurangen tew, ebpeketistiǥus dan he tutuu heini is egkeǥiyen ku keniyu su mibeǥayan e zan te menge surat he impeuwit dan kedì diyà te menge zuma zan he Hudiyu ziyà te inged he Demasku. Umba edhendiyà a su wey ku mezakep dutun is menge tumutuu ki Jesus su ed-uwiten ku sikandan dini te Hiruselim wey mesiluti sikandan.
44022006	Ne zutun te uvey e en diyà te Demasku, neudtu is andew ne netekewtekew a enlaǥi te utew merayag he ebpuun te langit.
44022007	Ne nepiley a ne zutun nezineg ku is egkaǥi te, He Seulu, maan is ebpesipelahan a kenikew?
44022008	Ne mid-insà a te, Hentei ka? Ne ke sikandin te, Iyan a sikan is ebpesipelahan nu he si Jesus he tigNeserit.
44022009	Ne is menge zuma ku, neehè dan haazà is merayag, iyan, wazè dan mesavut haazà is egkeǥiyen diyà te kediey.
44022010	Ne nekeinsà a te, Nengazen, hengkey is ebpeveelan nu kediey? Ne migkaǥi kedì is Nengazen te, Enew ka ne laus ke en diyà te Demasku ne zutun ibpesavut kenikew is langun he intuvad en kenikew te Megbevayà he ebpeveelan kenikew.
44022011	Ne nelakap a tenged dutun te midsirang kedì he utew merayag, umba mid-aǥak e zà te menge zuma ku pehendiyà te Demasku.
44022012	Ne zuen dutun etew he egngezanan ki Eneniyas; metinumanen sikandin te kesuǥuan tew, wey telehuzen te langun he menge Hudiyu he tigDemasku.
44022013	Mibeyaan e zin ne mid-uvayan e zin ne ke sikandin te, Sikew is suled ku he Seulu, berakat he mekeehè ke en maan. Ne segugunà mibmerayag is ked-ehè ku ne midtengtengan ku sikandin.
44022014	Ne ke sikandin te, Is Megbevayà te menge apù tew, mibpilì ke zin su wey nu maahà is suluǥuen din he metazeng wey nu zaan mezineg is egkeǥiyen kayi kenikew wey nu zaan metueni is egkesuatan din.
44022015	Su ibpesangyew zin kenikew is tudtul te keaǥi zin ne ibpesavut nu ziyà te langun he menge etew is impezineg din wey impeehè din kenikew.
44022016	Ne kenè ka medlanganlangan, kuwa ke en wey ka mebewtismuwi. Pengumew-umew ka te Nengazen wey ka mepesaylu te menge salè nu.
44022017	Ne mid-ulì a zini te inged he Hiruselim ne zutun te ked-ampù ku ziyà te simbahan he Valey te Megbevayà, duen mibpaahà kediey.
44022018	Neehè ku is Nengazen he si Jesus ne ke sikandin te, Gaanggaan ka genat ne awè ka kayi te Hiruselim su is menge etew kayi, kenè dan edewaten is ibpesavut nu kandan mehitenged kediey.
44022019	Ne midtavak ku is Nengazen, ke siak te, Iyan, netuenan dan en he mibeyaan ku is menge tumutuu kenikew ziyà te menge simbahan ne mibpendakep ku wey mibpemuǥel ku zaan sikandan.
44022020	Ne hein midhimetayan si Esteban, is sevaha he etew he wazè din menuǥuni is untung din dini te kelibutan tenged kenikew, dutun a su mid-uyun a zaan dutun te kedhimetayi kandin. Iyan a impevantey te menge kumbalà te midhimatey kandin.
44022021	Ne migkaǥi en maan is Nengazen te, Genat ke en su edsuǥuen ku sikew ziyà te meziyù wey nu ikepesavut is lalag ku ziyà te kenà menge Hudiyu.
44022022	Ne te nekaǥi haazà ni Pablo wazè en mebpemineg haazà is menge etew. Mibpememensag dan te, Himetayi en su zait he edhimetayan!
44022023	Ebpememensag he pesivayew zan te menge kumbalè dan wey edsimburè dan te menge tanà diyà te zivavew.
44022024	Ne haazà is kepitan te menge sundaru he Rumanu, wazè din mesavut ke hengkey is egkeǥiyen dan ne zutun insuǥù din te menge sundaru he uwita zan si Pablo zutun te kutà ne vuǥela zan su wey zin iketug-an ke hengkey is ingkepeuki kandin te menge Hudiyu su maan is ebpememensag dan te iring dutun.
44022025	Ne hein midhiketan dan si Pablo su ebuǥelen dan en, migkeǥiyan ni Pablo is serhintu he zutun, ke sikandin te, Idtuǥut be te velaud he vuǥela a keniyu is sakup te inged he Ruma te wazè e pa imbistigaha?
44022026	Ne hein nezineg haazà dutun te serhintu, mibeyaan din is kepitan, ke sikandin te, Maan is ibpevuǥel nu kenami is etew he sakup te Ruma?
44022027	Ne midhendutun te ki Pablo haazà is kepitan ne ke sikandin te, Sakup ke ve te inged he Ruma? Ne ke si Pablo te, Uya.
44022028	Ne migkaǥi en maan haazà is kepitan te, Utew zekelà is selapì he ingkeveǥey ku wey a mehimu he sakup te Ruma. Ne ke si Pablo te, Siak mulà, puun pa te ked-enaka kedì ne sakup ad te Ruma.
44022029	Ne segugunà, nemekeendud haazà is menge etew he ebuǥel pezem kandin ne nahandek daan haazà is kepitan geina te sakup bes te inged he Ruma si Pablo ne maan is nepusasan din.
44022030	Ne hein nepawà impaawà dutun te kepitan si Pablo. Egkesuatan din he metueni zin ke hengkey is insumbunga ki Pablo te menge Hudiyu, umba midtiǥum din is menge punuan he memumuhat wey is langun he menge ebmeǥurangen. Ne migkuwa zin si Pablo ne impeetuvang din.
44023001	Ne si Pablo, midtengtengan din haazà is nengetiǥum he menge ebmeǥurangen ne ke sikandin te, Menge suled, wazà buring te zengeg ku ziyà te etuvangan te Megbevayà taman en guntaan!
44023002	Ne zutun, si Eneniyas sikan is lavew he memumuhat, migkeǥiyan din is menge etew zutun te uvey ni Pablo he tebpia zan is bèbè din wey mesiluti sikandin.
44023003	Ne migkeǥiyan sikandin ni Pablo te, Sikew is tarù is ked-azap din te Megbevayà, siguradu Megbevayà is edsilut kenikew. Su sumalà is ibpenurù te kesuǥuan tew, ebpimpinuu ka keniyan is edsusi kediey, iyan, edsupaken nu is kesuǥuan su insuǥù nu he tebpie e zan.
44023004	Ne zutun migkaǥi is menge etew he uvey ni Pablo te, Maan is ed-insultuwan nu is lavew he memumuhat he mibpilì te Megbevayà?
44023005	Ne midtavak si Pablo te, Wazà a mesayud he iyan sikandin lavew he memumuhat. Su netuenan ku is migkaǥi te insurat he Lalag te Megbevayà he, Kenè niw insultuwi is edumala keniyu.
44023006	Ne naahà ni Pablo he menge Sedusiyu is duma zutun te nengetiǥum he menge ebmeǥurangen, ne is duma, ne menge Perisiyu. Ne tenged dutun, mibpekezaǥing is egkaǥi te, Menge suled, Perisiyu a ne Perisiyu zaan is ginikanan ku. Iyan ketezengan ke maan is mid-uwit e zan dini te keniyu ǥuntaan is: edtuu a he keuzemà ebenhawen te Megbevayà is menge minatey.
44023007	Ne zutun te nekaǥi zin haazà, ne is menge Sedusiyu wey Perisiyu, nekedsumpakì dan ne nevahinbahin is langun te sikandan.
44023008	Umba nekedsumpakì dan su is menge Sedusiyu, ibpenurù dan he kenà egkevanhew is menge minatey. Egkeǥiyen dan he wazà menge mulin-ulin ne wazà daan menge velinsuǥuen he ebpuun diyà te langit. Ne is menge Perisiyu, edtuu zan mulà he zuen kegkevanhew wey menge mulin-ulin wey velinsuǥuen te Megbevayà.
44023009	Umba, mid-iseg dan mebmeǥurub dutun is ebpevenbensaǥey. Ne zutun midhitindeg is menge Perisiyu he menge menunudlù te kesuǥuan ne ke sikandan te, Wazà mezaat he netuenan dey he mibeelan kayi te etew. Kela ke tutuu iyan he zuen mulin-ulin wey ke velinsuǥuen be te Megbevayà he mibpekidlalag kandin.
44023010	Ne mid-iseg dutun is kegkesumpakì dan ne tenged dutun insuǥù te kepitan diyà te menge sundaru zin he eǥawa zan si Pablo zutun te menge etew wey iulì diyà te kutà. Su nahandek sikandin su kela ke pitaspitasa zan si Pablo.
44023011	Ne zutun te kebmezukilem din, mibpaahà ki Pablo is Nengazen tew he si Jesus ne migkaǥi te, Sarig ke zà su iring te impenudtul nu is kedtuu nu kedì dini te Hiruselim, kinahanglan daan he ibpenudtul nu ziyà te inged he Ruma.
44023012	Ne hein nepawà midtiǥum is menge Hudiyu su zuen pezem ed-ul-ulahan dan ki Pablo. Ke sikandan te, Kenè kiw egkaan wey ed-inum taman te kenè tew pa egkepatey si Pablo.
44023013	Ne subra te kepatan he etew haazà is menge Hudiyu he mid-uuyun-uyun he edhimatey ki Pablo.
44023014	Ne zutun midhendiyè dan te menge punuan he menge memumuhat wey te menge ebmeǥurangen ne ke sikandan te, Utew neheǥet is uyun dey he kenè key egkaan wey ed-inum taman te kenè dey pa egkepatey si Pablo.
44023015	Ne sikiyu wey is tivuuk he menge ebmeǥurangen, pesurati niw is kepitan te menge sundaru he Rumanu. Ne keǥiya niw zutun he uwita zin si Pablo zini su wey niw mepurung meimbistiga te mid-ulaula zin. Ne sikami, andam key su edhimetayan dey te kenè pa ebpekeuma zini.
44023016	Is anak te etevey ni Pablo, nekezineg dutun te ed-ul-ulahan dan ne midhendiyà te kutà ne midtudtulan din si Pablo.
44023017	Ne si Pablo, mid-umew zin is sundaru ne ke sikandin te, Dumaha nu heini is kenakan diyà te kepitan su zuen egkeǥiyen din kandin.
44023018	Ne haazà is sundaru, miduma zin haazà is kenakan diyà te kepitan ne ke sikandin te, Kes pirisu he si Pablo, mid-umew e zin ne migkaǥi zin kedì he ibpezuma zin kedì heini is kenakan dini te kenikew su zuen egkeǥiyen din kenikew.
44023019	Ne zutun, is kepitan, mid-aǥak din haazà is kenakan dutun te uvey zà ne hein iyan dan dà, mid-insà te, Hengkey, Mama, is egkeǥiyen nu kedì?
44023020	Ne midtavak haazà is kenakan te, Is menge Hudiyu, mid-uyun dan he keeselem, edhengyuan ke zan he uwita nu si Pablo ziyà te ketiǥuman te ebmeǥurangen su ebpurungan dan kun ed-imbistigaha te mid-ulaula zin.
44023021	Iyan, kenè nu ituǥut su zuen menge kepatan he etew he ed-eles su ed-ayan kandin. Meheǥet is uyun dan he kenè dan egkaan wey ed-inum taman te kenè dan pa egkepatey si Pablo. Mid-andam dan en ne iyan dà edteǥazan dan is suǥù nu.
44023022	Ne zutun migkaǥi haazà is kepitan te, Kenè nu, Mama, tudtula ziyà te minsan hentei he midtudtulan a kenikew. Ne zutun impeulì din is kenakan.
44023023	Ne haazà is kepitan, mid-umew zin is dezuwa he sineriǥan din ne ke sikandin te, Ipaandam niw is dezuwa he ǥatus he sundaru su edsuǥuen ku sikiyu ziyà te inged he Sisarya. Ipezuma zaan is kepituwan pa he egkukudà wey is dezuwa pa he ǥatus he ebevangkew. Kinahanglan he ipaandam niw sikandan taman te alas nuwibi kan te mezukilem su iyan kegenat niw.
44023024	Kuwa kew te menge kudà he ebpeuntuzan ki Pablo. Ne purungi niw ventayi sikandin para wazà mehitavù kandin taman te ebpekeuma kew ziyà te ki Gubirnedur Felix.
44023025	Ne mibeelan dutun te kepitan is surat he ibpeuwit din diyà te gubirnedur.
44023026	Ke sikandin te, Surat heini ni Claudio Lisyas diyà te ki Gubirnedur Felix. Kumusta ka.
44023027	Heini is etew he ibpeuwit ku ziyan, midakep te menge Hudiyu ne edhimetayan dan pezem. Iyan, nezineg ku he sakup sikandin te inged tew he Ruma, umba miduma ku is menge sundaru ne mibeyaan ku ne miduma ku para kenà mehimetayi.
44023028	Geina te edsusiyen ku ke hengkey is insumbunga zan kandin, mid-uwit ku sikandin diyà te ketiǥuman te menge ebmeǥurangen dan.
44023029	Ne zutun netuenan ku he wazè bes mezaat he ulaula zin he zait he igkepirisuwa wey igkepehimetayi kandin. Iyan dà insumbunga kandin is kedsupaka zin te menge vetasan dan dutun te kesuǥuan dan.
44023030	Ne hein netuenan ku he ed-eyanan sikandin te menge Hudiyu, neisip ku he ibpeuwit diyan. Ne migkeǥiyan ku is menge midsumbung kandin he ziyan dan ebpekeetuvang te kenikew.
44023031	Ne zutun te nepasad te kepitan haazà is surat din, midtuman te menge sundaru is insuǥù din kandan su migkuwa zan si Pablo ne migenat dan. Ne te iyan haazà he kezukileman nekeuma zan diyà te inged he Entipatris.
44023032	Ne zutun te mid-ilis he andew midlikù haazà is ebpemenhipanew he menge sundaru ne iyan dà duma ni Pablo is menge sundaru he ebpemen-untud te kudà.
44023033	Ne midlaus dan diyà te Sisarya ne imbeǥey zan sikan is surat diyà te gubirnedur ne impalad dan kandin si Pablo.
44023034	Ne mibasa zin haazà is surat ne in-insè din ki Pablo ke hendei sikandin he prubinsya mesakup. Ne hein midtavak si Pablo te, Sakup a ziyà te prubinsya he Silisya,
44023035	migkaǥi haazà is gubirnedur te, Wey ku en edsusiya is insumbunga kenikew ke ebpemekeuma is midsumbung. Ne zutun, impeventayan din te sundaru si Pablo ne ziyè din isavuk te turuǥan ni Hadì Hirudis.
44024001	Ne nekelima zutun, is lavew he memumuhat, midhendiyà te Sisarya he edumahan te zuma he menge ebmeǥurangen wey is sevaha he ebugadu he egngezanan ki Tertulu. Mid-etuvang dan ki Gubirnedur Felix ne midtudtul zan is insumbunga zan ki Pablo.
44024002	Ne impetawag din si Pablo ne zutun midhitindeg si Tertulu su ibpesavut din is menge sumbung dan mehitenged ki Pablo. Ne ke sikandin te, Minahal he Gubirnedur, tenged te ketau nu te edumala kenami, meluǥayad en is kelinew zini te prubinsya tew wey mezakel is menge keupianan he egkengehimu zini te kenami.
44024003	Ne utew zey igkelipey heini is langun ne zekelà layun is kebpeselemati zey kenikew.
44024004	Ne kenè ku egkesuatan he meyawat ka te egkeǥiyen ku, iyan, edhengyuan ku sikew he pemineǥa nu zè pa is ibpesavut dey kenikew.
44024005	Iyan is: netuenan dey he heini is etew, utew mesamuk, su is menge vaal zin, ne iyan idsinamuk te menge Hudiyu ziyà te minsan hendei. Ne sevaha zaan sikandin he egalen te menge etew he egngezanan te menge Neserinu.
44024006	Ne kenà duen dà taman su edremerikan din pezem is simbahan dey he Valey te Megbevayà, umba midakep dey. Ne edsusiyen dey pezem dutun sikandin sumalà is impenurù kenami te kesuǥuan dey,
44024007	iyan, mibeyaan key te kepitan he si Lisyas ne mibpemuǥel key zin ne mid-aǥew zin heini is etew zini te kenami.
44024008	Ne migkeǥiyan key zutun ni Lisyas he sikami is midsumbung ki Pablo, dini key ibpeetuvang te kenikew. Emun edsusiyen nu heini is etew egketuenan nu zaan diyà te kandin he tutuu is langun he idsumbunga zey kandin.
44024009	Ne zutun is menge Hudiyu he zuma ni Tertulu midtistiǥusan dan is langun he migkaǥi zin.
44024010	Ne mid-uyawan dutun te gubirnedur si Pablo he iyan tuus te ibpekaǥi sikandin. Ne migkaǥi si Pablo ziyà te kandin te, Netuenan ku he neuǥet ke en he edumala kayi te prubinsya tew, umba kenà a egkelenew he ebpezayag te ketezengan ku kayi te etuvangan nu.
44024011	Ne emun edsusiyen nu ne petuluy nu egketueni he sepulù en wey zezuwa he andew ǥuntaan midtekezeg a is edhendiyà te Hiruselim su edsimba a.
44024012	Ne wazà a maahà te menge Hudiyu is ebpekidibati ziyà te simbahan he Valey te Megbevayà wey ziyà te menge simbahan te menge Hudiyu. Ne wazè e zan daan maahà is midhimu te menge kesamuk te menge etew ziyà te minsan hendei ziyà te inged.
44024013	Ne wazè dan daan igkepaahà he tutuu is insumbunga zan kedì.
44024014	Iyan, kenè ku igkeeled he egkeǥiyen ku kenikew he ed-ezapen ku is Megbevayà he ed-ezapen daan dengan te menge kepuun dey. Iyan, heini is tuluuwen he edsunuzen ku, egkeǥiyen kayi te menge etew he tarù. Ne edsunuzen ku zaan is langun he insurat duen te kesuǥuan he imbilinbilin dengan ni Moises wey is insurat dengan te ebpemeneuven te Megbevayà.
44024015	Is edtuuwan kayi te menge etew, edtuuwan ku zaan su edtuu a he is Megbevayà, ebenhawen din keuzemà is langun he etew, se meupiya is ulaula zin se mezaat is ulaula zin.
44024016	Ne edhemenan ku is menge meupiya he menge vaal su wey wazà igkesewayi kedì te minsan hentei he etew lavew en is Megbevayà.
44024017	Umba midhendiyà a te Hiruselim su nepipire en he tuig is wazà a mekehendiyà. Midhendiyà a su wey ku ikehated is selapì he idtavang diyà te menge zuma ku he Hudiyu wey a zaan mekepemuhat diyà te Megbevayà.
44024018	Ne zutun te ed-ul-ulahan ku en heini, neehè e zan diyà te simbahan he Valey te Megbevayà dutun te nepasad ku en is betasan dey te kegkelumpiyuwi. Wazà mezakel he etew he zuma ku; ne wazà daan edsinamuk.
44024019	Iyan, duen menge Hudiyu he tig-Asya he zutun daan; deyzey ke iyan sikandan med-etuvang kenikew emun duen igkesumbunga zan kediey.
44024020	Ne heini zaan is menge etew he edsumbung kedì guntaan, meupiya ke ibpesavut dan en kenikew ke hengkey is salè ku he netuenan dan hein impeetuvang e zan te menge ebmeǥurangen.
44024021	Su wazè dan netuenan gawas te imbensag ku he menge lalag diyà te kandan he ke siak te, Iyan dà igkesumbunga niw kedì guntaan is kebpeketuu ku he egkengevanhew keuzemà is menge minatey!
44024022	Ne zutun midsirahan dè pa ni Felix haazà is husayen su nesayud sikandin he zaan ke hengkey is tuluuwen he midtuuwan te menge tumutuu ki Jesus. Ke sikandin te, Wey ku en ibeǥey is kedì he hukum ke ebpekeuma si Kepitan Lisyas.
44024023	Ne migkeǥiyan din sikan is serhintu he kenè din engkezi te ebantey si Pablo asal kinahanglan daan he elimahi zin sikandin ne egkehimu he ebpenumbelayan si Pablo te menge emiǥu zin ne egkehimu zaan he edtevangan dan sikandin.
44024024	Ne nepipira he andew zutun, midhendutun si Felix he miduma is esawa zin he Hudiyu he si Drusila. Ne impetawag din si Pablo ne mibpemineg din si Pablo is ebpesavut kandin te kedtuu ki Jesu Kristu.
44024025	Ne zutun te kebpenurua ni Pablo te metazeng he ulaula, wey kebpurungi te ed-ul-ulahan wey is kebpeebuta te andew te kedsilut, nahandek si Felix ne ke sikandin te, Ereg ki en dè pa. Ibpetawag ku sikew ke zuen ku timpu.
44024026	Egkesuatan pezem ni Felix he mebeǥey si Pablo te selapì diyà te kandin, umba layun din ibpetawag wey zin melelaǥi.
44024027	Ne hein dezuwa en he tuig dutun nekeilis si Pursyu Pistu ki Felix he gubirnedur. Ne si Felix, geina te egkesuatan din he wazà ibmezaat te ǥehinawa te menge Hudiyu kandin, wazè din libriya si Pablo.
44025001	Ne neketelu pa te kebpekeuma ni Pistu zutun te prubinsya he Hudiya mid-awà sikandin diyà te inged he Sisarya ne midhendiyà te Hiruselim.
44025002	Ne zutun, is menge punuan he memumuhat wey is menge egalen te menge Hudiyu, midtudtul zan ki Pistu is insumbunga zan ki Pablo. Inhangyù dan ki Pistu
44025003	he emun meupiya zà te ǥehinawa zin kandan ne ipeuwit din si Pablo ziyà te Hiruselim. Umba midhangyù dan te iring kayi su wey zan meeyani si Pablo ziyà te ibayè din wey zan mehimetayi.
44025004	Ne midtavak si Pistu te, Diyè pa si Pablo pirisuwa te Sisarya ne ǥeina te meǥaan e en edlikù diyà,
44025005	ipezuma niw kedì is menge egalen niw su wey zan mekevaal te sumbung mehitenged kandin ke zuen mid-ulaula zin he mezaat.
44025006	Ne subra zà te sengesimana is ked-ubpà ni Pistu zutun ne midlikù en diyà te Sisarya. Ne hein nepawà mibpinuu zutun te hukmanan ne insuǥù din he ipeetuvang kandin si Pablo.
44025007	Ne hein nekeuma si Pablo midlingutan sikandin te menge Hudiyu he ebpemuun diyà te Hiruselim ne utew mezaat he ulaula is insumbunga zan kandin, iyan, wazè dan igkepaahà he tutuu is sumbung dan mehitenged kandin.
44025008	Iyan, mibpengetezengan si Pablo he egkaǥi te, Wazè e man mekesupak te kesuǥuan tew te menge Hudiyu, ne wazà a zaan mekesupak te simbahan tew wey lavew en is hadì tew he ziyà te inged he Ruma.
44025009	Ne zutun si Pistu, geina te iyan gustu zin he mebmeupiya is gehinawa te menge Hudiyu mehitenged kandin, migkeǥiyan din si Pablo te, Egkesuat ke ve he edhendiyà te Hiruselim su ziyè ku sikew ed-imbistigaha?
44025010	Ne midtavak si Pablo te, Kayi a ǥuntaan te hukmanan sumalà is belaud ni Cesar te hadì tew ziyà te Ruma ne iyan heini hustu he ed-imbistigahan kedì. Ne netuenan nu he wazà mezaat he mid-ulaula ku ziyà te menge Hudiyu.
44025011	Emun nekesupak a te velaud pinaaǥi te mid-ulaula ku he zait he igkehimetayi kedì, ne kenè ku zaan ed-engkezan is silut kedì. Iyan, ke kenà tutuu is menge insumbunga zan kedì wazà minsan hentei he zuen gehem he ebpalad kedì diyà te kandan. Ne tenged kayi egkesuatan ku he iyan ed-imbistiga kedì si Cesar is hadì tew ziyà te Ruma.
44025012	Ne zutun mid-insaan ni Pistu is menge sumesambag din ne human din keǥiyi si Pablo te, Geina te ebpeimbistiga ka te hadì tew ziyà te Ruma, ibpeuwit ku sikew ziyà te kandin.
44025013	Ne nepipira he andew zutun, nekeuma ziyà te Sisarya si Hadì Egripa wey is esawa zin he si Birinisi su edtelavuk dan ki Pistu.
44025014	Ne nekepira pa zutun impesavut ni Pistu ki Egripa is kasu mehitenged ki Pablo, ke sikandin te, Duen pirisu kayi he wazà libriya ni Felix.
44025015	Ne hein midhendiyà a te Hiruselim zuen menge sumbung mehitenged kandin te menge punuan he memumuhat wey menge ebmeǥurangen te menge Hudiyu. Ne midhangyù dan he hukumi ku sikandin te kemetayen.
44025016	Ne migkaǥi ku kandan he sikami is menge Rumanu, kenè dey igkepalad is etew he insumbung ke wazè pa sikandin mekeetuvang te menge midsumbung kandin su wey sikandin mekepengetezengan.
44025017	Ne hein midhendini zan te Sisarya wazà a medlanganlangan su hein nepawà dutun, nekepinuu a ziyà te hukmanan ne insuǥù ku he ipeetuvang sikandin diyà te kedì.
44025018	Ne zutun mid-etuvang daan is menge midsumbung kandin. Ne kunaan ku ke iyan insumbunga kandin is menge mezaat he salà, iyan, wazà.
44025019	Su iyan dà ingkepeuki zan kandin is menge tuluuwen din he kenè dan edewaten. Ne elin daan ingkepeuki zan is egkeǥiyen ni Pablo he nevanhew sikan is etew he egngezanan ki Jesus he minatey en.
44025020	Ne ǥeina te wazà egketuenan ku he paaǥi te kedhusaya ku kayi, mid-insaan ku si Pablo ke egkesuatan din be he edhendiyà te Hiruselim wey ku sikandin meimbistiga zutun.
44025021	Iyan, migkaǥi sikandin he ebpeimbistiga sikandin te hadì tew ziyà te Ruma su wey iyan mekehusey kayi is hadì. Umba, insuǥù ku he kenè pa sikandin ibpeǥuwà te pirisuwan taman te kenè ku pa igkepeuwit diyà te hadì.
44025022	Ne zutun migkaǥi si Egripa ziyà te ki Pistu te, Egkesuatan ku he mezineg ku zaan is menge ketezengan din. Ne keeselem nu egkezineg, ke si Pistu.
44025023	Ne hein nepawà nekeuma si Hadì Egripa wey si Birinisi he midsul-uvan sikandan te bisti te hadì wey bisti te singyuda ne midseled dan dutun te hukmanan. Ne midseled daan dutun is menge kepitan te sundaru wey is menge telehuzen he etew zutun te inged dan. Ne zutun insuǥù ni Pistu he ipeseled si Pablo. Ne hein dutun en si Pablo,
44025024	migkaǥi si Pistu te, Hadì Egripa wey is langun te sikiyu he nengetiǥum kayi, ahaa niw heini is etew. Midhangyù kedì he ebpememensag is langun he menge Hudiyu zini te Sisarya wey ziyà te Hiruselim he pehimetayi ku sikandin.
44025025	Iyan, hein midsusi ku, wazè ku netuenan he mid-ulaula zin he zait he igkehimetayi kandin. Ne ǥeina te ebpetavang te hadì tew ziyà te Ruma, neisip ku he ibpeuwit ku sikandin diyà te hadì.
44025026	Ne wazà ketezengan he igkesurat ku mehitenged kandin he zait he idhendiyà te hadì tew. Umba ibpeetuvang ku en keniyu ǥuntaan lavew en diyan te kenikew, Hadì Egripa, su wey zuen igkesurat ku ke egkeimbistiga nu sikandin.
44025027	Su henduen be te wazà utew pulus emun ibpeuwit ku heini is pirisu ziyà te hadì ne wazà daan ipesavut kandin ke hengkey is insumbunga kandin.
44026001	Ne migkaǥi si Egripa ziyà te ki Pablo te, Egkehimu en he ibpesavut nu kenami is menge ketezengan nu. Ne si Pablo, imbayew zin is belad din he tuus te egkaǥi en ne ke sikandin te,
44026002	Hadì Egripa, utew ku ingkelipey is kebpekeetuvang ku kenikew ǥuntaan wey ku ikepezineg is menge ketezengan ku tenged te langun he menge sumbung te menge Hudiyu mehitenged kedì.
44026003	Iyan ingkelipey ku su ǥeina te nepurung nu mesavut is menge kegkesumpakì wey vetasan tew te menge Hudiyu. Umba edhengyuen ku kenikew he pemineǥa nu is egkeǥiyen ku.
44026004	Is langun he menge Hudiyu, netuenan dan ke hengkey is menge ulaula ku puun pa te zeisek e pa su ziyà a medekelà duma kandan diyà te inged ku wey ziyà daan te Hiruselim.
44026005	Netuenan dan wey igkevenari zan emun egkezawat te ǥehinawa zan he puun pa te menguhed e pa, Perisiyu e en. Ne emun Perisiyu, utew meheǥet is kedtumana zin te tuluuwen tew te menge Hudiyu.
44026006	Ne ǥuntaan dini ad te etuvangan nu tenged dà te edtuuwen ku he egketuman keuzemà is impesarig dengan te Megbevayà diyà te menge kepuun tew.
44026007	Ne sikitew is tivuuk he kehudiyuwan he nevahin te sepulù wey zezuwa he tribu, edtuuwan tew he egketuman heini. Ne tenged kayi, te andew wey mezukilem ed-azap kiw te Megbevayà. Na, Mahal he Hadì, minsan te iyan heini midtuuwan ku zaan, migamit dan he insumbunga zan kedì.
44026008	Sikiyu is menge zuma ku he Hudiyu, maan is kenè kew ebpeketuu he ebenhawen keuzemà te Megbevayà is menge minatey?
44026009	Ne siak, kunaan ku zengan ke iyan ebpeveelan kedì te Megbevayà is ed-ul-ulahan ku is taman te egkehimu ku su wey maawà diyà te minsan hentei is kedtuu zan ki Jesus he tigNeserit.
44026010	Iyan heini mid-ulaula ku ziyà te Hiruselim. Mibeǥayan a te menge punuan te menge memumuhat te keǥehem ne mibpirisu ku is mezakel he menge tumutuu te Nengazen. Ne hein neisip te menge ebmeǥurangen dey he zait sikandan he edhimetayan, mid-uyun a zutun.
44026011	Kenè en egkepangkus is kebpesiluti ku kandan diyà te menge simbahan su ebpeǥesen ku pezem sikandan he engkezi zan is kedtuu zan. Ne tenged te utew ku sikandan nepeuki, mid-alew ku sikandan minsan diyà te menge meziyù he inged wey ku sikandan mesiluti.
44026012	Ne tenged dutun midhendiyà a te inged he Demasku is ed-uwit te surat he kemetuuzan te ǥehem he imbeǥey kedì te menge punuan he memumuhat.
44026013	Na, Hadì Egripa, hein diyè e pa te zalan ne neudtu is andew ne midtik-awan a enlaǥi te utew merayag kenà is andew. Ne ziyà haazà ebpuun te langit ne neketanà diyà te renged dey te menge zuma ku.
44026014	Ne sikami is langun, nepiley key ne nezineg ku is egkaǥi te kineǥiyan he Hibriyuhanen te, He Seulu, maan is ebpesipelahan a kenikew? Edlised ka su wazà pulus te kedsukul nu kediey.
44026015	Ne ke siak te, Hentei ka? Ne midtavak is Nengazen te, Iyan a si Jesus, is ebpesipelahan nu.
44026016	Enew ka. Mibpaahà a kenikew wey ku sikew mehimu he suluǥuen ku. Tudtula nu ziyà te zuma he menge etew is kebpeehè ku kenikew ǥuntaan wey tudtula nu zaan is ibpeehè ku zaan kenikew keuzemà.
44026017	Ebentayan ku sikew ne kenè ku idtuǥut he mekeizi ka te menge Hudiyu wey te kenà menge Hudiyu. Ne edsuǥuen ku sikew ziyà te menge etew he kenà Hudiyu.
44026018	Ne is ibpesavut nu kandan, egkehimu he iyan igkeawà te kegkelakap dan te kedtuu wey zan daan meewai is merusirem ne medhalin dan diyà te merayag. Ne pinaaǥi kayi egkepeleǥuyan dan is kebeyveyai kandan ni Setanas ne ebpekepesakup dan te Megbevayà. Ne egkepesaylu is menge salè dan tenged te kedtuu zan kedì ne egkehimu zan daan he menge tumutuu he pinilì te Megbevayà.
44026019	Na, Hadì Egripa, midtuman ku is impeehè kedì he ebpuun te langit.
44026020	Midhuna a ziyà te inged he Demasku ne human diyà te Hiruselim. Ne zutun mid-eneb ku is prubinsya he Hudiya ne midhendiyà a zaan te menge etew he kenà menge Hudiyu. Impesavut ku kandan he kinahanglan he iniyuǥi zan is menge salè dan, ne medtuu zan te Megbevayà ne ipeehè dan pinaaǥi te ulaula zan he tutuu is ked-iniyuǥi zan te mezaat he ulaula.
44026021	Ne tenged kayi te impenurù ku midakep a te menge Hudiyu ziyà te simbahan he Valey te Megbevayà ne edhimetayan e zan pezem.
44026022	Iyan, taman en guntaan midtevangan a te Megbevayà umba zini ad guntaan te etuvangan niw. Ne ibpenurù ku heini is langun diyà te minsan hentei, dekelà is pid-etawan din se zeisey is pid-etawan din. Ne is ibpenurù ku, iyan ded sikan is netagnà dengan ni Moises wey kes ebpemeneuven te Megbevayà,
44026023	su netuman en is netagnè dan he is mibpilì te Megbevayà he ibpahadì, kinahanglan he edresayen wey edhimetayan. Ne netagnè dan daan he iyan sikandin egkehuna he egkevanhew ne edtudtulan din is menge Hudiyu wey is kenà menge Hudiyu he egketeyawan is isip dan te tutuu he tuluuwen.
44026024	Ne te kemulu pa egkaǥi si Pablo te iring dutun, nekevensag si Pistu, ke sikandin te, Pablo, ebuneǥen ka! Iyan ibuneǥa kenikew is utew subra he istudyu nu.
44026025	Ne midtavak si Pablo te, Minahal he Pistu, is lalag ku, kenà lalag te ebuneǥen, kekenà, tutuu.
44026026	Sikew, Hadì Egripa, kenà a egkelenew he egkaǥi kenikew su netuenan ku he netuenan nu he zaan is langun he egkeǥiyen ku. Netuenan nu iyan su heini is nengeulaula, wazà mekeeles.
44026027	Hadì Egripa, edtuuwan nu ve is nengetagnà dengan te ebpemeneuven? Netuenan ku he neketuu ka.
44026028	Ne zutun midtavak si Egripa te, Kela ke kunaan nu ke egkeǥaanggaan a kenikew egkehimu he tumutuu ki Kristu!
44026029	Ne ke si Pablo te, Sikew wey is langun he ebpemineg kedì guntaan kayi, id-ampù ku te Megbevayà he menaney se meǥaan, himuwa kew zin he iring kedì, iyan, kenè kew mulà mepirisu!
44026030	Ne zutun, haazà is hadì wey is gubirnedur wey si Birinisi wey menge zuma zan, midhitindeg su ed-ulì dan en.
44026031	Ne zutun te kegenat dan mibpelelaǥè dan is egkaǥi te, Wazà ulaula zin he zait he igkehimetayi kandin wey minsan igkepirisuwa kandin.
44026032	Ne migkaǥi zaan si Egripa ziyà te ki Pistu te, Angin ke kenà sikandin ebpeimbistiga te hadì diyà te Ruma su egkehimu en he ibpaawà.
44027001	Ne hein neisip dan he ibpeuntud key en te barku su ibpeuwit key ziyà te Italya, impalad dan si Pablo wey is duma pa he pirisu ziyà te ki Julio. Si Julio, serhintu sikandin te kumpeniya te sundaru he egngezanan te Kumpeniya te Lavew he Hadì.
44027002	Ne ziyà te Sisarya zuen barku he tig-Edremityu he edhendiyà te menge inged diyà te prubinsya he Asya. Ne mid-untud key ne migenat key. Is duma zey, ne iyan si Eristarku he tigTiselunika ziyà te prubinsya he Mesidunya.
44027003	Ne hein nepawà, nekezunggù key ziyà te Sidun, ne si Julio, midtulengezan din si Pablo su midtuǥutan din he mekepenumbaley sikandin diyà te menge emiǥu zin dutun wey zan meveǥayi te egkinehenglanen din.
44027004	Ne mid-awè key ziyà, ne ǥeina te kenè dey egkehimu te edsinuǥung is bendes te keramag, diyè key mebayà te zivaluy te pulu he Sipru he egkeelangan haazà is keramag.
44027005	Ne hein nekerapas key en te zaǥat he ziyà te uvey te menge prubinsya he Silisya wey Pempilya, midunggù key ziyà te inged he Mira he ziyà te prubinsya he Lisya.
44027006	Ne zutun, nekeahà is serhintu te sevaha he barku he tig-Elihendriya he edhendiyà te tanà he Italya ne impeuntud key zin.
44027007	Ne utew menaney haazà is hipanew zey ne nepipira he andew zutun ne human key mekelavey te inged he Nidu asal nereǥenan key. Ne ǥeina te kemulu zey pa egkesinuǥung is bendes te keramag, midhalin key te ibayà ne ziyè key mebayà te zivaluy te pulu he Krita he egkeelangan haazà is keramag, ne midlevayan dey is beyvey he egngezanan te Salmun.
44027008	Ne wazè key mebpekeziyù te veyvey ne utew mereǥen is hipanew zey. Ne hein neuǥet nekezunggù key ziyà te egngezanan te Memeupiya he Dungguan he uvey te inged he Lasya.
44027009	Ne ǥeina te utew en neuǥet is hipanew zey, nesepenan key te mezaat he timpu te kedlayag su tipenguzan; ne piligru en haazà is hipanew te barku. Umba midsembaǥan sikandan ni Pablo te,
44027010	Henduen be te zuen egkehitavù kenitew ke edlaus kiw. Egkezeetan heini is barku wey is karga ne zuen daan ebpatey kenitew.
44027011	Iyan, is serhintu zutun, wazè din pemineǥa haazà is sambag ni Pablo su midsarig te lalag te kepitan wey lalag te teǥiǥaked dutun te barku.
44027012	Ne is dungguan dutun, kenà meupiya he edsevukan te barku emun tipenguzan. Umba, iyan egkesuatan te kezekelan te menge zuma zey is edlaus key en wey key mekeuma ziyà te Pinisi ke egkehimu. Su is Pinisi, dungguan diyà te pulu he Krita he neelangan is keramag ne zutun is meupiya he edsevukan te barku taman te egketapus haazà is tipenguzan.
44027013	Ne zutun ebpuun en ebpengeramag, asal kenà mevendes he ziyà ebpuun te zapit te Libya. Ne kunaan dan ke iyan edtuman is neisip dan, umba midtines dan is perivatu zutun te barku ne migenat key. Ne wazè key mebpekeziyù te veyvey te pulu he Krita.
44027014	Ne te wazè pa utew meuǥet dutun, mibegyuwan key. Nekeuma is utew mevendes he keramag he egngezanan te Ebagat. Diyà ebpuun haazà is keramag te zapit te tanà.
44027015	Ne nesuǥat is barku. Ne ǥeina te kenè en ebpekeetuvang is barku zutun te keramag, mibpesagdan dey en ke hendei ed-uwita is barku te keramag.
44027016	Ne hein diyè key en te uvey te pulu he Kewda, malù key neelangi te keramag. Ne zutun te utew key nereǥeni, neteǥel zey mekuwa is avang he eguyuzen te barku.
44027017	Mibitbit dan ne in-untud dan. Ne zutun mibagkes dan haazà is barku te menge pisì su wey kenà mewaǥey. Ne ǥeina te egkehandek dan su kela ke mewaǥey is barku ke mekesukung te memevavew he tanà he uvey zutun te veyvey te tanà he Libya, ne in-awè dan is layag ne mibpesagdan dan is barku ke hendei ed-uwita te keramag.
44027018	Ne ǥeina te kemulu pa is bagyu zutun te mid-ilis he andew, impuun dan impenimbag is menge karga zutun te barku su wey kenà melened.
44027019	Ne te mid-ilis pa zutun he andew minsan is menge himan wey menge ǥelemiten te menge terebahanti zutun te barku, impenimbag dan en elin.
44027020	Ne seled te mezakel he andew wazà mebpaahà kenami is andew wey menge vituen ne wazè pa med-engked haazà is bagyu he utew mezesen. Ne zutun wazè dey en isipa he egkelibri key pa.
44027021	Ne zutun, neuǥet he wazè dey nekaan ne midhitindeg si Pablo ne migkaǥi te, Menge zuma ku, angin ke mibpemineg kew te sambag ku he kenè kiw ed-awà diyà te pulu he Krita, su kenè tew ǥeina egkeseǥazan heini is hitavù kenitew.
44027022	Ne edhengyuan ku sikiyu ǥuntaan he kenè kew mahandek su wazà minsan sevaha kenitew he egkepatey, iyan dà egkezeetan heini is barku.
44027023	Geina te mezukilem, is Megbevayà he iyan ed-ezapen ku, mibpaahà kedì is belinsuǥuen din,
44027024	ne ke sikandin te, He Pablo, kenè ka mahandek. Kinahanglan he ziyè ka mekeetuvang te lavew he hadì diyà te Ruma. Ne is Megbevayà, tenged te ǥaǥew zin kenikew, intuǥut din daan he wazà minsan sevaha kayi te menge zuma niw he egkepatey.
44027025	Umba, ke si Pablo, kenè kiw egkehandek, su ebpekesarig a te Megbevayà he sumalà is impesavut din kediey, iyan egkehitavù kenitew.
44027026	Iyan dà is idampil kiw ziyà te sengepupulu.
44027027	Ne zutun te ikesepulù en wey heepat he kezukileman te ked-uuwita kenami te vagyu, diyè key en te zaǥat he egngezanan te Miditiranyu. Ne hein metaneb en is kezukileman, is menge etew he ed-uwit te barku, neisip dan he kela ke zuen en tanà diyà te uvey zey.
44027028	Ne tenged dutun mid-ulug dan is sevaha he perivatu ne netuenan dan he menge keluwaan dà he repa is kezalem te wahig. Ne netegteǥaad maan dutun mid-umanan dan ne menge sepulù wey lelima zà he repa is kezalem din.
44027029	Ne zutun nahandek dan su kela ke mekesukung haazà is barku te menge vatu, umba, inhiket dan is heepat he perivatu ziyà te huziyan he zulung dutun te barku. Ne egkesuatan dan pezem he mepawè en haazà.
44027030	Ne is menge terebahanti zutun te barku, ed-ewaan key zan pezem te ebpemelaǥuy puun dutun te barku. Impenaug dan is avang ne mid-ekalan key zan he egkaǥi zan he ebperivetuwan dan haazà is dulung he edhuna.
44027031	Iyan, migkaǥi zutun si Pablo ziyà te serhintu wey menge sundaru zin te, Emun ed-ewaan kew te menge terebahanti kayi, kenè kew en egkelibri.
44027032	Ne zutun, migetas te menge sundaru haazà is menge pisì he inhiket dutun te avang wey maanud haazà is avang.
44027033	Ne hein meǥaan en egkepawà, midhengyuan ni Pablo sikandan is langun he megkaan dan. Ke sikandin te, Sepulù en wey heepat he andew is kebpekeantus tew te kegkehandek ne wazà meselezi is getek tew te minsan hengkey.
44027034	Edhengyuan ku sikiyu he megkaan kew su wey kew meteǥui te zesen su wey kew melibri kayi. Su wazà minsan sevaha keniyu he kenà egkelibri kayi te egkeulaula tew.
44027035	Ne te nekaǥi ni Pablo haazà, migkuwa te supas ne mibpeselematan din te Megbevayà ne mibpenevìtevì din ne migkaan din.
44027036	Ne zutun naawà is kegkeseeng dey ne langun te sikami, migkaan key zaan.
44027037	Ne is kezakel zey te menge etew zutun te barku ne zezuwa key he ǥatus wey kepituwan wey heenem.
44027038	Ne hein nengehantey key en pudu, intimbag dan diyà te zaǥat is karga zutun te barku he veǥas te trigu su wey mebmahagkap haazà is barku.
44027039	Ne hein nepawà dutun, haazà is tanà he neuvayan dey, wazà mekilala te menge terebahanti zutun te barku. Neehè dan is nekesuyuk he zaǥat ne zuen dutun beyvey he pantad. Ne neisip dan dutun he ke egkehimu, meupiya ke igkepezunggù dan haazà is barku.
44027040	Ne zutun migetas dan is menge pisì he inhiket dutun te menge perivatu su wey metaǥak is menge perivatu, ne mibpenhekad dan is menge vagkes dutun te menge vegsey he idtandang dutun te barku su egemiten dan. Intaud dan is layag he ziyà te egkehuna he zulung su wey meuwit te keramag is barku pehendutun te tanà. Ne zutun migenat is barku.
44027041	Ne nekesukung haazà is barku te mevavew he tanà ne mid-enget. Is egkehuna he zulung kenè en egkewaleng, iyan, is huziyan he zulung egkerupet en te kezesen te zezekelà he menge vaǥel.
44027042	Ne neisip te menge sundaru he ebpenhimetayan dan is menge pirisu su wey kenè dan mekeǥaun dutun te veyvey ne kenè dan egkepeleǥuyan haazà is menge sundaru.
44027043	Iyan, is serhintu, kenè din egkesuatan he mehimetayi si Pablo ne wazè din ituǥut he mehimetayi sikandan. Insuǥù din he med-agbur is metau he ed-emparas wey mekeǥaun,
44027044	ne is kenà metau he ed-emparas, megeǥentungan te menge tabla wey te nengerupet he pengawid te barku ne medsunud dan. Ne mid-ulaula zey haazà. Ne sikami is langun, nekeǥaun he wazà nekeizan kenami.
44028001	Ne hein nekeǥaun key he wazà nemenu kenami, netuenan dey is ngazan dutun te pulu ne Malta.
44028002	Ne is menge meǥinged dutun, utew key zan midtulengezi. Ed-uzan dutun ne utew meǥenew ne midtetavun dan.
44028003	Nengayu si Pablo ne zuen ibpenavuk din he kayu ziyà te hapuy ne zuen mevisa he uled he neinitan he ebpuun dutun te impenavuk din he kayu. Ne migkaǥat diyà te velad ni Pablo.
44028004	Ne is menge etew he meǥinged dutun hein neehè dan haazà is uled he mibpikit diyà te velad ni Pablo, mibpelelelaǥè dan he egkaǥi te, Memumunù bes heini su maan is wazà sikandin mekelikey te silut kandin; su minsan te nelibri en sikandin, su wazà melened diyà te zaǥat, egkepatey ǥihapun.
44028005	Iyan, bà dà impirik ni Pablo haazà is uled ne neulug dutun te hapuy ne wazà sikandin mekeizi te uled.
44028006	Kunaan dan ke zutundutun ne segugunà edlevag is belad ni Pablo ne egkepiley ne segugunà egkevinteng. Iyan, hein netegteǥaad dutun he wazà nehitavù ki Pablo, nahalin is isip dan ne ke sikandan te, Diwata ves heini sikandin.
44028007	Ne uvey zutun is menge tanà ni Publiyu he iyan edlingahaan dan dutun te pulu. Impepemenahik key zin dutun te valey zin ne mid-elimahan key zin. Ne zutun key med-ubpà taman te tetelu he andew.
44028008	Nezeruwan is amey ni Publiyu. Edhidhizeǥà su edetengen wey mesakit is getek din. Ne midseled si Pablo zutun te ruǥu zin ne in-ampù din. Midepenetan din haazà ne neulian.
44028009	Ne hein netuenan haazà te menge etew, midhendutun is langun he nengezeruwan dutun te pulu ne nengeulian daan sikandan.
44028010	Mezakel is menge vutang he inggasa zan kenami, ne hein mid-untud key en maan te selakew en he barku, ingkarga zan daan dutun te barku is minsan hengkey he egkinehenglanen dey.
44028011	Hein tetelu en he vulan is ked-ubpè dey zutun ne midlaus key. Mid-untud key te barku he zutun mekeubpà tenged te tipenguzan. Tig-Elihendriya haazà is barku ne iyan igketuusi ta zutun su ziyà te zulung din is ledawan te sereping he ziwata.
44028012	Ne midtuluy key ziyà te inged he Sirekusa, ne neketelu pa zutun
44028013	midlaus key ne nekeuma key ziyà te inged he Rihiyu. Ne hein mid-ilis he andew mibpengeramag. Ne haazà is keramag, diyà ebpuun te imbayè dey ne nekezuwa pa zutun, ne nekezunggù key human diyà te inged he Putiyuli.
44028014	Duen menge tumutuu zutun he neuma zey ne mid-eǥut key zan he med-ubpè key ziyà te kandan seled te sengesimana. Ne zutun midlaus key medhipanew pehendiyà te Ruma. Hein nezineg te menge tumutuu ziyà te Ruma he ebpekeuma key en, midsinuǥung key zan diyà te mirkadu ni Apio wey zuen daan diyà te egngezanan te Tetelu he Valey he Hulevungà. Ne hein naahà sikandan ni Pablo mibpeselamat sikandin te Megbevayà ne neteǥuan sikandin te kebpekesarig ne zutun nekeuma key human diyà te inged he Ruma.
44028016	Ne hein diyè key en te Ruma wazà si Pablo iseled te pirisuwan, kekenà, impeveyàbayà sikandin ke hendei ed-ubpà, asal zuen sundaru he ebantey kandin.
44028017	Ne neketelu zutun te kebpekeuma zey mibpenenawag ni Pablo is menge egalen te menge Hudiyu he medtiǥum dan. Ne hein netiǥum dan en migkaǥi si Pablo ziyà te kandan te, Menge suled, minsan te wazè ku pesipelahi is menge zuma tew he Hudiyu ziyà te Hiruselim ne wazà a zaan medsupak te menge vetasan he imbilinbilin kenitew te menge apù tew, mibpirisu e zan ne impalad e zan diyà te menge upisyal he Rumanu.
44028018	Ne is menge Rumanu, mid-imbistige e zan ne ibpaawè e zan pezem su netuenan dan he wazà mid-ulaula ku he zait he igkehimetayi kediey.
44028019	Ne hein kenà egkesuatan te menge zuma tew he Hudiyu he ipaawà a, ne ǥeina te wazà ku zaan duma he paaǥi, ebpetavang a te hadì tew zini te Ruma, minsan te wazè ku igkesumbunga kandan te menge zuma ku he Hudiyu.
44028020	Umba mibpenenawag a keniyu su wey a mekepekidlalag keniyu. Su nepusasan a tenged te kedtuu ku te hadì he ibulus he ebpeebuten tew te menge Hudiyu.
44028021	Ne migkeǥiyan dan si Pablo te, Wazà surat he nezawat dey he ebpuun diyà te prubinsya he Hudiya he ebpesavut mehitenged kenikew. Ne wazà daan nekeuma he zuma zey he ebpuun diyà te Hudiya he zuen din tudtul mehitenged te mid-ulaula nu he mezaat.
44028022	Egkesuatan dey te ebpemineg is menge penurù nu wey zey mesusi su netuenan dey he is menge tumutuu kayi te tuluuwen he ibpenurù nu, egkuntedahan te menge etew ziyà te minsan hendei.
44028023	Ne midtelaan dan is andew ne hein netuman haazà, mezakel is menge Hudiyu he nengetiǥum dutun te ed-ubpaan ni Pablo. Ne nehepunan si Pablo is edseysey wey ebpesavut kandan ke egkemenumenu is kedhadì te Megbevayà. Impesavut din kandan is insurat dengan ni Moises dutun te kesuǥuan wey is insurat daan te ebpemeneuven te Megbevayà su wey meketuu sikandan he iyan si Jesus sikan is hadì.
44028024	Ne is duma zutun neketuu te migkaǥi zin, iyan, is duma, wazè dan meketuu.
44028025	Ne ǥeina te kenè dan egkeuyun, ebpemen-ulì dan en. Ne te kemulu zan pa zutun, impelaus ni Pablo is lalag din te, Utew tutuu is migkaǥi zengan te Waǥas he Mulin-ulin diyà te menge kepuun tew pinaaǥi te kebpeneuva zin ki Esaias.
44028026	Su ke sikandin te, Beyai nu heini is menge etew ne keǥiyi nu sikandan he ebpurung dan ebpemineg, iyan, kenè dan ebpekesavut. Ebpurung dan edtengteng, iyan, kenè dan ebpekeahà. Umba ibpekaǥi ku heini he menge lalag
44028027	su heini is menge etew, mibmezesen is isip dan. Edsebpengen dan is telinga zan, edlipezengen dan is menge mata zan. Su emun kenà, ne ebpekeehè dan ne ebpekezineg dan ne egkesavut dan is hustu, ne edsarig dan kedì, ne ebewian ku sikandan.
44028028	Ne migkaǥi zaan si Pablo te, Ibpesavut ku en keniyu he is tudtul te paaǥi te kegkelibriya te Megbevayà te menusiyà, insuǥù din he ipesavut heini zaan diyà te menge etew he kenà Hudiyu, ne ebpemineg dan mulà.
44028029	Ne te nekaǥi ni Pablo haazà mid-awà is menge Hudiyu he utew gerabi is kegkesumpakì dan.
44028030	Ne seled te zezuwa pa he tuig dutun, diyà med-ubpà si Pablo te valey he mibpilitiyan din ne impepemenahik din is minsan hentei he ebpenumbaley ziyà te kandin.
44028031	Impesavut din kandan ke egkemenumenu is kedhadì te Megbevayà ne impenurù din daan ke hentei is Nengazen tew he si Jesu Kristu. Ne wazè din ieles is kebpenurù din ne wazà daan midawey kandin.
45001001	Iyan a si Pablo is teǥisurat kayi. Uripen a ni Jesu Kristu ne midhimu e zin daan he epustul. Impenaad dengan te Megbevayà pinaaǥi te impesurat din te menge ebpeneuven din he zuen timpu he zuen Meupiya he Tudtulanen he ibpesavut kenitew. Umba mibpilì a he epustul su wey a mekepenudtul kayi te Meupiya he Tudtulanen.
45001003	Tudtul heini te keaǥi te Nengazen tew he si Jesu Kristu he Anak te Megbevayà. Ne heini si Jesus, nehimu he etew su in-anak sikandin he kevuwazan te tipehuna he hadì he si David.
45001004	Ne is Nengazen tew he si Jesu Kristu, waǥas sikandin he Megbevayà su anak daan sikandin te Megbevayà su impaahà heini kenitew pinaaǥi te zekelà he ǥehem te Megbevayà he iyan imbanhew kandin.
45001005	Pinaaǥi ki Jesu Kristu midtuvazan a te Megbevayà su midhimu e zin he epustul, he ke và dà egkeǥiya, suǥù , su wey mevantug si Jesus. Umba mid-ulaula zin heini su wey ku mepenurù is menge etew he kenà menge Hudiyu ziyà te minsan hendei he inged wey zan mekepemineg ne wey zan meketuu ki Jesu Kristu.
45001006	Ne sikiyu is diyan te inged he Ruma, inragkes kew zaan kayi te menge etew su midhimu te Megbevayà is paaǥi wey kew meketuu ne wey kew mehimu he menge sakup ni Jesu Kristu.
45001007	Ne tenged kayi, ebpesuratan ku sikiyu is langun diyan te inged he Ruma he mahal ziyà te ǥehinawa te Megbevayà he midhimu zin he menge sakup din. Is Amey tew he Megbevayà wey is Nengazen tew he si Jesu Kristu, berakat he ikeǥaǥew kew zan wey iveǥey keniyu is melinawen he kebpekesavuk.
45001008	Iyan idhuna ku keniyu te ebpenudtul is: pinaaǥi ki Jesu Kristu ebpeselematan ku is Megbevayè tew tenged keniyu su nepenudtul ziyà te minsan hendei is kedtuu niw ki Jesu Kristu.
45001009	Tenged te Megbevayà, edhimuwen ku is taman te egkehimu ku wey ku ikesangyew is Meupiya he Tudtulanen mehitenged te Anak din. Ne iyan sikandin nesayud wey ebpeketistiǥus he layun ku sikiyu id-ampù diyà te kandin.
45001010	Layun ku sikiyu id-ampù ne edhengyuan ku sikandin he ke egkesuatan din, himuwa zin is paaǥi he mekehendiyan ad human te keniyu.
45001011	Su utew ku igkesuat is kedhendiyan ku te keniyu, ne egkesuatan ku he ibpenurù ku keniyu is impenurù kediey te Waǥas he Mulin-ulin su wey meheǥet is kedtuu niw te Megbevayà.
45001012	Ne iyan ibpesavut ku is ebpein-iniyatè kiw te kedtuu.
45001013	Egkesuatan ku, menge suled, he metueni niw he kenà egkeawà dini te isip ku is kegkesuat ku te edhendiyan, iyan, kenè e pa ǥuntaan ebpekehendiyan su zuen edsanggen kedì. Egkesuat a he edhendiyan su pinaaǥi te kebpenurù ku, kela ke zuen menge etew ziyan he ebpeketuu ki Jesus, iring te pinaaǥi te kebpenurù ku, duen menge kenà Hudiyu zaan diyà te zuma he menge inged he nemeketuu kandin.
45001014	Su iring te zekelà is utang ku te tivuuk he menusiyà ne iyan kebeyazi ku kayi te utang is: ebpenudtulen ku kandan is keaǥi ni Kristu. Kinahanglan he edweliyan ku is nemeketunghà wey is wazà memeketunghà. Kinahanglan he edweliyan ku is menge metau wey is menge paglung.
45001015	Tenged kayi, utew ku zaan egkesuati he ibpenudtul ku is Meupiya he Tudtulanen diyan te keniyu he ziyan te inged he Ruma.
45001016	Utew zekelà is kedsarig ku te Meupiya he Tudtulanen su emun edtuuwan heini te minsan hentei, puun te menge Hudiyu pehendiyà te kenà menge Hudiyu, edlibriyen sikandin te silut pinaaǥi te zekelà he ǥehem te Megbevayà.
45001017	Su pinaaǥi te Meupiya he Tudtulanen ibpetuenan kenitew te Megbevayà is paaǥi wey kiw zin meisip he metazeng. Ne heini is paaǥi, ne pinaaǥi te kedtuu zà. Su zuen insurat he Lalag te Megbevayà he edhenduen te, Is etew he nehimu he metazeng pinaaǥi te kedtuu zin, ne iyan ebeǥayan te untung he wazè din pidtemanan.
45001018	Is Megbevayà diyà te langit, impeehè din en he utew zin igkepauk is langun he menge mezaat he ulaula te menge etew wey is kenè dan kedtahud kandin. Su pinaaǥi te kelelalung dan egkesanggen is kebpesevuta te tutuu he tuluuwen.
45001019	Kinahanglan he edsilutan sikandan su melemu zan pezem ebpekesavut te hustu mehitenged te Megbevayà su midhimu heini te Megbevayà he utew keladu.
45001020	Su is Megbevayà, minsan te kenà sikandin egkeahà, puun pa te kedlimbaǥa zin te kelibutan, egketuusan sikandin gihapun pinaaǥi te langun he midlimbag din, pinaaǥi te utew zekelà he ǥehem din he wazè din pidtemanan, wey pinaaǥi te nekaǥi he kegkemegbevayè din. Ne tenged dutun kenà ebpekevarew is minsan hentei he kenè dan egketuenan he zuen Megbevayà.
45001021	Su minsan te nesavut dan en he zuen Megbevayà, wey netuenan dan he zait sikandin he edtehuzen, wazè dan sikandin tehuza, ne wazè dan peselemati is gaǥew zin kandan, kekenà, nehimu he wazè en pulus te egketaǥù diyà te isip dan. Ne tenged kayi, iring te nezukileman is menge isip dan su kenè dan en ebpekesavut te hustu he ibpesavut pezem kandan te Megbevayà.
45001022	Ne minsan pa te egkeǥiyen dan he metau zan he ed-isip, iyan, nehimu zan en he menge taleng.
45001023	Su kenè dan ed-ezapen is tutuu he mekeǥeǥehem he Megbevayà he wazè din kemetayen, kekenà, iyan dan ed-ezapen is menge ledawen he mibeelan dan he iring te menge etew he zuen din kemetayen wey iring te menge tagbis, wey ke menge langgam be, wey ke menge uled.
45001024	Ne tenged kayi mibpesagdan en sikandan te Megbevayà wey zan meulaula is langun he menge meremerik he ulaula he egkesuatan dan. Ne utew mekeeled-eled is ebeelan dan te lawa zan te kada sevaha.
45001025	Kenè dan edtuuwan is tutuu mehitenged te Megbevayà, kekenà, tarù is edtuuwan dan. Ed-ezapen dan wey ebpezumdumahan dan is linimbag dà duen, kenà is Nenlimbag. Berakat he wazà pidtemanan te kedeliǥa kandin te menge etew.
45001026	Ne tenged te mibpesagdan te menge etew is Megbevayà, mibpesagdan din daan sikandan wey zan metuman is menge suat dan he utew mahawag. Minsan is menge vahi, ne kenè en maama is edhulizen dan, su iring dan he vahi is igkeeriǥi zan.
45001027	Ne iring din ded daan is menge maama; kenè en bahi is edhulizen dan su minsan is iring dan he maama ne igkeeriǥi zan. Ne utew mekeeled-eled is ed-ul-ulahan dan te menge lawa zan. Ne pinaaǥi te menge kelelalung he ulaula zan nezeetan dan is lawa zan ne nehimu heini he silut he kenè dan egkelikayan.
45001028	Ne ǥeina te egkeǥiyen dan he wazè en pulus te kedtuuwi te Megbevayà, mid-iniyuǥan sikandan te Megbevayà ne tenged kayi iyan ebayàbayà kandan is kelelalung he netaǥù diyà te isip dan ne ed-ul-ulahan dan is kenà hustu.
45001029	Iyan dà egkeisip dan is kelelalung wey is mezaat he ulaula. Leǥezen dan ne meremerik is ulaula zan. Egkesina sikandan; ebpemumunù dan; ebpeeg-eǥetè dan; edtarùtarù dan; ne ebpesipelahan dan is menge zuma zan. Ed-ituk dan,
45001030	ne edsudien dan is menge zuma zan. Menge kuntada sikandan te Megbevayà. Ne wazè dan kedtahud te minsan hentei. Ebpelavew zan ne edantal zan. Utew zan metau he ed-isip te menge veǥu he paaǥi te kebaal te mezaat. Kenè dan ebpemineg te menge ǥinikanan dan
45001031	ne wazè dan kedsavut te minsan hengkey he meupiya he ulaula. Kenè dan edtumanen is menge pesarig dan ne wazè dan gaǥew wey hizu.
45001032	Netuenan dan pezem he ke ed-ul-ulahan dan is menge iring kayi, edsilutan sikandan te kemetayen he wazè din pidtemanan, iyan ebpeniguduwan dan gihapun, ne kenà duen dà taman, su utew zan egkesuat emun egkeehè dan is ulaula te zuma he iring ded te kandan.
45002001	Netuenan ta he utew metazeng is idsiluti te Megbevayà te menge etew he ed-ulaula te menge mezaat he iring kayi, iyan, sikew is egkaǥi he utew mezaat heini is menge ulaula kayi te menge etew, wazè nu zaan kebpekeǥawas su edsudien nu is mezaat he ulaula te zuma, iyan, mezaat daan is ed-ul-ulahan nu. Ne tenged kayi zutun te kedsudia nu kandin, nesudì nu zaan is kenikew he ulaula.
45002003	Ne emun edsilutan te Megbevayà is ed-ulaula te mezaat, sikew is ed-ulaula zaan te mezaat, ne edsudì ka te menge zuma nu, iyan ke pe be kenà siluti zin daan.
45002004	Kunaan nu vuwa ke ǥeina te utew mepelevayen wey metulanged is Megbevayà, ne kenè en kinahanglan he ebpezumdumahan nu is menge lalag din. Iyan, iyan ketezengan ke maan is utew veliǥeǥawen is Megbevayà su ed-eǥaken ke zin su wey nu meiniyuǥi is mezaat he ulaula.
45002005	Ne minsan pa zutun, mezesen pa utew is gehinawa nu ne kenè ka egkesuat he ed-iniyug te mezaat he ulaula; ne kada andew ed-iseg ebmeveǥat is silut he idrasey kenikew keuzemà dutun te andew te kedsilut te Megbevayà. Ne zutun he timpu ibpeehè din kenitew is metazeng he kedhukum din.
45002006	Su ibeǥey zin diyà te langun is dait he ibeǥey te kada etew sumalà is mid-ulaula zan.
45002007	Iyan, duen menge etew he edhemenan dan is meupiya he ulaula su iyan ed-isipen dan layun is kedeliǥa wey is kedtulusa kandan keuzemà te Megbevayà wey is kegketehuza zin kandan keuzemà. Ne untung he wazè din pidtemanan is ibeǥey zin kandan.
45002008	Iyan, duen daan duma he menge etew he iyan dan ed-isipen is kandan he egkesuatan ne kenè dan edtuuwan is tutuu he tuluuwen, kekenà, iyan dan edtumanen is kenà hustu. Ne kenà deisek dà is pauk te Megbevayà he ibpeehè din kandan, kekenà, utew meveǥat is idsilut din kandan.
45002009	Su is langun he menge etew he ed-ulaula te mezaat, lavew en is Hudiyu pehendiyà te kenà Hudiyu, kemeresayan wey kegkeseeng is idsilut kandan.
45002010	Iyan, is menge etew he ed-ulaula mulà te meupiya, lavew en is Hudiyu pehendiyà te kenà Hudiyu, edtulusen sikandan keuzemà te Megbevayà, ne ibpetehuzan din sikandan ne ibeǥey zin diyà te kandan is melinawen he kebpekesavuk,
45002011	su is Megbevayà, wazè din ibpelavi te minsan hentei.
45002012	Is menge etew he kenà menge Hudiyu, wazè dan metueni ke hengkey is insuǥù te kesuǥuan he imbilinbilin ni Moises. Ne ke ebeelan dan is mezaat, edhukuman gihapun sikandan keuzemà te Megbevayà, iyan, kenè din egemiten is kesuǥuan dutun te kedhukumi zin kandan, ne idsilut din kandan is kemetayen he wazè din pidtemanan. Ne is menge etew he Hudiyu, netuenan dan mulà is insuǥù dutun te kesuǥuan, ne emun ebeelan dan is mezaat, edhukuman sikandan te Megbevayà sumalà is nesupak dan dutun te kesuǥuan.
45002013	Su emun iyan ta edseriǥan is kesuǥuan, kenè egkehimu he ed-isipen ki te Megbevayà he metazeng pinaaǥi zà te kebpemineg te insuǥù dutun te kesuǥuan, kekenà, kinahanglan he wazà minsan hengkey he sayep ta zutun te kedtumana ta te kesuǥuan.
45002014	Is menge etew he kenà menge Hudiyu, wazà sikandan mesayud te kesuǥuan he imbilinbilin ni Moises, iyan, duen timpu he egketuman dan is insuǥù dutun te kesuǥuan su minsan pa te kenè dan egketuenan is kesuǥuan, duen diyà te ǥehinawa zan ebpekepenurù kandan ke hengkey is meupiya he ed-ul-ulahan. Ne tenged dutun ebpekekaǥi ki he zuen kesuǥuan diyà te ǥehinawa zan.
45002015	Pinaaǥi te menge ulaula zan he meupiya egketuusan ta he ibpenurù kandan te ǥehinawa zan is insuǥù te kesuǥuan. Netuenan dan diyà te isip dan ke hengkey is meupiya wey ke hengkey is mezaat he ed-ul-ulahan su zuen ke egkeǥiyen dan he meupiya is ulaula zan ne zuen ke keǥiya zan he mezaat.
45002016	Ne kenà heini egkelipatan te Megbevayà keuzemà te andew he zutun pinaaǥi ki Jesu Kristu edsusiyen din is minsan in-eles he menge isip te langun he menge etew. Iyan heini ibpenurù pinaaǥi kayi te Meupiya he Tudtulanen he idsangyew ku.
45002017	Ne sikiyu zaan is menge zuma ku he menge Hudiyu, kunaan niw ke egkeseriǥan niw is kedtumana niw te kesuǥuan ne ibpezalig niw is upakat niw te Megbevayà.
45002018	Netuenan niw is egkesuatan te Megbevayà, ne nesavut niw ke hengkey is hustu he ed-ul-ulahan su impenurù keniyu is kesuǥuan.
45002019	Kunaan niw ke iyan kew ebpekeaǥak te menge etew he nengelakap is isip dan, ne kunaan niw zaan ke iyan kew sulù he ebpeketayew te ibayè dan pehendiyà te Megbevayà.
45002020	Kunaan niw ke iyan kew ebpekepenurù te menge etew he wazà mesayud te Megbevayà, ne kunaan niw zaan ke iyan kew ebpekepenudlù te menge etew he sikan pa mekeistudyu te hustu. Umba iyan heini ed-isipen niw su insarig keniyu te Megbevayà is kesuǥuan ne utew hustu is ketau wey utew tutuu is tuluuwen he ebpuun dutun.
45002021	Ebpekepenurù kew te zuma, ne maan is kenè niw ebpenuruen is gehinawa niw? Su ibpenurù niw he kenà meupiya is kebpenakew, iyan, tekawen kew!
45002022	Ibpenurù niw he mezaat is kegkevuta ta te kenè ta esawa, iyan, egkevuten niw is kenè niw esawa! Utew niw igkeepes is ledawan he ed-ezapen te kenà Hudiyu, iyan, edseled kew zutun te valey he zutun ed-ezapa is menge ledawan wey kew mekepenakew.
45002023	Ibpezalig niw is kedtumana niw te kesuǥuan, iyan, edsupak kew ǥihapun te kesuǥuan, ne tenged kayi egkesudian is Megbevayà.
45002024	Ne mehitenged kayi, duen impesurat dengan te Megbevayà he edhenduen te, Tenged keniyu te menge Hudiyu, is menge etew he kenà Hudiyu, edsumpeliten dan is Megbevayà. Iyan haazà impesurat dengan.
45002025	Sikiyu is menge Hudiyu, kunaan niw ke zekelà is pulus te kebpesirkunsidar niw, ne zuen iyan pulus te kebpesirkunsidar ta emun egkepurungan ta te edtuman is kesuǥuan, iyan, ke kenè ta egkepurungan te edtuman is kesuǥuan ne iring ki zed te menge kenà Hudiyu he wazè mebpesirkunsidar.
45002026	Ne iring din ded daan penenglitan, ke zuen etew he kenà Hudiyu ne egkepurungan din te edtuman is kesuǥuan, edewaten sikandin gihapun te Megbevayà he iring te nesirkunsidar en.
45002027	Ne minsan ke kenà Hudiyu sikandin, pinaaǥi te kedtumana zin te kesuǥuan, igkepeehè din he edsilutan kew is menge Hudiyu te Megbevayà su edsupak kew mulà te kesuǥuan. Ne iyan kew pezem kes mibilvilinan te kesuǥuan ne iyan kew nesirkunsidar!
45002028	Su is tutuu he Hudiyu, ne kenà iyan dà is Hudiyu he midtuusan is lawa zin pinaaǥi te kedsirkunsidara kandin, su is tutuu he kedsirkunsidar, ne kenà iyan is kedtuusi te lawa.
45002029	Ne iring din ded daan su is tutuu he Hudiyu, ne iyan is etew he midtuusan te Megbevayà is gehinawa zin pinaaǥi te Waǥas he Mulin-ulin, ne kenà pinaaǥi te kedtumana te kesuǥuan. Ne is etew he iring kayi, ne egkehimu he kenà sikandin egkezalig te menge zuma zin he etew, iyan, egkezalig sikandin mulà te Megbevayà.
45003001	Ne emun iyan haazà, henduen be te wazà pulus te kegkehudiyu zey ne wazà daan pulus te tulumanen dey te kedsirkunsidar.
45003002	Iyan, dekelà iyan is pulus su sikami is menge Hudiyu, insarig kenami is insurat he Lalag te Megbevayà.
45003003	Ne minsan pa te zuen menge zuma zey te menge Hudiyu he wazà mebpemineg te Lalag te Megbevayà, kenà egkehimu he kenà edtumanen te Megbevayà is impenaad din dengan.
45003004	Su minsan ke teruen is tivuuk he menusiyà, tutuu mulà is minsan hengkey he egkeǥiyen te Megbevayà. Su zuen insurat dengan he lalag ni Hadì David te kedtistiǥusi zin te ketazeng te Megbevayà he edhenduen te, Kenà egkehimu he kenà hustu is kenikew he ketezengan, su ke idsumbung ka, layun ebpekezaag is kenikew he ketezengan, ke si David.
45003005	Ne zuen menge pilusupu he etew he egkaǥi te, Emun ed-ulaula ki te mezaat, meupiya zaan haazà su emun egkeisip te menge etew is menge ulaula ta he mezaat, wey is menge ulaula te Megbevayà, siguradu egkesavut dan he utew mulà meupiya is menge ulaula te Megbevayà ne ebpekezalig dan te Megbevayà, ne utew haazà meupiya. Ne emun, ke sikandan, nehimu is meupiya tenged te mezaat he mid-ulaula ta, kenà metazeng is kedsiluti kenita te Megbevayà tenged te mid-ulaula ta he mezaat. Ne pilusupu is menge lalag he iring kayi.
45003006	Su kenà egkehimu he kenà metazeng is Megbevayà su emun kenà sikandin metazeng, kenà egkehimu he iyan sikandin edhukum keuzemà te tivuuk he menusiyà.
45003007	Ne zuen daan menge pilusupu he etew he egkaǥi te, Deyzey ke egkaǥi ki te tarù su emun egketuenan te menge etew he teruen ki, egkeisip dan he kenà mulà teruen is Megbevayà ne edeliǥen dan sikandin ne utew meupiya haazà. Ne emun pinaaǥi te menge tarù ta ebpekelepew he tutuu mulà is menge Lalag te Megbevayà, maan is edsilutan ki pa tenged te menge tarù ta?
45003008	Ne zuen menge etew he egkaǥi he iring kayi is ibpenurù ku, iyan, kenè ku edewaten is menge ketezengan he iring kayi su ibpesavut dan he meupiya is ked-ulaula te mezaat emun pinaaǥi zutun egkehimu is meupiya. Is menge etew he iring kayi is ibpenurù dan, utew metazeng is kedsiluti kandan te Megbevayà.
45003009	Ne sikami is menge Hudiyu, kunaan niw vuwa ke utew key zeyzey, kenà is menge etew he kenà menge Hudiyu, iyan, kenà heini venar. Daan ku en impesavut keniyu he is tivuuk he menusiyà, Hudiyu se kenà Hudiyu, ne pudu ebpemekeulaula te mezaat.
45003010	Su zuen insurat he Lalag te Megbevayà he edhenduen te, Wazà minsan sevaha he etew he ed-isipen te Megbevayà he metazeng.
45003011	Wazà mesayud te hustu mehitenged te Megbevayà ne wazà daan etew he ebpen-ahà te hustu he ibayà pehendiyà te Megbevayà.
45003012	Su nemekesuwey zan pudu te hustu he ibayà; mid-ulaula zan is langun te mezaat; ne wazà minsan sevaha kandan he ed-ulaula te metazeng.
45003013	Utew ebpekezezaat is kebpemèbè dan iring te nemahù diyà te leveng he wazà bumbuni. Teruen dan ne is egkeǥiyen dan, ne iring te hereg te uled su utew ibmesakit te ǥehinawa te menge zuma zan.
45003014	Utew mesakit is kebpenrawak dan.
45003015	Ne kenà duen dà taman su melemu zan ebpekevunù.
45003016	Ke minsan hendei zan ebpekepevayà, ebpekezezaat dan ne ebpekeuwit dan te kemeresayan.
45003017	Wazè dan metueni is melinawen he ulaula.
45003018	Ne kenè dan daan ed-isipen he igkehandek dan is kedsupak dan te Megbevayà. Iyan heini kes migkaǥi te insurat he Lalag te Megbevayà.
45003019	Ne netuenan ta he is ibpesavut kenita kayi te Lalag te Megbevayà, ne ibpesavut daan diyà te menge etew he nesakup te kesuǥuan he iyan key is menge Hudiyu. Ne pinaaǥi kayi egketuenan ta he wazà minsan hentei he etew he ebpekekaǥi he kenà sikandin dait he edsilutan su nekesupak te Megbevayà is tivuuk he menusiyà.
45003020	Su wazà minsan hentei etawa he egkeisip te Megbevayà he metazeng pinaaǥi te kedtumana zin te kesuǥuan su layun din egkesupak is kesuǥuan. Umba imbeǥey is kesuǥuan su wey tew mesavut he mesinupaken kiw ves te menge suǥù te Megbevayà.
45003021	Ne ǥuntaan, impezayag kenitew te Megbevayà is paaǥi wey kiw zin meisip he metazeng. Ne kenà heini pinaaǥi te kedtumana te kesuǥuan, asal migkaǥi heini is paaǥi zutun te insurat dengan he Lalag te Megbevayà.
45003022	Ed-isipen kiw te Megbevayà he metazeng emun edtuuwan tew si Jesu Kristu. Is minsan hentei he etew, ne ed-isipen te Megbevayà he metazeng emun edtuuwan din si Jesu Kristu su wazà ibpelavi te Megbevayà te minsan hentei he etew.
45003023	Nekesalà is tivuuk he menusiyà ne utew en sikandan meziyù te ketulusan he ibeǥey te Megbevayà.
45003024	Iyan, tenged dà te ǥaǥew kenitew te Megbevayà ed-isipen kiw zin gihapun he metazeng he henduen be te wazè kiw mekeulaula te mezaat su midlibri kiw ni Jesu Kristu.
45003025	Midsuǥù sikandin te Megbevayà wey mehimu sikandin he pemuhat he elili kenitew, ne tenged te kegkepelisi kenitew te lengesa zin ebpeseyluwen te Megbevayà is menge salè tew emun edtuuwan tew sikandin. Midhimu heini te Megbevayà su wey tew mesavut he metazeng is hukum din, minsan pa zengan tenged te meinentusen sikandin, wazè din dè pa siluti is menge etew tenged te menge salè dan.
45003026	Iyan, kinahanglan he zuen silut tenged te menge salà te menusiyà, umba midsilutan din si Jesus. Ne tenged dutun egketuenan tew he metazeng is kedhukum te Megbevayà ne tenged kayi egkehimu he ed-isipen din he metazeng is minsan hentei he edtuu ki Jesus.
45003027	Umba, wazà igkezantal te minsan hentei. Kenè ki ebpekekaǥi he iyan ketezengan ke maan is ed-isipen ki te Megbevayà he metazeng su midtuman ta is kesuǥuan su iyan idewata kenita te Megbevayà is kedtuu ta ki Jesus.
45003028	Tenged kayi migkaǥi ku en he iyan dà ketezengan ke maan is metazeng is ked-isipa kenita te Megbevayà, kenà iyan is kedtumana ta te kesuǥuan, kekenà, iyan is kedtuu ta ki Jesus.
45003029	Ne siguradu zuen egkaǥi he is Megbevayà, ne Megbevayà te menge Hudiyu zà, iyan, kenà heeyan tutuu, su iyan sikandin Megbevayà te tivuuk he menusiyà, Hudiyu se kenà Hudiyu.
45003030	Su sebsevaha zà is Megbevayà ne ed-isipen din is menge Hudiyu he metazeng emun edtuuwan dan si Jesus. Ne is menge etew he kenà Hudiyu, ed-isipen din daan sikandan he metazeng emun edtuuwan dan si Jesus.
45003031	Ibpesavut ku he iyan dà ketezengan ke maan is ed-isipen ki zin he metazeng is kedtuu ta, iyan, kenè niw isipa he tenged kayi wazè en pulus te menge suǥù te Megbevayà su tenged te kedtuu ta ki Jesus, hustu en dutun is kegketumana ta te menge suǥù din.
45004001	Penenglitan si Abraham is kepuun dey te menge Hudiyu, hengkey is netuenan din?
45004002	Netuenan ta he kenà iyan ketezengan ke maan is mid-isip te Megbevayà sikandin he metazeng su wazè din mesupak is egkesuatan te Megbevayà. Su ke wazà supak din, tutuu iyan he zuen din igkezantal. Iyan, netuenan ta he nekesupak gihapun si Abraham ne tenged dutun wazè din iyan igkezantal ziyà te etuvangan te Megbevayà.
45004003	Umba netuenan ta heini su zuen insurat he Lalag te Megbevayà he edhenduen te, Midtuu si Abraham te Megbevayà ne tenged dutun te kedtuu zin, mid-isip te Megbevayà sikandin he metazeng.
45004004	Ne ke zuen etew he edsuhulan su edtumanen din is ebpeveelan kandin, haazà is suhul zin, ne wazà iveǥey zà duen, kekenà, tenged te netuman din haazà is mibpeveelan kandin.
45004005	Ne kenà iring dutun is ked-isipa te Megbevayà kenita he metazeng su ǥaǥew zà kenita. Umba mid-isip ki te Megbevayà he metazeng, kenà tenged te midtuman ta is mibpeveelan din kenita, kekenà, tenged dà te midtuuwan ta sikandin is ebpekehimu he mebmetazeng is menge mesinupaken.
45004006	Iyan heini sikan is impesavut dengan ni Hadì David te kegkeǥiya zin he utew zeyzey is etew he metazeng is ked-isipa kandin te Megbevayà su ebpeseyluwen te Megbevayà, kenà tenged te menge ulaula zin he meupiya, kekenà, tenged dà te kedtuu zin kandin.
45004007	Su migkaǥi si Hadì David te, Utew zeyzey is etew he is menge kedsupak din, ne nengepesaylu en wey is menge salè din, ne nengelipatan en te Megbevayà!
45004008	Utew zeyzey is etew he is menge mezaat he ulaula zin, kenè en ed-isipen te Megbevayà!
45004009	Ne heini is kegkezeyzey he migkaǥi ni David, wazà heini ituvad kayi zà te kenami te menge Hudiyu, kekenà, intuvad daan diyà te menge etew he kenà menge Hudiyu. Su sumalà te nekaǥi ku en, si Abraham, midtuu sikandin te Megbevayà ne tenged dutun te kedtuu zin mid-isip te Megbevayà sikandin he metazeng.
45004010	Ne keenu heini meulaula? Dutun te wazè pa si Abraham mebpesirkunsidar, he ke và dà egkeǥiya, te kenè pa sikandin Hudiyu , mid-isip te Megbevayà sikandin he metazeng.
45004011	Umba mibpesirkunsidar sikandin su nehimu is kedsirkunsidar he tuus diyà te lawa zin he mid-isip te Megbevayà sikandin he metazeng tenged te kedtuu zin dutun te wazè pa sikandin sirkunsidara. Ne nehimu si Abraham he kepuun tew, he ke và dà egkeǥiya, egkeiringan te langun he edtuu , minsan te wazà sikandan sirkunsidara. Umba edtuu zan su wey isipa te Megbevayà sikandan he metazeng.
45004012	Ne nehimu zaan si Abraham he kepuun, he ke và dà egkeǥiya, egkeiringan te langun he menge Hudiyu he kenè dan iyan seriǥi is kedsirkunsidara kandan, kekenà, iyan dan seriǥi is kedtuu zan he iring te kedtuu ni Abraham te wazè pa sikandin sirkunsidara.
45004013	Dengan dà impenaad te Megbevayà ki Abraham wey te menge kevuwazan din he iyan sikandan ebpekevayàbayà te tivuuk he menusiyà. Umba impenaad heini, kenà tenged te midtuman ni Abraham is kesuǥuan, kekenà, tenged te midtuuwan ni Abraham is Megbevayà, ne tenged kayi te kedtuu zin mid-isip te Megbevayà sikandin he metazeng.
45004014	Su emun iyan dà ebpekezawat kayi te impenaad te Megbevayà is etew he edtuman te kesuǥuan, wazè en pulus te kedtuu tew te Megbevayà, ne wazè en daan pulus te penaad te Megbevayà su wazà minsan hentei he ebpeketuman te kesuǥuan .
45004015	Ne kenè kiw egkezeyzey pinaaǥi te kesuǥuan, su is kesuǥuan, ne iyan mulà igkepeuki kenitew te Megbevayà su kenè tew egketuman. Angin ke wazà kesuǥuan su kenà egkehimu he zuen egkesupak ta.
45004016	Umba midhimu te Megbevayà he egkezawat tew is impenaad din pinaaǥi zà te kedtuu tew su wey mehimu heini pinaaǥi te ǥaǥew zin, ne kenà pinaaǥi te ed-ul-ulahan tew. Ne tenged kayi kenè en ebperis he egkezawat tew te langun he menge kevuwazan ni Abraham is impenaad te Megbevayà. Ne kenà iyan dà ebpekezawat is menge Hudiyu he nesakup te kesuǥuan, kekenà, elin daan is minsan hentei he zuen din kedtuu he iring ki Abraham su nehimu si Abraham he kepuun te langun he edtuu, Hudiyu se kenà Hudiyu.
45004017	Ne zuen insurat he Lalag te Megbevayà diyà te ki Abraham, ke sikandin te, Ibpenaad ku kenikew he edhimuwen ku sikew he kepuun te utew mezakel he menge kelasi te menge etew. Ne zutun mid-isip din si Abraham he kepuun tew te langun he midtuu he iring kandin. Ne is Megbevayà he iyan edtuuwan tew, ne utew sikandin mekeǥeǥehem su iyan ebpekevanhew te menge minatey, ne is minsan hengkey he wazè pa meulaula, netuenan din en he zaan iring te neulaula en.
45004018	Si Abraham, minsan te henduen be te kenè en dutun egkehimu he egketuman is penaad kandin te Megbevayà, midtuuwan din gihapun is migkaǥi te Megbevayà he egkevuwad sikandin, ne nehimu iyan sikandin he kepuun te utew mezakel he menge etew. Su migkaǥi kandin te Megbevayà he iring kezakel is menge kevuwazan din te menge vituen diyà te langit.
45004019	Ne zutun he timpu nenggatus en is penuiǥen ni Abraham, ne netuenan din he meǥurang en utew sikandin, ne kenè en egkehimu he egkevuwad pa sikandin. Ne netuenan din daan he kenà ebpekeanak si Sara he esawa zin su kenà si Sara ed-anak. Ne minsan pa zutun, mezesen is kedtuu zin.
45004020	Ne wazà sikandin meduwazuwa te penaad te Megbevayà, kekenà, midhemenan din is kedtuu zin ne mibpeselematan din is edhimuwen te Megbevayà.
45004021	Su utew mezesen is kedsarig din he edtumanen te Megbevayà is penaad din.
45004022	Ne tenged dutun te kedtuu ni Abraham, insurat dengan he mid-isip te Megbevayà sikandin he metazeng.
45004023	Ne is insurat he lalag dengan he ebpesavut he mid-isip sikandin he metazeng, ne wazà isurat tenged dà ki Abraham,
45004024	kekenà, tenged daan kenitew wey tew mesavut he ragkes kiw zaan dutun. Sikitew, ed-isipen kiw zaan te Megbevayà he metazeng emun edtuuwan tew sikandin. Iyan sikandin sikan is mibanhew ki Jesus he Nengazen tew.
45004025	Iyan si Jesus kes midsuǥù te Megbevayà wey mebpehimatey te silut tenged te menge kedsupak tew. Ne zutun mibanhew sikandin te Megbevayà wey mehimu he metazeng is ked-isipa kenitew te Megbevayà he iring te wazè kiw keenu mekeulaula te mezaat.
45005001	Guntaan, tenged te midtuu ki en ki Jesus, mid-isip ki en te Megbevayà he metazeng he iring te wazè ki keenu mekesalà, ne tenged kayi pinaaǥi te mid-ulaula te Nengazen tew he si Jesu Kristu melinew en is kedepitè tew te Megbevayà.
45005002	Tenged te kedtuu tew ki Jesus midhimu zin en he meǥeǥawi kenitew is Megbevayà. Umba, dekelà is kelipey ta su egkeperateng ta he keuzemà ebpekeambit ki te utew kegkelavew te Megbevayà.
45005003	Ne kenà duen dà taman su ebelesen te kelipey is menge kemereǥenan he nengeseǥazan ta su netuenan ta he pinaaǥi kayi edlumbazen ki wey ki mehimu he meinentusen.
45005004	Ne emun meinentusen ki, igkesuat heini te Megbevayà, ne emun netuenan ta he igkesuat te Megbevayà is menge ulaula ta, ne kenà ebperis he zuen meupiya he egkeperateng ta.
45005005	Ne umba kenà egkehimu he kenè tew egkekuwa keuzemà is impenaad kenitew te Megbevayà su pinaaǥi te Waǥas he Mulin-ulin he imbeǥey zin kenitew, egketuusan ta he ingkeǥaǥew ki te Megbevayà.
45005006	Isipa nu is gaǥew kenita te Megbevayà. Su zutun te timpu he intelaan te Megbevayà, hein wazà minsan hengkey he egkeulaula ta he ebpekehimu he melibri ki te silut, mibpehimatey si Kristu he elili kenita te mesinupaken.
45005007	Mezelag dà buwa he zuen etew he ebpehimatey he elili te minsan metazeng he etew. Egkehimu vuwa he zuen etew he ebpekevurut he ebpehimatey he elili te etew he meupiya is ulaula zin.
45005008	Iyan, is Megbevayà mulà, impeehè din is gaǥew zin kenitew su mibpehimatey si Kristu he elili kenitew zutun te timpu zengan te kemulu kiw pa ed-ulaula te mezaat.
45005009	Ne emun pinaaǥi te kedtiǥis te lengesa ni Kristu mid-isip kiw en te Megbevayà he metazeng, wey kiw pe be kenà melibri tenged ki Kristu te silut keuzemà te Megbevayà.
45005010	Su zutun te timpu zengan he kemulu ki kuntada te Megbevayà, tenged te kebpehimatey te Anak din, nehimu ki he emiǥu zin. Ne emun iyan haazà, guntaan te emiǥu ki zin en, wey ki pe be kenà mehimu he melibri keuzemà te silut tenged te nevanhew en sikandin.
45005011	Ne kenà duen dà taman su utew zekelà is kelipey ta tenged te ǥaǥew kenita te Megbevayà he impeehè din pinaaǥi te Nengazen tew he si Jesu Kristu, ne pinaaǥi zaan kandin nehimu ki en he emiǥu te Megbevayà.
45005012	Umba nehimu is mezaat he ulaula zini te kelibutan su pinaaǥi te kedsupak dengan te sevaha he etew he si Adan, ne midhimu te Megbevayà he ebpatey sikandin tenged dutun te mid-ulaula zin. Ne tenged daan dutun nekeeneb dini te kelibutan is kemetayen. Ne ebpatey is minsan hentei he etew su wazà minsan hentei he kenà ed-ulaula te mezaat.
45005013	Ne minsan pa zengan te wazè pa iveǥey te Megbevayà is kesuǥuan, mezaat en dutun is menge ulaula te menge etew, iyan, geina te wazè pa is kesuǥuan, wazè pa isipa te Megbevayà he edsilutan sikandan.
45005014	Ne minsan pa zutun, puun pa te timpu ni Adan taman te timpu he zutun imbeǥey en is kesuǥuan diyà te ki Moises, egketuusan he zuen mezaat he ulaula te menge etew su mibpematey ǥihapun is langun he menge etew. Is ulaula zan he mezaat, ne kenà iring dutun te mid-ulaula ni Adan su midsupak din is suǥù te Megbevayà, iyan, sikandan mulà, wazè pa kesuǥuan he egkesupak dan. Ne si Adan, nehimu sikandin he alung te etew he ebpekeuma he iyan si Kristu.
45005015	Iyan, kenè dan is dezuwa ebpeked-iring su is kedsupak dutun te sevaha, ne kenà iring te kebmetazeng he edhimuwen te Megbevayà. Sevaha zà he etew si Adan, iyan, tenged dutun te kedsupak din ebpematey is tivuuk he menusiyà. Ne minsan pa zutun, lavew pa he zekelà is nehimu pinaaǥi te ǥaǥew te Megbevayà su pinaaǥi te ǥaǥew te sevaha zà daan he etew he iyan si Jesu Kristu, imbeǥey te Megbevayà is ketazeng ne midhimu zin he metazeng is utew mezakel he menge etew.
45005016	Ne iring din ded daan, is nehimu ni Jesus tenged te kebmetazeng he edhimuwen te Megbevayà, ne kenè man iring te nehimu te kedsupak te sevaha he etew he si Adan. Su tenged te kedsupak ni Adan te kesevaha zà, ne midhukuman is tivuuk he menusiyà he edsilutan te kemetayen. Ne zutun te timpu he utew en mezakel is menge kedsupak te menge etew, impaahà te Megbevayà is gaǥew zin ne midhimu zin is paaǥi wey kiw zin meisip he metazeng he iring te wazè kiw mekesupak.
45005017	Ne emun tenged te kedsupak dutun te sevaha zà he etew he si Adan, ebpematey is tivuuk he menusiyà, wey pe be kenà lavew pa he mekeinuinu is nehimu te sevaha zà daan he etew he si Jesu Kristu. Su is minsan hentei he edawat te zekelà he ǥaǥew kandin te Megbevayà pinaaǥi ki Jesu Kristu, ne ed-isipen sikandin he metazeng, ne ebeǥayan sikandin te untung he wazè din pidtemanan ne ebpekehadì sikandin duma te Megbevayà.
45005018	Ne iring din ded daan, egkeehè ta he tenged te sevaha he mezaat he mid-ulaula ni Adan, nehukuman is langun he menge etew te silut, iyan, tenged te sevaha zaan he metazeng he mid-ulaula ni Jesu Kristu he iyan is kebpehimatey zin, egkehimu he ed-isipen te Megbevayà he metazeng is langun he menge etew he edtuu ne ibeǥey kandan is untung he wazà pidtemanan.
45005019	Ne tenged te kedsupak te sevaha zà he etew nehimu is mezakel he mekesesalà, iyan, tenged daan te kebmetinumanen te sevaha zà he etew he si Jesus te ebpeveelan kandin te Megbevayà, egkehimu he ed-isipen te Megbevayà he metazeng is mezakel he menge etew.
45005020	Ne umba imbeǥey te Megbevayà is kesuǥuan su wey med-iseg is kegketueni te menge etew te kezekelà te kedsupaka zan kandin. Ne zutun te mid-iseg mebmezakel is menge kedsupak, impeiseg ipezekelà te Megbevayà is gaǥew zin te menge etew.
45005021	Ne hein aney, sikitew is menusiyà, kenà egkehimu he kenè ki ebpekesalà, ne tenged kayi ebpatey ki, iyan, guntaan pinaaǥi te ked-isipa te Megbevayà kenitew he metazeng, impeehè kenitew te Megbevayà is gaǥew zin su wey kiw zin meveǥayi te untung he wazè din pidtemanan pinaaǥi ki Jesu Kristu he iyan Nengazen tew.
45006001	Tutuu iyan he ingkeǥaǥew ki en te Megbevayà. Ne tenged kayi zuen buwa etew he ebpekekaǥi he meupiya ke kenè ta ed-engkezan is ked-ulaula te mezaat su wey mekeiseg is kebpaahaa kenita te Megbevayà te ǥaǥew zin pinaaǥi te kebpeseyluwa zin kenita.
45006002	Ne kenà heini egkehimu su kenà egkehimu he ebpeniguduwan ta te ed-ulaula is mezaat su wazè en kelavet kenita te mezaat he ulaula. Su iring ki te minatey he naawè en diyà te kandin is daan he untung din.
45006003	Netuenan te en is neulaula zutun te kebewtismuwi kenita. Su nebewtismuwan ki he tuus te zuen en kebpekidsevaha ta ki Jesu Kristu ne pinaaǥi zutun ibpesavut daan kenita he zutun te kebpehimatey ni Jesus, henduen te iyan ki mibpatey.
45006004	Su pinaaǥi te kebewtismuwi kenita tenged te elili ta si Jesus, nehimu he iring te iyan ki minatey wey inleveng duma kandin. Ne nehimu heini su wey meveǥayi ki te veǥu he untung iring te mibanhew si Kristu pinaaǥi te ǥehem te Amey tew he Megbevayà.
45006005	Su emun minatey ki zuma ki Kristu tenged te elili ta sikandin, kenè en ebperis he ebeǥayan ki zaan te veǥu he untung iring te mibeǥayan daan sikandin te veǥu he untung hein nevanhew sikandin.
45006006	Su netuenan tew he is daan he mesinupaken he kegkeetew tew, ne iring te inransang duma ki Kristu ziyà te krus su wey mebpatey. Ne tenged kayi, egkeawà is layun tew kebpekesalà ne human dutun kenè kiw en egkeuripen te ked-ulaula te mezaat.
45006007	Su is minsan hentei he minatey en, ne kenè en sikandin egkeuripen te mezaat he kebayè din.
45006008	Ne nesavut te en he zutun te kebpatey ni Kristu ne minatey ki zuma kandin su elili tew sikandin. Ne tenged kayi egkesavut ta zaan he egkevanhew ki zaan, ne zuen te en untung duma kandin.
45006009	Netuenan tew he ǥeina te nevanhew en si Kristu ne kenè en egkehimu he ebpatey pa maan sikandin su wazè en gehem te kemetayen diyà te kandin.
45006010	Kesevaha zà is kebpehimatey zin he elili te langun he menge etew, ne netengkaan en haazà ne tenged kayi naawè en diyà te kandin is kegkesemuki kandin te salè tew. Ne ǥuntaan nevanhew en, ne nehimu is untung din he igkezalig te Megbevayà.
45006011	Ne iring din ded daan, tentenuzi niw he ǥeina te minatey ki en he zuma ki Kristu, naawè en daan dini te kenita is kegkesemuki kenita te salè ta, ne pinaaǥi zaan ki Jesu Kristu imbeǥey en kenita is beǥu en he untung, ne kinahanglan he igkezalig daan te Megbevayà heini is beǥu en he untung ta.
45006012	Ne tenged kayi, menge suled, kenè te en idtuǥut he iyan ebayàbayà te menge lawa ta he melemu ebpatey, is mezaat he kebayè dan. Su emun idtuǥut ta heini, egkepezumdumahan ta is menge mezaat he suat te lawa ta.
45006013	Kenè ta egemiten is minsan hengkey he vahin te lawa ta te ked-ulaula te mezaat, kekenà, idtuǥut ta he iyan ebayàbayà kenita is Megbevayà su zait heini kenita te nelibri en te kemetayen ne mibeǥayan te veǥu en he untung. Ne idtuǥut ta he iyan egamit te lawa ta is Megbevayà wey ta meulaula is metazeng.
45006014	Su kenè en kinahanglan he iyan ebayàbayà kenita is mezaat he kebayè ta su kenè ta iyan edseriǥan is kedtumana te kesuǥuan, kekenà, iyan ta edseriǥan is kedtavang wey kegkeǥeǥawi te Megbevayà kenita.
45006015	Ne kunaan buwa te zuma ke tenged te kenè en kinahanglan he tumana te pa is kesuǥuan, wey tenged te ingkeǥaǥew ki te Megbevayà, ne egkehimu he ebpeniguduwan te pa is ked-ulaula ta te mezaat, iyan, kenà iyan haazà egkehimu.
45006016	Su netuenan niw he ke ebpesakup ki te minsan hentei su wey ki zin meveyveyai, egkehimu ki en he iring te uripen din. Ne iring din ded daan is etew he ebpilien din he iring te egalen din is mezaat he kebayè din. Ne idsilut kandin is kemetayen he wazè din pidtemanan. Ne is etew mulà he ebpesakup te Megbevayà ne ed-isipen te Megbevayà he metazeng sikandin.
45006017	Dengan iring te nengeuripen kew te mezaat he kebayà, iyan, guntaan utew zekelà is kebpeselemati ku te Megbevayà su mibpurungan niw te edtuman is tutuu he tuluuwen he impenurù keniyu.
45006018	Nevelukasan kew en te Megbevayà, ne nehimu kew en he menge suluǥuen din he metazeng en is ed-ul-ulahan niw.
45006019	Umba insempitè ku is egkeulaula te uripen su wey melemu niw mesavut is ibpesavut ku. Su zengan iring te mibpeuripen kew te mezaat he kebayà ne ingkesuat niw he ed-ul-ulahan te lawa niw is menge meremerik wey mezaat he ulaula he layun ed-iseg he mezaat. Iyan, guntaan kinahanglan he himuwa niw is lawa niw he metazeng he suluǥuen te Megbevayà wey niw metuman is egkesuatan din.
45006020	Ne zengan, hein kemulu kew pa nengeuripen te mezaat he kebayà, wazè niw hanew te metazeng he ulaula.
45006021	Ne wazà pulus he nekuwa niw te ked-ul-ulaha niw zengan te menge mahawag he ǥuntaan utew niw en igkeeled. Su emun ebpeniguduwan te etew is iring dutun, iyan edungguan din is kemetayen he wazè din pidtemanan.
45006022	Iyan, guntaan, nevelukasan ki en te Megbevayà, ne nelibri ki en te kebpekeulaula ta te mezaat. Ne tenged kayi menge suluǥuen ki en te Megbevayà, ne utew zekelà is pulus kayi kenita su ebpeketuman ki en te egkesuatan din, ne iyan rimeǥas kayi te mid-ulaula te Megbevayà is kegkeveǥayi kenita te untung he wazà pidtemanan.
45006023	Ke zuen etew he ebpevayàbayà te suat te mekesesalà he lawa zin ne zuen silut kandin he iyan is kemetayen he wazè din pidtemanan. Iyan, is etew mulà he edtuuwan din si Jesu Kristu he Nengazen tew, duen ibeǥey kandin te Megbevayà he iyan is untung he wazè din pidtemanan.
45007001	Menge suled, nesavut te en ke hengkey is belaud te gubirnu ne netuenan ta he zizalem ki te menge suǥù te velaud taman te kenè ki pa ebpatey, ne emun ebpatey ki, kenè en egkehimu he ibpetuman pa kenita is menge suǥù te velaud.
45007002	Penenglitan, insuǥù te velaud he is bahi ke zuen din esawa, kenà ebpekepeuman ebpekepeesawa emun uuyag pa haazà is esawa zin. Ne emun ebpatey haazà is esawa zin, egkehimu ke ebpeuman ebpeesawa.
45007003	Iyan, emun wazè pa mebpatey haazà is esawa zin ne ebpekiduma wey ebpekidhulid te sengememaame en, ne nesupak din is belaud su neselselaan din haazà is esawa zin. Ne emun ebpatey is esawa zin, ebpekepeesawa ne kenè en ebpekesalà sikandin su nelibri sikandin dutun te velaud mehitenged te telteleesawa.
45007004	Ne iring din ded daan, menge suled, heini is nehitavù kenitew su zutun te kebpatey ni Kristu he elili kenitew, ne mibpatey ki zaan, ne tenged kayi kenè en egkehimu he ibpetuman kenita te minatey en is menge suǥù he imbilinbilin ni Moises. Ne umba nehimu heini su wey kiw mesakup ni Kristu he nevanhew en ne wey tew metuman is egkesuatan te Megbevayà.
45007005	Su zengan hein kemulu tew pa edtumana is kenitew he kebayà, duen menge ulaula he indawey te kesuǥuan, ne tenged te indawey heini, ne nasì nehimu he iyan daan heini utew tew egkesuatan te ed-ulaula. Ne tenged te mid-ulaula tew is iring dutun, iyan dà egkepaabut tew zengan is kemetayen he wazè din pidtemanan.
45007006	Ne hein nemeketuu kiw ki Jesus, nelibri kiw te Megbevayà ne wazè en kinahanglan he iyan tew pa edseriǥan is kedtuman te kesuǥuan, su zutun te kebpatey ni Jesus minatey kiw zaan ne nevelukasan kiw te kegkeuripen kenitew te salà. Ne ǥuntaan beǥu en is paaǥi te ked-ul-ulaha tew te egkesuatan te Megbevayà su pinaaǥi heini te kedtavang te Waǥas he Mulin-ulin, ne kenè en pinaaǥi te zaan he paaǥi he iyan is kenitew he kedtumana te insurat he kesuǥuan.
45007007	Ne kunaan te zuma ke zutun ebpuun te kesuǥuan is menge mezaat he ulaula! Iyan, kenà dutun ebpuun su zaan is ulaula he mezaat dini te kenita. Is kesuǥuan, ne iyan ebpesavut kenita ke hengkey is mezaat he ulaula. Su emun wazà izawey ziyà te kesuǥuan is kegkeima, ne wazè ku ǥeina metueni he mezaat bes is kegkeima he zaan dini te ǥehinawa ku.
45007008	Daan dini te kedì is kebpekesalà, ne hein impesavut kediey pinaaǥi te kesuǥuan he salà is kegkeima, mid-iseg is kegkeima ku ne mid-iseg daan is kebpekesalè ku. Su emun wazà kesuǥuan he egkesupak ta, wazà daan egketuenan ta he salà.
45007009	Hein aney, wazè ku metueni ke hengkey is kesuǥuan, ne zutun, henduen be te wazè ku salà. Ne hein impenurù kedì is kesuǥuan, netuenan ku he mezaat bes is menge ulaula ku. Ne tenged kayi nesavut ku he ziyè e ves ebpekezunggù te kemetayen he wazè din pidtemanan!
45007010	Umba nehimu is kesuǥuan he imbeǥey te Megbevayà su wey mekeangken is menge etew te untung he wazè din pidtemanan emun kenè dan edsupaken. Iyan, nehimu en he iyan idsiluti kedì is kesuǥuan su nesupak ku.
45007011	Henduen be te mid-ekalan a te mezaat he ulaula su pinaaǥi te mezaat he ulaula ku he supak te kesuǥuan, human ku mesavut he nehukuman ed bes te kemetayen he wazè din pidtemanan.
45007012	Is kesuǥuan, diyà ebpuun te Megbevayà, ne is langun he menge suǥù dutun, menge suǥù te Megbevayà, ne kenà haazà mezaat, kekenà, meupiya wey metazeng.
45007013	Ne emun meupiya is kesuǥuan, kela ke ebpekekaǥi ki he tenged te meupiya, he ke và dà egkeǥiya, tenged te kesuǥuan , nehukuman ad te kemetayen he wazè din pidtemanan. Ne kenà iyan haazà su tenged te mezaat he mid-ulaula ku, midhukuman ad te kemetayen su wey ikepesavut kediey he utew mezaat is kedsupaka ku te kesuǥuan.
45007014	Netuenan tew he meupiya is kesuǥuan su imbeǥey te Waǥas he Mulin-ulin. Iyan, siak, geina te edtumanen ku is menge mezaat he suat te lawa ku ne nehimu a he iring te uripen te menge mezaat he kebayà.
45007015	Ne kenè ku egkesavut ke maan is ed-ul-ulahan ku is iring kayi su is meupiya he egkesuatan ku he meulaula ku, kenè ku egkeulaula. Ne is menge mezaat he ulaula he utew ku igkeepes, ne iyan ed-ul-ulahan ku.
45007016	Ne emun nekesupak a te kesuǥuan, iyan, kenè ku pezem egkesuatan he mesupak ku, ne heini is kenè ku kegkesuat, ne iyan tuus he zini te isip ku meupiya is kesuǥuan.
45007017	Ne emun iyan haazà, ne kenà a iyan ed-ulaula zutun te mezaat, kekenà, iyan is daan he menge mezaat he kebayà te lawa ku ed-ulaula zutun.
45007018	Netuenan ku he wazà minsan hengkey he meupiya he zini ebpuun te mezaat he kebayà te lawa ku, su minsan ke egkesuatan ku te ed-ulaula is meupiya, kenè ku egkeulaula.
45007019	Su is ed-ul-ulahan ku, ne kenà iyan sikan is meupiya he egkesuatan ku, kekenà, iyan is mezaat he igkeepes ku he ed-ul-ulahan ku.
45007020	Ne emun ed-ul-ulahan ku is kenè ku pezem ed-ul-ulahan, ne kenà a iyan ed-ulaula kayi, kekenà, iyan is mezaat he kebayà te lawa ku he iyan ebpuunan dutun te mezaat he ulaula.
45007021	Ne layun iring kayi is egkehitavù dini te kedì, ne emun ed-ulaula a pezem te meupiya, egkeeǥen a te mezaat he kebayà he zini te lawa ku.
45007022	Ne sumalà is egkesuatan te ǥehinawa ku, utew ku pezem egkesuati is kedtumana te egkesuatan te Megbevayà.
45007023	Iyan, dini te lawa ku, selakew is ebayàbayà kedì su edsuǥuen a te menge mezaat he kebayà te lawa ku he supaka ku is hustu he ulaula he egkesuatan te ǥehinawa ku. Uripen a te mezaat he kebayè ku, ne ebpeketuman a te suat te lawa ku.
45007024	Utew merasey is egkeulaula ku! Hentei is ebpekevelukas kedì kayi te kegkeuripena kedì kayi te mekesesalà he lawa ku he midhukuman en te kemetayen?
45007025	Ne utew zekelà is kebpeselemati ku te Megbevayà su pinaaǥi te Nengazen tew he si Jesu Kristu nevelukasan e en! Ne egkesavut niw en is egkeulaula ku. Su sakup is gehinawa ku te Megbevayà, ne is lawa ku, ne sakup mulà te mezaat he kebayè din.
45008001	Ne sikita is nekidsevaha ki Jesu Kristu, kenè ki en egkehukuman te silut.
45008002	Su pinaaǥi te kebpekidsevaha ta ki Jesu Kristu imbeǥey kenita te Waǥas he Mulin-ulin is beǥu en he untung ne tenged kayi nelibri ki en te kebpekesalè ta he iyan edungguan din is kemetayen he wazè din pidtemanan.
45008003	Wazà tavang he egkekuwa ta pinaaǥi te kedtumana ta te kesuǥuan geina te wazè ta mehimu te edtuman, iyan, is Megbevayà mulà, ne iyan neketavang kenita. Su midsuǥù din sikan is Anak din he si Jesus he nehimu he etew. Ne si Jesus, duen lawa zin he iring te lawa ta su wey zin meseǥazi ziyà te lawa zin is silut te Megbevayà tenged te menge salè tew. Ne pinaaǥi te kedsiluti zin ki Jesus, in-awè din is gehem te mezaat he kebayè ta.
45008004	Umba mid-ulaula heini te Megbevayà su wey ki meketuman te hustu sumalà is insuǥù te kesuǥuan. Ne egkehimu heini su wazè en kinahanglan he edtumanen ta is mezaat he suat te lawa ta, kekenà, ebpeketuman ki te hustu su edtevangan ki te Waǥas he Mulin-ulin.
45008005	Su is minsan hentei he iyan ebayàbayà kandin is mezaat he suat din, iyan din dà egkeisip is egkesuatan te menge mezaat he kebayà te lawa zin. Ne is minsan hentei mulà he iyan ebayàbayà kandin is Waǥas he Mulin-ulin, iyan dekelà diyà te ǥehinawa zin is egkesuatan te Waǥas he Mulin-ulin.
45008006	Ne emun iyan ebayàbayà te isip te etew is menge mezaat he suat te lawa zin, edsilutan sikandin te kemetayen he wazè din pidtemanan. Iyan, emun iyan mulà ebayàbayà te isip din is Waǥas he Mulin-ulin, wazà pidtemanan te untung din, ne melinew en is kedepitè dan te Megbevayà.
45008007	Emun ebeyveyaan is isip te etew te menge mezaat he kebayà te lawa zin, kuntada sikandin te Megbevayà su kenè din edtumanen is menge suǥù te Megbevayà. Ne kenà duen dà taman su kenà egkehimu he egketuman din.
45008008	Is etew he ebeyveyaan te mezaat he suat te lawa zin, wazà ulaula zin he egkesuatan te Megbevayà.
45008009	Ne sikita mulà, kenè ki en ebeyveyaan te mezaat he suat te lawa ta su emun dini ed-ubpà te kenita is Waǥas he Mulin-ulin ebeyveyaan ki te Waǥas he Mulin-ulin. Ne ke zuen etew he wazà diyà te kandin is Waǥas he Mulin-ulin he midsuǥù ni Kristu, kenà sikandin sakup ni Kristu.
45008010	Iyan, emun diyà te keniyu si Kristu, minsan pa te ebpatey zed is lawa niw tenged te salà, duen niw en gihapun beǥu he untung tenged te mid-isip kew en te Megbevayà he metazeng.
45008011	Is Megbevayà, ne iyan mibanhew ki Jesu Kristu. Ne emun dini ed-ubpà te kenita is Waǥas he Mulin-ulin he midsuǥù din, ne ebenhawen ki zin daan pinaaǥi te Mulin-ulin he zini ed-ubpà te kenita.
45008012	Umba, menge suled, utew kinahanglan he edtumanen ta is egkesuatan te Megbevayà ne kenè te en ebpezumdumahan is menge mezaat he kebayà te lawa ta.
45008013	Su emun kenè niw iyan ed-iniyuǥan is menge suat te lawa niw, edsilutan kew te kemetayen he wazè din pidtemanan, iyan, ke pinaaǥi te kedtavang te Waǥas he Mulin-ulin egkeiniyuǥan niw is menge mezaat he ulaula niw, ebeǥayan kew te untung he wazè din pidtemanan.
45008014	Su emun ed-eǥaken is minsan hentei te Waǥas he Mulin-ulin tutuu en he anak sikandin te Megbevayà.
45008015	Su is Waǥas he Mulin-ulin he imbeǥey kenitew te Megbevayà, ne wazè kiw zin himuwa he menge uripen he utew egkengehandek te Megbevayà, kekenà, midhimu kiw zin he menge anak te Megbevayà. Ne pinaaǥi te ǥehem te Waǥas he Mulin-ulin egkehimu en he egkeamey tew is Megbevayà.
45008016	Iyan is Waǥas he Mulin-ulin is ebpesavut kenitew he menge anak kiw iyan te Megbevayà.
45008017	Ne ǥeina te anak ki zin, keuzemà egkezawat ta is langun he meupiya he impenaad din kenita, ne kenà duen dà taman, su is minsan hengkey he ibeǥey zin ki Kristu, ibeǥey zin daan kenita. Iyan, wey ki zà ebpekeambit te utew meupiya he kebpekesavuk ni Kristu ke ed-entusen ta is menge kemereǥenan tenged te kedtuu ta, iring te si Jesu Kristu, nekeantus daan te kemereǥenan.
45008018	Ne netuenan ku he is kemereǥenan he egkeseǥazan ta ǥuntaan dini te kelibutan, ne wazà mekesusuluwan te utew kegkelavew he ibeǥey kenita keuzemà.
45008019	Ne utew meheǥet is kebperetenga te langun he menge linimbag te timpu keuzemà he zutun ibpaahà te Megbevayà is menge anak din he edtulusen.
45008020	Su is tivuuk he linimbag, tenged te iyan egkesuatan te Megbevayà, midhimu zengan te Megbevayà he maawà is hustu he pulus din. Iyan, ebperetengen ta is timpu keuzemà
45008021	he edhimuwen te Megbevayà he wazè en kegkeredak kayi te tivuuk he linimbag, ne egkeveǥu is langun iring te egkeveǥu zaan is menge anak te Megbevayà he edtulusen.
45008022	Ne netuenan ta he is tivuuk he linimbag, ne iring te vahi he ebeliliten he utew edlised su puun pa zengan taman en guntaan ne utew edlised is tivuuk he linimbag tenged te meheǥet is kebperetenga zan te timpu he id-awà te Megbevayà is kegkezeeti zan wey kegkeredak dan.
45008023	Ne kenà duen dà taman, su sikita zaan is nekezawat te Waǥas he Mulin-ulin he iyan tuus he zuen pa keuzemà ibeǥey kenita te Megbevayà, utew egkeheǥet is kebperetenga ta kayi. Su utew ta egkesuati he meume en haazà is timpu he zutun edhimesazen te Megbevayà is ked-anak-anak din kenita wey edtumanen din is kedtulusa zin te lawa ta.
45008024	Daan en he nelibri ki te silut, iyan, edteǥazan te pa is kedtumana te Megbevayà kayi. Ne emun egkaǥi ki he zuen edteǥazan ta, ibpesavut ta he wazè pa meulaula heini is edteǥazan. Su wazà etew he edteǥazan din is daan he nehitavù.
45008025	Iyan, emun wazè pa meulaula haazà is edteǥazan ta, kinahanglan he edtigker ki is edtaǥad.
45008026	Ne elin daan baal te Waǥas he Mulin-ulin is: sikita is kenà metau, edtevangan ki zin su kenè ta egketuenan is hustu he id-ampù, iyan, is Waǥas he Mulin-ulin, ne iyan sikandin ebpengetuvang te Amey tew he Megbevayà pinaaǥi te kedhangyù he kenà egkehimu te kineǥiyan te etew.
45008027	Ne is Amey tew he Megbevayà he nesayud te menge isip tew, netuenan din ke hengkey is diyà te isip te Waǥas he Mulin-ulin. Ne haazà is idhangyù te Waǥas he Mulin-ulin tenged kenitew te menge anak te Megbevayà, iyan daan egkesuatan te Megbevayà te ebeǥey kenitew.
45008028	Sikitew is langun he mahal is Megbevayà diyà te ǥehinawa zin, sikitew is midhimu zin he meketuu sumalà is tuyù diyà te isip din, netuenan tew he pinaaǥi te minsan hengkey he egkehitavù kenitew, edtuvazan kiw zin gihapun te meupiya.
45008029	Su zengan te puunè pa te minsan hengkey, netuenan te Megbevayà ke hentei is egkehimu he menge anak din ne migkaǥi zin he edhimuwen din sikandan he iring te Anak din he si Jesus. Ne zutun, egkehimu si Jesus he kakey tew te utew mezakel he menge hazi zin.
45008030	Ne zutun, sikitew is langun he mibpilì din wey mehimu he menge anak din, impetuu kiw zin daan. Ne kenà duen dà taman, su mid-isip kiw zin daan he metazeng he iring te wazè kiw mekesalà. Ne impenaad din daan he zuen timpu keuzemà he edtulusen kiw zin.
45008031	Ne emun ed-isipen ta is langun kayi, egketuenan ta he tutuu iyan he iyan duma ta is Megbevayà ne wazà minsan hentei he ebpekekaid kenita.
45008032	Su minsan is Anak din he si Jesus, wazè din menuǥuni, kekenà, midsuǥù din wey mekepehimatey he elili kenita. Ne emun iyan haazà gaǥew zin kenita, kenà egkehimu he kenè din daan ibeǥey kenita is langun he impenaad din kenita.
45008033	Ne wazà ebpekesumbung kenita te mibpilì te Megbevayà su is Megbevayà, mid-isip ki zin en he metazeng.
45008034	Ne wazà daan ebpekekaǥi he zait ki he edsilutan su edtevangan ki ni Jesu Kristu. Minatey sikandin he elili kenita ne kenà duen dà taman, su nevanhew en daan. Ne ǥuntaan utew sikandin lavew su ziyà sikandin ebpinuu te zapit te egkekewanan te Megbevayà ne edtevangan ki zin diyà te etuvangan te Megbevayà.
45008035	Ne emun iyan haazà ne wazà minsan hengkey he ebpekepesuwey kenita ziyà te ki Kristu. Minsan ke egkerasey ki te kemereǥenan wey samuk wey pesipala; minsan ke egkereǥenan ki te vitil ne wazè ta ugelingen; minsan ke egkekeizan ki ne edhimetayan ki; ne kenà egkeawà is kebmahal ta ziyà te ǥehinawa ni Kristu.
45008036	Su zuen insurat dengan he Lalag te Megbevayà he edhenduen te, Tenged te midtuuwan dey sikew, layun key hapit edhimetayi te menge etew. Iring key te ayam he kerehidu he in-andam te kedlepaa su ebpespesesaǥad key zà ke keenu key edhimetayi.
45008037	Ne minsan pa ke egkerasey ki kenè ki ebpetalew su ebpekeveǥey kenita te kelipey is ked-entusa ta kayi, ne pinaaǥi te ǥehem ni Kristu, iyan ki ebpekezaag su utew zekelà is gaǥew zin kenita.
45008038	Ne netuenan ku he wazà minsan hengkey he ebpekepesuwey kenita ziyà te zekelà he ǥaǥew kenita he impaahà te Megbevayà pinaaǥi te Nengazen tew he si Jesu Kristu. Su minsan kayi te uuyag ki pa wey ke ebpatey ki en be, ne kenà egkeawà is gaǥew zin kenita. Kenà egkeawà te menge velinsuǥuen din wey te menge mezaat he mulin-ulin. Kenà egkeawà te minsan hengkey he egkeulaula ǥuntaan wey egkeulaula keuzemà. Kenà daan egkeawà te minsan hengkey he kedesenan. Is menge kedesenan he ziyà te utew metikang wey is menge kedesenan he ziyà te utew mezalem, wey is minsan hengkey he linimbag, ne kenè dan ebpekepesuwey kenita ziyà te ǥaǥew kenita te Megbevayà he ibpeehè din kenita pinaaǥi ki Jesu Kristu he iyan Nengazen tew.
45009001	Duen egkeǥiyen ku keniyu ne kenà tarù heini su sumusundan a ni Kristu. Ne netuenan ku zaan he kenà tarù heini su iyan ed-uwit te isip ku is Waǥas he Mulin-ulin.
45009002	Iyan is: utew a egkeseeng ne kenà egkeawà is kesakit te ǥehinawa ku tenged te menge zuma ku he menge Hudiyu he kenà edtuu ki Kristu.
45009003	Ne ke egkehimu, egkesuatan ku pezem he iyan a edsilutan he ilis kandan ne ewaa is kebpekidsevaha ku ki Kristu su wey iyan sikandan melibri te silut.
45009004	Su menge kevuwazan daan sikandan ni Israyil; mid-anak-anak sikandan dengan te Megbevayà. Ne impeehè din kandan is mekeǥeǥehem he anlag din, ne zuen menge midtukud din he paaǥi te kedtuvazi zin kandan, ne imbeǥey zin kandan is kesuǥuan, ne impenurù din kandan is paaǥi te ked-ezapa kandin. Ne mezakel pa is meupiya he penaad din kandan.
45009005	Mibpilì din dengan is menge kepuun dan. Ne hein mibpeetew si Kristu he iyan Megbevayà he ebayàbayà te langun, in-anak sikandin he zuma zan he Hudiyu. Berakat he zeliǥa sikandin te wazè din pidtemanan.
45009006	Ne kenè ku iyan egkeǥiyen he wazà tumana te Megbevayà is penaad din kandan, kekenà, iyan egkeǥiyen ku he zuen duma te menge kevuwazan ni Israyil he kenà sikandan tutuu he menge sakup te Megbevayà.
45009007	Is langun he egngezanan he menge kevuwazan ni Abraham, kenà daan langun te sikandan ed-isipen te Megbevayà he tutuu he menge kevuwazan ni Abraham, he ke và dà egkeǥiya, kenè dan is langun ebpekezawat te impenaad te Megbevayà . Su migkaǥi zengan is Megbevayà diyà te ki Abraham, ke sikandin te, Pinaaǥi zà ki Isaak is tutuu he kevuwazan nu.
45009008	Ne ibpesavut kenita kayi he iring te in-anak si Isaak tenged te kedtuu ni Abraham te penaad te Megbevayà, ne egkehimu ki he tutuu he anak te Megbevayà, kenà pinaaǥi te kegkevuwad ni Abraham, kekenà, pinaaǥi te kedsarig ta te penaad te Megbevayà. Emun edsarig ki te penaad te Megbevayà egkehimu ki he tutuu he kevuwazan ni Abraham.
45009009	Su migkaǥi is Megbevayà diyà te ki Abraham te, Sengetuig pa ǥuntaan edlikuan ku sikiyu ne ed-anak dutun si Sara te maama.
45009010	Ne kenà duen dà taman su haazà is anak din he si Isaak, hein meǥurang en ne nevuwad pinaaǥi te esawa zin he si Rebecca te zezuwa he anak he maama he sereping he si Hakub wey si Esau.
45009011	Ne si Rebecca, hein meǥaan en ed-anak, migkeǥiyan sikandin te Megbevayà, ke sikandin te, Suluǥuen is kakey te hazi zin. Migkaǥi zin heini te wazè pa ianak haazà is sereping, ne wazè pa ulaula zan he mezaat wey meupiya. Ne umba neulaula heini su ibpesavut te Megbevayà he is kebpilia zin te menge etew, ne kenà tenged te menge meupiya he ulaula he nehimu zan, kekenà, tenged dà te iyan egkesuatan din.
45009013	Ne zuen pa insurat he Lalag te Megbevayà he edhenduen te, Mahal zini te ǥehinawa ku si Hakub, kenà si Esau.
45009014	Ne egkehimu he zuen egkaǥi he kenè bes metazeng is paaǥi te Megbevayà su zuen ibpelavi zin. Iyan, kenà iyan haazà ibpesavut ku.
45009015	Su migkaǥi zengan is Megbevayà diyà te ki Moises te, Iyan a ebayàbayà ke hentei is egkehizuwan ku wey ke hentei is ebmahalen ku zini te ǥehinawa ku, ke sikandin.
45009016	Ne egkesavut ta zutun he is tuvad te Megbevayà te menusiyà, ne kenà pinaaǥi te kebayà te menusiyà, wey menge meupiya he ulaula te menusiyà, kekenà, pinaaǥi zà te hizu te Megbevayà.
45009017	Iyan, emun iyan egkesuatan din egkehimu he kenè din egkehizuwan is etew, su penenglitan kes hadì dengan diyà te Ihiptu, wazà sikandin mehizuwi te Megbevayà su migkeǥiyan sikandin te Megbevayà te, Umba midhimu ku sikew he hadì su wey pinaaǥi te kegkezaaǥa ku kenikew ibpeehè ku is dekelà he ǥehem ku ne wey mevantug a zini te tivuuk he kelibutan.
45009018	Ne egketuenan ta zutun he is Megbevayà, ne iyan ebayàbayà ke hentei is igkehizu zin sumalà is egkesuatan din te minsan hentei. Ne iyan daan sikandin ebayàbayà ke hentei is idtuǥut din he kenà ebpezumazuma kandin sumalà is egkesuatan din te minsan hentei.
45009019	Ne siguradu zuen egkaǥi he emun iyan haazà ulaula te Megbevayà ne maan is egkepeukan din is menge etew tenged te menge salè dan te ebpekepezumazuma zè man sikandan te egkesuatan te Megbevayà.
45009020	Ne iyan egkekaǥi ku kayi is: ebpeketavak ki ve te Megbevayà is linimbag din dà? Egkehimu ve he ebpekeinsè ki is mibeelan te mibaal kenita te, Maan is mibeelan a kenikew he iring kayi?
45009021	Iring te ebpendiyun su ke ediyunen din is dezuwa he kuzen, iyan sikandin ebayàbayà ke hendei zapit dutun te zezuwa is edhimuwen din he utew mekempet he ed-ehaan su edeyzeyanan din, wey ke hendei zapit is edhimuwen din he kenà utew mekempet su kuzen dà duen.
45009022	Ne iring din ded daan is mid-ulaula te Megbevayà su zutun te ibpelepew zin en is rerangit din wey is mekeǥeǥehem he silut din, mid-isip din he edtigkeren din dè pà is pauk din dutun te menge etew he kinahanglan he edsilutan din.
45009023	Ne iyan heini mid-ulaula zin su wey sikita is egkehizuwan din, ikepesavut din kenita ke hengkey is utew meupiya he kebpekesavuk din su midteǥenahan ki zin wey ki zin keuzemà metulus.
45009024	Iyan ki impetuu zin, iyan, is menge etew he impetuu zin, ne kenà menge Hudiyu zà, kekenà, elin daan is menge etew he kenà menge Hudiyu.
45009025	Su ziyà te libru he insurat ni Oseas duen Lalag te Megbevayà he edhenduen te, Is menge etew he kenè ku menge sakup, edhimuwen ku he menge sakup ku. Ne sikandan is kenà mahal zengan dini te ǥehinawa ku, ebmahalen ku en guntaan.
45009026	Ne zuen daan Lalag te Megbevayà, he edhenduen te, Ne heini is menge etew he kenà Hudiyu, egkehimu he zutun te inged he migkeǥiyan ku sikandan he kenè dan menge sakup ku, egngezanan ku sikandan gihapun he menge anak ku te wazè din kemetayen he Megbevayà.
45009027	Ne zuen daan lalag ni Esaias dengan mehitenged te menge etew he kevuwazan ni Israyil, he ke sikandin te, Utew zan mezakel, ne kenè en sikandan egkevilang su iring te menge pantad diyà te veyvey te zaǥat, ne minsan pa zutun, deisey zà kandan is egkelibri te silut te Megbevayà.
45009028	Su kenà duwazuwa he egkeuma haazà is andew he segugunà edtumanen te Megbevayà is kedlimasa zin te tivuuk he menusiyà.
45009029	Ne iring heini te zaan he netagnà he migkaǥi ni Esaias he edhenduen te, Angin ke wazè kiw is menge Hudiyu mehizuwi te mekeǥeǥehem he Megbevayà su wazà minsan deisey zà he egkesamà kenitew su midlimas kiw zin en pezem iring te menge meǥinged dutun te menge inged he Suduma wey Gumura.
45009030	Ne iyan ibpesavut ku kayi is: is menge etew he kenà menge Hudiyu, minsan pa te wazà metaǥù diyà te isip dan he egkehimu he meisip sikandan he metazeng te Megbevayà, duen menge zuma kandan he pinaaǥi te kedtuu zan mid-isip sikandan gihapun he metazeng.
45009031	Iyan, is menge kevuwazan ni Israyil, kunaan dan ke egkehimu sikandan he metazeng pinaaǥi te kedseriǥi zan te kedtumana te kesuǥuan, ne nasì wazà heini mehimu.
45009032	Ne maan is wazà heini mehimu? Su iyan dan midseriǥan is keugelingen dan he menge ulaula he meupiya ne wazè dan medtuu ki Jesu Kristu. Ne tenged kayi nehimu sikandan he iring te menge etew he nekesipà te zekelà he vatu ziyà te zalan.
45009033	Su zuen insurat he Lalag te Megbevayà he edhenduen te, Duen idsavuk ku he vatu ziyà te inged te menge Hudiyu he Siyun. Egkesipà heini te menge etew ne ebpekeurambak dan, iyan, ke zuen edsarig kayi te vatu, kenè en egkepeel-elezan.
45010001	Menge suled, utew ad egkesuat ke egkengelibri te silut te Megbevayà is menge zuma ku he Hudiyu ne iyan heini id-ampù ku layun te Megbevayà.
45010002	Netuenan ku he utew mezesen is kedtumana zan te tuluuwen dan he kunaan dan ke egkesuatan te Megbevayà, iyan, wazè dan metueni is hustu he egkesuatan te Megbevayà.
45010003	Su wazè dan dewata is paaǥi te Megbevayà te kebpeketerenga zin kandan. Ne iyan dan migamit is keugelingen dan he paaǥi he iyan is kedtumana te kesuǥuan ne wazè dan medsunud te paaǥi te Megbevayà te kebpeketerenga zin kandan.
45010004	Su midhimu ni Kristu he wazè en pulus te kedsarig te kedtuman te kesuǥuan su wey is minsan hentei, pinaaǥi zà te kedtuu ki Kristu, ebpeketezengen sikandin te Megbevayà.
45010005	Iyan, duen insurat he lalag ni Moises mehitenged te kebpeketezenga te etew pinaaǥi te kedtumana te kesuǥuan he edhenduen te, Is etew he iyan edseriǥan din is kedtumana zin te kesuǥuan, ne egkeveǥayan sikandin te untung he wazà pidtemanan emun wazà minsan hengkey he sayep dutun te kebpurungi zin kedtumana te minsan hengkey he insuǥù dutun te kesuǥuan, ke si Moises.
45010006	Iyan, mehitenged te kebpeketezenga te etew he egkehimu pinaaǥi te kedtuu, duen daan insurat he lalag he edhenduen te, Kenè niw isipa he wey ki zà ed-isipa te Megbevayà he metazeng ke zuen edhendiyà te langit wey meveyai si Kristu,
45010007	ne kenè niw zaan isipa he kinahanglan he zuen edhendiyà te Iveyaan su ebenhawen si Kristu.
45010008	Su zuen duma pa he insurat he Lalag te Megbevayà he ebpesavut kenita he utew melemu is kebpeketuu ta te Lalag te Megbevayà su is Lalag te Megbevayà, daan dini te kenita, ne egkehimu he ibpenudtul ta te zuma. Ne heini is Lalag te Megbevayà mehitenged te kedtuu ki Kristu, ne iyan daan edtudtulen dey.
45010009	Ne emun edtudtulen niw ziyà te zuma he iyan en Nengazen si Jesus, ne emun hustu is kedtuuwi niw he mibanhew sikandin te Megbevayà, egkelibri kew te silut te Megbevayà.
45010010	Su pinaaǥi te isip ta ke edtuu ki ed-isipen ki te Megbevayà he metazeng, ne zutun ebpenudtulen ta ziyà te zuma is kedtuu ta ne human egkeheǥet is kedlibriya kenita te silut.
45010011	Su zuen insurat he Lalag te Megbevayà he edhenduen te, Is minsan hentei he edsarig kandin, utew meupiya is edungguan din.
45010012	Su is Nengazen, wazè din ibpelavi te minsan hentei he etew, minsan ke Hudiyu wey ke kenà be Hudiyu, ne umba wazè din ibpelavi kayi su Nengazen sikandin te minsan hentei ne edtevangan din is minsan hentei he etew he ebpetavang kandin.
45010013	Su zuen insurat he Lalag te Megbevayà he edhenduen te, Is minsan hentei he ebpetavang te Nengazen, edlibriyen sikandin te silut te Megbevayà.
45010014	Iyan, kenà egkehimu he ebpetavang te Nengazen tew he si Jesu Kristu is menge etew he wazà meketuu kandin. Ne kenà daan egkehimu he edtuu te Nengazen is menge etew he wazè pa metudtuli mehitenged kandin. Ne kenà sikandan egkeumahan te tudtul ke wazà ebpenudtul ziyà te kandan.
45010015	Ne wey zà egkehimu is ebpenudtul ke edsuǥuen sikandin te Megbevayà. Ne zuen iyan midsuǥù te Megbevayà su iring te migkaǥi ziyà te insurat he Lalag te Megbevayà he Utew igkeǥalew is kebpekeuma te menge etew he edsangyew te Meupiya he Tudtulanen.
45010016	Iyan, dutun te kebpesevuta te Meupiya he Tudtulanen, mezelag dà is Hudiyu he edtuu su zuen menge lalag dengan ni Esaias diyà te Megbevayà he edhenduen te, He Nengazen, henduen be te wazà edtuu te impesavut dey, ke sikandin.
45010017	Ne wey zà ebpeketuu is etew emun egkezineg din is kebpesevuta te tutuu he tuluuwen, ne is tutuu he tuluuwen, ne iyan is kebpesavut mehitenged ki Kristu.
45010018	Ne siguradu zuen egkaǥi he umba ves wazà meketuu is menge Hudiyu su wazè dan mezineg heini is kebpesavut, iyan, kenà egkehimu he wazè dan mezineg, su zuen insurat he Lalag te Megbevayà he edhenduen te, Heini is lalag, ne nekeeneb is kebpenudtula kayi te tivuuk he menusiyà ne wazà taman te kedsengyawa kayi, ke sikandin.
45010019	Ne kela ke kunaan ta ke wazà mesavut te menge kevuwazan ni Israyil is impenudtul kandan, iyan, nesavut dan en he zaan su zuen insurat he Lalag te Megbevayà dengan diyà te kandan pinaaǥi te lalag ni Moises he edhenduen te, Edhimuwen ku keuzemà he egkeima kew is menge Hudiyu te kedtevangi ku te menge etew he kenà menge pinilì ku. Ne edhimuwen ku he egkepauk kew tenged te kegkehizuwi ku te menge etew he zengan wazè dan metueni ke hentei a, ke sikandin.
45010020	Ne keladu pa utew is Lalag te Megbevayà he impenudtul zengan ni Esaias su edhenduen te, Neturedu a te menge etew he kenà ebpen-ahà kedì, ne minsan ke wazè e zan iinsà, impesavut ku kandan ke hentei a, ke sikandin.
45010021	Ne zuen daan egkeǥiyen te Megbevayà pinaaǥi te menge lalag ni Esaias mehitenged te menge etew he kevuwazan ni Israyil he edhenduen te, Utew mezesen is gehinawa zan he menge etew wey utew zan mesinupaken su layun ku sikandan edhengyui he medtuu zan kedì, iyan, kenè dan ebpemineg.
45011001	Ne kenè tew ed-isipen he tenged te wazà medtuu is menge etew he kevuwazan ni Israyil, mid-engkezan en te Megbevayà is tivuuk he kehudiyuwan su siak, Hudiyu a zaan iring kandan; kepuun ku si Abraham su kevuwazan a he ebpuun duen te sevaha he kevuwazan din he si Benjamin.
45011002	Is Megbevayà, ne kenà egkehimu he ed-engkezan din is menge etew he nepilì din dengan te wazè pa limbaǥa is minsan hengkey. Egkesavut ta heini ziyà te insurat dengan mehitenged ki Elias su hein mid-ampù sikandin diyà te Megbevayà tenged te menge mezaat he ulaula te menge zuma zin he menge kevuwazan ni Israyil, ke sikandin diyà te Megbevayà te,
45011003	He Nengazen, midhimetayan dan is menge ebpeneuven nu, ne midrundus dan is menge pemuhatà he zutun ka ed-ezapa, ne iyan e zà nesamà he ed-azap kenikew ne egkesuatan e zan daan te edhimatey.
45011004	Ne midtavak kandin is Megbevayà te, Duen pitu pa he libu he menge etew he zuma nu he kevuwazan ni Israyil he wazè dan ezapa si Baal, is kenà tutuu he megbevayà. Iyan heini Lalag te Megbevayà ki Elias.
45011005	Ne iring din ded daan guntaan su zuen pa kenà utew mezakel he menge Hudiyu he nemeketuu su iyan sikandan sikan is nengepilì te Megbevayà tenged te ǥaǥew zin kandan.
45011006	Umba mibpilì din sikandan su tenged dà te ǥaǥew zin kandan ne kenà tenged te mid-ulaula zan te egkesuatan din. Ne emun suhul kandan haazà is kebpilia zin kandan tenged te menge ulaula zan he meupiya, ne kenà egkehimu he tenged te ǥaǥew zin dà mibpilì din sikandan.
45011007	Ne ǥeina te iyan haazà, egkesavut ta he is menge kevuwazan ni Israyil, ebpurungan dan pezem ebpenahaa is kegkehimu kandan he metazeng, iyan, wazà mebpulus heini ziyà te kandan. Ne minsan pa zutun, duen kenà utew mezakel he menge zuma zan he nepilì te Megbevayà ne heini mulà, midhimu en sikandan he metazeng. Ne is kezekelan, migkubalan is gehinawa zan, ne kenà ed-utengan te Lalag te Megbevayà.
45011008	Su zuen insurat dengan he edhenduen te, Midhimu te Megbevayà he mevevened is isip dan su wey zan kenà mekesavut. Ne taman en guntaan kenè dan egketuenan ke hengkey is tutuu, ne kenè dan egkesavut is hustu.
45011009	Ne tenged te kenà kedtuu te menge Hudiyu, duen daan migkaǥi zengan ni David he edhenduen te, Berakat he tenged te menge meupiya he intuvad kandan te Megbevayà meisip dan he wazè dan salà, ne berakat he pinaaǥi kayi edsilutan sikandan.
45011010	Berakat he lekapa is mata zan su wey zan mekeurambak, ne verakat daan he wazà pidtemanan te kegkeveǥati zan te menge seeng dan.
45011011	Ne nekeurambak is menge zuma ku he Hudiyu pinaaǥi te kenè dan kedtuu ki Kristu, iyan, kenè niw isipa he kenà egkehimu te Megbevayà he mekelikù dan te kedtuu. Tenged te kenè dan kebpemineg te Lalag te Megbevayà nehimu he nengelibri te silut is menge kenà Hudiyu su wey meima is menge Hudiyu. Ne umba nehimu heini su wey likui te menge Hudiyu is kedtuu zan ke egkeehè dan he nengelibri en is kenà menge Hudiyu.
45011012	Ne pinaaǥi te supak te menge Hudiyu he iyan is kenè dan kedtuu, midtuvazan te Megbevayà te utew meupiya is tivuuk he menusiyà. Ne pinaaǥi zaan te naawà diyà te menge Hudiyu is kedtuvazi kandan te Megbevayà, utew zekelà is kebpaahaa te Megbevayà te menge etew he kenà Hudiyu te ǥaǥew zin. Ne emun iyan heini, wey pe be kenà utew pa zekelà is meupiya he egkezawat te menge etew he kenà menge Hudiyu zutun te timpu keuzemà ke edlikuan te menge Hudiyu is kedtuu zan.
45011013	Ne sikiyu is menge etew he kenà menge Hudiyu, duen egkeǥiyen ku keniyu. Siak, epustul a he mibpilì te Megbevayà wey ku ikesangyew ziyan te keniyu is lalag din. Ne umba ebpurungan ku te edtuman is ebpeveelan din kediey,
45011014	su egkesuatan ku he meima is menge zuma ku he Hudiyu pinaaǥi te kedtevangi ku keniyu. Su kela ke pinaaǥi zutun duen duma kandan he edtuu ne egkelibri te idsilut te Megbevayà.
45011015	Su emun dutun te kedsuwayi te Megbevayà te menge Hudiyu, nehimu he nekidsevaha is Megbevayà te menge kenà Hudiyu, ne wey pe be kenà lavew pa he utew meupiya is idtuvad dutun te menge kenà Hudiyu ke ebpekid-uliey en maan is Megbevayà diyà te menge Hudiyu. Utew meupiya is egkeulaula zutun su zutun he timpu iring is tivuuk he menusiyà te minatey he nevanhew en!
45011016	Ne ǥeina te neǥaked te Megbevayà si Abraham, si Isaak, wey si Hakub, is menge kepuun te menge Hudiyu, kenà egkehimu he kenà daan gaked te Megbevayà is menge kevuwazan dan. Emun gaked te Megbevayà is dalid te kayu, kinahanglan he ǥaked din daan is lawa.
45011017	Is menge kevuwazan ni Israyil, ne iring sikandan te kayu he ulivu he ed-elimahan te Megbevayà. Ne zuen menge subpang dutun te kayu he midtamped te Megbevayà. Ne sikiyu is kenà menge Hudiyu, ne iring kew te menge subpang te wazà ipemula he ulivu he in-ilis te Megbevayà he impetuvù din dutun te midtempezan din te subpang. Ne iring ded daan guntaan utew meupiya is kedtuvazi keniyu te Megbevayà, iring te meupiya zaan is kedtuvazi zin dengan te menge Hudiyu.
45011018	Ne kinahanglan he kenè niw isipa he lavew kew kenà is menge Hudiyu su menge subpang kew zà daan ne is sustansya te subpang, ne ziyà ebpuun te lawa te kayu ne kenà ebpuun diyà te menge subpang is sustansya te lawa.
45011019	Ne egkehimu he zuen egkaǥi te, Sikami is kenà menge Hudiyu, iyan key lavew su iyan key in-ilis te Megbavayà te menge Hudiyu.
45011020	Ne venar iyan he iyan kew in-ilis, iyan, umba in-awà is menge Hudiyu te Megbevayà su wazè dan medtuu. Ne umba in-ilis kew kandan su midtuu kew mulà. Ne minsan pa te iyan heini, kenè niw isipa he iyan kew lavew, kekenà, tegteǥami niw is menge ulaula niw.
45011021	Su emun midtamped te Megbevayà is menge tutuu he menge subpang, he ke và dà egkeǥiya, is menge Hudiyu , iyan kew pe be kenè din daan tempeza is subpang te wazà ipemula he ulivu ke kenè kew is kenà menge Hudiyu edtuu.
45011022	Ne pinaaǥi kayi egkesavut ta is gaǥew te Megbevayà wey ke maan is edsilut sikandin. Midsilutan din is wazà mebpemineg, iyan, igkehizu kew zin ke edhemenan niw is gaǥew zin, su emun kenà, ne id-awè kew zin daan.
45011023	Ne is menge Hudiyu, emun ed-engkezan dan is kenè dan kedtuu kandin, idlikù sikandan te Megbevayà duen te zaan he ebpuunan dan dutun te puun te kayu su egkehimu zin is kedlikua zin kandan.
45011024	Ne sikiyu is kenà menge Hudiyu, kenè kew tutuu he menge subpang dutun te kayu su ziyè kew ebpuun te kayu he kenà pinemula, ne midhimu kew zin he subpang dutun te kayu he ed-elimahan din. Ne emun egkehimu heini keniyu te ebpuun te kayu he kenà pinemula, wey pe be kenè din egkehimu he idlikù din sikan is tutuu he menge subpang dutun te zaan he ebpuunan dan.
45011025	Egkesuatan ku, menge suled, he mesavut niw is ed-ul-ulahan te Megbevayà he zengan wazà mesavut te menusiyà. Umba ibpesavut ku heini keniyu su wey kenè niw isipa he iyan kew lavew kenà is menge Hudiyu. Ne minsan pa te intuǥut te Megbevayà te zuma he menge Hudiyu is kenè dan kedtuu, duen timpu keuzemà he ed-engkezan dan is kenè dan kedtuu te Megbevayà su taman dà heini zutun te timpu he egkeamin ebpeketuu is langun he kenà menge Hudiyu he imbanglis te Megbevayà kandan is kebpeketuu zan.
45011026	Ne zutun egkeamin egkelibri te silut is langun he menge kevuwazan ni Israyil su zuen insurat he Lalag te Megbevayà he edhenduen te, Duen Menluluwas he ziyà ebpuun te menge Hudiyu ne pinaaǥi kandin ed-engkezan te langun he menge kevuwazan ni Hakub is kenè dan ked-azap kediey te Megbevayà.
45011027	Ne zutun te ked-ewaa ku te menge ulaula zan he mezaat, human egketuman is penaad ku zengan kandan, ke sikandin.
45011028	Ne is duma he menge Hudiyu, ne nehimu sikandan he menge kuntada te Megbevayà tenged te wazè dan medtuu te Meupiya he Tudtulanen. Ne tenged dutun nehimu he iyan kew is kenà menge Hudiyu, nelibri te silut. Ne minsan pa zutun, kemulu pa mahal ziyà te ǥehinawa te Megbevayà is menge Hudiyu tenged te pinilì din sikandan wey tenged te menge penaad din dengan diyà te menge kepuun dan.
45011029	Su kenà egkehalinhalin is ed-isipen te Megbevayà, kekenà, is ebpilien din he menge etew, ne iyan daan edtuvazan din te meupiya.
45011030	Ne sikiyu zaan is kenà menge Hudiyu, dengan wazè kew mebpemineg te Megbevayà, iyan, guntaan nehizuwan kew zin tenged te kenà guntaan kebpemineg te menge Hudiyu.
45011031	Ne iring din ded daan diyà te kandan, su minsan pa te kenè dan guntaan ebpemineg, egkehimu he iring te kegkehizuwi wey kebpeseyluwa keniyu te Megbevayà, egkehizuwan din daan sikandan keuzemà.
45011032	Su is Megbevayà, ne impeehè din he mesinupaken wey zait he edsilutan is minsan hentei he menusiyà. Impeehè din heini su wey, pinaaǥi kayi, mehimu zaan he egkehizuwan din sikandan is langun.
45011033	Utew zekelà is gaǥew te Megbevayà; kenà egketegkad is ketau zin wey kedsavut din. Kenà egkesavut te etew is menge ulaula zin ne kenà egkeseysey te minsan hentei is ed-ul-ulahan din.
45011034	Su zuen insurat he Lalag te Megbevayà he edhenduen te, Wazà ebpeketegkad te ed-isipen te Megbevayà ne kenà daan kinahanglan he zuen edsambag kandin.
45011035	Wazà kurang din te minsan hengkey, ne kenà egkehimu he zuen ibeǥey tew kandin he egkehimu he egkeutang din kenitew.
45011036	Iyan sikandin sikan is nenlimbag te minsan hengkey; ne iyan sikandin ed-uwit te minsan hengkey he linimbag, ne pinaaǥi zaan te minsan hengkey he linimbag edeliǥen sikandin. Berakat he zeliǥa is Megbevayà te wazè pidtemanan.
45012001	Na, menge suled, tenged te utew zekelà he hizu kenitew te Megbevayà, edhengyuan ku sikiyu he ipeveyveyai niw kandin is lawa niw wey ǥehinawa niw. Iyan heini ibpemuhat he kenà edhimetayan, ne kinahanglan he wazà igkesawey zuen su wey mesuati te Megbevayà. Ne iyan heini hustu he ked-ezapa niw kandin.
45012002	Kenè niw iringi is menge ulaula te menge etew he kuntada te Megbevayà, kekenà, ituǥut niw he helina kew te Megbevayà pinaaǥi te kebeǥuwa zin te isip niw. Ne zutun egkesavut niw human is egkesuatan te Megbevayà, he ke và dà egkeǥiya, egkesavut niw ke hengkey is menge ulaula he metazeng he egkesuatan he kenà egkesewayan te Megbevayà.
45012003	Ne tenged te imbeǥey kedì te Megbevayà is keǥehem te kedsengyawa te lalag din, egkeǥiyen ku keniyu te langun he kinahanglan he kenè niw isipa he lavew kew te menge zuma niw, kekenà, kinahanglan he hustu is ked-isipa niw te ketau niw sumalà is kedtuu he imbeǥey te Megbevayà diyà te kada sevaha keniyu.
45012004	Su is kada sevaha kenitew ne zuen din lawa, ne is menge parti kayi, ne kenà ed-iiring-iring is baal te kada sevaha.
45012005	Ne iring din ded daan, sikitew is menge tumutuu ki Kristu, ne nehimu kiw he iring te lawa zin, ne iyan kiw menge parti zutun. Neubpu is kada sevaha he parti te menge zuma zin he parti.
45012006	Ne zuen ketau he imbeǥey te Megbevayà diyà te kada sevaha he parti, asal, kenà ebpeked-iiring haazà is ketau te kada sevaha. Kinahanglan he egemiten ta is ketau he imbeǥey kenita. Ne penenglitan ke imbeǥey ziyà te sevaha is ketau te kebpesevuta te Lalag te Megbevayà ne kinahanglan he mekeikul heini te tuluuwen he midtuuwan ta.
45012007	Ne emun iyan imbeǥey kenita is ketau te kedtavang te menge zuma ta, kinahanglan he ebpeniguduwan ta is kedtavang. Ne emun duen ketau ta te kebpenurù te Lalag te Megbevayà, ne ebpurungan ta is kebpenurù ta.
45012008	Ne emun iyan imbeǥey kenita is ketau te kedheǥeta te kedtuu te menge zuma ta ne iyan heini ed-ul-ulahan ta. Ne emun iyan imbeǥey kenita is ketulanged ta te kedtavang te menge etew he egkengeayuayu, ne kinahanglan he edtulanged ki te kedtavang kandan. Ne emun iyan imbeǥey kenita is kedumelaha te menge tumutuu ne kinahanglan he ebpurungan ta is kedumala ta. Ne emun iyan imbeǥey kenita is kedtavang te menge etew he edlised ne kinahanglan he kenà pinaaǥi te ked-usur is ked-ul-ulaha ta kayi.
45012009	Kinahanglan he kenà tarù is kegkeǥeǥawi ta te menge zuma ta. Kinahanglan he utew ta igkeepes is mezaat he ulaula. Edhemenan ta is meupiya he ulaula.
45012010	Sikitew is midsusuled pinaaǥi ki Kristu, ibpeehè tew he mahal zini te ǥehinawa tew is kada sevaha kenitew, ne ibmeupiya te ǥehinawa tew is kedtahud tew te menge zuma tew.
45012011	Kenè kiw ebpepepeǥul, kekenà, edheǥeten tew ziyà te ǥehinawa tew is kedtumana tew te menge suǥù te Megbevayà.
45012012	Kinahanglan he layun kiw edlipey su zuen utew meupiya he egkezawat tew keuzemà. Ed-entusen tew is menge kemereǥenan ne layun kiw ed-ampù diyà te Megbevayà.
45012013	Ebeǥayan tew te tavang is menge suled tew he egkengeayuayu. Ne ibpepemenahik ta ziyà te valey ta is etew he humuhulevungà.
45012014	Is ebpesipala kenita, id-ampù ta ziyà te Megbevayà he tuvazi zin. Ne kenè ta iyan id-ampù he siluti zin.
45012015	Ke zuen etew he zuen din igkelipey, melipey kew zaan tenged dutun te kelipey zin. Ne ke zuen etew he zuen igkeseeng din, keseeng kew zaan tenged dutun te igkeseeng din.
45012016	Kinahanglan he mesevaha is gehinawa niw te menge tumutuu. Kenè kew mebmepelevawen, kekenà, mebpekiduma kew te menge etew he minus is pid-etawan dan. Ne kenè niw isipa he uluwanen kew kenà sikandan.
45012017	Ke zuen ebpesipala keniyu kenè kew mebales. Peniguduwi niw te ed-ulaula is menge ulaula he kenà egkesewayan te minsan hentei.
45012018	Himuwa niw is taman te egkehimu niw su wey melinawen is kebpekesavuk niw, ne wazà igkepeuki keniyu te minsan hentei.
45012019	Kenè niw, menge minahal ku he suled, velesi is etew he ed-ulaula te mezaat diyà te keniyu, kekenà, pesegdana niw he iyan edsilut is Megbevayà su zuen insurat he Lalag te Megbevayà he edhenduen te, Iyan a ebales; iyan a edsilut.
45012020	Iyan ed-ul-ulahan ta is sambag te insurat he Lalag te Megbevayà he edhenduen te, Emun egkevitil is kuntada nu, ipekaan nu. Emun egkemezahan, ipeinum. Su emun iyan heini ed-ul-ulahan nu, utew sikandin egkeeled tenged te pesipala zin kenikew.
45012021	Minsan ke utew mezaat is pesipala kenita kenè ta ebelesan te mezaat su emun ebelesan ta, egkezaag ki su egkeuwit ki te mezaat. Iyan ed-ul-ulahan ta is meupiya he vales ne tenged kayi iyan egkezaag is kuntada ta su egkeuwit sikandin te meupiya.
45013001	Ne kinahanglan he edtuman kiw te velaud te gubirnu is minsan hentei kenitew. Su wazà ebpemunuan te inged he wazà ituǥut te Megbevayà he mekepemunuan wey wazà gubirnu he wazà tukuza te Megbevayà.
45013002	Ne is menge etew he edsukul te gubirnu, ne iyan edsukulan dan is midtukud te Megbevayà ne tenged dutun edsilutan sikandan te Megbevayà.
45013003	Su wazà kinahanglan he egkehandek ki te ebpemunuan kenita ke meupiya is menge ulaula ta; wey ki zà egkehandek ke ebaal ki te mezaat. Emun egkesuat kew he kenè kew mahandek te menge ebpemunuan ne ul-ulaha niw is meupiya he ulaula ne edeliǥen kew zan.
45013004	Ne haazà is etew he ed-uwit te velaud, ne suluǥuen sikandin te Megbevayà su wey mebmeupiya is kebpekesavuk tew. Ne emun mezaat is ulaula tew ne hustu iyan he igkehandek tew su egkehimu he meveǥat is idsilut din. Suluǥuen sikandin te Megbevayà ne edtumanen din is egkesuatan te Megbevayà ke edsilutan din is menge mesinupaken.
45013005	Tumana niw is menge suǥù te gubirnu, kenà tenged dà te egkehandek kew te silut te Megbevayà, kekenà, tenged te netuenan niw he iyan heini hustu he ed-ul-ulahan.
45013006	Ne iyan daan heini ketezengan ke maan is ebayad ki te vuhis, su is menge upisyal, ne iring te iyan egalen dan is Megbevayà ke hustu is kedtumana zan te ebpeveelan kandan.
45013007	Ne tenged kayi kinahanglan he ebeyazan ta is buhis wey is duma pa he ebpeveyazan kenita te gubirnu. Ne edtehuzen ta zaan is menge etew te gubirnu, ne ibpeehè ta is dekelà he kedtehuza ta te pid-etawan dan.
45013008	Kenè niw pekeluǥeyaza is kebeyazi niw te menge utang niw ziyà te minsan hentei, kekenà, iyan niw pekeluǥeyaza te wazè din en taman is kebmahala niw ziyà te ǥehinawa niw te menge zuma niw, su is etew he ebmahalen din is menge zuma zin, ne netuman din en is menge suǥù te Megbevayà.
45013009	Su zuen insurat dutun te kesuǥuan he edhenduen te, Kenè niw selselai is esawa niw; ne kenè kew pemumunù; ne kenè kew penakew; ne kenè niw isipa he egkesuatan niw is azen te zuma he etew. Ne heini is menge suǥù wey is duma pa, ne egketuman ta heini is langun ke edtumanen ta is suǥù he edhenduen te, Kinahanglan he mahala nu is duma nu ziyà te ǥehinawa nu; irepeng nu sikandin te kenikew he ǥehinawa.
45013010	Su emun ebmahalen ta is duma ta ne kenà egkehimu he ebpesipelahan ta sikandin, ne netuman te en heini is tivuuk he kesuǥuan.
45013011	Kinahanglan he iyan heini ed-ul-ulahan ta su netuenan ta ke hengkey is hustu he ed-ul-ulahan kayi te timpu. Su puun guntaan, is timpu keuzemà he zutun edhimesazen te Megbevayà is kedlibriya zin kenitew, uvey en kenà dutun te timpu zengan he neketuu kiw. Ne tenged kayi kinahanglan he kenè kiw iring te etew he nekelipezeng, kekenà, iring te etew he ed-andam.
45013012	Su zini te kelibutan, iring te utew merusirem tenged te mezaat he ulaula, iyan, meǥaan en egketapus is kezukileman su meǥaan en egkepawà, he ke và dà egkeǥiya, meǥaan en edlikù si Kristu . Ne tenged kayi, ed-engkezan tew en is menge mezaat he ulaula he zait te kezukileman ne idsun-ud tew is limbutung he iyan is kerayag, he ke và dà egkeǥiya, ed-ul-ulahan tew is meupiya he ulaula .
45013013	Ed-ul-ulahan tew is hustu su iyan heini ulaula he zait te menge etew he neteyawan te Megbevayà. Kenè ki en edtampu te ketiǥuman te ebpemelelangut ne kenè ta egkevuten is kenè ta esawa. Kenè ki ebpekid-eǥet wey kenè ki egkesina.
45013014	Ne idsun-ud ta is Nengazen tew he si Jesu Kristu, he ke và dà egkeǥiya, ed-ul-ulahan ta is ulaula zin . Ne kenè te en maan ed-isipen is kedtumana te menge mezaat he kebayà te lawa ta.
45014001	Ne ke zuen duma niw he edtuu ki Kristu, iyan, kenè pa meheǥet is kedtuu zin, dewata niw sikandin, iyan, kenè kew mebpekidlewanà kandin ke is ulaula zin tenged te kedtuu zin, ne kenà utew ebpekeiring te keniyu.
45014002	Is etew he meheǥet en is kedtuu zin, ne iyan ed-isipen din is: egkehimu ke egkeenen ta is minsan hengkey he egkeenen, iyan, is etew he kenè pa meheǥet is kandin he kedtuu, ne kunaan din ke wazà ituǥut kenitew is kegkaan te minsan hengkey he usa, ne menge lumbey zà is idsezè din.
45014003	Ne is etew he egkeenen din is minsan hengkey, kinahanglan he kenè din isipa he lavew sikandin te etew he menge lumbey zà is idsezè din. Ne iring din ded daan su is etew he menge lumbey zà is idsezè din, ne kinahanglan he kenè din isipa he lavew sikandin te etew he egkaan te minsan hengkey, su midawat sikandan pudu te Megbevayà.
45014004	Kenà egkehimu he edsusiyen ta is menge ulaula te suluǥuen te sengeeetew en su haazà is egalen din, iyan edsusi kandin ke netuman din en be is ebpeveelan kandin wey ke wazà. Ne iring din ded daan, kenà egkehimu he edsusiyen ta is menge ulaula te zuma ta he tumutuu su iyan edsusi kandin is Megbevayà. Siguradu he egketuman din is ebpeveelan kandin te Megbevayà su edtavang kandin is Megbevayà.
45014005	Ne iring din ded daan, ed-isipen te sevaha he etew he zuen menge andew he utew mahal ziyà te Megbevayà, ne ed-isipen daan te sevaha pa maan he wazà ibpelavi te Megbevayà te minsan hengkey he andew. Kinahanglan he mevenari is kada sevaha he is egkeisip din wey ed-ul-ulahan din, ne iyan hustu he ed-ul-ulahan.
45014006	Su is etew he egkeisip din he utew mahal is sevaha he andew, ne umba egkeisip din is iring dutun su wey mesuat is Megbevayà. Ne iring din ded daan is etew he egkaan te minsan hengkey, umba egkeenen din su egkeisip din he iyan haazà egkesuatan te Megbevayà ne egkepeselematan din haazà te Megbevayà. Ne is etew he menge lumbey zà is idsezè din, ne umba iyan dà haazà idsezè din su egkeisip din he iyan haazà egkesuatan te Megbevayà ne egkepeselematan din daan haazà te Megbevayà.
45014007	Su wazà minsan sevaha kenitew te menge tumutuu he kenà layun gaked te Megbevayà ke zini ki pa te kelibutan wey ke minatey ki en be.
45014008	Su emun uuyag ki pa ne sakup ki te Megbevayà, ne emun ebpatey ki ne iring din ded daan. Ne umba, ke uuyag ki pa wey ke minatey ki en be, gaked ki ǥihapun te Megbevayà.
45014009	Su umba mibpehimatey si Kristu wey nevanhew sikandin su wey mekevayàbayà sikandin te menge tumutuu kandin he uuyag pa wey minatey en.
45014010	Ne ǥeina te iyan heini, kenà meupiya ke iyan ki edsawey te menge ulaula te menge suled ta te kedtuu wey ke egkeminusan ki kandan su keuzemà sikitew is langun, ebpekeetuvang te Megbevayà ne iyan sikandin edsusi kenitew te langun.
45014011	Su zuen insurat he Lalag te Megbevayà, ne zutun migkaǥi is Nengazen te, Iyan a wazè din kemetayen he Megbevayà ne tenged kayi tutuu iyan he edluhuzan a te tivuuk he menusiyà, ne ebpekeazap kediey is langun.
45014012	Ne zutun diyè kiw ebpekeetuvang te Megbevayà su edsusiyen kiw zin ne egkekaǥi ta kandin is langun he mid-ulaula ta zini te kelibutan.
45014013	Ne tenged dutun, menge suled, ed-engkezan te en is kedsawey ta te menge ulaula te menge zuma ta he tumutuu. Su kinahanglan he ed-ahaan ta is kenita he menge ulaula su wey wazà minsan hengkey he ulaula ta he ibpekesalà te menge zuma ta.
45014014	Tenged te kebpekidsevaha ku te Nengazen tew he si Jesus, impesavut kedì he wazà minsan hengkey he egkeenen he idawey te Megbevayà. Iyan, ke zuen etew he edtuuwan din he indawey te Megbevayà is sevaha he egkeenen ne kenà meupiya ke egkeenen din.
45014015	Ne emun egkeenen niw haazà is kunaan din ke indawey, utew ibmesakit haazà te ǥehinawa zin ne iring te wazè kew megeǥawi. Ne kenà meupiya, emun egkepenulayan haazà is etew pinaaǥi te kegkaan niw zutun su zuma niw man he tumutuu ne mibpehimatey si Kristu he elili zaan kandin.
45014016	Ne ke zuen ulaula he egkeisip te zuma he tumutuu he indawey te Megbevayà, iyan, netuenan niw he wazà izawey te Megbevayà haazà is ulaula, kenè niw ul-ulaha su wey kenà ebpekekaǥi is minsan hentei he mezaat is mid-ulaula niw.
45014017	Su is kedhedii kenita te Megbevayà, ne kenà pinaaǥi te kedtumana ta te menge suǥù mehitenged te menge keenen wey inumen he idawey, kekenà, pinaaǥi te kebpeketezenga kenita te Megbevayà he metazeng wey pinaaǥi te melinawen he kebpekidepitè ta te menge zuma ta, wey pinaaǥi zaan te kelipey he ibeǥey te Waǥas he Mulin-ulin.
45014018	Ne ke pinaaǥi kayi edsundanan ta si Kristu, igkesuat ki utew te Megbevayà, ne egkesuatan daan te menge etew is menge ulaula ta.
45014019	Umba ebpurungan ta is menge ulaula ta su wey kenà maawà is melinawen he kebpekidepitè ta te menge zuma ta ne wey zaan meheǥet is kedtuu te kada sevaha kenitew.
45014020	Ne kenè niw zèdeeti is ed-ul-ulahan te Megbevayà pinaaǥi te kegkaan niw te egkeenen he kunaan te zuma ke indawey kenita. Egkehimu ke egkaan ki te minsan hengkey he egkeenen, iyan, emun iyan ibpekesalà te zuma is kegkaan ta ne kenà haazà meupiya.
45014021	Ne iyan meupiya he ulaula is kenè ki egkaan te egkeenen he kunaan te zuma ke indawey, ne kenè ki ed-inum te vinu, wey kenè ta ed-ul-ulahan is minsan hengkey emun pinaaǥi zutun egkepenulayan is minsan hentei.
45014022	Ne ke minsan hendei zapit is edtuuwan niw mehitenged kayi kenè niw petueni te menge zuma niw su iyan ebayàbayà keniyu is Megbevayà. Utew zeyzey is etew he kenà egkesewayan te ǥehinawa zin is menge ulaula zin.
45014023	Ne ke zuen etew he egkevahinbahin is gehinawa zin su wazè din metueni ke supak is kegkaan din wey ke kenà, ne emun egkeenen din haazà is kunaan din ke indawey ne ebpekesalà sikandin te Megbevayà su edsupaken din is netaǥù diyà te ǥehinawa zin. Emun ed-ul-ulahan ta is midtuuwan ta he kenà meupiya, ne ebpekesalè ki.
45015001	Ne sikitew is meheǥet is kedtuu te Megbevayà, kinahanglan he ed-entusen ta is kenè ta ked-ul-ulaha te ulaula he ibpekesalà te menge zuma ta he kenè pa meheǥet is kedtuu zan. Ne kenè ta iyan idteǥel is kenita he egkesuatan,
45015002	kekenà, iyan ta ebpen-ahaan is igkesuat te zuma ta su wey meheǥet is kedtuu zin.
45015003	Su si Kristu, wazè din isipa is kandin he egkesuatan su insurat dengan is midtagnà he menge lalag din diyà te Megbevayà he edhenduen te, Is menge mezaat he lalag te menge etew he insulè dan kenikew, ne iyan daan kedsulaa zan kediey.
45015004	Su is minsan hengkey he insurat dengan he Lalag te Megbevayà, ne umba impesurat din su wey kiw mepenurù. Su pinaaǥi te Lalag te Megbevayà ibpenurù kenitew is kebmeinentusen te kemereǥenan wey edsembaǥan kiw su wey kenà maawà is kebpeebuta tew te meupiya he egkeulaula keuzemà.
45015005	Is Megbevayà, ne iyan edsambag kenitew wey ebeǥey kenitew te kebmeinentusen te kemeresayan. Berakat he himuwa zin he mesevaha is gehinawa niw wey isip niw kayi te kedsundani niw ki Jesu Kristu.
45015006	Ne emun iyan haazà ne human egkesevaha is kedalig niw te Megbevayà tew wey Amey te Nengazen tew he si Jesu Kristu.
45015007	Is menge zuma niw he tumutuu, ne zewata niw he iring te menge tempezè niw en te pused niw su midawat kew zaan ni Kristu he iring te tempezè din en te pused. Ne emun ed-ul-ulahan niw heini egkezalig is Megbevayà.
45015008	Benar is egkeǥiyen ku he si Kristu, nehimu sikandin he iring te suluǥuen te menge Hudiyu su wey zin ikepaahà kandan he tutuu iyan he edtumanen te Megbevayà is menge penaad din dengan diyà te menge kepuun dan.
45015009	Ne elin daan ketezengan ke maan is neulaula heini su wey sikiyu is kenà menge Hudiyu, mehizuwi kew zaan te Megbevayà ne tenged kayi ebpekezalig kew zaan kandin. Su zuen insurat he lalag ni Kristu ziyà te Megbevayà he edhenduen te, Siak wey is menge etew he kenà menge Hudiyu, utew zekelà is kebpeselemati zey kenikew ne egkentahan ku is kedalig kenikew.
45015010	Ne zuen pa egkeehè ta ziyà te insurat he Lalag te Megbevayà he edhenduen te, Sikiyu is menge etew he kenà menge Hudiyu, tampu kew te kelipey su iring kew en te menge Hudiyu, sikan is daan he nengepilì te Megbevayà.
45015011	Ne zuen pa zaan edhenduen te, Sikiyu is langun he menge etew he kenà menge Hudiyu, deliǥa niw is Nengazen; ne sikiyu is tivuuk he menusiyà, deliǥa niw sikandin.
45015012	Ne zuen pa migkaǥi zengan ni Esaias he egkevasa ta, ke sikandin te, Duen ebpekeuma he kevuwazan ni Isai ne iyan sikandin edhadì te menge etew he kenà menge Hudiyu. Ne iyan sikandin edseriǥan dan, ke sikandin.
45015013	Is Megbevayà he iyan puunà te langun he meupiya he ebpeebuten tew, berakat he veǥayi kew zin te utew zekelà he kelipey wey melinawen he kebpekesavuk tenged te kedtuu niw kandin su wey pinaaǥi te ǥehem te Waǥas he Mulin-ulin meheǥet is kebpeebuta niw te langun he meupiya he egkezawat niw keuzemà.
45015014	Menge suled, netuenan ku en he layun meupiya is menge ulaula niw, ne netuenan ku zaan he nepurung niw en mesavut is Lalag te Megbevayà, ne egkehimu en he ebpekepenurù kew te zuma.
45015015	Ne minsan pa te iyan heini, kayi te surat ku kenà a egkelenew he edsambag keniyu su zuen mezakel he impenurù keniyu he kenè ku egkesuatan he melipati niw. Umba kenà a egkelenew su mibeǥayan a te Megbevayà te keǥehem
45015016	wey a mehimu he suǥù ni Jesu Kristu ziyan te keniyu te menge etew he kenà menge Hudiyu. Henduen te memumuhat a su ke pinaaǥi kedì ebpeketuu is menge etew; egkehimu zan he iring te pemuhat ku he pinaaǥi te kedlumpiyuwi kandan te Waǥas he Mulin-ulin edewaten te Megbevayà.
45015017	Ne tenged te kedtevangi kediey ni Jesu Kristu kenà a egkeeled te kebpenudtul kayi te langun he nehimu ku te suluǥuen te Megbevayà.
45015018	Asal iyan dà igkepenudtul ku is nehimu ni Kristu pinaaǥi kediey. Su pinaaǥi kedì duen menge etew he kenà menge Hudiyu he edtumanen dan en is menge suǥù te Megbevayà. Nehimu heini pinaaǥi te impepenudtul kedì, pinaaǥi te impeulaula kedì,
45015019	pinaaǥi te menge singyal wey egkein-inuwan wey pinaaǥi zaan te ǥehem te Waǥas he Mulin-ulin. Midhipanew a puun diyà te inged he Hiruselim pehendiyà te inged he Iliriku ne mibpurungan ku te ebpesavut is Meupiya he Tudtulanen te keaǥi ni Kristu.
45015020	Ne egkesuatan ku layun he mepenudtul ku is Meupiya he Tudtulanen diyà te menge inged he wazè pa zutun mezineg is ngazan ni Kristu. Umba ed-ul-ulahan ku heini su wey ku kenà mesublì te ebpenudtul te Meupiya he Tudtulanen is menge etew he netudtulan en te zuma.
45015021	Su netuman ku is insurat he Lalag te Megbevayà he edhenduen te, Haazà is wazè pa mekezineg te ngazan din, egketuenan dan gihapun ke hentei sikandin. Ne is wazè pa metudtuli, duen timpu he human dan ebpekesavut.
45015022	Ne tenged kayi te langun he menge vaal ku te ebpenudtul zutun te menge inged, nesanggen a is edhendiyan te keniyu.
45015023	Ne ǥuntaan te netapus ku en is baal ku kayi te menge inged, wey ǥeina te neuǥet en utew is ked-isipa ku he edhendiyan a,
45015024	egkeisip ku he ǥuntaan human e en ebpekehendiyan te keniyu. Egkesuatan ku he mekehendiyà a te Ispanya, iyan, edtuluy a ziyan te keniyu. Ne emun egkeipus haazà is mevavà he kebpekiduma ku keniyu he igkelangan ku, ne egketevangan a keniyu zutun te kedhipanew ku.
45015025	Ne ǥuntaan egenat ad su edhendiyà a zè pa te inged he Hiruselim su zuen idtavang he ibpehated kedì diyà te menge tumutuu te Megbevayà diyà.
45015026	Su is menge tumutuu zini te prubinsya he Mesidunya, wey te prubinsya he Gerisya, neisip dan he meupiya ke ebeǥey zan te tavang diyà te menge tumutuu he egkengeayuayu ziyà te inged he Hiruselim.
45015027	Utew meupiya ziyà te ǥehinawa zan is kebeǥaya zan kayi te tavang, ne utew hustu zaan heini su zekelà is utang dan diyà te menge tumutuu he Hudiyu ziyà te Hiruselim su pinaaǥi te menge Hudiyu neuwit dini te kandan te kenà menge Hudiyu is Lalag te Megbevayà, ne tenged kayi hustu zaan ke zuen selapì he igketavang dan diyà te menge Hudiyu he egkengeayuayu.
45015028	Ne emun egketapus en heini is baal ku igkehated ku en heini is selapì he idtavang kandan, ne zutun edhipanew ad maan pehendiyà te Ispanya ne edtuluy a ziyan te keniyu.
45015029	Ne netuenan ku he ke ebpekeuma a ziyan, utew zekelà is kedtuvazi kenitew ni Kristu pinaaǥi kayi te kebpehendiyan ku.
45015030	Menge suled, tenged te mahal ziyà te ǥehinawa niw is Nengazen tew he si Jesu Kristu wey tenged te kebpekedhihizuwè tew he ibeǥey kenitew te Waǥas he Mulin-ulin, edhengyuan ku sikiyu he peniguduwi a keniyu iampù diyà te Megbevayà.
45015031	Iampù niw he kenà a mekeizi te menge etew he kenà tumutuu ziyà te inged he Hiruselim. Iampù niw zaan he ikelipey te menge tumutuu ziyà te Hiruselim heini is selapì he idhated ku kandan.
45015032	Ne emun egketapus heini, wey ke egkesuatan te Megbevayà, ebpekehendiyan a te keniyu he utew zekelà is kelipey ku ne egkehimu he ebmelinawen is ked-isip-isip ku pinaaǥi te kebpenumbaley ku ziyan te keniyu.
45015033	Is Megbevayà he iyan puunà te kelinew, berakat he ulini kew zin.
45016001	Pinaaǥi kayi te surat ibpekilala ku keniyu si Febe is suled tew he vahi tenged kayi te kedtuu tew, ne edtavang sikandin te menge tumutuu ziyà te inged he Singkriya.
45016002	Gelǥelawa niw sikandin tenged te kedtuu zin te Nengazen tew su iyan heini ulaula he zait te menge tumutuu. Ne ke zuen menge keel-elangan din, ne tevangi niw sikandin su utew mezakel is midtevangan din daan he menge tumutuu ne midtevangan e zin daan.
45016003	Ipengemusta a ki Priscila wey si Ekilu. Menge timbang ku sikandan te kedtumana ku te ebpeveelan kedì ni Jesu Kristu.
45016004	Tenged te kedtevangi zan kediey wazè dan isepayan ke ebpatey zan, ne tenged kayi utew zekelà is peselamat ku kandan. Ne kenà duen dà taman, su zekelà daan is peselamat kandan te langun he menge tumutuu zini he kenà menge Hudiyu.
45016005	Ipengemusta a zaan te menge tumutuu he ziyà dà edtiǥumtiǥum te valey zan te ked-azap dan te Megbevayà. Ipengemusta a zaan ki Ipinitu he utew ku emiǥu. Nehuna sikandin he maama he neketuu ki Kristu ziyà te prubinsya he Asya.
45016006	Ipengemusta a zaan ki Maria; utew zekelà is baal zin wey kew zin metevangi.
45016007	Ipengemusta a zaan ki Andruniku wey si Hunias. Menge zuma ku sikandan he Hudiyu he mibpirisu zuma kedì. Telehuzen sikandan te menge epustul, ne nehuna sikandan neketuu ki Kristu, ne human a.
45016008	Ipengemusta a ki Empliyatu; utew ku sikandin emiǥu tenged te kedtuu zin te Nengazen.
45016009	Ipengemusta a zaan ki Urbano te zuma ku he suluǥuen ni Kristu wey si Istakis he utew ku zaan emiǥu.
45016010	Ipengemusta a ki Epilis. Netuenan te langun he metinumanen sikandin te menge suǥù ni Kristu. Ipengemusta a te pemilya ni Eristubulu.
45016011	Ipengemusta a ki Hirudyun te zuma ku he Hudiyu wey ipengemusta a zaan te menge tumutuu he ziyà te valey ni Narciso.
45016012	Ipengemusta a ki Tripina wey si Tripusa he menge meǥied he suluǥuen te Nengazen. Ipengemusta a zaan ki Persida he utew ku emiǥu. Utew zekelà is nehimu zin te kedtumana zin te ebpeveelan kandin te Nengazen.
45016013	Ipengemusta a zaan ki Rufo. Nevantug en is kedtuu zin te Nengazen. Ipengemusta a zaan te iney zin he impeiring din is ked-isipa zin kedì te tuney en he anak din.
45016014	Ipengemusta a ki Asinkritu, si Pligunti, si Hirmis, si Petrubas, si Hirmas wey is langun he menge maama he suled tew zaan he menge zuma zan.
45016015	Ipengemusta a ki Pilulugu, wey ki Julia, ki Nereo, wey te etevey zin, wey ki Ulimpas, wey te menge sakup te Megbevayà he zuma zan.
45016016	Ne sikiyu is langun diyan, emun edtiǥum kew pelimlimuey kew te uman sevaha keniyu. Ebpengemusta keniyu is menge tumutuu te langun he menge inged dini.
45016017	Menge suled, edhengyuen ku keniyu he mebantey kew, ne likayi niw is menge etew he edsamuk te kebpekidsevaha niw wey kedtuu niw te menge tumutuu su edsupaken dan is tutuu he tuluuwen he impenurù keniyu.
45016018	Su is menge etew he ed-ulaula te iring kayi, kenè dan edtumanen is suǥù te Nengazen tew he si Kristu, kekenà, iyan dan edtumanen is kandan he menge suat. Pinaaǥi te ketau zan te kegkaǥi wey pinaaǥi te mekempet he egkeǥiyen dan, egkeekalan dan is isip te menge paglung he etew.
45016019	Nevantug en is tudtul te kedtumana niw te menge suǥù te Megbevayà, ne utew ku heini igkelipey. Egkesuatan ku he zekelà is ketau niw te ked-ulaula te meupiya ne egkesuatan ku zaan he kenè kew metau te ked-ulaula te mezaat.
45016020	Ne emun iyan heini egkehitavù, is Megbevayà he iyan puunà te kelinew, meǥaan din en edhimuwa he mepurung niw mezaag si Setanas. Berakat he ikeǥaǥew kew te Nengazen tew he si Jesu Kristu.
45016021	Is duma ku te edsangyew te Lalag te Megbevayà, si Timoteo, ebpengemusta keniyu ne henduen ded daan si Lucio, si Jason wey si Susipatru, is menge zuma ku he Hudiyu.
45016022	(Siak, si Tiriku, iyan a impesurat kayi ni Pablo te surat din; ebpengemusta a zaan keniyu tenged te pudu kiw menge tumutuu ki Kristu.)
45016023	Ebpengemusta zaan keniyu si Gayu. Siak si Pablo, kayi a ed-ubpà te valey zin ne zini edsimba is menge tumutuu kayi te inged. Is Trisuriru kayi te inged he si Irastu wey is suled tew te kedtuu he si Kuwartu, ebpengemusta zan keniyu.
45016024	Sikiyu is langun, berakat he ikeǥaǥew kew te Nengazen tew he si Jesu Kristu.
45016025	Edeliǥen tew is Megbevayà! Pinaaǥi te Meupiya he Tudtulanen he ibpenudtul ku he iyan is mehitenged ki Jesu Kristu, wey pinaaǥi te tuluuwen he neuǥet he timpu is ked-elesa zuen te Megbevayà, egkehimu he edheǥeten din is kedtuu niw.
45016026	Ne haazà is tuluuwen he in-eles dengan, impezayag en te Megbevayà pinaaǥi te menge surat dengan te menge ebpeneuven din. Ne ǥeina te iyan suǥù te wazè din kemetayen he Megbevayà, idsangyew en heini is tuluuwen diyà te menge etew ziyà te minsan hendei su wey meketuu is langun ne ebpeketuman te menge suǥù din.
45016027	Is sebsevaha zà he Megbevayà he iyan dà nesayud te minsan hengkey, berakat he wazà pidtemanan te kedeliǥa kandin pinaaǥi ki Jesu Kristu. Is Nehuna He Surat Ni Epustul Pablo Ziyà Te Menge
46001001	Siak si Pablo is midtezù te Megbevayà he epustul ni Jesu Kristu su iyan egkesuatan te Megbevayà. Siak wey si Sustinis is sevaha he suled tew pinaaǥi te kedtuu, ebpesuratan dey sikiyu is menge tumutuu te Megbevayà diyan te inged he Kurintu. Midhimu kew en he menge ǥaked te Megbevayà pinaaǥi te kegkesevaha niw ki Jesu Kristu. Mibpilì kew te Megbevayà ne tenged kayi menge zuma kew en te langun he menge etew ziyà te minsan hendei he nemeketuu te Nengazen tew he si Jesu Kristu su iyan si Jesus edlingahaan tew te langun he ed-azap kandin.
46001003	Ikeǥagew kew te Amey tew he Megbevayà wey te Nengazen tew he si Jesu Kristu ne veǥayi kew zan te melinawen he kebpekesavuk.
46001004	Layun dekelà is kebpeselemati ku te Megbevayà tenged te ǥaǥew zin keniyu pinaaǥi te kebpekidsevaha niw ki Jesu Kristu.
46001005	Su pinaagi kandin utew zekelà is kedtuvazi keniyu te Megbevayà ne zekelè en is kedsavut niw, ne metau kew en he ebpenurù.
46001006	Ne utew en midmezesen is kedtuu niw te impesavut dey keniyu mehitenged ki Kristu.
46001007	Ne tenged kayi imbeǥey en daan keniyu te Waǥas he Mulin-ulin is minsan hengkey he ketau he egkinehenglanen niw kayi te kedtaǥad niw te ked-uman kebulus te Nengazen tew he si Jesu Kristu.
46001008	Iyan sikandin edlig-en keniyu taman te ketepusan he timpu su wey wazà igkesewayi keniyu zutun te andew keuzemà te kedlikù din.
46001009	Is Megbevayà, egkeseriǥan tew is lalag din, ne iyan sikandin mibpetuu kenitew wey kiw mebpekid-upakat ki Jesu Kristu he iyan Anak din wey iyan Nengazen tew.
46001010	Menge suled ku tenged te kedtuu, duen idhangyù ku keniyu pinaaǥi te kebayàbayà kenitew te Nengazen tew he si Jesus; iyan is: kinahanglan he kenè kew mevahinbahin, kekenà, uyun-uyun kew su wey mesevaha is isip niw wey ǥehinawa niw.
46001011	Umba egkeǥiyen ku heini, menge suled, su zuen menge zuma ni Keluwi he midtudtul kedì he egkengetebektebek kew ziyan.
46001012	Iyan ibpesavut ku is: selakew kun is edtindeǥan te uman sevaha te sikiyu su egkaǥi kun is sevaha he iyan a si Pablo is edsundanan din. Ne egkaǥi is sevaha he si Epulus mulà is edsundanan din. Ne egkaǥi is sevaha he iyan kandin he edsundanan si Pedro. Ne egkaǥi is sevaha he si Kristu mulà is kandin.
46001013	Utew mezaat heeyan! Nevahinbahin bes si Kristu ziyan te keniyu? Kunaan niw vuwa ke iyan a si Pablo kes inransang te krus wey kew melibri. Kunaan niw vuwa ke nebewtismuwan kew su wey kew mekesundan kedì.
46001014	Utew zekelà is kebpeselemati ku te Megbevayà su iyan ku zà nebewtismuwan diyan si Crispo wey si Gayu.
46001015	Ne tenged kayi wazà minsan hentei keniyu he ebpekekaǥi he nebewtismuwan sikandin su wey sikandin mekesundan kedì.
46001016	Duen pe bes nebewtismuwan ku ziyan he iyan ensi Istipenas. Ne ǥawas dutun wazè ku en egketenuzan ke zuen pa nebewtismuwan ku ziyan te keniyu.
46001017	Su si Kristu, wazè e zin suǥua wey a mekebewtismu, kekenà, iyan insuǥua zin kedì su wey ku ikesangyew is Meupiya he Tudtulanen. Ne impesavut din kedì he kinahanglan he kenè ku egemiten is kelibutanen he ketau te kegkaǥi su kela ke egkevenaran is menge etew tenged te ketau ku ne egketembunan is gehem ni Kristu te kedlibriya kandan pinaaǥi te kebpatey zin duen te krus.
46001018	Ne emun ibpesavut ta ziyà te menge etew is kebpatey ni Kristu zuen te krus, sikan is menge etew he kenà egkelibri te silut, kunaan dan ke wazà pulus te ibpesavut ta. Iyan, sikita is nelibri en te silut, netuenan ta he pinaaǥi te kebpesevuta te kebpatey ni Kristu, ibpaahà te Megbevayà is gehem din te kedlibriya te menusiyà.
46001019	Ne mehitenged kayi zuen insurat he Lalag te Megbevayà he edhenduen te, Is ketau te menge uluwanen, edhimuwen ku he wazè din pulus, ne is kedsavut te nemeketunghà, ibpeehè ku he tarù, ke sikandin.
46001020	Ne egkesavut ta kayi he wazè en pulus te ketau te menge uluwanen, ne wazà daan pulus te kedsavut te nemeketunghà wey te menge metau he egkaǥi zini te kelibutan. Su impesavut en te Megbevayà he is ketau he zini zà ebpuun te kelibutan, wazè en pulus diyà te kandin.
46001021	Utew metau is Megbevayà; midhimu zin he kenà egketuenan te menge etew ke hentei sikandin pinaaǥi te kandan dà he ketau su midhimu zin he egkelibri sikandan pinaaǥi zà te kedtuu zan te Meupiya he Tudtulanen he ibpenurù ta he kunaan dan ke tarù he wazè din pulus.
46001022	Is menge etew he Hudiyu, kenè dan edtuu ke kenè dan egkeahà is menge egkengein-inuwan he tuus te ǥehem te Megbevayà. Is menge etew he Gerisyahanen, iyan edseriǥan dan is metau he ed-isip.
46001023	Ne sikitew mulà, ibpenurù tew is mehitenged ki Kristu he inransang te krus. Is menge Hudiyu, igkeepes dan utew heini ne is menge Gerisyahanen ne kunaan dan ke tarù ne wazè din pulus.
46001024	Iyan, is minsan hentei, Hudiyu se Gerisyahanen, emun ebpemineg dan te Megbevayà dutun te kebpetuuwa zin kandan, netuenan dan he pinaaǥi te kedrensanga ki Kristu impezayag te Megbevayà is gehem din wey ketau zin.
46001025	Su heini is kedrensanga ki Kristu he ibpesavut tew he kunaan te menge etew ke utew tinulebung, ne pinaaǥi kayi ibpaahà te Megbevayà is ketau zin he lavew utew kenà te ketau te menge etew. Kunaan dan ke wazà gehem te Megbevayà, iyan, lavew is gehem din te ǥehem he ziyà ebpuun te isip te etew.
46001026	Kenè niw, menge suled, lipati ke hengkey kew zengan hein wazè kew pa ipetuu te Megbevayà. Su ziyan te keniyu te menge tumutuu, mezelag is etew he egkekaǥi te menge etew he utew metau; mezelag is lavew is pid-etawan din; mezelag daan is sepian.
46001027	Ne minsan pa zutun mibpilì kew te Megbevayà wey kew melibri. Su is menge etew he kunaan te kezekelan ke kenà memetau, iyan mibpilì te Megbevayà su wey mengeeled is uvag memetau. Ne haazà is menge etew he kunaan te kezekelan ke wazà utew egkehimu, mibpilì din daan su wey mengeeled is menge zuen dan uvag gehem.
46001028	Elin daan mibpilì te Megbevayà is menge etew he edsudien te menge etew zini te kelibutan. Iyan mibpilì din is egkeǥiyen te menge etew he kenà memetau wey wazà menge pulus. Umba mibpilì din is menge iring kayi su wey zin ikepesavut he wazà pulus diyà te kandin is minsan hengkey he kunaan te menge etew ke zekelà is pulus.
46001029	Ne tenged kayi wazà minsan hentei he ebpekezantal te ketau zin wey ǥehem din diyà te etuvangan te Megbevayà.
46001030	Ne minsan pa zutun, midhimu te Megbevayà he mesevaha si Jesu Kristu wey sikitew ne midhimu zin daan he zuen ketau tew he ebpuun te ki Kristu. Ne pinaaǥi ki Kristu mid-isip kiw en he metazeng te Megbevayà ne nehimu kiw en daan he menge ǥaked te Megbevayà, ne nevelukasan kiw zin te kegkeuripen tew te mezaat he ulaula.
46001031	Ne tenged kayi utew venar is insurat dengan he Lalag te Megbevayà he edhenduen te, Ke zuen etew he egkesuat he edantal, ne kinahanglan he iyan dà izantal zin is nengehimu te Nengazen.
46002001	Siak, menge suled, dutun te aney ku kebpekeuma ziyan, hein impesavut ku ziyan te keniyu is mehitenged te Megbevayà, ne wazè ku ǥemita is ketau te kegkaǥi wey is menge ketezengan he mibeelan te etew zà duen.
46002002	Su neisip ku he iyan ku zà ibpesavut diyan is penurù mehitenged ki Jesu Kristu wey is kedrensanga kandin te krus.
46002003	Ne hein nekeuma a ziyan te keniyu utew a migkulbai su utew a egkehandek su kela ke kenè ku egkehimu is ebpeveelan kedì te Megbevayà.
46002004	Ne hein midlelaǥan ku sikiyu wey impesavut ku keniyu is Lalag te Megbevayà, wazè ku iyan gemita is ketau te kegkaǥi wey is menge mekempet he lalag. Su is Waǥas he Mulin-ulin, iyan mibpirma te egkeǥiyen ku pinaaǥi te ǥehem din
46002005	su wey mehimu he kenà iyan niw meseriǥi is ketau te etew zà duen, kekenà, iyan niw meseriǥi is gehem te Megbevayà.
46002006	Ne haazà is menge etew he mezesen is kedtuu zan te Megbevayà, duen ketau he ibpesavut ku kandan, asal, is ketau he ibpenurù ku kandan ne kenà daan ebpuun te etew zà duen wey ziyà te menge pengulu he iyan ebayàbayà dini te kelibutan su egkeewaan en heini te menge ǥehem dan.
46002007	Heini is ketau he egkeǥiyen ku, ne iyan kes in-eles he edhimuwen te Megbevayà he wazà metueni zengan te menusiyà. Dengan dà te wazè pa limbaǥa is minsan hengkey, daan he mid-isip te Megbevayà heini is edhimuwen din su wey kiw tulusa.
46002008	Ne haazà is menge kelibutanen he pengulu, wazè dan mesuati te edsavut ke hengkey is edhimuwen te Megbevayà su ke nesavut dan, wazè dan pezem iransang te krus kes mekeǥeǥehem he Nengazen te langun.
46002009	Ne tenged kayi iyan ibpenurù dey is insurat dengan he Lalag te Megbevayà he edhenduen te, Is utew meupiya wey egkein-inuwan he wazè pa maahà wey wazè pa mezineg te menusiyà wey wazè pa meisip te minsan hentei he etew, ne iyan heini mid-andam te Megbevayà he ibeǥey zin diyà te langun he menge etew he mahal sikandin diyà te ǥehinawa zan.
46002010	Ne heini is in-eles din dengan, impesavut din en kenitew pinaaǥi te Waǥas he Mulin-ulin. Su is Waǥas he Mulin-ulin, egketuenan din is minsan hengkey, minsan is utew mezalem he in-eles he menge isip te Megbevayà.
46002011	Hentei is nesayud te isip te sengeetew ke kenà iyan dà haazà is etew nesayud ke hengkey is diyà te keugelingen he isip din. Ne iring din ded daan iyan dà is Waǥas he Mulin-ulin nesayud ke hengkey is isip te Megbevayà.
46002012	Sikitew is menge tumutuu, imbeǥey kenitew te Megbevayà is Waǥas he Mulin-ulin ne is ed-ulin kenitew, diyà ebpuun te Megbevayà ne kenà ebpuun diyà te etew zà duen. Umba imbeǥey is Waǥas he Mulin-ulin kenitew su wey tew mesavut is langun he ibeǥey kenitew te Megbevayà.
46002013	Ne tenged kayi iyan ibpenurù dey is impesavut kenami te Waǥas he Mulin-ulin, ne kenà iyan is impesavut kenami te memetau he etew zà duen. Is ebpuun diyà te Waǥas he Mulin-ulin, ne iyan ibpesavut dey ziyà te menge etew he mid-ulinan daan te Waǥas he Mulin-ulin.
46002014	Ne is etew he wazà diyà te kandin is Waǥas he Mulin-ulin, kenè din edewaten is ibpenurù te Waǥas he Mulin-ulin su wazà pulus kayi ziyà te kandin, ne kenè din daan egkesavut su iyan dà ebpekeseysey kayi ziyà te kandin is Waǥas he Mulin-ulin.
46002015	Ne sikan is etew he ziyà te kandin is Waǥas he Mulin-ulin, egkesavut din mulà is pulus te minsan hengkey he ibpenurù te Waǥas he Mulin-ulin. Iyan, haazà is etew he wazà diyà te kandin is Waǥas he Mulin-ulin, kenà sikandin ebpekesavut ke hengkey is diyà te isip te menge etew he mibeǥayan te Waǥas he Mulin-ulin.
46002016	Su zuen insurat he Lalag te Megbevayà he edhenduen te, Wazà etew he nesayud ke hengkey is diyà te isip te Megbevayà, ne wazà daan ebpekepenurù te Megbevayà. Iyan heini insurat dengan, iyan, sikitew mulà, impetuenan kenitew ke hengkey is diyà te isip ni Kristu.
46003001	Menge suled, hein diyan e pa te keniyu, wazè ku ikepenurù keniyu is mezalem he penurù iring te kebpenurua ku te menge etew he mid-ulinan te Waǥas he Mulin-ulin su henduen kew te menge vatè pa te kedtuu ki Kristu wey menge etew he ebeyveyaan te suat dan.
46003002	Umba, gatas dà ne kenà mehunit he egkeenen is keuyaǥan he imbeǥey ku keniyu, he ke và dà egkeǥiya, kenà menge mezalem is impenurù ku keniyu su wazè niw pa zutun mesavut is mezalem he penurù. Ne minsan guntaan, kenè niw pa egkesavut is iring keniyan
46003003	su kemulu kew pa ebeyveyaan te keniyu zà he suat. Su zuen kun duma keniyu he egkesina ne zuen duma pa he ebpekidtebek, ne tenged kayi henduen be te ebeyveyaan kew pa te suat niw iring te menge etew he wazè pa medtuu ki Jesus.
46003004	Ke zuen duma niw he egkaǥi he sumusundan ku sikandin ne ke zuen pa sevaha he egkaǥi he sumusundan mulà sikandin ni Epulus, utew keladu he kemulu kew pa iring te menge etew he wazà medtuu.
46003005	Isipa niw man heini. Siak si Pablo, hentei a? Ne hentei zaan si Epulus? Suluǥuen key zà te Megbevayà. Pinaaǥi kenami midhimu zin he meketuu kew. Edtumanen dey zà is ebpeveelan din kenami. Ne iyan dà ed-ul-ulahan dey.
46003006	Siak, iring a te ebpemula. Ne si Epulus, iring te ebinyag te pinemula, iyan, ke wazà ipetuvù te Megbevayà haazà is impemula wazè din pulus.
46003007	Ne tenged kayi, haazà is ebpemula wey haazà is ebinyag, kenà iyan sikandan edeliǥen, kekenà, iyan edeliǥen is Megbevayà su ibpetuvù din haazà is impemula.
46003008	Ebpeked-iring is pulus te ebpemula wey is pulus te ebinyag ne edsuhulan heini is dezuwa te Megbevayà sumalà is mibeelan dan.
46003009	Siak wey si Epulus, ebpetevangè key su telezuma key he suluǥuen te Megbevayà. Ne sikiyu, iring kew te kamet te Megbevayà he iyan edterebehuwen dey. Iring kew zaan te ebelayan te Megbevayà.
46003010	Ne siak, henduen a te pandey te Megbevayà su imbeǥey zin kediey is gehem su wey mehimu he iyan a edsavuk diyan te keniyu te vatu he edtukuzan te valey ne selakew en is ebevaley zuen, he ke và dà egkeǥiya, selakew en is ebpenurù keniyu ǥuntaan. Ne kinahanglan he is kada sevaha he ebevaley ne purungi zin is baal zin.
46003011	Su sebsevaha zà is egkehimu he edtukuzan diyan, ne iyan dà si Jesu Kristu su wazè en duma.
46003012	Ne ke zuen ebevaley zutun te ki Jesu Kristu, mezakel is egkeǥamit din he himan te valey. Ne heini is menge himan, ne iyan kehuluǥan din is menge penurù. Ne penenglitan ke utew ebpeketavang is penurù te sevaha he etew ne iring heini te himan he vulawan, selapì, wey menge mahal he vatu su kenà heini egketutung te hapuy. Ne emun kenà utew ebpeketavang is penurù ne iring heini te kayu zà duen wey karan wey ventung su melemu heini mulà egkevinsulan.
46003013	Ne keuzemà dutun te andew te kedsusi te Nengazen te menusiyà, egezaman is baal te kada sevaha he tumutuu su wey metueni ke hustu ve wey ke kenà. Egezaman pinaaǥi te hapuy ne haazà is baal he iring te kayu wey karan wey ventung ne egkeawà. Ne haazà is baal he iring te vulawan, wey selapì, wey menge mahal he vatu, ne kenà mulà egkeawà.
46003014	Ne ke zuen etew he wazà maawà is kandin he vaal ne edsuhulan sikandin te Megbevayà.
46003015	Ne ke zuen etew he naawè en dutun is kandin he vaal, egkelibri sikandin gihapun te silut asal wazà suhul kandin. Iring sikandin te etew he nekeǥawas te valey he nevinsulan he wazà uwiten din.
46003016	Sikiyu is menge tumutuu te Megbevayà, utew a egkeinuinu keniyu su henduen be te wazè niw mesavut he iyan kew kes baley he ed-ubpaan te Megbevayà su ziyan te keniyu ed-ubpà is Waǥas he Mulin-ulin he Megbevayà.
46003017	Ne ke zuen etew he edèdeetan din is ed-ubpaan te Megbevayà, edsilutan sikandin te Megbevayà su mahal ziyà te Megbevayà is menge etew he iyan ed-ubpaan din. Ne iyan kew ed-ubpaan din.
46003018	Kinahanglan he kenè kew mebpetazin te menge ulaula niw su ke zuen sevaha keniyu he ed-isipen din he zuen ketau zin te ked-isip sumalà is ked-isipa kandin te zuma zin he menusiyà, deyzey ke ed-engkezan din is kandin he ketau wey sikandin mehimu he etew he kenà metau sumalà is ked-isipa kandin te menge etew. Ne human egkehimu sikandin he metau iyan he venar.
46003019	Su is ketau kayi te kelibutan, ne wazè din pulus diyà te Megbevayà su utew lavew is kandin he ketau. Su zuen insurat he Lalag te Megbevayà he edhenduen te, Is ketau te metau he etew he igkelupiǥi zin te zuma, egkehimu he iyan ibpekesipè din te selaid te Megbevayà.
46003020	Wey heini pa zaan is insurat he edhenduen te, Netuenan te Megbevayà he wazà pulus te ed-isipen te memetau he etew.
46003021	Umba, kinahanglan he wazà medantal te minsan sevaha keniyu he egkaǥi te sakup sikandin te sengeetew. Su sikami is langun he ebpenurù, imbeǥey key te Megbevayà keniyu su wey kew mezeyzey.
46003022	Sikami si Pablo wey si Epulus wey si Pedro zaan, iyan key nehimu te Megbevayà he menge suluǥuen niw su wey kew mezeyzey. Ne minsan is tivuuk he kelibutan wey is egkeulaula keuzemà, wey is egkeulaula ǥuntaan wey minsan is untung niw wey kebpatey niw, imbeǥey zaan heini is langun te Megbevayà wey kew mezeyzey.
46003023	Ne sikiyu, menge sakup kew zà ni Kristu, ne si Kristu, sakup sikandin daan te Megbevayà.
46004001	Ne sikami is ebpenurù, kinahanglan he isipa key keniyu he menge suluǥuen dà ni Kristu. Insarig te Megbevayà kenami is kedseysaya te langun he menge in-eles din dengan he tuluuwen.
46004002	Ne is sineriǥan, ne kinahanglan he metinumanen sikandin te menge suǥù te egalen din.
46004003	Iyan, kenè ku igkesamuk ke hengkey is egkeǥiyen niw wey ke hengkey is egkeǥiyen te etew zà duen mehitenged te kedtumana ku te ebpeveelan kedì te Megbevayà su kenè kew iyan edsusi kedì. Kenè daan egkehimu he iyan a edsusi te vaal ku.
46004004	Minsan te wazà egketuenan ku he sayep ku, egkehimu pa he zuen pa kurang te ebeelan ku su iyan metau is Megbevayà. Iyan sikandin edsusi te menge vaal ku.
46004005	Umba, kenè kiw edsawey te menge zuma tew, kekenà, edteǥazan tew is kedlikù te Nengazen tew he si Jesus. Ibpeǥawaǥawa zin dutun is nekeeles he menge vaal te menge etew ǥuntaan, ne ibpetuenan din is wazè pa metueni he menge ed-isipen te menge etew. Ne zutun egketuenan te kada sevaha he etew ke zuen igkezeliǥi kandin te Megbevayà wey ke wazà.
46004006	Menge suled, kayi te langun he migkaǥi ku, migamit ku he penenglitan si Epulus wey is kediey he keugelingen su wey mekepenurù heini keniyu ke hengkey is hustu he ed-ul-ulahan sumalà is ibpesavut te insurat he Lalag te Megbevayà. Iyan is: kinahanglan he engkezi niw is kebpelevawa te penurù te sevaha kenami su sikami is ebpenurù, wazà lavew kenami su nekedrepeng key.
46004007	Kunaan niw vuwa ke lavew kew te menge zuma he tumutuu ki Kristu. Is dekelà he kedsavut niw, ne kunaan niw vuwa ke zaan heini ziyan te keniyu ne wazà iveǥey keniyu te Megbevayà! Su emun netuenan niw he imbeǥey zà heini keniyu, maan is idantal niw?
46004008	Kunaan niw vuwa ke wazè en egkinehenglanen niw he tavang te Megbevayà. Henduen be te midtulus kew en ne is langun he menge tuvad te Megbevayà, ne nekuwa niw en. Kunaan niw vuwa ke edhadì kew en dutun te ǥinhedian te Megbevayà ne sikami is menge epustul, kenè key pa ebpekehadì. Meupiya iyan pezem ke tutuu he edhadì kew en su wey key zaan mekehadì duma keniyu.
46004009	Umba egkekaǥi ku heini su sikami is menge epustul, midhimu te Megbevayà he iyan key menge etew he utew minus is pid-etawan din. Iring key te menge pirisu he edhimetayan he ebentayan te langun he menge linimbag, wey te tivuuk he menusiyà, wey te langun he menge velinsuǥuen te Megbevayà he ebpemuun te langit.
46004010	Sikami, egkeǥiyen te menge etew he kenè key metau he ed-isip su ibpenurù dey is lalag ni Kristu. Ne sikiyu mulà, egkeǥiyen niw he utew kew metau tenged te kedtuu niw ki Kristu! Telawen key kun, iyan, sikiyu, utew kew memevurut! Edtehuzen kew te menge etew, iyan, sikami, kenè key mulà edtehuzen, kekenà, ebpesipelahan key zan.
46004011	Sikami, minsan guntaan, egkealang-alang key te egkeenen dey wey ed-inumen dey; ebpemuǥelen key ne minsan is hustu he ugelingen dey, ne wazà. Ne minsan is ed-ubpaan dey ne wazà daan.
46004012	Kinahanglan he edhaǥù key su wey zey mekuwa is menge kinahanglan dey. Ne ke edrewakan key te menge etew kenè key edtavak, kekenà, id-ampù dey sikandan he tuvazi sikandan te Megbevayà. Ne emun ebpesipelahan key ne ed-entusen dey.
46004013	Ne emun ed-el-elezen key ne kenà mezaat is idtavak dey. Minsan guntaan henduen key te rapek dà duen su kenè key idrerepengan te menge etew, ne henduen key te utew minus is pid-etawan din.
46004014	Menge suled, kenà iyan igkeǥiya ku kayi su wey kew meeled, kekenà, su wey ku sikiyu mepenurù su nehimu kew en he menge minahal he anak ku pinaaǥi te kedtuu niw ki Kristu.
46004015	Su minsan pa te utew mezakel is menge etew he ed-aǥak keniyu te menge tumutuu ki Kristu, sebsevaha ku zà is iring te amey niw tenged te kedtuu niw. Su hein impesavut ku keniyu is Meupiya he Tudtulanen, nehimu a he amey niw zutun te kedtuu niw ki Jesu Kristu.
46004016	Ne ǥeina te amey a keniyu, edhengyuan ku sikiyu he med-iring kew kediey.
46004017	Umba, edsuǥuen ku ziyan te keniyu si Timoteo. Minahal ku sikandin he anak he utew metinumanen te menge suǥù te Nengazen. Ibpenurù din keniyu is menge ulaula ku, ne iyan heini meupiya he ed-ul-ulahan te tumutuu ki Kristu, ne iyan daan ibpenurù ku te menge tumutuu ziyà te minsan hendei he inged.
46004018	Utew ebpegalbu is duma keniyu su kunaan dan ke egkehandek a he edhendiyan te kedsusi keniyu.
46004019	Iyan, ke edtuǥut is Nengazen tew, meǥaan e en edhendiyan ne zutun ed-ahaan ku ke hendei taman is kebpegalbu zan su kela ke taman dà te menge lalag is kebpegalbu zan.
46004020	Haazà is kedhedii kenitew te Megbevayà, ne kenà pinaaǥi te menge lalag dà, kekenà, pinaaǥi te zekelà he ǥehem din.
46004021	Ne hendei zapit is egkesuatan niw? Emun kenè niw ed-iniyuǥan is mezaat he ulaula, ebeyaan ku sikiyu wey ku sikiyu mesiluti. Ne emun meupiya is ed-ul-ulahan niw, meupiya ǥihapun is kebpenumbaley ku ziyan, ne zekelà is gaǥew ku wey hizu ku keniyu.
46005001	Duen nezineg ku, menge suled, he zuen sevaha keniyu he utew meremerik is ulaula zin. Duen kun maama ziyan he migkumpadi zin is esawa te amey zin. Ne minsan is menge etew he wazà medtuu te Megbevayà, wazà ulaula zan he utew mezaat he iring keniyan!
46005002	Ne minsan pa zutun kemulu kew pa ebpegalbu. Kunaan niw vuwa ke utew meupiya is ulaula niw! Deyzey pezem ke egkeseeng kew. Kinahanglan pezem he wazè niw tuǥuti heeyan is maama he mebpekiduma keniyu.
46005003	Siak, minsan pa te zini a te meziyù, henduen be te ziyan e en te keniyu su layun ku sikiyu ed-isipa. Ne iring te ziyan e en, netuenan ku he zaan ke hengkey is hustu he idsilut keniyan te etew he utew mezaat is mid-ulaula zin.
46005004	Kinahanglan he edtiǥum kew ne emun netiǥum kew en ne iring ded te zuma a keniyu su ziyan te keniyu is isip ku ne idsuǥù ku keniyu he pinaaǥi te keǥehem he imbeǥey te Nengazen tew he si Jesus
46005005	engkezi niw sikandin, ne iveǥey niw sikandin diyà te ki Setanas su wey mezeeti is lawa zin ne human egkelibri is gimukid din te silut te Megbevayà keuzemà te andew te kedsusi te Nengazen tew he si Jesus.
46005006	Maan is ebpegalbu kew? Netuenan niw is erubasa he edhenduen te, Minsan ke zuen deisek dà he tapey ne egketepayan din is sengebisin en he erina he ebeelan he supas.
46005007	Is mezaat he ulaula, ne iring te tapey su ke ed-ulaula is sevaha te mezaat egkeuwit din daan is mezakel he menge zuma zin. Kinahanglan he iawè niw ziyan te keniyu is daan he tapey su wey wazà mezaat diyan te keniyu. Emun edtumanen niw heini ne egkeiringan niw is beǥu en he supas he wazè din tapey. Netuenan ku he zaan kew en he iring kayi tenged te kedtuu niw ki Kristu. Su si Kristu, iring sikandin te nati he kerehidu he ibpemuhat emun Pista te Kedlevayi su impemuhat en sikandin wey kiw melibri.
46005008	Ne tenged kayi, duen en daan kenitew he kedsilibra te Pista te Kedlevayi ne kinahanglan he kenè tew en maan egemiten is daan he supas he zuen din tapey he iyan is mezaat wey meremerik he ulaula, kekenà, iyan tew en egemiten is supas he wazè din tapey, he ke và dà egkeǥiya, is kedtumana te tutuu he tuluuwen wey is kedtudtula te tutuu.
46005009	Duen te nehuna he surat he impeuwit ku keniyu, insuǥù ku keniyu he kinahanglan he kenè kew mebpekiduma pa maan te menge etew he meremerik is ulaula.
46005010	Ne kenè ku iyan egkeǥiyen is menge etew he wazà medtuu te Megbevayà he meremerik is ulaula zan, wey menge leǥezen, wey menge tulisan, wey menge ed-azap te kenà tutuu he megbevayà, su emun iyan en haazà migkaǥi ku ne utew mereǥen he edlikayan su wey kiw zà ebpekelikey te iring dutun ke ed-awè kiw kayi te kelibutan. Iyan egkeǥiyen ku he edlikayan is etew he egkaǥi he tumutuu sikandin, iyan, mezaat is ulaula zin iring te meremerik is baal zin, wey ke leǥezen sikandin, ed-azap te kenà tutuu he megbevayà, ed-uluǥan din te salà is duma he etew, lelenguten be, wey tulisan sikandin. Ne minsan is kegkaan dà duma kandin ne kenè kew medtampu.
46005012	Iyan, haazà is menge etew he wazà medtuu ki Jesus, wazè tew kelavet duen te kedsusi te menge ulaula zan. Iyan edsusi kandan is Megbevayà. Iyan, kinahanglan he edsusiyen tew is menge ulaula te menge zuma tew he tumutuu su zuen insurat he Lalag te Megbevayà he edhenduen te, Haazà is duma niw he mezaat is ulaula zin, kenè niw tuǥuti he mebpekiduma pa maan sikandin keniyu.
46006001	Ne emun duen idsumbung te sevaha keniyu he zuma zin he tumutuu, maan is layun kew ebpehusey te menge zatù he kenà tumutuu? Kinahanglan he iyan edhusey kenitew is duma tew he tumutuu.
46006002	Wazè niw ve metueni he sikitew is menge tumutuu, iyan kiw ebpenhusey keuzemà te langun he menge etew zini te kelibutan? Ne emun egkehimu he ebpenhusey kiw te tivuuk he menusiyà, wey pe be kenà egkehimu he edhusayen tew heini is menge zeisey he sumbung?
46006003	Su iyan kiw keuzemà edsusi te menge ulaula te minsan menge velinsuǥuen te Megbevayà ne iyan pe be kenè tew egkesusi is menge ulaula he zini zà te tanà!
46006004	Ne emun duen idsumbung te sevaha keniyu he zuma zin he tumutuu, kenà meupiya ke ibpehusey zin te etew he wazè din kelavet dini te kenitew te menge tumutuu?
46006005	Umba egkeǥiyen ku heini su wey kew meeled. Siguradu zuen sevaha keniyu he egkehimu he zatù he metau he edhusey te menge tumutuu.
46006006	Iyan, sikiyu, ke zuen idsumbung niw he zuma niw ne kenà meupiya is ulaula niw su ziyè kew ebpehusey te huwis he kenà tumutuu. Ne kenà meupiya ke iyan edhusey kenitew is etew he kenà tumutuu.
46006007	Ne heini is kebpesumsumbungè niw, wazè niw ve metueni he tuus heini he utew zekelà is kurang te kedsunud niw te Nengazen? Deyzey ke kenè kew medsukul ke zuen ebpesipala keniyu. Deyzey ke ed-eǥawan kew te menge azen niw, kenà te idsumbung niw is duma niw he tumutuu.
46006008	Iyan, sikiyu, ebpesipelahan niw wey ed-eǥawan niw is menge zuma niw he tumutuu!
46006009	Siguradu netuenan niw he haazà is menge etew he ed-ulaula te mezaat, kenà sikandan keuzemà egkehedian te Megbevayà! Ne tenged kayi, purungi niw heini isipa su wey kenè kew mesayep su is menge etew he meremerik is ulaula zan, is ed-azap te kenà tutuu he megbevayà, is etew he egkevut te kenè din esawa, is maama he egkeeriǥan te maama wey is bahi he egkeeriǥan te vahi,
46006010	is tekawen, is leǥezen, is lelenguten, is ebpen-ulug te salà diyà te zuma zin, wey is limbungan, wey is minsan hentei etawa he ed-ulaula te iring kayi, ne kenà sikandin egkehedian keuzemà te Megbevayà, kekenà, edsilutan sikandin.
46006011	Iring kayi is ulaula zengan te zuma keniyu, iyan, guntaan, nelumpiyuwan kew en te menge ulaula niw he mezaat ne nehimu kew en he menge ǥaked te Megbevaya. Ne pinaaǥi te ǥehem te ngazan te Nengazen tew he si Jesu Kristu wey pinaaǥi te ked-ulini keniyu te Waǥas he Mulin-ulin he ebpuun te Megbevayè tew, mid-isip kew en he metazang te Megbevayà.
46006012	Ne ke zuen egkaǥi he sikitew is tumutuu, egkehimu en he ed-ul-ulahan tew is minsan hengkey emun kenà mezaat su nelibri kiw en te kedtumana te kesuǥuan, ne utew venar heeyan, iyan, mezakel is ulaula he kenà ebpeketavang kenitew te kedtuu tew. Su minsan ke egkehimu he ed-ul-ulahan ku is minsan hengkey, kenè ku idtuǥut he ed-uripenen a te minsan hengkey he ulaula.
46006013	Ne ke zuen daan egkaǥi he umba mibeelan te Megbevayà is getek ta su wey mahantey te egkeenen, ne utew zaan benar heeyan, iyan, duen timpu keuzemà he wazè en pulus te ǥetek ta ne wazà daan dutun pulus te egkeenen su id-awà keuzemà te Megbevayà is kegemita kayi. Ne iring din ded daan is lawa ta, su kenà egkehimu he egemiten ta is lawa ta wey mahantey is suat ta zuen te etew he kenè ta esawa. Su wazà limbaǥa te Nengazen is lawa tew su wey tew meulaula is meremerik, kekenà, iyan inlimbaǥa zin su wey pinaaǥi kayi mezalig sikandin. Ne iring din ded daan pinaaǥi te Nengazen tew he si Jesus edtulusen keuzemà is lawa tew.
46006014	Su si Jesus, is Nengazen tew, ne mibanhew sikandin te Megbevayà ne ebenhawen kiw zaan keuzemà te Megbevayà pinaaǥi te zekelà he ǥehem din.
46006015	Netuenan niw ve he heini is menge lawa tew te menge tumutuu, ne parti te lawa ni Kristu. Ne tenged kayi kenà egkehimu he egemiten ta is parti te lawa ni Kristu te kedhuliza te vahi he meremerik is ulaula zin.
46006016	Siguradu netuenan niw he is maama he edhulid te vahi he meremerik is ulaula zin, egkehimu is lawa zan te zezuwa he sevaha zà he lawa. Su zuen insurat he Lalag te Megbevayà mehitenged te maama wey vahi he ebpeked-esawa he edhenduen te, Haazà is dezuwa, ne egkehimu en he sevaha zà he lawa.
46006017	Iyan, is etew he ebpekidsevaha te Nengazen tew he si Jesus, egkesevaha is gehinawa zin wey is gehinawa ni Jesus.
46006018	Likayi niw is kegkevuta te kenè niw esawa su utew heeyan mezaat he salà. Is duma he menge salà ne mezaat daan, iyan, kenà pinaaǥi te lawa. Haazà is meremerik he ulaula, ne utew ebpekezezaat kenitew su pinaaǥi te lawa ta.
46006019	Siguradu netuenan niw he is lawa niw, ne iyan ed-ubpaan te Waǥas he Mulin-ulin he imbeǥey keniyu te Megbevayà. Kenè ki en maan teǥiǥaked te lawa ta, kekenà,
46006020	iyan teǥiǥaked kenita is Megbevayà su utew mahal is imbelukas din kenita. Umba, gemita niw is lawa niw te paaǥi he mevantug is Megbevayà.
46007001	Ne idsurat ku is tavak ku zuen te menge insè niw zuen te surat niw. In-insè niw ke meupiya ve ke kenè ki ebpengesawa. Ne meupiya iyan ke kenè ki is maama ebpengesawa,
46007002	iyan, geina te utew mezakel is menge etew he egkevut te kenè dan esawa, deyzey ke ebpengesawa is maama ne ebpeesawa is bahi su kela ke meuwit kew zuen te menge etew he meremerik is ulaula zan.
46007003	Ne sikiyu is teleesawa, kinahanglan he ebpehulizè kew. Kenà meupiya ke kenà edhulid is maama wey ke kenà edhulid is bahi.
46007004	Su is bahi, kenà iyan sikandin teǥiǥaked te lawa zin, kekenà, iyan is esawa zin. Ne iring din ded daan, is maama, ne kenà iyan sikandin teǥiǥaked te lawa zin su iyan is esawa zin.
46007005	Kenè niw iengked is lawa niw ziyà te esawa niw. Iyan, para kenà mesamuk is ked-ampù niw egkehimu he iengked niw emun neuyunan niw, asal taman dà te egkepipira he andew. Ne emun egketapus haazà is neuyunan niw, ne kinahanglan he ebpehulizè kew en maan su kela ke kenè niw meeǥen is suat niw ne egkepenulayan kew ni Setanas.
46007006	Kenè ku sikiyu edsuǥuen he mebpees-eseweey kew, kekenà, sambag ku zà keniyu.
46007007	Su egkesuatan ku pezem he ed-iringan a keniyu is wazè din esawa, iyan, netuenan ku he wazà himuwa te Megbevayà he meked-iiring kiw su imbeǥey zin diyà te sevaha is kebpekeantus te kenà kebpengesawa, ne selakew is imbeǥey zin diyà te sevaha.
46007008	Ne sikiyu is menge raǥa, menge kenakan, wey menge valu, iyan sambag ku keniyu is deyzey ke ed-iringan a keniyu is wazè din esawa,
46007009	iyan, ke kenè niw egkeeǥen is suat niw ne deyzey ke ebpees-eseweey kew su zeyzey is duen din esawa kenà is egkereǥenan tenged te suat te lawa zin.
46007010	Ne sikiyu is telteleesawa, duen ku zaan suǥù keniyu. Kenà kediey zà heini, kekenà, suǥù te Nengazen tew. Iyan is: is bahi, ne kinahanglan he kenà mebpekidsuwey te esawa zin. Ne is maama, ne kinahanglan daan he kenè din engkezi is esawa zin. Iyan, ke zuen bahi he mibpekidsuwey en te esawa zin, kenà egkehimu he ed-uman ebpeesawa. Egkehimu ke ebpeuliey sikandan.
46007012	Ne sikiyu is duma, duen suǥù ku keniyu. (Kediey heini he suǥù su wazà isuǥù heini zengan te Nengazen tew he si Jesus.) Iyan is: ke zuen maama he tumutuu he zuen esawa zin he wazà medtuu, ne kenà egkesuat haazà is bahi he ebpesuwayè dan, ne kenà egkehimu he ed-engkezan dutun te maama haazà is esawa zin.
46007013	Ne iring din ded daan is bahi he neketuu, kenà sikandin mebpekidsuwey te esawa zin he kenà tumutuu ke kenà egkesuat he ebpekidsuwey is maama.
46007014	Su sikiyu is nemeketuu te Nengazen tew he si Jesus he zuen esawa niw he kenà tumutuu, edtuvazan daan te Megbevayà is esawa niw tenged keniyu minsan ke wazà sikandin medtuu, ne edtuvazan din daan is menge anak niw. Su emun kenà heini tutuu, ebpekeiring is menge anak niw te menge anak te menge etew he wazà medtuu te Nengazen.
46007015	Ne ke zuen sevaha keniyu he zuen esawa zin he kenà tumutuu ne egkesuat he ebpekidsuwey haazà is kenà tumutuu ne tuǥuti niw. Su idtuǥut te Megbevayà he suwayi is tumutuu zuen te esawa zin he kenà tumutuu su umba impetuu kiw te Megbevayà su egkesuatan din he melinawen is kedepitè tew.
46007016	Kinahanglan he edtuǥutan ta he edsuwey is esawa ta he kenà tumutuu su minsan ke kenè ta edtuǥutan kenè ta ǥihapun egketuenan ke pinaaǥi kenita edtuu keuzemà sikandin te Nengazen wey ke kenà.
46007017	Ne minsan hengkey is kebpekesavuk te kada sevaha kenitew zini te kelibutan, kinahanglan he edtumanen te kada sevaha is ebpeveelan kandin te Megbevayà sumalà ke hengkey is kebpekesavuk din dutun te kebpetuuwa kandin te Nengazen tew. Ibpenurù ku heini te menge tumutuu ziyà te minsan hendei he inged.
46007018	Penenglitan, ke zuen tumutuu he zaan he nesirkunsidar su wey metuusi he Hudiyu sikandin, ne iyan sambag ku kandin is kenè din ipaawà is tuus te kedsirkunsidara kandin. Ne iring din ded daan is etew he kenà Hudiyu zutun te kebpeketuu zin, kinahanglan he kenà sikandin ebpesirkunsidar.
46007019	Su minsan ke nesirkunsidar ki wey ke wazà ne wazè din pulus. Iyan, ke edtumanen ta is ebpeveelan kenitew te Megbevayà, ne zekelà is pulus din kenitew.
46007020	Ipelaus niw en haazà is kebpekesavuk niw puun dutun te aney he kebpetuuwa keniyu te Nengazen tew.
46007021	Emun uripen ka zutun te kebpeketuu nu, ne maambe en, iyan, ke egkehimu he ebelukasan ka ne meupiya pa haazà, pevelukas ka.
46007022	Minsan ke uripen ka zutun te kedhimuwa kenikew he tumutuu te Nengazen, iyan ked-ahaa zin kenikew is kenè ka uripen. Ne iring din ded daan, minsan pa ke kenè ki uripen, emun tumutuu ki te Nengazen ne uripen ki ǥihapun ni Kristu.
46007023	Utew mahal is imbelukas kenitew te Megbevayà ne tenged kayi kinahanglan he kenè niw iyan sundani is etew zà duen, kekenà, iyan is Nengazen.
46007024	Menge suled, minsan hengkey is kebpekesavuk niw zutun te kebpeketuu niw te Nengazen ne kinahanglan he kenè niw helina su iyan metau is Megbevayà.
46007025	Ne sikiyu zaan is wazè pa esawa, wazè ku suǥù keniyu he ebpuun te Nengazen, iyan, siak is nehimu he egkeseriǥan tenged te zekelà he hizu kediey te Megbevayà, duen sambag ku keniyu.
46007026	Iyan is: geina te utew mezakel is kemereǥenan tew te menge tumutuu kayi te timpu, meupiya ke kenè kew ebpees-eseweey.
46007027	Ke zuen etew he wazè din esawa ne kenè din pen-ahaa is ed-esewaan din, iyan, ke zuen daan etew he zuen din en esawa ne kenè din engkezi.
46007028	Ne emun ebpengesawa is maama ne kenà daan salà haazà ne emun ebpeesawa is bahi ne iring din ded daan su kenè man salà. Iyan dà igkekeǥiya ku he meupiya ke kenè kew ebpees-eseweey su emun ebpees-eseweey kew ne mereǥen is egkeulaula niw zini te kelibutan ne egkesuatan ku pezem he kenè niw meseǥazi is iring dutun.
46007029	Su ibpesavut ku keniyu, menge suled, he mevavè dà utew is timpu tew ne tenged kayi, puun guntaan is etew he zuen esawa zin, ne kinahanglan he tumana zin is ebpeveelan kandin te Nengazen he iring te wazè din esawa.
46007030	Ne iring din ded daan haazà is etew he egkeseeng, ne kinahanglan he iring te wazè din igkeseeng. Ne iring din ded daan is etew he zuen din igkelipey su kinahanglan he iring te wazè din igkelipey. Ne haazà daan is menge etew he ebpememasa, kinahanglan he kenè dan kenuǥuni is ebpemesahan dan, kekenà, isipa zan he kenà kandan haazà.
46007031	Kinahanglan he ke egemiten ta is menge vutang dini te kelibutan, kenè ta utew edekelaan dini te ǥehinawa ta. Umba egkeǥiyen ku heini su meǥaan en egkehanew is kelibutanen he kebpekesavuk tew ǥuntaan.
46007032	Egkesuatan ku pezem he wazà utew mezakel he kelibutanen he igkesemuki keniyu. Is maama he wazè din esawa, iyan dà seeng din is kedtumana zin te ebpeveelan kandin te Nengazen su iyan din ed-isipen layun is egkesuatan te Nengazen.
46007033	Iyan, is maama he zuen din esawa, layun din daan ed-isipen is menge igkeseeng dini te kelibutan su wey mesuat is esawa zin.
46007034	Ne tenged kayi layun dezuwa is ed-isipen din, ne kenà egkeuyun heini is dezuwa. Ne iring din ded daan is bahi he wazè din esawa su iyan dà ed-isipen din is egkesuatan te Megbevayà. Ibeǥey zin is gehinawa zin wey zesen din su wey mesuat is Megbevayà. Iyan, ke zuen esawa zin, egkeisip din layun is menge igkeseeng dini te kelibutan su wey mesuat is esawa zin.
46007035	Kenè ku iyan igkeǥiya kayi is wey kew kenà meked-eeseweey, kekenà, egkesuatan ku he mesembaǥi kew su wey metengkai is menge ulaula niw ne wey kenà mesanggen is hustu he kedtumana niw te ebpeveelan keniyu te Megbevayà.
46007036	Ke zuen maama he zuen din anak he raǥa he meǥurang en ne egkereǥenan haazà is raǥa su wazà ituǥut dutun te amey zin he ebpeesawa, ne zeyzey ke ibpeesawa zin emun iyan egkesuatan din su kenè man salà is iring dutun.
46007037	Iyan, ke wazà mereǥeni haazà is raǥa ne maambe en ke kenè din ibpeesawa su zeyzey heini, asal, egkehimu zin is diyà te ǥehinawa zin.
46007038	Meupiya ke ibpeesawa zin haazà is anak din, iyan, meupiya zaan ke kenè din ibpeesawa.
46007039	Ne ke zuen bahi he zuen esawa zin, kenà egkehimu he edsuwayan din haazà is esawa zin. Iyan, emun ebpatey is esawa zin, ne egkehimu ke ebpeesawa sikandin ebpeuman te egkesuatan din he maama, iyan, kinahanglan he iyan ebpekeesawa kandin is tumutuu te Nengazen tew.
46007040	Iyan, meupiya pa is kebpekesavuk dutun te vahi ke kenè en sikandin ebpeesawa. Kediey zà he isip heini, iyan, edtuuwan ku he impinted kediey heini te Waǥas he Mulin-ulin.
46008001	Ne mehitenged te insè niw ke idtuǥut be kenitew te menge tumutuu ke egkeenen tew is usa he impemuhat diyà te menge tarù he ed-ezapen, netuenan tew te langun he heini is menge tarù he ed-ezapen ne wazè dan gehem kenitew. Ne minsan ke netuenan ta he wazà gehem dan kenita, egkehimu he ebpegalbu ki tenged kayi te netuenan ta emun wazà heini metueni te menge zuma ta. Umba egkeǥiyen ku heini su kenè ki ebpeketavang te menge zuma ta pinaaǥi zà te netuenan ta, kekenà, pinaaǥi te ǥaǥew ta kandan.
46008002	Is etew he kunaan din ke zekelè en is netuenan din, is hustu he ibpesavut pezem kandin te Megbevayà, wazè din pa metueni.
46008003	Ne haazà mulà is etew he mahal ziyà te gehinawa zin is Megbevayà, iyan sikandin kes migkaǥi te Megbevayà he ǥaked din.
46008004	Ne mehitenged te kegkaan te usa he impemuhat duen te menge tarù he ed-ezapen, netuenan tew he kenè man Megbevayà is iring dutun su sebsevaha zà is tutuu he Megbevayà.
46008005	Mezakel utew is menge tarù he megbevayà he ed-ezapen te menge etew ne egkeǥiyen te menge etew he ziyà ed-ubpà haazà is menge megbevayà te langit wey zini te tanà, ne edhimuwen dan he menge ziwata zan wey menge egalen dan.
46008006	Ne minsan pa zutun, sikitew, netuenan tew mulà he sebsevaha zà is kenitew he Megbevayà he iyan Amey tew he nenlimbag te minsan hengkey. Iyan sikandin edlingahaan tew te minsan hengkey he timpu. Ne sebsevaha zà daan is Nengazen tew he iyan si Jesu Kristu. Pinaaǥi kandin nelimbag is minsan hengkey, ne pinaaǥi zaan kandin mibeǥayan kiw en te veǥu en he untung.
46008007	Iyan, duen menge zuma tew he tumutuu he wazà mesayud he wazà gehem te tarù he Megbevayà diyà te kandan. Ne utew mereǥen kandan is ked-ewai zan te imbilinbilin kandan he tuluuwen mehitenged te tarù he megbevayà. Ne emun egkaan dan te egkeenen he impemuhat, iyan egketaǥù te isip dan he neketampu zan dutun te ked-ezapa te tarù he megbevayà. Ne tenged kayi ebpekezezaat te ǥehinawa zan su kunaan dan ke nekesalè dan su nekekaan dan te usa he impemuhat diyà te tarù he megbevayà.
46008008	Ne sikitew, netuenan tew he kenà iyan is egkeenen tew wey is kenè tew egkeenen igkesuat te Megbevayà su emun egkaan ki te usa ne wazè din pulus diyà te Megbevayà ne emun kenè ki egkaan te usa ne iring din ded daan.
46008009	Ne minsan pa zutun kinahanglan he purungi niw isipa heini is intuǥut en keniyu su kela ke tenged keniyu egkesanggen is kedtuu te sevaha he wazè pa sikandin mekesavut te hustu.
46008010	Su penenglitan, ke zuen duma ta he wazà sikandin mekesavut te hustu, ne sikita is nekesavut mulà, neehè ki zin is egkaan dutun te valey he zutun ed-ezapen is tarù he megbevayà, ne egkeuwit sikandin ne edtampu zaan sikandin he egkaan, iyan, egkepenulayan is isip din su kunaan din ke tutuu he ed-ezapen haazà is ed-ezapen dan dutun.
46008011	Ne tenged te nesavut ta he kenà tutuu he ed-ezapen haazà is mibpemuhatan, nezeetan heini is duma ta he midlibri te silut pinaaǥi te kebpatey ni Kristu.
46008012	Ne emun pinaaǥi kayi te ulaula ta ebmesakit is gehinawa te menge zuma ta he tumutuu, nekesalè ki ziyà te kandan ne nekesalè ki zaan diyà te ki Kristu.
46008013	Ne emun egkehimu he egkepenulayan is duma ku he tumutuu pinaaǥi te kegkaan ku te usa, ne kenà ad maan te minsan keenu egkaan te usa.
46009001	Intuǥut kedì he iyan a ebayàbayà te ebeelan ku su zuen ku keǥehem te kegkeepustul. Iyan inggerari kedì he epustul su mibpaahà kedì dengan si Jesus is Nengazen tew. Ne kenà dutun dà taman su pinaaǥi kedì nemeketuu kew te Nengazen.
46009002	Ne minsan ke kenà ebpeketuu is duma he epustul a, sikiyu is diyan te Kurintu, netuenan niw en he epustul a su kenà egketarù he pinaaǥi kedì mibeǥayan kew en te veǥu en he untung.
46009003	Ne is menge etew he egkesuat he edsusi te menge ulaula ku iyan tavak ku kandan is:
46009004	mezaat be ke ebuyuen ku is egkeenen ku wey ed-inumen ku ziyà te menge tumutuu he ebpekezawat te ibpenurù ku? Kenà mezaat.
46009005	Ne mezaat be zaan ke ed-iringan ku is menge zuma he epustul wey is menge hazi ni Jesus wey si Pedro zaan su pudu zan duen esawa he tumutuu he edumahan dan ke edhipanew zan? Kenà daan mezaat.
46009006	Ne egkehimu ve he iyan key zà ki Bernabe wazè din ketenged te kebuyù te igkeuyag dey ziyà te ebpekezawat te menge penurù dey?
46009007	Penenglitan, is sundaru, egkehimu ve ke kenà sikandin ebeǥayan te egkeǥastu zin? Kenà egkehimu. Kenà daan egkehimu he kenà ebpekekaan is teǥipinemula zutun te veǥas te pinemula zin. Ne iring din ded daan is ed-elima te kerehidu su zuen din egkepupulus tenged dutun.
46009008	Menge ketezengan heini he zini zà ebpuun te menge ulaula tew te menusiyà, iyan, iyan gihapun ibpenurù te kesuǥuan.
46009009	Su insuǥù dengan ni Moises he, Is ibpeǥunas he vaka, ne kinahanglan he kenè niw ebusalan. Ne kenè ta ed-isipen he iyan dà egkeǥiyen te Megbevayà kayi is menge vaka,
46009010	su siguradu elin key zaan egkeǥiyen din dutun. Su umba edhaǥù is edadu wey is ed-eǥani su ebpeebuten te uman sevaha kandan he zuen egkekuwa zan dutun te abut te tanà.
46009011	Ne iring din daan, is impemula zey ziyan te keniyu, ne zuen pulus din te wazà pidtemanan. Ne kenè be egkehimu he zuen ebpeebuten dey ziyan te keniyu he igkeuyag dey he kayi zà te kelibutan is pulus din?
46009012	Su ke egkehimu ke zuen ebpeebuten he igkeuyag te menge zuma he ebpenurù diyan, iyan key pe be kenà mebpaabut daan te lavew pa he zekelà. Ne minsan pa te iyan heini ketezengan, wazè key mebuyù diyan te keniyu su kela ke zuen egkaǥi he ibpenapì dey zà is baal zey ziyan. Ed-entusen dey is minsan hengkey su kenè dey egkesuatan he mesanggen is kedsengyawa te Meupiya he Tudtulanen mehitenged ki Kristu.
46009013	Siguradu netuenan niw he haazà is menge etew he ebaal ziyà te simbahan he Valey te Megbevayà, ne zutun dan egkuwaa is egkeenen dan. Ne is menge memumuhat daan he ebpemuhat dutun, ne egkezawat dan daan is bahin dan dutun te impemuhat.
46009014	Ne iring din ded daan is intelaan dengan te Nengazen tew su migkaǥi zin he kinahanglan he edsuhulan is ebpenurù te Meupiya he Tudtulanen te menge ebpepenurù kandin.
46009015	Ne minsan pa te egkehimu he egkekuwa ku is igkeuyag ku zutun te ebpepenurù kedì, wazà a mebuyù diyà te minsan hentei. Ne kenà a zaan ebuyù guntaan diyan te keniyu. Deyzey pa ke egkeumes a te vitil kenà te mekevuyù a su utew ku egkesuati he kenà maawà is igkezantal ku he iyan is: wazè ku mesanggen is kedsengyawa te Meupiya he Tudtulanen.
46009016	Ne kenà egkehimu he idantal ku is kedsengyawa ku te Meupiya he Tudtulanen su intelaan kedì te Nengazen heini, ne kenà egkehimu he kenè ku edtumanen. Meveǥat is silut din kedì ke kenè ku idsangyew is Meupiya he Tudtulanen.
46009017	Emun kediey zà he isip is kedsengyawa ku, ne egkehimu he edsuhulan a, iyan, geina te intelaan kedì te Megbevayà tenged te suluǥuen e zin dà ne kinahanglan he edtumanen ku tenged dà te insarig din heini kediey.
46009018	Ne hengkey ve is suhul ku kayi? Iyan suhul ku kayi is: egkehimu he ibpesavut ku is Meupiya he Tudtulanen te wazà bayad diyà te menge etew minsan pa te zuen ku ketenged te kebuyù te igkeuyag ku.
46009019	Ne kenà duen dà taman su minsan pa te kenà dait he edsugsuǥuen a te minsan hentei su kenè e man uripen te minsan hentei, egkesuatan ku he mehimu a he suluǥuen te minsan hentei su wey mehimu he meketuu ki Jesus is utew mezakel he menge etew.
46009020	Ne tenged kayi emun diyà a te menge Hudiyu, ne hinudiyu zaan dutun is menge ulaula ku su wey maaǥak sikandan ne meketuu sikandan. Ne minsan pa te kenè e en dizalem te kesuǥuan he imbilinbilin ni Moises diyà te menge Hudiyu, edtumanen ku ǥihapun su wey ku maaǥak sikandan ne ebpeketuu sikandan ki Jesus.
46009021	Ne ziyà te menge etew he kenà menge Hudiyu, emun iyan sikandan menge zuma ku ne kenè ku en maan ed-ul-ulahan is kesuǥuan he ebentayan te menge Hudiyu su ed-ul-ulahan ku is menge ulaula te kenà menge Hudiyu su wey ku sikandan maaǥak ne ebpeketuu zan ki Jesus. Wazè ku engkezi is menge suǥù te Megbevayà su edtumanen ku is menge suǥù ni Kristu.
46009022	Ne haazà is menge tumutuu he wazà sikandan mekesavut te hustu, egkehimu a he iring kandan ne kenè ku idteǥel is kediey he egkesuatan su wey pinaaǥi kedì meheǥet is kedtuu zan. Ne zuen te kada sevaha he ebpenudtulan ku te Lalag te Megbevayà, ebpen-ahaan ku is paaǥi he engayan kandin su wey ku maaǥak sikandin ne ebpeketuu sikandin ki Jesus.
46009023	Umba ebeelan ku heini su wey mesangyew is Meupiya he Tudtulanen ne wey a zaan mekeambit te menge tuvad he impenaad kenitew pinaaǥi te Meupiya he Tudtulanen.
46009024	Netuenan niw he ke zuen lumbaan ne mezakel is ebpekibanggà, iyan, sevaha zà is ebpekezaag ne iyan edsuhulan. Ne sikiyu is tumutuu ki Jesus, iringi niw is edlumbà su wey kew mesuhuli keuzemà te Megbevayà.
46009025	Ne sikan is idlumbà, edhaǥù sikandin su wey melumbad is lawa zin. Iyan id-ul-ulaha zin kayi su wey zin mezawat is suhul he melemu egkeawà is pulus din. Ne sikitew is tumutuu, edhaǥù kiw zaan kayi te kedsundan tew te Nengazen su wey tew mezawat is suhul he kenà mulà egkeawà is pulus din te wazà pidtemanan.
46009026	Umba ed-iringan ku is idlumbà he edlelagdeng diyà te edungguan su kenà a ed-awà kayi te hustu he ibayà. Ne kayi te kebpenurua ku te menge etew, ed-iringan ku zaan is beksidur he pirmi ebpekesuǥat is sumbag din su wey layun mekesuǥat is menge lalag ku.
46009027	Ne heini is lawa ku, ke zuen mezaat he suat din, ne edhimuwen ku is taman te egkehimu ku su wey ku meeǥen su kela ke, siak is nekepenurù te zuma, ne iyan a kenà egkesuhulan keuzemà te Megbevayà.
46010001	Egkesuatan ku, menge suled, he metueni niw ke hengkey is neulaula zengan te menge kepuun dey te menge Hudiyu he nemenduma ki Moises. Su mibpeyungan sikandan te ǥapun he iyan tuus he mibulus diyà te kandan is Megbevayà, ne midrapas dan is daǥat he migngezanan te Meriǥà, ne wazà nelened kandan.
46010002	Ne heini is neulaula zan, ne iring te nebewtismuwan sikandan pinaaǥi zutun te ǥapun wey zaǥat su wey zan mekesundan ki Moises.
46010003	Ne sikandan is langun, ne nekekaan dan te egkeenen he imbeǥey te Megbevayà
46010004	ne nekeinum dan te inumen he imbeǥey zin daan su is langun te sikandan, ne nekeinum te wahig he ebpuun diyà te vatu he impaahà kandan te Megbevayà. Ne haazà is batu, ne iyan si Kristu he kenà edsuwey kandan.
46010005	Ne minsan pa te zekelà is tavang kandan te Megbevayà, wazà ikesuat te Megbevayà is ulaula te kezekelan kandan, ne tenged kayi nemematey zan dutun te tanà he mezelag ed-uzani he imbayè dan.
46010006	Umba nehitavù diyà te kandan heini is langun su wey kiw meleǥuyi ke hengkey is egkehitavù kenitew ke egkesuatan tew te ed-ulaula is iring te mid-ulaula zan he mezaat.
46010007	Kenè tew ed-ezapen is kenà hustu he ed-ezapen he iyan ulaula zan dengan su zuen insurat he Lalag te Megbevayà he edhenduen te, Mid-erungutan dan su egkeenen dan wey ed-inumen dan is impemuhat dan, ne neipus haazà ne midsayew zan.
46010008	Ne elin daan mid-ulaula zan dutun is egkevuten dan is kenè dan esawa. Ne sikitew, kenè tew heini ed-iringan su midsilutan sikandan te Megbevayà ne keluwaan wey tetelu he libu is nemematey kandan te sengeandew zà.
46010009	Ne kenè tew zaan egezaman is ked-entusa kenitew te Megbevayà su iyan heini mid-ulaula te zuma kandan ne iyan silut kandan dutun is: mibpendunghul sikandan te menge uled ne nemematey zan.
46010010	Ne kenè tew zaan edtemudmuzan is menge egalen he imbeǥey kenitew te Megbevayà su iyan mid-ulaula te zuma kandan ne zutun duen belinsuǥuen he midsuǥù te Megbevayà he ibpehimatey kandan.
46010011	Umba neulaula heini is langun su wey metueni te langun he kenà iyan haazà ulaula he egkesuatan te Megbevayà. Ne insurat daan heini su wey ikepenurù kenitew he edsilutan te Megbevayà is ed-ulaula te iring kayi. Su sikitew, meǥaan tew en egkeumahi is kegketuman te langun he nengetagnà dengan.
46010012	Ne tenged kayi, haazà is etew he egkeisip din he mezesen en is kedtuu zin, ne kinahanglan he purungi zin pa heǥeta is kedtuu zin su kela ke mekesalà sikandin gihapun.
46010013	Is minsan hengkey he ibpenuley kenita ni Setanas, ne kenà beǥu su layun din en ibpenuley te menusiyà is iring dutun. Iyan, egkeseriǥan ta is Megbevayà su kenè din idtuǥut he ebpenulayan ki te subra te egkeantus ta. Layun din ibeǥey kenitew is kelig-en su wey zuen paaǥi te kedlikayi ta he kenè ki mekeulaula te mezaat.
46010014	Ne tenged kayi, menge suled, likayi niw is ked-ezapa te kenà tutuu he megbevayà.
46010015	Sikiyu, ne metau kew he ed-isip, umba, isipa niw heini is egkeǥiyen ku.
46010016	Sikitew is menge tumutuu, emun edtiǥum kiw su edtumanen tew is kedtenuzi te kebpatey ni Kristu, duen ed-inumen tew he ebpeselematan tew te Megbevayà. Tuus heini he mibpelisan kiw en te lengesa ni Kristu. Ne is supas he ebpenebtevien tew ne egkeenen tew, kebpekeambit tew heini te lawa ni Kristu.
46010017	Ne ǥeina te sevaha zà is supas he iyan si Kristu, minsan pa ke mezakel kiw, nesevaha kiw ǥihapun su pudu kiw ebpekekaan dutun te sevaha he supas.
46010018	Isipa niw is ulaula te menge Hudiyu su is kada sevaha kandan he egkaan duen te impemuhat duen te vangkù diyà te etuvangan te Megbevayà, ne pinaaǥi te kegkaan dan nekelapik en sikandan te ked-azap te Megbevayà.
46010019	Iyan ibpesavut ku kayi is: baal zà te etew is ledawan he ed-ezapen te menge etew ne ke zuen egkeenen he ibpemuhat dutun, ne egkeenen dà duen su kenà tutuu he ed-ezapen haazà is ledawan.
46010020	Ne minsan pa zutun kenà iyan dà ed-ezapen dan dutun is ledawan, kekenà, elin is menge mezaat he mulin-ulin, kenà iyan is tutuu he Megbevayà. Ne kenè ku egkesuatan he mekelapik kew te ed-azap te menge mezaat he mulin-ulin.
46010021	Sikitew is tumutuu, emun edtuman ki en duen te intelaan he Idlavung te Nengazen, ne kenà egkehimu he ed-inum ki wey egkaan ki zaan duen te impemuhat te kenà menge tumutuu ziyà te menge mezaat he mulin-ulin su ebpekeiring te zuen tew kebpekid-upakat te menge mezaat he mulin-ulin.
46010022	Ne kenà meupiya he mepauk kenitew is Nengazen. Kunaan niw vuwa ke ebpekesukul kew kandin.
46010023	Egkehimu, kun, he ed-ul-ulahan tew is minsan hengkey he meupiya. Ne venar iyan heeyan. Iyan, bahin kediey, iyan egkekaǥi ku is: mezakel is kenà meupiya he ed-ul-ulahan su kenà ebpeketavang. Minsan pa te egkehimu he ed-ul-ulahan tew is minsan hengkey, mezakel is ed-ul-ulahan he kenà ebpekeheǥet te kedtuu te menge zuma tew.
46010024	Ne kinahanglan he kenè tew iyan dà ed-isipen ke hengkey is igkezeyzey te kenitew zà he keugelingen he kebpekesavuk, kekenà, kinahanglan he ed-isipen tew zaan ke hengkey is kegkepurungi tew te menge zuma tew.
46010025	Na. Egkehimu he egkeenen ta is minsan hengkey he usa he imbelegyà diyà te mirkadu, iyan, kenè ta id-insà ke impemuhat be wey ke wazà su wey wazà ibmesakit te ǥehinawa ta ke egkeenen ta.
46010026	Umba egkeǥiyen ku heini su zuen insurat he Lalag te Megbevayà he edhenduen te, Is tivuuk he kelibutan wey is langun he taǥù din, ne azen te Megbevayà.
46010027	Ne ke zuen etew he wazà medtuu te Nengazen tew ne ibpekaan ke zin diyà te valey zin ne ke edhendiyè ka, egkehimu he egkeenen nu is idhenat din kenikew zutun, asal kenè nu iinsà ke impemuhat be wey ke wazà su wey kenà ibmesakit haazà te ǥehinawa nu ke ingkepemuhat haazà.
46010028	Iyan, ke zuen tumutuu he egkaǥi te, Impemuhat heini is idsezè ta te ledawan, ne kenè ka zutun kaan te idsezà su kela ke egkelenew sikandin he egkaan duen, ne ibmesakit te ǥehinawa kayi te zuma nu he tumutuu ke egkeenen nu haazà. Ne siguradu zuen ebpekeinsà te, Emun egkehimu he ed-ul-ulahan ku is minsan hengkey, maan is edlikayan ku is ulaula he kunaan ke mezaat te menge etew he wazà mekesavut te hustu?
46010030	Penenglitan, ke sikandin, ke ebpeselematan ku te Megbevayà is egkeenen ku, maan is egkeǥiyen te zuma he mezaat he ulaula is kegkeena ku te mibpeselematan ku?
46010031	Ne iyan tavak ku zutun is: minsan hengkey he ed-ul-ulahan niw, te kegkaan niw wey te ked-inum niw, ne kinahanglan he iyan id-ul-ulaha niw zutun su wey mezalig is Megbevayà tenged te ulaula niw.
46010032	Tenged kayi, kinahanglan he wazà minsan hengkey he ulaula niw he ibmesakit te ǥehinawa te minsan hentei he etew, Hudiyu se kenà Hudiyu wey menge zuma niw he tumutuu te Megbevayà.
46010033	Siak, ebpen-ahaan ku layun is paaǥi su wey meketavang te minsan hentei is menge ulaula ku. Kenè ku iyan ebpen-ahaan is kediey he igkezeyzey, kekenà, iyan is igkezeyzey te langun he menge zuma he etew. Umba ebeelan ku heini su wey meketuu sikandan ne melibri sikandan te silut.
46011001	Ne tenged dutun, menge suled, iringi niw is ed-ul-ulahan ku, iring te ed-iringan ku zaan is mid-ulaula zengan ni Kristu.
46011002	Duen ed-ul-ulahan niw he layun ku egkeǥiya he utew meupiya he iyan is: wazè a keniyu melipati ne is impenurù ku keniyu ne edtumanen niw layun.
46011003	Ne zuen ku pa ibpesavut keniyu. Iyan is: iyan ebayàbayà te maama si Kristu. Ne is maama, ebeyveyaan din is esawa zin ne iyan ebayàbayà ki Kristu is Megbevayà.
46011004	Ne tenged kayi, ke edtiǥum kew ziyà te simbahan ke zuen maama he ed-ampù wey ke edseysayen din be is impesavut kandin te Megbevayà, kinahanglan he puwasa zin is kalù din ke egkekalù sikandin su emun kenè din ebpuwasen haazà ne henduen be te kenà iyan si Kristu is ebayàbayà kandin.
46011005	Ne ke zuen bahi he ed-ampù, wey ke edseysayen din be is impesavut kandin te Megbevayà, ne kinahanglan he zuen lembung te ulu zin su emun wazà, ne utew heini igkeeled te esawa zin he ebayàbayà kandin.
46011006	Su emun wazà lembung te ulu zin ne zeyzey ke ebengulan sikandin. Ne utew igkeeled te vahi ke ebpealut wey ke ebengulan. Ne emun egkeeled sikandin he ebengulan kinahanglan he zuen lembung te ulu zin.
46011007	Is maama mulà, ne kenà kinahanglan he egkekalù ke ed-ampù su alung sikandin te zagwey wey ǥehem te Megbevayà. Ne is bahi, alung sikandin te zagwey te maama.
46011008	Umba egkeǥiyen ku heini su haazà is nehuna he maama, ne wazà ianak te vahi, kekenà, midlimbag te Megbevayà. Ne haazà is nehuna he vahi, ne mibeelan te Megbevayà puun duen te lawa te nehuna he maama.
46011009	Ne iyan inlimbaǥa te Megbevayà te maama su kenà te wey zuen duma te vahi, kekenà, midlimbag din is bahi su wey zuen duma te maama.
46011010	Ne tenged kayi kinahanglan he zuen lembung te ulu te vahi su wey metueni te minsan menge velinsuǥuen te Megbevayà diyà te langit he ebpezumazuma is bahi te egkeǥiyen te esawa zin.
46011011	Ne minsan pa zutun, sikitew is menge tumutuu te Nengazen, maama wey se vahi, ne ebpeserseriǥè kiw. Ebpetavang is maama te vahi ne ebpetavang daan is bahi te maama.
46011012	Su minsan pa ke ebpuun is nehuna he vahi zutun te lawa te nehuna he maama, iyan, guntaan id-anak is maama te vahi, asal, diyà ebpuun is minsan hengkey te Megbevayà.
46011013	Isipa niw man ke hengkey is meupiya. Netuenan niw en he kenà meupiya ke zuen bahi ziyà te simbahan he ed-ampù he wazà lembung te ulu zin.
46011014	Su puun pa te zengan dà ne netuenan tew he utew igkeeled te maama ke melayat is bulvul zin he iring te vahi.
46011015	Iyan, ke melayat is bulvul te vahi ne utew haazà meupiya he ed-ahaan. Umba imbeǥey kandin te Megbevayà is melayat he vulvul su wey mekelembung te ulu zin.
46011016	Ne ke zuen minsan hentei he kenè din edewaten is kedì he sambag kayi ne iyan tavak ku is: wazà duma he vetasan he ibpenurù dey. Ne is menge zuma he tumutuu ziyà te minsan hendei he inged, ed-ul-ulahan dan daan heini ke edsimba zan.
46011017	Ne zuen pa egkeǥiyen ku keniyu, ne iyan is: kenè ku egkesuatan is ulaula niw emun edtiǥum kew su kenà egkeheǥet is kedtuu niw pinaaǥi te kedtiǥum niw, kekenà, henduen be te egkehugkà.
46011018	Nezineg ku he emun edtiǥum kew egkengevahinbahin kew ziyan ne ebpekunkuntedehè kew. Ne malu a kayi ebpeketuu.
46011019	Kinahanglan buwa he iyan heini egkehitavù keniyu ziyan su wey metueni ke hentei keniyu is egkeseriǥan te Megbevayà.
46011020	Heeyan is kedtiǥum niw te kegkaan, kenà iyan paaǥi te kedtumana te Idlavung te Nengazen.
46011021	Umba egkeǥiyen ku heini su zuen kun duma keniyu he leǥezen ne edhuna zan kun egkaan ne kenè dan edsemaan is menge zuma zan ne tenged dutun egkengevitil is duma. Ne kenà iyan dà haazà su ebpemelelangut is duma!
46011022	Maan is kenè kew ziyà egkaan te menge valey niw? Tenged keniyu te menge leǥezen egkengeeled is menge zuma niw he egkeayuayu ne egkezeetan niw is dengeg te tivuuk he tumutuu ziyan. Kunaan niw vuwa ke kenà utew ku igkeepes is ulaula niw he iring kayi! Kenè ku iyan egkesuatan is mid-ulaula niw.
46011023	Umba egkeǥiyen ku heini su is impenurù kediey te Nengazen, ne iyan daan impenurù ku diyan te keniyu. Iyan is: dutun te kezukileman te ked-ekali te Nengazen tew he si Jesus, hein edlavung dan, ne migkuwa ni Jesus is supas,
46011024	ne mibpeselematan din te Megbevayà, ne mibpenevìtevì din ne ke sikandin te, Iyan heini lawa ku he ibpemuhat wey kew melibri te silut. Layun niw heini keena te iring kayi he paaǥi su wey a keniyu kenà melipati.
46011025	Ne zutun hein nekekaan dan en, migkuwa ni Jesus is tasa he nepenù te inumen ne ke sikandin en maan te, Heini is inumen, ne tuus te veǥu en he paaǥi te kegkelibri he midtukud te Megbevayà ne egkehimu heini pinaaǥi te lengesa ku he ibpaaǥas. Ne emun ed-inumen niw heini is inumen te minsan keenu he timpu isipa a keniyu, ke si Jesus.
46011026	Ne taman te kenè pa ebpekelikù is Nengazen tew he si Jesus, emun ed-inumen niw heini is inumen wey egkeenen niw heini is supas, igkepeehè niw is kedsarig niw te kebpatey zin.
46011027	Ne ke zuen egkaan kayi te supas te Nengazen ne ed-inum kayi te inumen din ne kenè din idtaǥù diyà te ǥehinawa zin ke hengkey is tutuu he kehuluǥan kayi, ne nekesalè en sikandin diyà te Nengazen tew su wazè din tehuza is lawa wey is lengesa te Nengazen.
46011028	Ne tenged dutun kinahanglan he susiya te kada sevaha is kandin he ǥehinawa ke tutuu ve is kedsarig din te kebpatey ni Jesus ne human egkehimu he egkaan wey ed-inum sikandin.
46011029	Su ke wazè din isipa he alung te lawa wey lengesa ni Jesus haazà is ed-inumen din wey egkeenen din ne edsilutan sikandin te Megbevayà.
46011030	Iyan heini hinungdan ke maan is egkezeruwan is mezakel keniyu. Mezakel zaan diyan is menge meluya is lawa zan ne mezakel zaan is nemematey su silut te Megbevayà.
46011031	Emun edsusiyen ta is kenita he ǥehinawa, kenè ki en edsilutan te Megbevayà.
46011032	Iyan, is Megbevayà, edsusiyen kiw zin guntaan is menge tumutuu ne edsilutan kiw zin su wey kiw mepenurù. Ne zutun kenè kiw zin en egkesilutan keuzemà ragkes te menge kelibutanen he etew he wazà medtuu kandin.
46011033	Na, menge suled ku, emun edtiǥum kew te kegkaan te Idlavung te Nengazen, teǥazi niw is menge zuma niw.
46011034	Ne ke zuen egkevitil, kinahanglan he ziyà sikandin mebpekehantey te valey zin su wey kenè kew mesiluti te Nengazen ke egkesupak niw is intelaan din mehitenged dutun te kedtiǥum niw. Ne zuen pa zuma he selembaǥan ku keniyu, ne wey ku en heini edseysaya ke ebpekeuma a ziyan.
46012001	Menge suled, egkesuatan ku he mepurung niw mesavut ke hengkey sikan is menge ketau he imbeǥey keniyu te Waǥas he Mulin-ulin.
46012002	Netuenan niw he zengan te wazè kew pa meketuu ki Jesus ne zuen ebpengelintau keniyu he mekeazap kew te menge ledawan, ne pinaaǥi kayi te menge wazè dan gehinawa he ledawan ne layun egketazin dengan is menge isip niw.
46012003	Ne tenged kayi ibpesavut ku zaan keniyu he ke zuen etew he ed-ulinan te Waǥas he Mulin-ulin, kenà egkehimu he egkeǥiyen din he zait he edrewaken si Jesus, ne iring din ded daan kenà egkehimu he egkeǥiyen din he Nengazen din si Jesus emun kenà pinaaǥi te ked-ulini kandin te Waǥas he Mulin-ulin.
46012004	Ne haazà is menge ketau he ibeǥey kenitew te Waǥas he Mulin-ulin, ne kenà ed-iiring-iring, iyan, sevaha zà is puunè dan he iyan is Waǥas he Mulin-ulin.
46012005	Ne kenà daan ed-iiring-iring is ebpeveelan te Megbevayà te kada sevaha kenitew, iyan, umba edtumanen tew su wey tew mepenunuat sikandin is sebsevaha zà he Nengazen.
46012006	Sikitew is tumutuu, mezakel is ebpeveelan kenitew, iyan, iyan ed-ulin te kada sevaha kenitew is Megbevayà wey mehimu te kada sevaha is ebpeveelan kandin.
46012007	Ne kada sevaha kenitew te menge tumutuu, ne zuen imbeǥey kandin he ketau he iyan tuus he mid-ulinan sikandin te Waǥas he Mulin-ulin. Umba imbeǥey haazà diyà te kandin su wey zin metevangi is menge zuma zin he tumutuu.
46012008	Ne ziyà te zuma ibeǥey pinaaǥi te Waǥas he Mulin-ulin is ketau te kedseysey te tutuu he tuluuwen; ne ziyà te zuma pa ibeǥey pinaaǥi te ǥehem te Waǥas he Mulin-ulin is ketau te kedseysey te memezalem he ibpepenurù te Megbevayà.
46012009	Ne ziyà te zuma pa ne ibeǥey is utew meheǥet he kedtuu ne is duma, ne ebeǥayan te ǥehem su wey zin mevewii is menge egkengezeruwan. Ne egkehimu zan is iring kayi su iyan gihapun ed-ulin kandan is Waǥas he Mulin-ulin.
46012010	Ne ziyè pa te sevaha, ibeǥey zaan te Waǥas he Mulin-ulin is gehem wey mekehimu sikandin te menge egkengein-inuwan; ne ziyà te zuma pa ibeǥey is ketau te kedseysaya te impesavut kandin te Megbevayà; ne te zuma pa ibeǥey kandin is kegketueni te ed-ulin, ke ebpuun be te Megbevayà is ed-ulin wey ke mezaat he mulin-ulin ve haazà. Ne zuen daan menge etew he ebeǥayan te Megbevayà te ketau te kegkaǥi te kineǥiyan he kenè dan egketuenan. Ne zuen daan menge etew he ibeǥey kandan is ketau te kedluwas duen te egkeǥiyen kayi.
46012011	Ne is langun kayi he menge ketau, ne ziyà ebpuun te Waǥas he Mulin-ulin, minsan pa kayi te wazà med-iring-iring he ketau he ibeǥey zin sumalà is gustu zin he ibeǥey ziyà te kada sevaha.
46012012	Ne minsan pa te kenà ed-iiring-iring is ketau he imbeǥey kenitew te kada sevaha, nesevaha kiw ǥihapun su iring kiw te sevaha zà he lawa ni Kristu he mezakel is menge parti zin.
46012013	Ne sikitew is langun, Hudiyu se kenà Hudiyu, suluǥuen se kenà suluǥuen, ne pudu kiw mibewtismuwan te sevaha zà he Waǥas he Mulin-ulin; ne pinaaǥi kayi nehimu kiw en he sevaha zà he lawa, ne mid-ulinan kiw pudu te sevaha zà he Waǥas he Mulin-ulin.
46012014	Is lawa te etew ne sevaha zà he lawa, iyan, mezakel is menge parti zin.
46012015	Penenglitan ke ebpekekaǥi is paa, ne ke sikandin te, Kenà a parti te lawa su kenè e man belad. Ne minsan pa ke iyan heini egkekaǥi zin ne kenà egkehimu he kenà parti te lawa is paa.
46012016	Ne ke egkaǥi zaan is telinga ne ke sikandin te, Siak, kenà a parti kayi te lawa su kenè e man mata. Ne minsan pa zaan ke iyan heini egkekaǥi zin, parti zed gihapun sikandin te lawa.
46012017	Su emun ke pudu mata is lawa te etew ne kenà sikandin ebpekezineg. Ne emun pudu telinga, ne kenà ebpekehazek.
46012018	Meupiya su kenà iring dutun is kedlimbaǥa te Megbevayà su te kedlimbaǥa zin te etew, midlimbag din dutun te lawa te etew is langun he kenà ed-iiring-iring he egkinehenglanen din sumalà is egkesuatan te Megbevayà.
46012019	Su wazà lawa he sevaha zà he parti.
46012020	Is lawa ta he midlimbag te Megbevayà, ne mezakel he parti, iyan, sebsevaha ǥihapun he lawa.
46012021	Ne tenged kayi kenà egkehimu he egkaǥi is mata ziyà te velad te, Sikew is belad, kenè ku sikew egkinehenglanen! Ne iring din ded daan su is ulu, ne kenà egkehimu he egkaǥi ziyà te paa te, Sikew is paa, kenè ku sikew egkinehenglanen.
46012022	Su kenà egkehimu ke kenè ta egkeǥamit haazà is menge parti te lawa ta he kunaan ta ke wazè ta zuen egkeǥemitan.
46012023	Ne is menge parti he iring kayi, iyan ebpurungan ta. Ne haazà is menge parti te lawa ta he kenà meupiya ke ed-ahaan, ne edtembunan ta te bisti.
46012024	Ne haazà, kenè en pezem kinahanglan he edtembunan pa maan is parti te lawa he meupiya en he ed-ahaan. Umba iring kayi is kebeeli te Megbevayà te lawa ta su wey ta utew mepurungi is menge parti te lawa ta he henduen be te wazè din utew pulus.
46012025	Midhimu te Megbevayà is menge parti te lawa ta su wey zan mesevaha ne pinaaǥi zutun ebpekedtetevangè dan.
46012026	Ne ke egkezeruwan is sengeparti te lawa ta ne egkesekitan is tivuuk he lawa ta. Ne iring din ded daan ke ebpurungan is sengeparti ne igkezeyzey te tivuuk he lawa ta.
46012027	Iyan kehuluǥan kayi te langun is: sikitew is menge tumutuu, ne menge parti kiw te lawa ni Kristu.
46012028	Ne is tivuuk he menge tumutuu, mibeǥayan te Megbevayà is kada sevaha te kenà ebpeked-iiring-iring he ebpeveelan din. Iyan aney he vaal zin is: mibpilì din is menge etew he midhimu zin he menge epustul. Ikezuwa, imbeǥey zin diyà te zuma is ketau te kedseysey te impesavut te Megbevayà. Iketelu, ne mibeǥayan din is duma he menge etew te ketau te kebpenurù te lalag din, ne mibeǥayan din is duma te ǥehem te kebpekehimu te egkein-inuwan. Ne is duma pa ne mibeǥayan din te ǥehem te kebewii te menge egkengezeruwan. Ne mibeǥayan din daan is duma te ketau te kedtevangi zan te menge zuma zan. Ne is duma pa, ne mibeǥayan din te ketau te ked-uwita zan te menge tumutuu. Ne is duma pa, mibeǥayan din te ketau te kegkaǥi te kineǥiyan he kenè dan egkesavut.
46012029	Kenà egkehimu he is langun he menge tumutuu, ne pudu menge epustul wey kenà egkehimu he ebeǥayan is langun te ketau te kedseysey te impesavut te Megbevayà. Ne kenà daan egkehimu he ebpenurù is langun, ne kenà daan egkehimu he ebeǥayan is langun te ǥehem te kebpekehimu te egkengein-inuwan.
46012030	Ne iring din ded daan kenà egkehimu he ebeǥayan is langun te ǥehem te kebpemawì te egkengezeruwan. Ne kenà daan ebeǥayan is langun te ketau te kegkaǥi te kineǥiyan he kenè din egketuenan. Ne kenà daan egkehimu he ebeǥayan is langun te ketau te kedluwasa te egkeǥiyen kayi te metau he egkaǥi te kineǥiyan he kenè din egketuenan.
46012031	Itaǥù niw ziyà te ǥehinawa niw he iyan hustu he ebuyuen niw ziyà te Megbevayà sikan is menge ketau he utew zekelà is pulus din. Iyan, duen pa paaǥi he utew pa zekelà is pulus din.
46013001	Minsan ke ebeǥayan a te ketau te kegkaǥi te menge kineǥiyan dini te kelibutan wey minsan is kineǥiyan te menge velinsuǥuen diyà te langit, ne kenè ku ebmahalen is menge zuma ku, wazà pulus din su iring dà haazà is kegkaǥi ku te zaǥing te aǥung etawa kulintangan.
46013002	Ne penenglitan ke ebeǥayan a te ketau te kedseysey te impesavut kedì te Megbevayà, ne egkesavut ku is minsan hengkey he kenà egkesavut te zuma wey is minsan hengkey he mezalem, ne minsan ke utew mezesen is kedtuu ku ne egkehimu he egkepengelinteuwan ku he mekehalin is buntud ne segugunà edhalin, iyan, ke kenà mahal zini te ǥehinawa ku is menge zuma ku, ne wazè ku ǥihapun pulus.
46013003	Minsan pa ke id-amin ku ibpemeǥey is menge azen ku ziyà te egkengeayuayu ne idtuǥut ku he edtutungen is lawa ku, iyan, ke kenà mahal zini te ǥehinawa ku is menge zuma ku, wazà daan pulus kayi te menge ulaula ku.
46013004	Iyan, emun mahal ziyà te ǥehinawa ta is menge zuma he etew iyan heini egkeulaula ta: ebpekeantus ki te minsan hengkey he pesipala, dekelà is ǥagew ta, wazà kesina he netaǥù te ǥehinawa ta, kenà ki ebpegalbu wey ebpelavew,
46013005	kenà mahawag is menge ulaula ta, kenè ta idteǥel is kenita he egkesuatan, ne kenè ki melemu egkepauk, kekenà, utew ki melemu he ebpekepesaylu te nekesalà kenita.
46013006	Emun mahal ziyà te ǥehinawa ta is menge zuma he etew kenà ibmeupiya te ǥehinawa ta is mezaat he ulaula su iyan igkelipey ta is menge metazeng he ulaula.
46013007	Ebpekeantus ki te minsan hengkey he mereǥen, ne kenè ta ed-isipen he mezaat is ulaula te zuma ta, kekenà, layun ki edsarig te keupiya te ulaula te zuma ta. Ne kenè ta ebelesan is ebpesipala kenita, kekenà, ebpesegdanan ta.
46013008	Haazà is ketau te kedseysey te impesavut te Megbevayà, ne zuen timpu he egkeawà. Ne haazà is ketau te kegkaǥi te selakew he kineǥiyan, ne egkeawà daan, ne iring din ded daan haazà is kegkesavut te menge mezalem he penurù su egkeawà daan. Iyan, is kebmahala te zuma he etew he ibeǥey te Megbevayà, ne kenà egkeawà su wazè din pidtemanan.
46013009	Su is menge ketau wey is kedsavut te mezalem he penurù, ne kenè pa hustu heini.
46013010	Iyan, ke ibpesavut kenitew te Megbevayà is hustu ne zutun egkeawà haazà is kenè pa hustu.
46013011	Dengan te vatè e pa utew, ne wazè pa mehustu is pengisip ku, is kegkaǥi ku, wey is kegeǥehinawa ku su ulaula pa haazà te kengunguhezi. Ne ǥuntaan te meǥurang e en mid-engkezan ku en is menge zaan he ulaula te kengunguhezi.
46013012	Ne iring din ded daan, sikita, su ǥuntaan iyan dà egketuenan ta is iring te alung he egepunen he egkeehè ta ziyà te peǥelungan. Kenè te pa egkesavut is hustu. Iyan, keuzemà, kenà alung dà is egkeehè ta, kekenà, iyan en si Jesu Kristu is egkeehè ta. Ne zutun hustu mulà is kegkesevuta ta te langun iring te is Megbevayà, hustu is kegkesevuta zin kenita.
46013013	Na, duen tetelu he ebpeveelan kenita he kenà egkeawà. Kinahanglan he edtuuwan ta is Megbevayà, kinahanglan daan he layun ta ebperetenga is kegketuman te impenaad kenita te Megbevayà, ne kinahanglan daan he ebmahalen ta is menge zuma ta. Ne is lavew he meupiya kayi te tetelu, ne iyan is kebmahala ta te menge zuma ta.
46014001	Umba, menge suled, kinahanglan he iyan niw ipehuna ziyà te ǥehinawa niw is kebmahala niw te menge zuma niw. Ne meupiya zaan ke ebuyuen niw is menge ketau he ibeǥey te Waǥas he Mulin-ulin, lavew en is kedseysaya te impesavut te Megbevayà.
46014002	Ne emun duen ebpintezan te kineǥiyan he kenè din egketuenan, iyan din egkelelaǥan is Megbevayà ne kenè din iyan egkelelaǥan is menge zuma zin he etew su kenè dan egkesavut is egkeǥiyen din. Haazà is egkeǥiyen din, ne in-ulin kandin te Waǥas he Mulin-ulin, iyan, in-eles haazà su wazà ebpekesavut.
46014003	Iyan, ke zuen etew he edseysayen din is impesavut kandin te Megbevayà, menge zuma zin mulà is egkelelaǥan din ne ebpeketavang heini su egkeheǥet is kedtuu zan, ne egkesembaǥan sikandan, wey egkelig-enan is kebpekeantus dan te mereǥen.
46014004	Ne haazà is etew he egkaǥi te kineǥiyan he kenè din egketuenan, kandin dà he ǥehinawa is egketevangan din. Iyan, haazà is etew he edseysayen din is impesavut kandin te Megbevayà, egketevangan din mulà is menge zuma zin he tumutuu.
46014005	Egkesuatan ku pezem he ikeveǥey keniyu te langun is ketau te kegkaǥi te kineǥiyan he kenè niw egketuenan, iyan, utew pezem deyzey ke igkeveǥey keniyu is ketau te kedseysey te ibpesavut te Megbevayà. Su zekelà is pulus te kedseysey te ibpesavut te Megbevayà, kenà te kegkaǥi te kineǥiyan he kenà egketuenan, asal, duen ded daan pulus kayi ke zuen ebpekeluwas su zutun ebpeketavang te langun he menge tumutuu haazà is egkeǥiyen.
46014006	Ne penenglitan, menge suled, ke ebpekeuma a ziyan ne iyan dà egkeǥiyen ku keniyu is pinaaǥi zà te kineǥiyan he kenè niw egketuenan, hengkey is pulus din? Deyzey ke idseysey ku keniyu is impesavut kedì te Megbevayà ne emun kenà haazà, ne kinahanglan he zuen ibpenurù ku keniyu he tuluuwen wey ke penurù be he impesavut kedì, ne human duen pulus te egkeǥiyen ku.
46014007	Su penenglitan, is menge belvelayen he edaǥing, ke zuen ebpemulala wey ke ebpengutiyapì be, iyan, kenè din egketuenan is ked-epad, ne kenà egkesavut te menge zuma ke hengkey is in-epad din.
46014008	Ne iring din ded daan ke zuen sundaru he edhiyup te vudyung su ibpesavut din is menge zuma zin he ebpekidtebek dan en, iyan, ke kenà keladu is daǥing dutun, kenè dan egketuenan ke hengkey is ibpesavut din dutun te kedhiyup din ne kenè dan edseǥipaan.
46014009	Ne sikiyu zaan, menge suled, iring kew kayi te ebpengutiyapì wey edhiyup te vudyung su emun egkaǥi kew te kineǥiyan he wazà duen ebpekesavut, ne wazà pulus te egkeǥiyen niw.
46014010	Utew medmezakel is menge kineǥiyan dini te kelibutan, ne te kada sevaha kayi zuen ebpemekesavut.
46014011	Iyan, ke zuen ebpekidlalag kedì ne kenè ku egkesavut ke hengkey is egkeǥiyen din, ne kenà egkehimu he ebpezumehè key su kenè key edsinevutà.
46014012	Ne sikiyu, menge suled, geina te egkesuatan niw he meveǥayi kew te menge ketau he ibeǥey te Waǥas he Mulin-ulin, kinahanglan he iyan niw vuyua is menge ketau he ebpekeheǥet te kedtuu te langun niw te menge tumutuu.
46014013	Ne tenged kayi, is etew he ebpekekaǥi te kineǥiyan he kenè din egketuenan, kinahanglan he iampù din he meveǥayi sikandin te ketau te kedluwas te egkeǥiyen din.
46014014	Su emun edlelaǥan ku is Megbevayà te kineǥiyan he kenè ku egketuenan, ne egkehimu he ed-ampù a pinaaǥi te Waǥas he Mulin-ulin, iyan, wazà mekeseled diyà te isip ku haazà is egkeǥiyen te vèbè ku.
46014015	Tenged kayi egkesuatan ku he mekeampù a he ed-ulinan te Waǥas he Mulin-ulin, iyan, egkesuatan ku zaan he mesavut te menge zuma ku ke hengkey is egkeǥiyen ku. Ne emun egkanta a, egkesuatan ku he ed-ulinan a is egkanta te Waǥas he Mulin-ulin, iyan, kinahanglan daan he egkesavut haazà is egkentahan ku.
46014016	Ne penenglitan ke edalig kew te Megbevayà he ed-ulinan kew te Waǥas he Mulin-ulin, iyan, kenà egkesavut haazà is egkeǥiyen niw, is etew he sikan pa edsimba, kenà sikandin ebpekepeǥumbenar zutun te egkeǥiyen niw su kenè din egkesavut.
46014017	Minsan ke utew meupiya haazà is migkaǥi niw he kebpeselamati te Megbevayà, kenà ebpeketavang te kedtuu zutun te etew.
46014018	Ebpeselematan ku te Megbevayà is kebpekekaǥi ku te kineǥiyan he wazà duen egketau. Mezakel is kediey he kegemita kayi te ketau kenà is keniyu.
46014019	Iyan, minsan pa zutun, emun diyà a te ketiǥuman te menge tumutuu, kenè ku egemiten su meupiya pa zutun is kegkeǥiya ku te minsan lelima zà he lalag he egkesavut he ebpeketavang te menge zuma ku, kenà is kegkeǥiya te liblibuwen he menge lalag he kenà egkesavut.
46014020	Kinahanglan, menge suled, he kenà iring te ked-isip te menge vatà is ked-isipa niw kayi. Iyan dà ulaula te vatà he meupiya he ed-iringan, haazà is kenè dan kegketueni te ked-isip te mezaat. Iyan, kinahanglan he iring te ked-isip te meǥurang is ked-isipa niw kayi.
46014021	Su zuen insurat he Lalag te Megbevayà he edhenduen te, Edsuǥuen ku ziyan te keniyu te menge Hudiyu is menge etew he selakew is kineǥiyan dan su kenè dan menge zuma niw he Hudiyu. Ibpekaǥi ku sikandan diyan te keniyu, iyan, minsan pa zutun te utew igkeinuinu heini, kenè kew ebpemineg te ibpepenudtul ku kandan diyan te keniyu. Iyan heini Lalag te Megbevayà.
46014022	Ne tenged kayi egkesavut ta he heini is ketau te kegkaǥi te kineǥiyan he kenà egketuenan, ne ibeǥey heini te Megbevayà su wey metueni te kenà menge tumutuu he ebpuun heini ziyà te Megbevayà. Iyan, haazà is ketau te kedseysey te impesavut te Megbevayà, imbeǥey zin heini su wey meheǥet is kedtuu te menge etew he nemeketuu en.
46014023	Umba, ke nengetiǥum is menge tumutuu wey egemiten te langun dutun is ketau te kegkaǥi te kineǥiyan he kenè dan egketuenan wey ke penenglitan duen edseled dutun he menge bisita he sikan pa meketuu wey ke kenè be tumutuu ne kunaan dan ke ebuneǥen kew.
46014024	Iyan, ke iyan ed-ul-ulahan te langun is: edseysayen dan is ibpesavut kandan dutun te Lalag te Megbevayà, ne haazà is bisita, pinaaǥi zutun te nezineg din, egkesavut din ke hengkey is ked-isipa te Megbevayà dutun te mezaat he menge isip din, ne egketuenan din he mekesesalè bes sikandin ne ebpekedsendit. Ne zutun ed-ezapen din is Megbevayà ne ke sikandin diyà te keniyu te, Tutuu ves iyan he ed-ulinan kew te ǥehem te Megbevayà!
46014026	Umba, menge suled, ke edtiǥum kew, iyan heini meupiya he ed-ul-ulahan. Meupiya ke zuen sevaha he andam te kegkanta te kedalig te Megbevayà, ne is sevaha, ebpenurù, ne is sevaha, idseysey zin is impesavut kandin te Megbevayà, ne zuen sevaha he egkaǥi te kineǥiyan he kenè din egketuenan, ne zuen daan sevaha he edluwas kayi. Ne minsan hengkey he ed-ul-ulahan niw zutun ne kinahanglan he ebpekeheǥet te kedtuu te menge tumutuu.
46014027	Ke zuen ebpemekekaǥi te kineǥiyan he kenè dan egketuenan, ne zezuwa zà is megkaǥi, ne emun kenà ne tetelu, ne kenè dan mebperedredseey ne kinahanglan he zuen dutun metau he edluwas.
46014028	Su emun wazà ebpekeluwas dutun ne kinahanglan he wazà megkaǥi te kineǥiyan he kenà egketuenan. Egkehimu ke egkaǥi haazà is etew ziyà te Megbevayà asal kenà edhabet, kekenà, diyà dà te isip din.
46014029	Ne iring din ded daan haazà is menge etew he edseysey te impesavut kandan te Megbevayà su egkehimu he zezuwa zà ne emun kenà ne tetelu is egkaǥi. Ne kinahanglan he ebpemineg is langun ne ed-isipen dan ke hustu ve wey ke kenà haazà is egkeǥiyen.
46014030	Ne ke zuen ebpimpinuu zutun he ebpemineg ne ibpesavut kandin te Megbevayà is ibpekaǥi zin kandin, ne kinahanglan he ed-engked egkaǥi haazà is nehuna su wey mekekaǥi haazà is duma zin.
46014031	Egkehimu he egkaǥi kew is langun, asal, kenè kew mebperedredseey ne zutun egkepenurù wey egkesembaǥan is langun.
46014032	Su is etew he ebpeneuven te Megbevayà, egkehimu zin te ed-eǥen is gehinawa zin su wey kenà sikandin mekeredsà dutun te egkaǥi he iring din he ebpeneuven daan te Megbevayà.
46014033	Kenà egkesuatan te Megbevayà he mebperedredseey kew emun edtiǥum kew is edsimba kandin. Su kenà iyan in-ulin kenitew is kegkeliveǥi, kekenà, iyan is melinawen he ulaula.
46014034	Ne zuen pa idtelaan ku keniyu he iyan daan ed-ul-ulahan te menge tumutuu ziyà te minsan hendei he inged. Iyan is: kenè niw ituǥut he zuen bahi he ebpenurù ke edtiǥum kew te kedsimba. Mebpeninimè dan dà. Su impenurù daan te kesuǥuan te menge Hudiyu he kenà mebayàbayà is menge vahi.
46014035	Ke zuen id-insà te vahi ne kinahanglan he kenè din iinsà dutun te valey he edtiǥuman, kekenà, iinsè din te esawa zin emun nekeulì dan en. Su mekeeled-eled he ulaula is kegkaǥi te vahi zutun te kedtiǥum te menge tumutuu.
46014036	Kunaan niw vuwa ke ziyan dà ebpuun is Lalag te Megbevayà te keniyu! Ne emun kenà, ne kela ke kunaan niw ke iyan kew zà nepenurù te Lalag te Megbevayà.
46014037	Ke zuen etew he ed-isipen din he zuen ketau zin he imbeǥey te Waǥas he Mulin-ulin, ne emun kenà, ne zuen ibpekaǥi kandin te Megbevayà, ne kinahanglan he ventayi zin is ibpesavut ku keniyu kayi te surat su kenà dini zà te kediey ebpuun heini he menge suǥù, kekenà, diyà te Nengazen.
46014038	Ne tenged kayi emun kenà haazà is etew ebpemineg kayi ne kenè niw zaan pemineǥa is egkeǥiyen din.
46014039	Na, menge suled, iyan niw ihuna ziyà te ǥehinawa niw is kedseysey te impesavut keniyu te Megbevayà. Kenè niw zewaya is etew he egkaǥi te kineǥiyan he kenè din egketuenan, iyan,
46014040	kinahanglan he purungi niw tengkai is ed-ul-ulahan niw ke edtiǥum kew te kedsimba.
46015001	Ne ǥuntaan, menge suled ku te kedtuu, ed-umanan ku sikiyu te ebpenurù mehitenged te Meupiya he Tudtulanen he impesavut ku zengan keniyu, ne midtuuwan niw ne midhemenan niw.
46015002	Ne pinaaǥi kayi te Meupiya he Tudtulanen he impenurù ku keniyu, egkelibri kew te silut te Megbevayà emun kenè niw ed-engkezan. Su emun ed-engkezan niw kenè bes hustu is kedtuu niw.
46015003	Ne lavew kayi te langun he impesavut ku keniyu, haazà is impenurù daan kediey. Ne iyan is: si Kristu, mibpehimatey su wey kiw melibri te silut mehitenged te menge salè tew sumalà is impesavut dengan te insurat he Lalag te Megbevayà.
46015004	Impesavut ku zaan he inleveng sikandin ne seled te tetelu he andew zutun nevanhew sikandin. Impesavut daan heini zengan te insurat he Lalag te Megbevayà.
46015005	Ne mibpaahà sikandin ki Pedro ne zutun mibpaahà daan te menge epustul zin.
46015006	Ne zutun mibpaahà daan sikandin te subra he lelima he ǥatus he nengetiǥum he menge sumusundan din. Ne kemulu pa uuyag guntaan is kezekelan kayi ne is duma nemematey en.
46015007	Ne netapus heini is kebpaahaa kandan, mibpaahà sikandin ki Santiago ne zutun mibpaahà med-uman te langun he menge epustul.
46015008	Ne siak daan, iyan a ketepusan en he mibpaahaan din. Ne zutun te kebpeketuu ku iring a te vatà he neteǥel is ked-enaka kandin su minsan te kenà a pezem edtuu zutun, neketuu a ǥihapun.
46015009	Nelevawan a te langun he menge zuma ku he menge epustul su te wazè e pa meketuu midlupiglupig ku te pesipala is menge tumutuu ki Jesus, ne tenged kayi kenà a pezem dait he egeraran he epustul.
46015010	Iyan, utew zekelà is hizu kediey te Megbevayà. Umba nehimu a he epustul su zuen pulus te kegkehizuwi zin kediey. Tenged kayi, dekelà is nehimu ku kenà te nehimu te langun he menge zuma ku he epustul, asal, kenà a iyan is nekehimu kayi, kekenà, nehimu heini is langun pinaaǥi te tavang te Megbevayà.
46015011	Ne heini is tuluuwen he ibpesavut dey, wazà utew dipirinsya ke minsan hentei kenami te menge epustul is ebpenurù kayi ziyan te keniyu, su iyan ded tuluuwen he ibpesavut dey te langun ne iyan ded daan midtuuwan niw.
46015012	Ne iyan impenurù dey keniyu is: nevanhew si Kristu. Ne tenged kayi, maan is egkeǥiyen te zuma keniyu he kenà egkengevanhew keuzemà is menge minatey?
46015013	Su emun kenà egkehimu he egkengevanhew is menge minatey wazà daan mevanhew si Kristu.
46015014	Ne emun wazà mevanhew si Kristu ne wazè en tuluuwen he igkepesavut dey ne wazè niw zaan egketuuwan.
46015015	Ne kenà duen dà taman su emun iyan haazà, ne egkehimu key he menge teruen he suluǥuen te Megbevayà su impenurù dey he is Megbevayà, mibanhew zin si Kristu, iyan, emun tutuu he kenè din ebenhawen is menge minatey, wazè din en benhawa si Kristu.
46015016	Su emun kenà egkehimu he egkengevanhew is menge minatey, ne wazè en daan mevanhew si Kristu.
46015017	Ne ke wazà mevanhew si Kristu neketuu kew te tarù, ne kenè en egkehimu he egkelibri kew te silut tenged te menge salè niw.
46015018	Ne haazà is menge zuma tew he tumutuu he nemematey en, wazè en daan paaǥi he melibri pa sikandan, kekenà, egkesilutan sikandan gihapun.
46015019	Sikitew is tumutuu he uuyag pa, ne zuen egkeperateng tew keuzemà diyà te langit he meupiya pinaaǥi ki Kristu, iyan, ke tarù heini ne iyan kiw mekehizuhizu he menge etew zini te tivuuk he kelibutan su neketuu kiw te tarù.
46015020	Iyan, tutuu is egkeǥiyen ku he nevanhew iyan si Kristu. Ne tenged kayi egketuenan tew he tutuu iyan he egkengevanhew zaan keuzemà is menge minatey su nehuna man mevanhew si Kristu.
46015021	Umba ebpematey is langun he menge etew su tenged te mid-ulaula te nehuna he etew he si Adan. Ne iring din ded daan, iyan igkengevanhew keuzemà te menge etew he tumutuu su tenged te mid-ulaula te etew zed daan he iyan si Kristu.
46015022	Ebpematey is tivuuk he menusiyà su ǥeina te nepengevilin tew te kepuun tew he si Adan is kemetayen. Ne iring din ded daan sikitew is langun he nesakup ki Kristu, egkengevanhew kiw keuzemà su iyan daan nesunud tew puun te egalen tew he si Kristu.
46015023	Iyan nehuna he nevanhew, si Kristu. Ne sikitew is menge sakup din, iyan kiw huziyan kandin he egkevanhew zutun te kebpekelikù din keuzemà.
46015024	Ne zutun te egkeuma is ketepusan he andew he zutun id-awà ni Kristu is minsan hengkey he kuntada zin he edhadì wey ebayàbayà wey zuen din gehem. Ne zutun ibeǥey zin diyà te Amey zin he Megbevayà is keǥehem din te kedhadì.
46015025	Ne te kenè pa haazà egkeulaula, kinahanglan he edhadì dè pa si Kristu taman te timpu he ed-eminen din edaaǥa is menge kuntada zin.
46015026	Haazà is ketepusan he kuntada he id-awà ni Kristu ne iyan is kemetayen te menusiyà.
46015027	Su zuen insurat he Lalag te Megbevayà he edhenduen te, Is Megbevayà, ebpehedian din ki Kristu is minsan hengkey. Ne egketuenan ta he haazà is egkeǥiyen he minsan hengkey, ne wazà iragkes is Megbevayà dutun te minsan hengkey he edhedian ni Kristu.
46015028	Su emun egkesakup en keuzemà ni Kristu is langun, ne zutun ebpesakup daan si Kristu te Megbevayà he iyan kes mibeǥey kandin te keǥehem te kedhadì te langun. Ne zutun iyan edhadì te minsan hengkey is Megbevayà.
46015029	Ne heini pa zaan su emun kenà egkengevanhew is menge minatey, hengkey is pulus dutun te ulaula te menge etew he ebpebewtismu he elili te menge zuma zan he minatey en? Maan is ebpebewtismu zan ke kenà ebenhawen te Megbevayà is menge minatey?
46015030	Ne sikami zaan, hengkey is pulus din dini te kenami ke kenè kiw egkengevanhew keuzemà? Su maan is ed-entusen dey pa is utew piligru.
46015031	Su andew-andew, menge suled, egkeisip ku he kela ke edhimetayan a te menge kuntada te Megbevayà. Utew tutuu heini, menge suled; tutuu zaan he utew ku sikiyu igkelipey tenged te kedtuu niw te Nengazen tew he si Jesu Kristu.
46015032	Utew mezakel is kemeresayen ku zini te Ipisu su iring is menge kuntada ku te menge ebpekekaid he langgam he egkesuatan e zan te edaas. Ne maan is ed-entusen ku pa is iring kayi ke kenà a keuzemà egkevanhew. Su emun iyan haazà ne meupiya pa ke edtumanen ku haazà is erubasa he edhenduen te, Edlipey kiw en; ed-inum kiw ne egkaan kiw su kela ke meǥaan kiw en ebpatey ne egkehanew heini is langun.
46015033	Iyan, kenè niw ituǥut he meketuu kew te iring kayi su tarù. Tutuu iyan is erubasa he egkaǥi te, Emun ebpekiduma ka te etew he mezaat is ulaula zin ne egkeiringan nu is ulaula zin wey ked-isip din.
46015034	Likui niw is hustu he ked-isip ne engkezi niw is mezaat he ulaula. Netuenan ku he zuen duma niw ziyan he kemulu pa wazà mesayud ke hengkey is tutuu he tuluuwen mehitenged te Megbevayà. Igkeeled niw pezem heini.
46015035	Ne ke penenglitan duen etew he ed-insà ke ebmenmenuwen te Megbevayà is kebenhawa zin te menge minatey wey ke hengkey is lawa zan dutun,
46015036	ne iyan tavak ku is: kenè bes metau he ed-isip-isip haazà is etew. Su emun ibpemula ta is benì diyà te tanà, ne kinahanglan he egkehalin is lawa zutun te venì. Su egkezeetan haazà is benì ne human edtuvù.
46015037	Ne haazà is ibpemula ta, ne venì dà duen. Egkehimu he parey is ibpemula ta, ne emun kenà, ne zuma pa he ibpemula. Iyan, haazà is benì he impemula, ne kenè en iyan sikan is lawa zin dutun te kedtuvù din.
46015038	Ne zaan he midhimu te Megbevayà ke hengkey is lawa he egkehimu te kada kelasi te venì he ibpemula. Is kada venì, ne zuen kandin he lawa he egkehimu ke edtuvù en.
46015039	Ne iring din ded daan is lawa te minsan hengkey he linimbag he zuen din gehinawa su kenà ebpeked-iiring. Emun etew ne sengekelasi is lawa zin, emun langgam ne sengekelasi zaan, ne iring din ded daan is tagbis wey pait su selakew zaan.
46015040	Ne mezakel is linimbag te Megbevayà dini te tanà wey ziyà te langit. Ne pudu mekempet is menge linimbag din, iyan, kenà ebpeked-iiring-iring is kekempet te kada sevaha. Selakew is kekempet te menge linimbag din diyà te langit ne selakew zaan is kekempet te langun dini te tanà.
46015041	Sengekelasi is kekempet te kedsilà te andew, selakew is kekempet te ked-anlag te vulan, ne selakew zaan is kekempet te menge vituen. Ne minsan is menge vituen, ne kenà ebpeked-iiring-iring is kekempet dan te kada sevaha.
46015042	Ne keuzemà ke egkengevanhew is menge minatey, egkengehalin daan is menge lawa zan. Su umba idleveng is lawa te etew su egkezeetan, iyan, ke egkevanhew keuzemà kenè en maan egkezeetan te wazà pidtemanan.
46015043	Ne haazà is lawa tew, dutun te kedlevenga kayi, ne kenà meupiya he ed-ahaan ne wazè din en pulus, iyan, ke egkevanhew ne utew mekempet ne utew mezesen.
46015044	Dutun te kedlevenga kayi te lawa ne kelibutanen dà heini, iyan, ke egkevanhew, ne veǥu en maan he lawa he zait he ed-ubpà diyà te langit su midtulus en. Ke zuen lawa he kelibutanen, kinahanglan daan he zuen lawa he zait he ebpekeubpà diyà te langit.
46015045	Su zuen insurat he Lalag te Megbevayà he edhenduen te, Haazà is nehuna he etew he si Adan, ne mibeǥayan te Megbevayà is lawa zin te ǥehinawa su wey mekeubpà dini te tanà. Iyan, si Kristu mulà, haazà is migeraran te huziyan he Adan, iyan sikandin ebeǥey te untung he wazà pidtemanan su wey kiw mekeubpà diyà te langit.
46015046	Kenà iyan edhuna is untung he wazà pidtemanan diyà te langit, kekenà, iyan edhuna is untung ta zini te kelibutan ne human egkehimu is untung diyà te langit.
46015047	Ne haazà is nehuna he etew he si Adan, linimbag sikandin ne is limbaǥan din ne iyan is tanà, iyan, haazà is etew he ed-ilis kandin he iyan si Kristu, ne ebpuun sikandin mulà diyà te langit.
46015048	Ne sikitew is menge kevuwazan ni Adan, ne tanà daan is limbaǥan tew su tanà is limbaǥan te kandin he lawa. Iyan, sikitew zaan is menge sakup te etew he ebpuun te langit, ne ebpekeiring is lawa tew keuzemà te kandin he lawa.
46015049	Su ǥeina te nekeiring is lawa tew te lawa te nehuna he etew he tanà is limbaǥan din, kinahanglan he ebpekeiring is lawa tew zaan te lawa ni Kristu he iyan sikan is etew he ebpuun diyà te langit.
46015050	Iyan ibpesavut ku, menge suled, is: heini is menge lawa tew he zuen kemetayen, ne kenà egkehimu he egkeragkes keuzemà te langun he edhedian te Megbevayà su haazà is lawa he zuen din kemetayen, kenà egkehimu he ebeǥayan te untung he wazà pidtemanan.
46015051	Pemineǥa niw heini is daan he in-eles he impesavut kediey te Megbevayà. Duen duma kenitew te menge tumutuu he kenà ebpatey, asal, sikitew is langun, segugunà egkehalin is lawa tew.
46015052	Su utew meǥaan heini; iring dà te sengeperà te mata is kegkeulaula kayi keuzemà ke ibpezaǥing te Megbevayà is budyung he tuus he iyan en ketepusan he andew tew zini te kelibutan. Su ibpezaǥing haazà is budyung ne egkengevanhew is menge minatey. Egkengehalin is menge lawa zan ne kenè dan en ebpematey. Ne sikitew is uuyag pa, egkengehalin daan is menge lawa tew.
46015053	Ne emun egkehitavù en heini, sikitew is duen din lawa he egkezeetan, ebeǥayan kiw te lawa he kenè en egkezeetan. Ne heini is lawa tew he zuen din kemetayen, ne egkeilisan te lawa he wazè din en kemetayen.
46015054	Ne zutun, sikitew is duen din kemetayen, ne kenè kiw en human ebpatey ne egketuman en haazà is insurat he Lalag te Megbevayà he edhenduen te, Nepurung en maawà is gehem te kemetayen.
46015055	Wazè en kegkehandek tew te kemetayen su wazè en ebpatey. Wazè en kegkeseeng tew tenged te kemetayen su neilisan en te untung he wazà pidtemanan.
46015056	Umba egkehandek is menge etew te kemetayen su netuenan dan he emun ebpatey zan edsilutan sikandan tenged te mekesesalà sikandan. Ne maan is mekesesalà sikandan? Su ǥeina te nekesupak dan te kesuǥuan te Megbevayà.
46015057	Ne minsan pa zutun egkehimu he edeliǥen tew is Megbevayà su tenged te mid-ulaula zin, nezaag tew en is kemetayen pinaaǥi te Nengazen tew he si Jesu Kristu!
46015058	Na, menge mahal ku he menge suled, geina te iyan heini, heǥeta niw is kedsarig niw te Megbevayà su wey wazà ebpekezezaat te kedtuu niw. Peniguduwi niw tumana is ebpeveelan keniyu te Nengazen; haǥù kew te taman te egkehimu niw su netuenan niw he emun iyan edtumanen niw is ebpeveelan te Nengazen, kenà egkehimu he wazà pulus te vaal niw.
46016001	Ne zuen pa id-suǥù ku keniyu mehitenged te ked-emutè niw te selapì he idtavang niw te egkengeayuayu he menge zuma tew he tumutuu. Insuǥù ku en daan heini te menge zuma tew ziyà te prubinsya he Gelasya.
46016002	Ne kada Duminggu ne kinahanglan he teǥenaha te kada sevaha keniyu is ibeǥey zin diyà te Megbevayà. Sumalà is netiǥeyunan niw ne kinahanglan he iteǥeley niw is bahin te Megbevayà. Ne tipiǥi niw heini su wey emun ebpekeuma ad diyan ne wazè en kinahanglan he ed-emutè kew pa su zaan en he naandam.
46016003	Ne emun ebpekeuma a ziyan edsuǥuen ku ziyà te inged he Hiruselim sikan is ebpilien niw he menge etew wey zan meuwit is ibeǥey niw. Ne ibpeuwit ku zaan is menge surat su wey metueni te ebeǥayan ke hengkey is tuyù dan te ed-uwit.
46016004	Ne emun kinahanglan dutun he edhendiyà a zaan te Hiruselim, ebpekezuma zan kediey.
46016005	Edhendiyan a te Kurintu emun egketapus ku is tuyù ku ziyà te prubinsya he Mesidunya su egkeisip ku he ziyà a ebayà te Mesidunya.
46016006	Ne malù a egkeuǥet ke ziyan e en te keniyu. Kenà a vuwa ed-awà diyan taman te kenè pa egketapus is tipenguzan. Ne zutun te kedlaus ku, meupiya ke edtevangan a keniyu zutun te kedhipanew ku ke hendei a ebpevayà.
46016007	Kenè ku egkesuatan he meǥaan dà is kebpenumbaley ku ziyan, kekenà, iyan netaǥù te ǥehinawa ku is egketegteǥaad a ziyan ke edtuǥut is Megbevayà.
46016008	Egkeisip ku he kayi e pa ed-ubpà te inged he Ipisu taman te Pista te Pintikusti ne human a egenat.
46016009	Su mezakel pa zini is egkesuat he ebpemineg te Lalag te Megbevayà ne zekelà is pulus te ked-ubpè ku kayi, asal, mezakel zaan dini is menge kuntada te Megbevayà.
46016010	Ne emun ebpekeuma ziyan si Timoteo ne purungi niw sikandin su suluǥuen daan sikandin te Nengazen he iring kediey.
46016011	Kinahanglan he edtehuzen niw sikandin, ne emun edlaus te hipenawan din ne tevangi niw sikandin, ne ipeehè niw is gaǥew niw kandin su wey mekelikù sikandin dini te kedì, su ebpeebuten ku sikandin wey is menge zuma zin he menge suled tew te kedtuu.
46016012	Ne si Epulus he suled tew zaan tenged te kedtuu, kepipira ku en sikandin keǥiyi he meupiya ke ebisitahan kew zin duma zuen te menge suled tew he mibisita ziyan. Iyan, egkaǥi sikandin te wazè pa meseled te ǥehinawa zin is kedhendiyan din. Iyan, edhendiyan sikandin ke wazà ebpekesamuk kandin.
46016013	Layun kew, menge suled, med-andam; hemeni niw te edtuu si Jesu Kristu; kenè niw ikeeled is kedtuu niw, kekenà, ipeehè niw is kelig-en te kedtuu niw.
46016014	Ne minsan hengkey is ebeelan niw, layun niw ipaahà is kebmahala niw te menge zuma niw.
46016015	Netuenan niw, menge suled, he iyan nehuna he nemeketuu ziyan te prubinsya he Gerisya ensi Istipenas. Ne wazè dan meduwazuwa te kedtevangi zan te menge zuma zan he tumutuu.
46016016	Ne tenged dutun, edhengyuen ku keniyu he pemineǥa niw is sambag te menge etew he iring engki Istipenas wey is minsan hentei he menge zuma tew he ebpurung edtuman te ebpeveelan kandan te Nengazen tew.
46016017	Utew ad neǥalew hein nekeuma si Istipenas, si Fortunato wey si Ekeyiku su henduen be te netembaran is utew ku kebulunga keniyu.
46016018	Inmeupiya sikandan te ǥehinawa ku iring te inmeupiya zaan sikandan te ǥehinawa niw. Tehuza niw is menge iring kayi he etew.
46016019	Ebpengemusta keniyu is langun he menge tumutuu te langun he menge inged dini te prubinsya he Asya. Utew zaan meheǥet is kebpengemustaha keniyu ni Ekilu wey si Priscila wey elin daan is menge tumutuu he edtiǥum diyà te valey zan dini te Ipisu.
46016020	Is langun he menge tumutuu he menge zuma ku kayi, ne ebpengemusta zan daan keniyu. Ne sikiyu zaan diyan, ne mebpelimlimuey kew.
46016021	Te kedtepusa ku kayi te surat, egkeǥiyen ku he iyan e en si Pablo is midsurat kayi. Ebpengemusta a keniyu te langun.
46016022	Ke zuen minsan hentei he wazà diyà te ǥehinawa zin si Jesus, ne verakat he siluti sikandin te Megbevayà. Maran ata, he ke và dà egkeǥiya, meǥaan ka, Jesus, medlikù.
46016023	Tuvazi kew is langun te Nengazen tew he si Jesus.
46016024	Utew kew mahal zini te ǥehinawa ku tenged te kedtuu tew ki Jesu Kristu. Iyan a si Pablo.
47001001	Siak si Pablo. Migeraran a he epustul ni Jesu Kristu tenged te iyan egkesuatan te Megbevayà. Siak wey si Timoteo he suled tew, ebpesuratan dey sikiyu is langun he menge tumutuu te Megbevayà diyan te inged he Kurintu wey is langun daan he menge etew he neǥaked te Megbevayà seled te tivuuk he prubinsya he Gerisya.
47001002	Berakat he ikeǥaǥew kew te Amey tew he Megbevayà wey te Nengazen tew he si Jesu Kristu ne tuvazi kew zan te melinawen he kebpekesavuk.
47001003	Edeliǥen tew is Megbevayà he iyan Amey te Nengazen tew he si Jesu Kristu; iyan sikandin hihizuwen he Amey tew wey puunà te minsan hengkey he tavang kenitew.
47001004	Edtevangan kiw zin te langun he menge seeng tew ne tenged kayi ebpeketavang kiw zaan te zuma he etew he zuen din minsan hengkey he seeng. Is idtavang tew kayi, ne iyan ded is intavang kenitew te Megbevayà.
47001005	Minsan pa te zekelà is kemeresayan he egkeantus tew tenged te nekidsevaha kiw ki Kristu, dekelà daan is tavang kenitew te Megbevayà tenged daan ki Kristu.
47001006	Emun idtuǥut te Megbevayà he mekeantus key te merasey, umba ibpaantus key zin su wey kew mezeyzey ne wey kew zaan meveǥayi te untung he wazà pidtemanan. Ne iring din ded daan emun edtevangan key te Megbevayà ne egkehimu heini he tavang din daan keniyu. Ne pinaaǥi kayi edlig-enan din is kedtuu niw wey niw zaan maantus is merasey he iring te ibpaantus kenami.
47001007	Umba kenà duwazuwa is kedsarig dey keniyu su netuenan dey he emun ed-entusen niw is merasey he iring te naantus dey zaan, ne iring din ded daan, edtevangan kew te Megbevayà iring te edtevangan key zin daan.
47001008	Su egkesuatan dey, menge suled, he metueni niw is dekelà he samuk dey hein diyè key te prubinsya he Asya. Utew merasey is penggezam kenami he kenè dey pezem egkeantus umba kunaan dey ke ibpatey zey.
47001009	Henduen be te iyan en haazà ketepusan te untung dey, iyan, umba nehitavù heini zini te kenami su wey key kenà mekesarig te kenami zà he ketau, kekenà, wey key mekesarig te Megbevayà he iyan ebpemanhew te menge minatey.
47001010	Ne midtevangan key te Megbevayà ne midlig-enan key zin, umba nelibri key ne wazè key mehimetayi. Ne netuenan dey he ebpenigudu sikandin he edtavang kenami. Dekelà is kedsarig dey he kenè key zin ed-engkezan te edtavang.
47001011	Ne kinahanglan he edtevangan key zaan keniyu pinaaǥi te ked-ampù. Ne human egkehimu he mezakel is ebpeselamat te Megbevayà tenged te ǥaǥew zin kenami tenged te ked-ampù te mezakel he menge etew.
47001012	Duen, menge suled, idantal zey ne netuenan dey he tutuu heini, ne iyan is: layun meupiya is ulaula zey ziyà te minsan hentei he etew, lavew en diyan te keniyu. Su layun key edtuman te egkesuatan te Megbevayà ne utew hustu is tuyù dey. Wazè dey ǥemita is ketau zey te etew zà duen, kekenà, iyan igkehimuwa zey te langun is mekeǥeǥehem he tavang te Megbevayà.
47001013	Iyan dey zà idtaǥù te surat emun ebpeuwitan dey sikiyu te surat is egkevasa niw wey egkesavut niw. Ne egkesuatan ku he egkepurung niw egkesavut
47001014	haazà is wazè niw pa maamin mesavut mehitenged te ed-ul-ulahan dey su wey zutun te andew te kedlikù te Nengazen tew he si Jesus, mehimu he igkelipey key keniyu iring te igkelipey zey zaan sikiyu.
47001015	Ne ǥeina te netuenan ku he siguradu nesavut niw en heini, neisip ku he edhuna a ebpenumbaley ziyan te keniyu su wey kezezuwa ku sikiyu metevangi
47001016	su iyan pezem dini te isip ku is: edtuluy a ziyan ke edhendiyà a te Mesidunya ne emun ed-ulì a ne edtuluy e zed maan diyan te keniyu su wey a zaan metevangi keniyu zutun te kedhendiyè ku te prubinsya he Hudiya.
47001017	Ne ǥeina te wazè ku heini metuman kunaan niw vuwa ke layun edhalinhalin is isip ku. Kunaan niw vuwa zaan ke iring is menge isip ku te isip te etew he iyan ebayàbayà kandin is kandin dà he mezaat he suat. Kunaan niw ke zutun te kegkaǥi ku he ebpehendiyan a ne iyan bes neseled dini te ǥehinawa ku is kenà a ebpehendiyan.
47001018	Emun tutuu is egkeǥiyen te Megbevayà, ne tutuu zaan heini is egkeǥiyen ku. Su is neseled diyà te ǥehinawa ku ne kinahanglan he edtumanen ku.
47001019	Sikami engki Silas wey si Timoteo, impenudtul zey ziyan te keniyu kes Anak te Megbevayà he iyan si Jesu Kristu. Ne netuenan niw he metinumanen sikandin te lalag din ne kenà egkehimu he kenè din edtumanen is penaad din.
47001020	Su pinaaǥi kandin edtumanen is langun he menge penaad te Megbevayà. Ne tenged kayi ebpekekaǥi kiw he venar iyan he metinumanen sikandin ne tenged kayi egkezalig is Megbevayà.
47001021	Su is Megbevayà, ne iyan edheǥet te kedtuu tew ki Jesu Kristu ne iyan sikandin mibpilì kenitew
47001022	ne mibeǥayan kiw zin te ǥehem he tuus he menge ǥaked kiw zin, ne midhimu zin he ulini kiw te Waǥas he Mulin-ulin he iyan tuus he edtumanen din is minsan hengkey he penaad din kenitew.
47001023	Siluti a te Megbevayà emun kenà tutuu is egkeǥiyen ku. Netuenan din he iyan ketezengan ke maan is wazà a mekepenumbaley ziyan te Kurintu su wey kenè kew meseeng pinaaǥi te kedsusiya ku te menge ulaula niw.
47001024	Kenè dey egkesuatan he ebayàbayè key ke hengkey is edtuuwan niw su netuenan dey he meheǥet en is kedtuu niw. Egkesuatan dey zà he mehimu key he timbang niw te ebpeveelan kenitew te Megbevayà su wey kew melipey.
47002001	Ne tenged kayi, menge suled, neisip ku he kenà ad ed-uman ebpenumbaley ziyan emun iring ded dutun te nehuna he kedhendiyan ku, su zutun ingkeseeng niw is kebpenumbaley ku.
47002002	Su emun igkeseeng a keniyu ne hentei is edlipey kedì? Wazà, su egkeseeng kew man kediey.
47002003	Umba, menge suled, iyan mibeelan ku zutun is mibpeuwitan ku zà sikiyu te surat. Su kenè ku zutun egkesuatan he ebpenumbaley a ziyan su netuenan ku he sikiyu is menge etew he kinahanglan pezem he iyan igkelipey ku, ne igkeseeng ku zutun. Ne netuenan ku zaan he emun egkelipey a, egkelipey kew zaan.
47002004	Dutun te kebpeuwiti ku keniyu te surat, utew ad neseeng. Mibmesakit is gehinawa ku ne mibpeniǥis is luhè ku. Iyan, kenè ku pezem dutun tuyù is wey kew meseeng, kekenà, egkesuatan ku he metueni niw he utew kew mahal zini te ǥehinawa ku.
47002005	Ne haazà is etew he nekesalà diyan, kenà a iyan neselaan din, kekenà, iyan kew, ne emun kenà, ne iyan is duma keniyu. Kenè ku egkesuatan he utew mesekiti is gehinawa zin pinaaǥi te menge lalag ku.
47002006	Netengkaan en, menge suled, is kedsiluti niw kandin.
47002007	Ne ǥuntaan kinahanglan he peseyluwa niw sikandin. Sembaǥi niw su kela ke maawà is kedsarig din te Megbevayà te utew subra he kegkeseeng din.
47002008	Edhengyuen ku keniyu he ipeehè niw kandin he tutuu iyan is gaǥew niw kandin.
47002009	Umba mibpeuwitan ku sikiyu te surat ku su wey ku maahà ke metinumanen kew ve te langun he menge suǥù ku.
47002010	Ne ke zuen etew he ebpeseyluwen niw, ebpeseyluwen ku zaan. Su penenglitan ke zuen nekesalà diyan wey ebpeseyluwen ku, netuenan ni Kristu he iyan ketezengan ke maan is ebpeseyluwen ku su wey mebmelinew is kedezepitè niw.
47002011	Ne umba ed-ul-ulahan ku heini su wey kenè kiw meekali ni Setanas. Netuenan tew ke hengkey is mezaat he edhimuwen din pezem dini te kenitew.
47002012	Menge suled, hein midhendiyà a te inged he Truwas te kedsangyew te Meupiya he Tudtulanen, neehè ku he midhimu en te Nengazen is paaǥi wey ku ikepelaus is ebpeveelan din kedì.
47002013	Iyan, utew zutun nesemuki is gehinawa ku su kenè ku egketuredu is suled tew he si Tito. Ne tenged kayi, mid-ewaan ku is menge tumutuu he meǥinged dutun ne midlaus a ziyà te prubinsya he Mesidunya.
47002014	Ne minsan pa zutun utew zekelà is kebpeselemati ku te Megbevayà su tenged te kebpekidsevaha tew ki Kristu, iring kiw te menge vihag ni Kristu he ibpeehè din diyà te minsan hentei. Ne pinaaǥi kenitew ibpesavut din diyà te menge etew ke hentei sikandin diyà te minsan hendei.
47002015	Ne ǥeina te nehimu key he menge suǥù ni Kristu, iring key te veyawà he ibegey ni Kristu ziyà te Megbevayà. Is ngazeg kayi, ne ziyà mekeeneb te menge etew he egkelibri te silut wey ziyà daan te kenà egkengelibri.
47002016	Ne haazà is menge etew he kenà ebpelibri, is ibpesavut dey kandan ne henduen be te utew memahù su nesavut dan he neangken dan en is kemetayen. Ne haazà mulà is menge etew he ebpelibri ki Kristu, is ibpesavut dey kandan, ne henduen be te utew mehemut su nesavut dan he neangken dan en is untung he wazà pidtemanan. Hentei vuwa is dait te kedsengyawa kayi te tudtul?
47002017	Iyan, sikami, kenè dey ed-iringan is ulaula te mezakel he ebpenurù su ziyà te kandan henduen be te ibpenapì dan is Lalag te Megbevayà. Ne tenged te midsugù key te Megbevayà, ne tenged daan te edsusiyen key layun te Megbevayà, tutuu is tuyù dey wey egkeǥiyen dey su nekidsevaha key ki Kristu.
47003001	Kunaan niw vuwa ke idantal zey en maan heini. Kenè key iring te zuma he ebpenurù su kenè niw sikandan egkezawat emun wazà surat he igkepeehè dan he ibpesavut dutun he wazà mezaat he ulaula zan. Ne iring din ded daan kenà sikandan egkezawat te zuma he etew emun wazè dan surat he iring dutun he ziyan ebpuun te keniyu.
47003002	Sikami mulà, kenè key egkinahanglan te iring dutun. Netuenan dey he iyan kew surat dey su pinaaǥi te ulaula niw he meupiya egketuenan te minsan hentei he meupiya zaan is kenami he ulaula.
47003003	Su iring is kedtuu niw te surat he ibpesavut dutun he hustu is ulaula zey. Ne iyan mibaal kayi te surat si Kristu su midsuǥù key zin diyan wey kew meketuu. Ne zeyzey heini is surat su wazà isurat pinaaǥi te kintà ne wazà daan isurat diyà te menge edsuratan he vatu iring te kesuǥuan he imbilinbilin ni Moises, kekenà, pinaaǥi te Waǥas he Mulin-ulin insurat te Megbevayà diyà te ǥehinawa niw te menge etew.
47003004	Umba egkekaǥi zey he iyan kew surat dey su pinaaǥi te kebpekidsevaha zey ki Kristu dekelà is kedsarig dey te Megbevayà.
47003005	Kenè dey egkekaǥi he pinaaǥi te kenami he ketau egkehimu zey is minsan hengkey, kekenà, netuenan dey he ziyà ebpuun te Megbevayà is kegkehimuwa zey te langun.
47003006	Su iyan sikandin ebeǥey kenami te ketau wey zey ikepenurù is beǥu he paaǥi he midtukud din te kebpekidsevaha zin te menusiyà. Ne wazà heini is beǥu he paaǥi iveǥey pinaaǥi te insurat he kesuǥuan, kekenà, imbeǥey zin heini kenitew pinaaǥi te Waǥas he Mulin-ulin. Su emun iyan ta edseriǥan is kedtumana ta te kesuǥuan, ne kemetayen he wazà pidtemanan is ebperetengen ta. Iyan, ke ibeǥey kenitew is Waǥas he Mulin-ulin ne untung he wazà pidtemanan is ebperetengen ta.
47003007	Dutun te kedsurata zengan te Megbevayà te kesuǥuan, duen te menge edsuratan he vatu, neselikuvungan si Moises te ed-anlag he ǥehem te Megbevayà. Ne zutun nenganlag is paras ni Moises tenged te ǥehem te Megbevayà ne nekesirang te menge etew he kevuwazan ni Israyil. Ne minsan pa zutun te utew merayag haazà, naawà gihapun haazà is gehem. Iyan ibpesavut kenita pinaaǥi te kesuǥuan is: ebpatey is gimukud te menusiyà. Ne minsan pa zutun utew zekelà is gehem he impaahà te Megbevayà dutun te kedsurata zin kayi.
47003008	Emun dekelà is gehem he impaahà dutun te kebeǥaya zin te kesuǥuan, iyan pe be kenà tuwas pa he mekeǥeǥehem is kebeǥaya zin te Waǥas he Mulin-ulin.
47003009	Emun dekelà is gehem te kesuǥuan he iyan idsiluti te menusiyà, iyan pe be kenà dekelà pa utew is gehem te paaǥi he iyan ebpekehimu he mebmetazeng is menusiyà.
47003010	Ne haazà is kesuǥuan he zekelà dengan is gehem din, nehimu en guntaan he wazè din gehem su mid-ilisan en te veǥu he paaǥi he utew pa zekelà is gehem.
47003011	Su ke zuen gehem te zaan wey naawè en haazà is daan he zuen din gehem, iyan pe be kenà dekelè pa utew is gehem te veǥu he kenà mulà egkeawà.
47003012	Ne ǥeina te ebpekesarig key he kenà heini egkeawà te minsan keenu kenè key egkehandek te kedsengyawa zey te Lalag te Megbevayà.
47003013	Ne kenè key iring ki Moises su wazè dey id-eles. Su si Moises, mid-elangan din is buked din wey kenà maahà te menge zuma zin he kevuwazan ni Israyil kes ed-anlag he ǥehem he egkenaney en egkeawà.
47003014	Su zutun neelangan daan is menge kedsavut dan. Ne wazà daan mahalin heini ǥuntaan su kemulu pa neelangan is kedsavut te menge Hudiyu. Ne emun ebasa zan mehitenged te zaan he paaǥi kenè dan egkesavut. Ne emun duen kandan edtuu ki Kristu, id-awà te Megbevayà is ebpekealang te isip din ne human sikandin ebpekesavut.
47003015	Ne kemulu pa ǥuntaan is kenè dan kebpekesavut su emun ebesahan te menge Hudiyu is kesuǥuan he imbilinbilin ni Moises, kenè dan egkesavut su neelangan pa is isip dan.
47003016	Iyan, id-awà is ebpekealang te kedsavut te etew emun edtuuwan din is Nengazen.
47003017	Ne heini is egkeǥiyen he Nengazen, ne iyan kes Waǥas he Mulin-ulin, ne emun ed-ulinan is etew te Waǥas he Mulin-ulin nevelukasan en sikandin te kegkeuripena kandin te kesuǥuan.
47003018	Ne, menge suled, sikitew is langun, nesavut tew en he utew lavew is gehem te Nengazen tew, ne wazà ebpekealang te kedsevuta tew kayi. Ne pinaaǥi kayi te ǥehem he ebpuun te Nengazen he iyan kes Waǥas he Mulin-ulin, edhimuwen kiw zin he iring te kandin ne layun ed-iseg heini is gehem.
47004001	Nehizuwan key te Megbevayà ne midtezù key zin wey zey metuman is ebpeveelan din kenami mehitenged te kedsengyawa te veǥu he paaǥi ne tenged dutun kenà egkeawà is gustu zey te kedtumana kayi.
47004002	Sikan is menge mahawag he ulaula he meeles he ebeelan te zuma, kenè dey mulà ebeelan. Kenè key edtarùtarù ne kenè dey edhelinen is Lalag te Megbevayà, kekenà, hustu is kedsengyawa zey su wey mesavut te minsan hentei he kenà tarù is ebeelan dey. Iyan edsusi kayi is Megbevayà.
47004003	Ne is Meupiya he Tudtulanen he ibpesavut dey, emun in-eles heini, iyan dà neelesan kayi is menge etew he kenà edawat te untung he wazè din pidtemanan.
47004004	Kenè dan edtuu su mid-elangan is isip dan ni Setanas he iyan ed-ezapen te menge etew kayi te kelibutan. Tenged kayi kenà egketeyawan is isip dan te Meupiya he Tudtulanen mehitenged te utew kegkelavew ni Kristu. Pinaaǥi ki Kristu egkesayud ki ke hentei is Megbevayà su iyan sikandin dagwey te Megbevayà.
47004005	Kenà iyan dey ibpenurù su wey key mevantug te menge etew, kekenà, iyan dey ibpenurù su wey mevantug si Jesu Kristu he iyan Nengazen te langun. Sikami, edtevangan dey en sikiyu su wey zey metuman is suǥù ni Jesus.
47004006	Su zutun te kedlimbaǥa te Megbevayà te langun migkaǥi sikandin te, Maawà is kerusireman ne mehimu is kerayag. Ne iyan daan sikandin kes midtayew te isip dey su wey zey mesavut ke hengkey is gehem te Megbevayà he impezayag pinaaǥi ki Jesu Kristu.
47004007	Ne sikami, iring key zà te kuzen he ziniyun he neteǥuan te utew mahal. Ne pinaaǥi kayi egkesavut te menge etew he is utew zekelà he gehem he egemiten dey te utew meǥuyà is lawa, ne in-ulin kenami te Megbevayà ne kenà dini ebpuun te kenami.
47004008	Layun key ebpekeaǥi te kemereǥenan, iyan, kenà egkeawà is kedsarig dey. Henduen be te wazè dey en layun paaǥi, iyan, edsarig key ǥihapun te tavang te Megbevayà.
47004009	Ebpesipelahan key te menge kuntada zey, iyan, kenè key ed-ewaan te Megbevayà. Mibuǥel key te menge kuntada zey, iyan, wazè key zan mepatey.
47004010	Iring ki Jesus dengan, egkuntedahan key layun te menge etew, ne egkesuatan key zan te edhimatey. Umba egkeulaula heini is langun su wey metueni pinaaǥi kenami he uuyag en maan si Jesus su layun key zin edtevangan.
47004011	Su minsan keenu he timpu kenà egkeawà dini te kenami is kebpemiligru zey te menge etew he egkesuat he edhimatey kenami tenged te kedsengyawa zey te ngazan ni Jesus. Umba egkeulaula zini te kenami heini su wey metueni he uuyag en maan si Jesus su layun key zin edtevangan su wey key kenà mehimetayi.
47004012	Umba kenà egkeawà dini te kenami is kebpemiligru zey te kemetayen su edsangyew key te Meupiya he Tudtulanan, iyan, maambe en su pinaaǥi kayi egkehimu ziyan te keniyu is untung he wazè din pidtemanan.
47004013	Duen ingkesurat he lalag te etew he edhenduen te, Midtuu a te Megbevayà ne ebpenudtulen ku is impeketuu ku. Ne iring ded dutun heini is ed-ul-ulahan dey su tenged te kedtuu zey te Megbevayà ibpesavut dey is impeketuu zey.
47004014	Su netuenan dey he is Megbevayà he mibanhew te Nengazen tew he si Jesus, ebenhawen key zin daan keuzemà tenged te kebpekidsevaha zey ki Jesus ne edtulusen key zin wey key meketampu keniyu ne egkehimu kiw pudu he menge zuma zin diyà te langit.
47004015	Ne umba ed-entusen dey is langun he mereǥen su wey kew iyan mezeyzey, su emun egketukid en is mezakel he etew te ǥaǥew te Megbevayà, ne zutun ed-iseg he ebmezakel is ebpekepeselamat te Megbevayà ne egkevantug is Megbevayà.
47004016	Ne tenged kayi kenà egkeawà is pulus te kedhaǥù dey. Kada andew ne ed-iseg is kebmeǥurang wey kebmeǥuyà te lawa zey. Ne minsan pa zutun kada andew zaan ne ibpeiseg te Megbevayà is kedlig-eni zin te kedtuu zey.
47004017	Ne heini is menge kemeresayan he egkeantus dey ǥuntaan, ne meǥaan dà utew, iyan, tenged te ked-antus dey kayi zuen egkeperateng dey he utew zekelà he kegkelavew he ibeǥey kenitew keuzemà. Ne kenà ebpekesusuluwan is kemeresayan he egkeantus dey kayi te utew zekelà he wazè din pidtemanan he kegkelavew.
47004018	Su iyan netaǥù mepurung dini te ǥehinawa zey, kenà is menge vutang he egkeehè ta zini te kelibutan, kekenà, iyan is menge vutang he kenè te pa egkeahà he ziyà te langit. Su is menge vutang he egkeehè ta zini te kelibutan, ne meǥaan dà egkehanew, iyan, sikan is kenè pa egkeahà he ibeǥey te Megbevayà, ne kenà mulà egkehanew te wazà pidtemanan.
47005001	Is lawa ta, ne iring te valey he egkeubpaan ta. Ne netuenan ta he ke egkerundus heini is baley, duen baley he egkeubpaan ta ziyà te langit he iyan is beǥu he lawa he ibeǥey te Megbevayà. Kandin he vaal heini ne wazè din pidtemanan.
47005002	Ne ǥeina te utew ki edlised te zini ki pa te kelibutan, utew ta igkesuat he iveǥey en pezem kenita haazà is beǥu he lawa ta he ziyà te langit.
47005003	Su zutun te kebenhawa kenita keuzemà, kinahanglan he zuen lawa ta.
47005004	Su sikita is tumutuu he uuyag pa zini te kelibutan, edlised ki su neveǥatan ki kayi te menge kemereǥenan he egkeantus kayi te kelibutanen he lawa ta, asal kenè ta iyan egkesuatan he meewai ta heini is lawa ta, kekenà, iyan egkesuatan ta is wey meveǥayi ki en pezem guntaan dutun te veǥu he lawa he ebpuun diyà te langit, ne zutun egkeilisan is lawa he zuen din kemetayen te lawa he zuen din untung he wazà pidtemanan.
47005005	Is Megbevayà, daan ki zin he mid-andam su wey meulaula heini kenita keuzemà, ne mibeǥayan ki zin daan te Waǥas he Mulin-ulin he iyan tuus he edtumanen din heini.
47005006	Tenged dutun, edheǥeten tew is kedsarig tew te Nengazen. Minsan pa te kemulu kiw pa kayi te kelibutanen he lawa, ne kenè kiw pa ziyà te ed-ubpaan te Nengazen.
47005007	Su ibpeikul ta is ibayè ta zini te kelibutan pinaaǥi te kedsarig dà te Megbevayà su kenè te pa egkeahà is edungguan ta ziyà te langit.
47005008	Layun mezesen is kedsarig ta te Nengazen ne egkesuatan ta pezem he meewai ta heini is kelibutanen he lawa su wey ki mekeulì diyà te Nengazen.
47005009	Iyan, ke minsan hendei ki, ke zini ki te kelibutan wey ke ziyè ki ve te ed-ubpaan te Megbevayà, iyan utew ta egkesuati is kedtumana ta te egkesuatan te Megbevayà.
47005010	Su is minsan hentei kenitew, kinahanglan he ziyà ed-etuvang keuzemà te ki Kristu su edsusiyen din is menge ulaula tew su wey mezawat te kada sevaha kenitew is suhul he zait te langun he mid-ulaula zin dini te kelibutan ke meupiya ve wey ke wazè din menge pulus.
47005011	Ne ǥeina te netuenan dey he utew mekehandekhandek keuzemà haazà is kedsusiya te Nengazen te menge ulaula te menusiyà, edhimuwen dey pezem is taman te egkehimu zey wey meketuu is menge etew. Netuenan te Megbavayà he kenà mezaat is tuyù dey, ne egkesuatan ku he metueni niw zaan heini.
47005012	Heini is menge lalag ku, kenà iyan tuyù ku kayi is wey key keniyu mezeliǥi, kekenà, egkesuatan dey he metueni niw he hustu is tuyù dey su wey zuen ketezengan he igketavak niw zutun te menge etew he iyan dan ed-ahaan is paras te etew ne kenà is meupiya he ulaula zin.
47005013	Kunaan te zuma ke ebuneǥen key, iyan, umba henduen key te ebuneǥen su utew mezesen is kedtumana zey te ebpeveelan te Megbevayà. Iyan, ke ed-isipen niw he kenè key ebuneǥen, netuenan niw he iyan ibpenigudu zey su wey kew mezeyzey.
47005014	Ne umba edhaǥù key su netuenan dey he mahal key ziyà te ǥehinawa ni Kristu. Netuenan dey he midhimetayan sikandin is sebsevaha he elili te tivuuk he menusiyà ne tenged kayi henduen be te pudu en nekeaǥi te kemetayen is tivuuk he menusiyà.
47005015	Minatey sikandin he elili te tivuuk he menusiyà su wey sikandan is menge etew he uuyag pa, kenè dan en maan med-ulaula te kandan he egkesuatan, kekenà, med-tuman dan en te egkesuatan ni Kristu he iyan midhimetayan wey nevanhew su wey melibri sikandan te silut.
47005016	Is paaǥi zey te ked-isipa te minsan hentei he etew, ne kenà iyan is paaǥi he egemiten te menge etew he wazà medtuu. Dengan, iyan heini migamit dey he paaǥi su mid-isip dey he etew zà duen si Kristu, iyan, guntaan netuenan dey he kenà etew zà duen sikandin.
47005017	Ne sikan is etew he nekidsevaha en ki Kristu, beǥu en sikandin he linimbag. Nahanew en diyà te kandin is daan he netaǥù te isip din ne mid-ilisan en heini te veǥu.
47005018	Iyan midhimu kayi is Megbevayà su pinaaǥi ki Kristu midhimu kiw zin he menge emiǥu zin. Ne mibpeveelan din daan kenami is kedhimuwa te zuma he etew he meemiǥu zin.
47005019	Iyan ibpesavut dey is: pinaaǥi ki Kristu egkehimu he edhimuwen te Megbevayà is tivuuk he menusiyà he menge emiǥu zin. Ne id-awè din diyà te isip din is menge mezaat he ulaula zan. Ne sikami, insarig din kenami is kedtudtula he egkehimu en he ebpekid-emiǥu te Megbevayà is menusiyà.
47005020	Umba midsuǥù key ni Kristu su wey pinaaǥi kenami ebpekehangyù keniyu is Megbevayà. Ne tenged ki Kristu edhengyuan dey zaan sikiyu he ituǥut niw he himuwa kew te Megbevayà he menge emiǥu zin.
47005021	Wazà minsan hengkey he mezaat he ulaula ni Kristu, iyan, midhimu te Megbevayà he iyan sikandin midsilutan tenged te salè tew su wey pinaaǥi te kebpekidsevaha tew kandin, egkehimu he ed-isipen kiw he metazeng te Megbevayà.
47006001	Ne ǥeina te nehimu key en he menge timbang te Megbevayà, edhengyuan dey sikiyu he himuwa niw he mebpulus is gaǥew zin keniyu.
47006002	Su zuen insurat he Lalag te Megbevayà he edhenduen te, Dutun te timpu he egkesuatan ku, mibpemineg a te ked-ampù nu; ne zutun te hustu he timpu te kedlibriya ku te menusiyà, midtevangan ku sikew. Ne iyan lalag ku keniyu is: iyan en heini timpu he egkesuatan te Megbevayà te kedtavang keniyu; iyan en heini timpu te kedlibriya zin keniyu te silut.
47006003	Egkesuatan dey he wazà igkesawey te minsan hentei te ulaula zey su wey wazà igkesudì dan te kedsengyawa zey te Lalag te Megbevayà.
47006004	Ne umba ebpurungan dey is ulaula zey su wey zey ikepaahà he menge suluǥuen key te Megbevayà te minsan hengkey he paaǥi. Ne tenged kayi ed-antus key te minsan hengkey he kemereǥenan, kemeresayan, wey menge samuk.
47006005	Mibuǥel key, mibpirisu key, mibpesipelahan key te edsinamuk. Duen timpu he utew subra is terebahu zey ne nepurang key ne nevitil key zaan.
47006006	Ne midlikayan dey is meremerik he ulaula. Hustu is kedsevuta zey te Lalag te Megbevayà; mepeseyluwen key ne metinevangen key te minsan hentei. Ed-ulinan key te Waǥas he Mulin-ulin; ibpeehè dey is gaǥew zey ziyà te langun;
47006007	ibpenurù dey is tutuu he Lalag te Megbevayà ne edtevangan key te ǥehem te Megbevayà. Pinaaǥi kayi te langun egketuusan he menge suluǥuen key te Megbevayà. Iyan kelasag dey wey lembitan dey is metazeng he ulaula.
47006008	Duen edtahud kenami ne zuen daan menge etew he kenè key zan edtehuzen. Duen edalig kenami ne zuen daan ed-ituk kenami. Duen egkaǥi he teruen key, iyan, kenà tarù is egkeǥiyen dey.
47006009	Duen egkaǥi he utew minus is pid-etawan dey, iyan, nasì dekelà is bentuǥan dey. Layun key ed-ed-edisi te kemetayen, iyan, idtuǥut pa te Megbevayà he kenè key pa mebpatey. Edsilutan key te Megbevayà wey key mepenurù, iyan, kenè key zin edhimetayan.
47006010	Mezakel is menge seeng dey, iyan, layun key egkelipey. Henduen be te utew key egkeayuayu, iyan, pinaaǥi kenami, edsepian te wazà pidtemanan is mezakel he menge etew. Henduen be te wazè dey azen, iyan, naangken dey is langun he ibeǥey te Megbevayà.
47006011	Sikiyu is menge suled ku ziyan te Kurintu, wazè dey ieles keniyu is isip dey. Layun kew mahal zini te ǥehinawa zey.
47006012	Kenè iyan minus is gehinawa zey keniyu, kekenà, iyan kew minus is gehinawa niw kenami.
47006013	Edlelaǥan ku en sikiyu he iring te menge anak ku. Kinahanglan he mahala key zaan diyan te ǥehinawa niw.
47006014	Kenè kew, menge suled, mebpekidsevaha te menge etew he kenà tumutuu su kenà egkehimu he egkesevaha is meupiya wey mezaat. Ne kenà daan egkehimu he ebpeked-amur is kerayag wey is merusirem.
47006015	Kenà daan egkeuyun si Kristu wey si Setanas ne kenà egkehimu he egkesevaha is tumutuu wey is kenà edtuu.
47006016	Ne is simbahan he Valey te Megbevayà he zutun ed-ezapa sikandin, kenà egkehimu he zutun daan ed-ezapa is menge tarù he ed-ezapen. Ne iring din ded daan sikitew is tumutuu su iyan kiw iring te valey he ed-ubpaan te wazè din kemetayen he Megbevayà. Su migkaǥi is Megbevayà te, Edlumunan ku sikandan ne ebpekiduma a kandan ne egkehimu he iyan a edsimbahan dan he Megbevayà ne iyan sikandan menge ǥaked ku he etew.
47006017	Ne tenged kayi migkaǥi zaan is Megbevayà te, Suwayi niw is ebpemen-azap te kenà tutuu he ed-ezapen ne sivey kew kandan. Engkezi niw is minsan hengkey he meremerik he ulaula ne edewaten ku sikiyu.
47006018	Ne egkehimu a he Amey niw ne sikiyu, menge vahi wey maama, egkehimu kew he menge anak ku. Lalag heini te mekeǥeǥehem he Nengazen te langun.
47007001	Ne ǥeina te iyan heini impenaad kenita te Megbevayà, ne edlumpiyuwen ta is menge ulaula ta su wey wazà minsan hengkey he meremerik he ulaula te lawa ta wey meremerik he isip ta. Ne ebpurungan ta is ulaula ta su wey meheǥeti is kebmetazeng ta pinaaǥi te layun ta kedtehuza kandin.
47007002	Mahala key keniyu ziyan te ǥehinawa niw su wazè dey salà te minsan hentei ziyan; wazà minsan hentei ziyan he nezeetan dey is kedtuu zin. Wazà minsan hentei ziyan he midlimbungan dey.
47007003	Kenà iyan igkeǥiya ku kayi su zuen igkesewayi ku keniyu. Nekaǥi ku he zaan he utew kew mahal zini te ǥehinawa zey. Te uuyag key pa wey minsan ke ebpatey key en ne kenè kew ǥihapun egkeawà dini te ǥehinawa zey.
47007004	Utew zekelà is kedsarig ku keniyu; dekelà layun is kebpekezalig ku keniyu. Ne tenged kayi minsan pa te mezakel is menge seeng dey, meupiya ǥihapun is ǥehinawa ku; utew zekelà is kelipey ku tenged keniyu.
47007005	Ne hein nekeuma key en dini te prubinsya he Mesidunya, wazè key ǥihapun meewai te menge seeng dey. Su nereǥenan key te mezakel he samuk. Mibpekidtebek kenami is menge kuntada zey ne ingkeipeng dey is menge tumutuu.
47007006	Iyan, is Megbevayà he metau he edlipey te egkengeseeng, midhimu zin he meupiya is gehinawa zey pinaaǥi te kebpekeuma ni Tito.
47007007	Ne kenà iyan dà ingkelipey zey is keǥalew zey ki Tito, kekenà, elin daan is tudtul zin he utew sikandin nelipey mehitenged keniyu. Netudtul zin he egkesuatan niw utew he mekepenumbaley a ziyan. Netudtul zin daan he ebuyù kew te pesaylu zini te kediey. Ne elin daan tudtul zin is: dekelà te ǥehinawa niw is kedtumana niw te egkesuatan ku. Ne tenged kayi utew zekelà is kelipey ku.
47007008	Su minsan ke pinaaǥi zutun te surat ku ne neseeng kew, neisip ku he meupiya utew te neveelan ku haazà. Hein aney, nekedsendit a su maan is neveelan ku is nehimu he ingkeseeng niw, iyan, petuluy zà naawà haazà is kegkeseeng niw.
47007009	Ne ǥuntaan nelipey ad, kenà tenged te neseeng kew, kekenà, tenged te mibpurungan niw is menge ulaula niw pinaaǥi zutun te kegkeseeng niw. Ne haazà is kegkeseeng niw, himan te Megbevayà umba inmeupiya niw haazà is surat dey.
47007010	Su is kegkeseeng he egemiten te Megbevayà, egkehimu he igkehalin te ǥehinawa te etew su wey melibri sikandin te silut. Ne kenà heini engayan he ibpekedsendit ta, iyan, is kegkeseeng te menge etew he kenà edsundan te Megbevayà, kenà igkehalin te ǥehinawa zan ne tenged kayi kenà sikandan egkeveǥayan te untung he wazè din pidtemanan.
47007011	Iyan, sikiyu, susiya niw is meupiya he nehimu te Megbevayà pinaaǥi te kegkeseeng niw. Su pinaaǥi kayi mid-iseg en is kebpurungi niw te ulaula niw. Dekelà diyà te ǥehinawa niw he metueni te menge etew he wazè dey igkesawey te menge ulaula niw. Utew niw ingkeepes haazà is mid-ulaula zuen te nekesalà. Utew niw ingkehandek haazà su kela ke mekeragkes kew ke edsilutan sikandin te Megbevayà. Ne utew kew zaan mibulung kediey, ne mid-iseg is kedtumana niw te menge suǥù ku keniyu. Ne kenà dutun dà taman su segugunè niw midsiluti sikan is etew he mid-ulaula te mezaat. Ne ingkepeehè niw he wazà keniyu he salà dutun te neulaula zin.
47007012	Kenà iyan dà impesurati ku keniyu is mehitenged duen te etew he nekesalà wey kes neselaan din, kekenà, ebpeketistiǥus is Megbevayà he umba mibpesuratan ku sikiyu su wey niw meisipisip ke sengemenu key kemahal diyan te ǥehinawa niw.
47007013	Ne tenged kayi utew key nelipey. Ne kenà duen dà taman su nelipey key zaan tenged te nelipey si Tito. Ne iyan ingkelipey ni Tito is: pinaaǥi te menge ulaula niw he meupiya ne naawà is menge samuk diyà te isip din.
47007014	Indantal ku sikiyu ziyà te ki Tito ne wazà mebperis is kedentala ku keniyu. Layun tutuu is egkeǥiyen dey keniyu ne iring din ded daan, benar is migkaǥi ku ziyà te ki Tito mehitenged keniyu.
47007015	Umba ed-iseg kew ebmahal ziyà te ǥehinawa zin su egketenuzan din is kedtumana niw te menge suǥù ku wey is kegkeǥalew niw kandin asal utew niw zutun ingkelenew kes kebpekeuma zin su nahandek kew ke zuen wazè niw metuman.
47007016	Ne tenged kayi, utew ad egkelipey su netuenan ku he ebpekepurung ad ebpekesarig keniyu.
47008001	Egkesuatan dey, menge suled, he metueni niw ke hengkey is nehimu tenged te ǥaǥew te Megbevayà diyà te menge tumutuu ziyà te Mesidunya.
47008002	Minsan dutun te nekeantus dan te utew mepait he kemeresayan, ingkelipey zan utew ǥihapun ne tenged kayi minsan pa te utew zan egkengeayuayu, utew zekelà is ingkeveǥey zan he tavang te menge zuma zan he tumutuu.
47008003	Ebpeketistiǥus a he midhimu zan is taman te egkehimu zan, ne subra pa te egkehimu zan is imbeǥey zan he ebpuun te keputian te atey zan.
47008004	Su midhengyuan key zan he tuǥuti zey sikandan he mekeuǥup kenami te kebeǥey te tavang diyà te menge tumutuu ziyà te prubinsya he Hudiya.
47008005	Wazè dey peebuta he egkehimu zan is iring dutun. Inhuna zan iveǥey is tivuuk he lawa zan wey ǥehinawa zan diyà te Megbevayà, ne zutun, tenged te edtumanen dan is egkesuatan te Megbevayà, mibpevayàbayè dan daan kenami.
47008006	Ne ǥeina te iyan si Tito nemuunà te vaal ziyan te keniyu te kebpenguwaa te idtavang niw ziyà te menge tumutuu he tigHudiya, midsembaǥan dey sikandin he ipelaus din en su wey kew zin metevangi te kedhimesaza kayi te ulaula mehitenged te ǥaǥew niw.
47008007	Netuenan ku he wazà kurang niw te langun he menge ketau wey ulaula he meupiya. Dekelà is kedtuu niw; metau kew he ebpenurù; nesavut niw is tutuu he tuluuwen; ebpetebtevangè kew layun; ne zekelà is gaǥew niw kenami. Tenged kayi egkesuatan dey he wazè niw zaan kurang kayi te kebpaahaa niw te ǥaǥew niw ziyà te menge tumutuu he tigHudiya.
47008008	Kenà heini kesuǥuan ku keniyu, kekenà, ibpesayud ku keniyu is dekelà he ǥustu te zuma he menge tumutuu te kedtavang te menge zuma zan. Umba ibpesayud ku heini su wey niw meiringi. Ne pinaaǥi kayi egketuenan ku ke tutuu ve is keniyu he ǥaǥew.
47008009	Netuenan ta ke hengkey is kezekelà te ǥaǥew kenita te Nengazen tew he si Jesu Kristu. Su tenged te hizu zin kenita, minsan te utew sikandin sepian diyà te langit, midhimu zin he utew sikandin ayuayu pinaaǥi te kebpeetew zin wey kebpehimatey zin. Ne tenged kayi te kegkeayuayu zin egkehimu ki he utew sepian.
47008010	Iyan sambag ku keniyu is: himesaza niw haazà is kedtiǥuma niw te selapì he mibpuunan niw zutun te nehuna he tuig. Iyan kew nehuna te kedtiǥum te selapì wey metevangi is menge tigHudiya, ne kenà duen dà taman su heini he isip te kedtavang kandan, ne ziyan ebpuun te keniyu.
47008011	Ne tenged kayi peniguduwi niw wey niw mepasad sumalà is egkehimu niw. Kinahanglan he zekelà is gustu niw te kedhimesaza kayi te vaal iring te zekelà is gustu niw hein aney te kebpuuni kayi.
47008012	Su emun dekelà is gustu niw te kebeǥaya te tavang sumalà is egkehimu niw, iyan heini igkesuat te Megbevayà su kenè din ebuyuen kenita is kenè ta igkeveǥey, kekenà, iyan ebuyuen din haazà is egkehimu ta he ibeǥey kandin.
47008013	Kenà iyan dini te isip ku is merasey kew su wey metevangi is duma he edlised, kekenà, egkesuatan ku he metevangi niw is menge tumutuu he edlised guntaan geina te sepian kew ǥuntaan. Ne keuzemà, emun iyan kew edlised ne iyan sikandan sepian, egkehimu he edtevangan kew zan daan. Pinaaǥi kayi ebpeked-iiring kew ne wazà edlised he tumutuu.
47008015	Iring heini te insurat dengan he Lalag te Megbevayà su edhenduen heini te, Haazà is etew he nekekuwa te zekelà, wazà gihapun mesubrahi is nekuwa zin. Ne haazà is etew he zeisek is nekuwa zin, wazè din daan kurang.
47008016	Dekelà is kebpeselemati zey te Megbevayà su imbeǥey zin ki Tito is dekelà he ǥustu te kedtavang keniyu iring te kenami zaan he ǥustu.
47008017	Ne hein mid-insaan dey sikandin ke egkesuatan din he edtavang keniyu utew sikandin nesuat. Ne kenà duen dà taman su zaan sikandin egkesuat he edtavang keniyu. Ne tenged kayi te suat din ed-isip edlikù diyan te keniyu.
47008018	Ibpezuma zey kandin is sevaha kayi te menge suled tew he tenged te kedhaǥù din te kedsengyawa te Meupiya he Tudtulanen, utew sikandin telehuzen te menge tumutuu te langun he menge inged.
47008019	Ne kenà duen dà taman su nepilì sikandin te menge gurupu te menge tumutuu zini he iyan eduma kenami zutun te kedhated dey kayi te idtavang diyà te egkengeayuayu. Umba iyan key edhated su wey mevantug is Nengazen ne wey zaan metueni he utew key egkesuat he edtavang.
47008020	Umba egkesuatan dey he eduma heini is suled tew su wey key kenà medudahi su kela ke zuen egkaǥi he ebpenggemiten dey heini is dekelà he selapì he idhated dey.
47008021	Su egkesuatan dey he hustu is ebeelan dey sumalà is ked-isipa kenami te Megbevayà ne kenà duen dà taman, kekenà, maahà daan te menge etew he metazeng is menge vaal zey.
47008022	Ne zuen pa suled tew he ibpezuma zey engki Tito. Mibpurungan ku sikandin susiya ne utew zekelà is gustu zin te edtavang te menge tumutuu, iyan, tuwas pa zekelà is gustu zin te edtavang keniyu ǥeina te zekelà is kedsarig din keniyu.
47008023	Si Tito, iyan timbang ku te kedhimuwa ku te kedtavang keniyu. Ne heini is menge suled tew he zezuwa he eduma kandin pehendiyan, menge suǥù sikandan te menge ǥurupu te tumutuu zini. Pinaaǥi kandan egkevantug layun si Kristu ziyà te menge etew.
47008024	Ipeehè niw kandan is gaǥew niw su wey metueni te menge tumutuu ziyà te minsan hendei he inged he tutuu iyan is gaǥew niw te menge zuma niw, ne zutun egketuenan dan he tutuu is migkaǥi zey he metinevangen kew.
47009001	Wazà kinahanglan he idsurat ku keniyu ke hengkey is hustu he ed-ul-ulahan niw te kedtavang te menge tumutuu he egkengeayuayu
47009002	su netuenan ku he zekelà is gustu niw te kedtavang. Migkeǥiyan ku is menge tumutuu he tigMesidunya he layun dekelà is gustu niw te kedtavang. Migkaǥi ku kandan he puun pa zutun te nehuna he tuig daan naandam is gehinawa niw te menge tigGerisya te kebeǥey. Ne is kezekelan kandan, hein nezineg dan heini, mid-iseg is gustu zan te kedtavang daan.
47009003	Ne ǥuntaan edsuǥuen ku ziyan heini is menge suled tew su wey kew zan metevangi te kedtumana te migkaǥi ku mehitenged keniyu su kela ke mehimu he lalag dà duen ne zutun dà taman. Iyan, netuenan ku he edtumanen niw ǥihapun ne edteǥenahan niw is idtavang niw sumalà is migkaǥi ku.
47009004	Su emun kenè niw edtumanen ne emun eduma kediey pehendiyan is menge tigMesidunya ne egkeehè dan he wazè niw teǥenaha is idtavang niw, ne egkeeled key ne egkeeled kew zaan tenged te migkaǥi ku he naandam kew en.
47009005	Ne tenged kayi neisip ku he kinahanglan he ed-insaan ku heini is tetelu he menge suled tew ke egkehimu he edhuna zan kediey pehendiyan su wey kew zan metevangi te kedteǥenaha he zaan te idtavang he impenaad niw. Ne zutun egkehimu he egketeǥane en haazà dutun te kebpekeuma ku ne egketuenan te langun he umba ebeǥey kew, kenà tenged te ebpeǥesen kew, kekenà, tenged te ebpuun diyà te keputian te atey niw is kebeǥey niw.
47009006	Kenè niw lipati heini is sempità he emun deisek is ibpemula ta, deisek daan is egkeraǥun ta, ne emun dekelà is ibpemula ta, dekelà daan is egkeraǥun ta.
47009007	Kinahanglan he ed-isipen te kada sevaha ke hengkey is egkesuatan din he ibeǥey ne iyan ibeǥey zin. Kenè ta ibeǥey is kenè ta egkesuatan he ibeǥey, ne kenè ta zaan ibeǥey emun egkeisip ta he inteǥel kenita is kebeǥaya ta, su emun ebeǥey ki, kinahanglan he ebpuun te keputian te atey ta is kebeǥaya ta zutun ne iyan haazà utew egkesuatan te Megbevayà.
47009008	Ne egkehimu te Megbevayà he ibeǥey zin kenita is subra pa zutun te egkinehenglanen ta, su wey ta layun maazen is langun he menge kinahanglan ta wey zuen ta zaan subra he igketavang ta te zuma.
47009009	Ne zuen insurat he Lalag te Megbevayà he edhenduen te, Layun dekelà is ibeǥey te Megbevayà diyà te egkengeayuayu ne kenà egkelipatan te wazà pidtemanan is ketulanged din.
47009010	Ne is Megbevayà, iyan ebeǥey te venì diyà te ebpemula su wey zuen egkeenen. Is idtavang ta te zuma ne iring te ibpemula. Ibeǥey zin daan kenita is ibpemula, he ke và dà egkeǥiya, is igketavang ta te zuma, su wey zuen dekelà he uzar ta he ebpuun te metazeng he ulaula ta ziyà te zuma.
47009011	Su edhimuwen din layun he kenè ki maalang-alang te selapì su wey ta meveǥayi is edlised. Ne umba, menge suled, mezakel is ebpeselamat te Megbevayà tenged te tavang he ibpeuwit niw kenami.
47009012	Ne heini is ibeǥey niw, kenà iyan dà pulus din is kegketavangi te menge tumutuu te Megbevayà, kekenà, pinaaǥi kayi utew mezakel he etew is ebpeselamat te Megbevayà.
47009013	Ne emun egketuenan te menge etew he utew kew metulanged, ebentuǥen dan is Megbevayà tenged te kedtumana niw te menge suǥù din wey tenged te mezesen he kedtuu niw te Meupiya he Tudtulanen su midtevangan niw sikandan ne midtevangan niw zaan is duma.
47009014	Ne zutun id-ampù kew zan, ne egkehimu he utew kew mahal ziyà te ǥehinawa zan tenged te zekelà he ǥagew niw kandan he imbeǥey keniyu te Megbevayà.
47009015	Ne tenged kayi ebpeselematan ta is Megbevayà tenged te kebeǥaya zin kenita te Anak din he wazà minsan hengkey he ebpekerepeng te kemahal zin.
47010001	Duen egkaǥi he siak, si Pablo, telawen a emun diyan a te keniyu, iyan, memeǥarang kun is menge lalag ku keniyu emun edlelaǥan ku sikiyu pinaaǥi te surat. Iyan, guntaan, kenà meǥarang is menge lalag ku, kekenà, edhangyù a keniyu pinaaǥi te menayù he menge lalag iring te menayù wey veliǥeǥawen si Kristu.
47010002	Idhangyù ku keniyu he purungi niw is ulaula niw su wey kenà kinahanglan he mebmeǥarang is menge lalag ku emun diyan a te keniyu. Duen duma keniyu he egkaǥi he iring a te etew zà duen he kenà dekelà diyà te ǥehinawa zin is egkesuatan te Megbevayà. Ne hanu man su kayi te kedhendiyan ku te keniyu emun kenè dan ebpurungan is menge ulaula zan, ne egkeehè dan ke sengemenu keǥarang is menge lalag ku.
47010003	Tutuu iyan he etew key zà duen, iyan, is paaǥi te kedsukuli zey te mezaat, ne kenà ebpuun te isip te etew zà duen.
47010004	Su is menge ketezengan, he ke và dà gumaan, he idsukul zey te mezaat, ne kenà ebpuun te etew, kekenà, mekeǥeǥehem utew su ziyà ebpuun te Megbevayà. Ne heini is menge ketezengan, kenà egkesukulan te minsan hengkey he tarù he ketezengan he igkuntada te Megbavayà minsan ke utew melig-en.
47010005	Ne iyan heini egemiten dey te kedeeǥa te menge tarù he ketezengan te menge mepedeliǥen he etew he kenà egkesuat he edtuu te ibpesavut te Megbevayà. Ne minsan is ked-isipa zan te tarù, egkehimu he ed-ilisan dey su wey zan human meisip is tutuu ne pinaaǥi kayi ebpemineǥen dan is menge suǥù ni Kristu.
47010006	Ne emun ibpeehè niw en he metinumanen kew te menge suǥù ni Kristu, ne zutun edsilutan dey is minsan hentei pa he tumutuu ziyan he kenè pa egkesuat he ebpemineg te menge suǥù din.
47010007	Purungi niw isipa is nesavut niw en su zuen menge zuma niw he kunaan dan ke iyan dan dà menge hustu he suluǥuen ni Kristu. Kinahanglan he mesavut dan he sikami, hustu key zaan he menge suluǥuen ni Kristu.
47010008	Kenè en buwa kinahanglan he egkeǥiyen ku keniyu he zuen kebayàbayà ku keniyu he imbeǥey kedì te Megbevayà. Iyan, ke henduen be te utew subra is idantal ku, kenè ku igkeeled heini su wazè din iyan iveǥaya kayi te kebayàbayà dini te kediey su wey ku mezezeeti is kedtuu niw, kekenà, imbeǥey zin kediey su wey ku melig-eni is kedtuu niw.
47010009	Kenè ku egkesuatan he ibpelihandek ku keniyu is menge surat ku,
47010010	iyan, duen egkaǥi he siak si Pablo, utew a mevurut he edawey keniyu emun ebpekidlalag a keniyu pinaaǥi te surat, iyan, emun diyan a te keniyu, telawen e kun ne kenè e kun metau he egkaǥi.
47010011	Is etew he egkaǥi te iring kayi, kinahanglan he sevuta zin he is egkeǥiyen dey pinaaǥi te surat emun kenè key ziyan te keniyu, ne iyan ded ed-ul-ulahan dey emun ebpekeuma key ziyan.
47010012	Telawen key iyan te ked-iring te menge ulaula te menge zuma he etew ziyan he menge mepedeliǥen. Kunaan dan ke iyan sikandan metau egkaǥi ke hengkey is meupiya he ulaula. Utew zan tulebung! Su emun ed-iringan te menge etew is kandan he ulaula egkeǥiyen dan he utew meupiya. Iyan, ke kenà sikandan ed-iringan te menge etew egkeǥiyen dan he sayep haazà is kenà ed-iring.
47010013	Ne sikami, kenà subra is kedantal zey su iyan dey zà idantal haazà is nehimu zey te edtuman he insuǥù kenami te Megbevayà. Ne ragkes kayi is menge vaal zey hein diyan key te keniyu.
47010014	Kenà egkehimu he subra is kegemita zey te keǥehem dey emun edsembaǥan dey sikiyu. Kenè dey sikiyu pezem egkeveyveyaan ke wazè dey sikiyu mepenudtuli zengan, iyan, iyan key nehuna he nekeuma ziyan he ebpenudtul te Meupiya he Tudtulanen mehitenged ki Kristu.
47010015	Kenè dey idantal is menge vaal te zuma he etew ziyà te menge inged he zutun wazè key suǥua te Megbevayà. Iyan, geina te neragkes kew kayi te mibpeveelan kenami te Megbevayà, egkesuatan dey he emun ed-iseg en is kedtuu niw ne edtevangan key keniyu zutun te menge vaal zey ziyan te inged niw.
47010016	Ne pinaaǥi kayi egkehimu he idsangyew zey is Meupiya he Tudtulanen ziyà te menge meziyù he inged he ziyan dapit te keniyu. Su kenè dey egkesuatan he idantal zey is mibeelan te zuma he etew zutun te menge inged he wazè key zutun suǥua te Megbevayà.
47010017	Duen insurat he Lalag te Megbevayà he edhenduen te, Ke zuen etew he egkesuat he edantal, kinahanglan he iyan dà idantal zin is nengehimu te Nengazen.
47010018	Su emun edeliǥen ta is kenita he menge vaal, kenà heini egkesuatan te Megbevayà, iyan, emun duen igkezeliǥi kenita te Megbevayà iyan heini egkesuatan te Megbevayà.
47011001	Pekelalaglalag kew he entusa niw is egkeǥiyen ku keniyu minsan ke henduen be te tulebung a.
47011002	Su insavuk te Megbevayà kayi te kediey is dekelà he suat he kenè kew medsuwey te Nengazen. Iring kew te raǥa he nekeǥunan, iyan, iyan si Kristu ingkaǥun ku keniyu. Ne egkesuatan ku he wazà duma he ebpekeesawa keniyu.
47011003	Egkeipeng a keniyu su kela ke meengkezi niw is kebpurungi niw kedtumana te menge suǥù ni Kristu su kela ke mesahug is kedtuu niw te selakew he edtuuwen. Kela ke meiringi niw si Ibà dengan su mid-akalan sikandin te teruen he uled he iyan si Setanas.
47011004	Umba egkeipeng a su ke zuen ebpekeuma ziyan he selakew is ibpesavut dan mehitenged ki Jesus, ne selakew is mulin-ulin he ibpenurù dan, ne kenè dan iyan ibpesavut is tutuu he tuluuwen he impesavut dey, kekenà, selakew is ibpenurù dan, ne ed-entusen niw mulà is kandan he kebpenurù ne kenà duen dà taman su utew niw egkesuati te ebpemineg.
47011005	Ne heini is menge uvag kun lavew he epustul ni Kristu, kunaan dan ke utew zan lavew, iyan, netuenan ku he wazè e zan melevawi
47011006	su minsan ke kenà a metau he egkaǥi netuenan ku mulà ke hengkey is tutuu he tuluuwen. Ne iyan heini impesavut dey keniyu zengan te minsan keenu he timpu wey te minsan hengkey he paaǥi.
47011007	Hein impesavut ku ziyan te keniyu is Meupiya he Tudtulanen, wazà a mebpesuhul keniyu te minsan sengesintabus dà. Ne iyan benar is: mibpekeminus ku en is pid-etawan ku su wey ku sikiyu ikepelavew. Sayep ku ve heeyan?
47011008	Dutun te kebpenurua ku keniyu ne iyan midsuhul kedì is menge tumutuu ziyà te zuma pa he menge inged. Henduen be te midtekawan ku sikandan wey ku sikiyu iyan metevangi.
47011009	Ne hein diyan a te keniyu ke zuen kinahanglan ku he selapì, wazè ku vuyua ziyan te keniyu su is menge suled tew he ebpuun diyà te prubinsya he Mesidunya, imbeǥey zan kedì is minsan hengkey he egkinehenglanen ku. Sikiyu is tigGerisya, wazè ku pa sikiyu vuyui te igkeuyag ku, ne kenà daan egkehimu he ebuyù a ziyan te keniyu te minsan keenu he timpu.
47011010	Ne heini is idantal ku, kenà egkehimu he egkehalin te minsan keenu he timpu su kenà a edawat te selapì te minsan hentei he ziyan te tivuuk he prubinsya he Gerisya. Tutuu heini iring te netuenan ku he tutuu is impesavut ni Kristu.
47011011	Kunaan niw vuwa ke umba egkeǥiyen ku he kenà a ebuyù diyan te keniyu su wazà gehinawa ku keniyu, iyan, utew kew mahal zini te ǥehinawa ku. Netuenan te Megbevayà he mahal kew zini te ǥehinawa ku.
47011012	Kenè ku edlekaan heini is lalag ku he kenè ku kebuyù diyan su wey haazà is menge uvag kun lavew he epustul ni Kristu, kenè dan mekekaǥi he iring te kenami is menge paaǥi zan te kebaal.
47011013	Kenà sikandan tutuu he menge epustul ni Kristu, kekenà, tarù sikandan he menge suluǥuen ni Kristu. Edterteruan kew zan pinaaǥi te menge vaal zan ne egkeǥiyen dan he tutuu sikandan he menge epustul ni Kristu.
47011014	Ne kenè ku heini igkeinuinu su minsan si Setanas, egkehimu zin is dagwey zin he iring te utew merayag he velinsuǥuen te Megbevayà he ebpuun te langit.
47011015	Umba, kenè ki egkeinuinu ke egkehimu zaan is menge suluǥuen ni Setanas he iring te menge metazeng he suluǥuen te Megbevayà. Iyan, keuzemà edsilutan sikandan sumalà is menge mezaat he vaal zan.
47011016	Edsublien ku te egkaǥi he kinahanglan he kenà isipa te minsan hentei keniyu he tulebung a tenged te menge lalag ku keniyu. Iyan, minsan ke ed-isipen niw he tulebung a, entusa niw te ebpemineg su wey a mekezantal te kenà utew egkeuǥet.
47011017	Heini is egkeǥiyen ku keniyu, ne kenà iyan ibpekaǥi kedì te Nengazen, su iring a te tulebung is edantal.
47011018	Ne ǥeina te zuen mezakel he idantal zan is menge ulaula zan dini te kelibutan egkehimu vuwa taman te meǥaan dà ke idantal ku zaan is kedì.
47011019	Ne ǥeina te menge uluwanen kew he etew, utew kew metau he ed-antus te menge lalag te tulebung diyà te keniyu.
47011020	Su ke zuen minsan hentei he ebmandarmandar keniyu wey ke zuen ed-aǥew te menge azen niw wey ke zuen edlimbung keniyu wey ke edlupiǥen kew zan wey ke ebuǥelen kew zan ne ed-entusen niw.
47011021	Utew zan mevurut, iyan, sikami, telawen key ne egkeeled a su haazà is menge ulaula zan keniyu he kunaan niw ke utew meupiya, wazè dey meulaula ziyan te keniyu. Ne ǥeina te wazè dan en kegkehandek te edantal ne kenà a zaan egkehandek he edantal minsan ke ebpekeiring a te tulebung.
47011022	Haazà he menge etew, egkeǥiyen dan he menge pinilì sikandan te Megbevayà su menge Hudiyu zan, menge kevuwazan ni Israyil wey menge kevuwazan te kepuun ni Israyil he si Abraham. Ne siak daan, Hudiyu a he kevuwazan daan ni Israyil wey ni Abraham.
47011023	Netuenan ku he henduen a te ebuneǥen kayi te menge lalag ku, iyan, kenà egkesabpeng is bèbè ku kayi te egkeǥiyen ku. Egkeǥiyen dan he menge suluǥuen sikandan ni Kristu. Siak, lavew e pa he metinumanen he suluǥuen ni Kristu. Utew memereǥen is ebpeveelan din kediey. Lelayun ad egkepirisu ne sikandan, kenà layun. Lelayun ad ebuǥela te menge etew he kuntada te Megbevayà, kenà te sikandan. Mezakel en is nengeeǥiyan ku he edhimetayan a pezem, kenà te sikandan.
47011024	Kelelima e en buǥela te menge Hudiyu te menge ketluan wey siyew he lagkut.
47011025	Ketetelu ad buǥela pinaaǥi te menge tuked. Midtuleng a te vatu te menge etew su edhimetayan e zan pezem. Ketetelu en daan melavu is barku he mid-untuzan ku ne zuen timpu he sengekezukileman wey sengeandew ziyà a te lawed te zaǥat is nekeǥeǥentungan dà.
47011026	Ne zutun te menge kedhipanew ku ne nengeeǥiyan ku is mezakel he menge kemereǥenan tenged te kedalem te wahig, wey tenged te menge tulisan, wey tenged te menge kuntada ku he menge zuma ku he Hudiyu wey menge kenà Hudiyu. Mezakel is menge hitavù kediey ziyà te menge inged wey ziyà te wazà meǥinged wey ziyà te zaǥat wey pinaaǥi te menge tarù he tumutuu.
47011027	Midhaǥù a is edterebahu; layun a egkepurang; layun a egkevitil; ne layun a egkemezahi. Layun a kurang te egkeenen wey layun a egkealang-alang te egkeubpaan wey ugelingen.
47011028	Ne kenà duen dà taman su andew-andew egkereǥenan a te kedumelaha ku te langun he menge gurupu te menge tumutuu ziyà te minsan hendei.
47011029	Su ke zuen tumutuu he edlised su ebmeǥuyà is kedtuu zin, ne edlised a zaan su egkeipeng a kandin. Ke zuen nepenulayan ne nekesalà, ne haazà is etew he nekepenuley kandin, utew ku igkeepes.
47011030	Kenè ku egkesuatan he edantal a, iyan, emun kinahanglan he ibpezantal a, idantal ku is menge kemeresayan he nengeeǥiyan ku su pinaaǥi kayi egketuenan niw he zekelà is kurang ku te ketau.
47011031	Is Megbevayà wey Amey te Nengazen tew he si Jesus, deliǥa sikandin te wazà pidtemanan. Netuenan din he kenà tarù heini is egkeǥiyen ku.
47011032	Dengan, hein diyà a te inged he Demasku, is gubirnedur he intezù ni Hadì Eritas, midsuǥù din is menge sundaru he ventayi zan is pultahan he idselang dutun te kutà te inged su wey e zan mezakep ke egawas a zutun.
47011033	Iyan, duen menge etew he midtavang kediey ne in-ahuk e zan te zekelà he vinevey ne midheluǥan e zan diyà te sulawà he liyu te metikang he elavat he kutà dutun te inged ne nekeǥawas a zutun.
47012001	Minsan pa te wazà pulus te kedantal ku, edantal e zed gihapun. Ne ǥuntaan egkeǥiyen ku keniyu is impezayag wey is impaahà kedì te Nengazen.
47012002	Dengan, duen tumutuu he nekilala ku he mibpengelinteuwan he mekepenumbaley sikandin diyà te utew metikang he langit he ed-ubpaan te Megbevayà. Sepulù en wey heepat he tuig heini is kegkehitavù kayi. Wazè ku metueni ke nekehendiyè be is lawa zin wey ke impeehè dè be heini kandin te Megbevayà pinaaǥi te teǥeinep; iyan dà nesayud kayi is Megbevayà.
47012003	Iyan dà netuenan ku is: diyà sikandin mekeseled te utew mekempet he inged te Megbevayà ne edsublien ku te egkaǥi he wazè ku metueni ke nekehendiyè be is lawa zin wey ke impeehè dà heini kandin te Megbevayà pinaaǥi te teǥeinep; iyan dà nesayud is Megbevayà.
47012004	Ne zutun te kebpenumbaley zin diyà te langit duen nezineg din he kenà egkekaǥi pinaaǥi te kelibutanen he lalag ne kenà daan idtuǥut he egkeǥiyen te etew zà duen.
47012005	Ne egkehimu he idantal ku heini is nehitavù kandin, iyan, kenè ku iyan idantal is menge ketau ku, kekenà, iyan ku idantal haazà is ebpekepaahà te kurang ku te ketau.
47012006	Ne penenglitan ke egkesuatan ku he edantal a, kenà egkehimu he egkeǥiyen niw he wazà pulus te zantal ku su tutuu is idantal ku, iyan, kenà a edantal su kenè ku egkesuatan he isipa a te menge etew he utew lavew. Meupiya ke zutun dà ebpuun is ked-isipa zan kedì te menge ulaula ku he neehè dan wey menge penurù ku he nezineg dan.
47012007	Mibeǥayan a te Megbevayà te utew merasey he zaru su wey ku kenà ikezantal is utew meupiya he nengeehè ku ziyà te langit. Ne heini is daru, ne egemiten ni Setanas he idrasey kedì, ne pinaaǥi kayi kenà a ebpekepelavew.
47012008	Ketetelu ku en iampù diyà te Megbevayà he iawè din,
47012009	iyan, iyan tavak din kediey is, Edtevangan ku sikew wey nu maantus ne hustu en. Su zekelà is egkehimu te ǥehem ku ziyan te kenikew emun wazè nu en egkehimu, ke sikandin. Ne tenged kayi utew ku egkesuati he idantal ku is kurang ku te ketau su wey a melig-eni te ǥehem ni Kristu.
47012010	Ne meupiya en utew te ǥehinawa ku is kurang ku te ketau, is kedsumpelita wey is pesipala kediey te menge etew, wey is menge kemereǥenan wey is kemeresayan tenged te kedtuu ku ki Kristu. Su netuenan ku he emun wazè en kediey he ketau, dekelà is ibeǥey kediey ni Kristu he ketau.
47012011	Henduen a te tulebung he etew su edantal a, iyan, neteǥel a keniyu su iyan kew pezem ebeǥey te menge ketezengan ku he idtavak keniyan te menge uvag kun epustul ni Kristu. Ne minsan pa te wazà kediey he ketau wazà a ǥihapun melevawi kayi te uvag menge utew lavew he kenà tutuu he epustul ni Kristu.
47012012	Ne hein diyan a te keniyu impeehè ku keniyu he tutuu a he epustul ni Kristu su minsan nereǥenan a, mid-antus a su wey ku ikepaahà is menge singyal wey menge egkengein-inuwan he iyan tuus te tutuu he epustul.
47012013	Is kedtavang ku keniyu ne iring ded te kedtavang ku te menge tumutuu ziyà te zuma he menge inged. Asal kela ke kunaan niw ke kenè ku idtavang keniyu is kenè ku keniyu kebuyui te selapì. Emun nekesalà a keniyu pinaaǥi kayi peseyluwa a keniyu.
47012014	Ed-endaman ku en is kedhendiyan ku ne iketelu en heini is kebpenumbaley ku ziyan te keniyu. Ne iring ded te nehuna, kenà egkehimu he ebuyù a keniyu te selapì. Kenè ku egkesuatan is selapì niw, kekenà, egkesuatan ku he mahala a keniyu ziyà te ǥehinawa niw. Nehimu a he amey niw su pinaaǥi kedì neketuu kew te Megbevayà. Ne kenà egkehimu he ebuyuan is menge vatà te amey zan, kekenà, iyan ebuyù is menge vatà.
47012015	Egkelipey a utew ke igkeveǥey ku is menge azen ku wey is desen ku wey ku sikiyu metevangi. Iyan, minsan pa te mahal kew zini te ǥehinawa ku henduen be te kenà a mulà mahal ziyan te ǥehinawa niw.
47012016	Duen duma keniyu he ke sikandan te, Tutuu iyan he wazà si Pablo mebuyù te selapì, iyan, duen paaǥi zin he meeles wey kiw zin melimbungi.
47012017	Ne emun iyan heeyan egkeisip niw, ipetueni niw kedì ke hengkey he paaǥi is kegkelimbungi ku keniyu. Duen be nekuwa ku zutun te kedsuǥua ku te menge zuma ku ziyan te keniyu? Nelimbungan kew zan be?
47012018	Midhengyuan ku si Tito he medhendiyan te keniyu, ne impezuma ku zaan kandin is sevaha te menge suled tew. Midlimbungan kew zan be? Wazè niw egkekaǥi he iring kayi, su si Tito wey siak ne neked-iring is paaǥi zey wey ed-ul-ulahan dey su pudu memetazeng.
47012019	Kunaan niw vuwa ke pinaaǥi kayi te egkeǥiyen ku ibpesavut ku keniyu he wazè dey menge sayep, iyan, kenà iyan heeyan tuyù ku. Su ebpeketistiǥus is Megbevayà he heini is migkaǥi ku keniyu, ne iyan hustu he egkeǥiyen tenged te kebpekidsevaha ku ki Kristu. Ne, minahal ku he menge suled, insurat ku heini is langun, su wey meheǥet is kedtuu niw.
47012020	Egkesamuk is gehinawa ku su kela ke zutun te kebpekeuma ku ziyan ne iyan ku egkeahà diyan te keniyu is menge ulaula he kenè ku egkesuatan. Ne emun iyan haazà ne zuen ed-ul-ulahan ku zutun he kenè niw zaan egkesuatan su kinahanglan he edsewayen ku is keniyu he ulaula. Su kela ke zuen ebpekigkuntada ziyan te menge zuma zin, kela ke zuen egkesina, duen petuluy egkepauk, wey leǥezen, kela ke zuen diyan ebpenemperasà wey edsulà te zuma zin, kela ke zuen bereituk. Kela ke zuen diyan te keniyu gelbuwen, wey kela ke wazè niw kebpekid-uyun te menge tumutuu.
47012021	Egkesemukan a su kela ke zutun te kebpekeuma ku ziyan ne igkeeled ku sikiyu ziyà te Megbevayà ne kela ke utew a egkeseeng tenged te mezakel he netuenan ku zengan he nekevaal te mezaat ne wazè dan pa engkezi is menge mahawag he ulaula zan iring te kedhilavet te kenè dan esawa wey is kedtumana zan te mezaat he kebayè dan.
47013001	Iketelu en heini te kebpenumbaley ku ziyan. Ke zuen etew he ebpehusey kedì ne zuen idsumbunga zin te zuma zin he tumutuu, kinahanglan he ebentayan ta is suǥù diyà te insurat he Lalag te Megbevayà he edhenduen te, Ke zuen idsumbunga niw te zuma niw kinahanglan he edtistiǥusan te menge tetelu ne emun kenà ne menge zezuwa he etew.
47013002	Dutun te ikezuwa he kebpenumbelayi ku keniyu, sikiyu is memezaat is ulaula zengan, migkaǥi ku keniyu he emun kenè niw ed-engkezan haazà is memezaat he ulaula niw ne edsilutan ku sikiyu emun ebpekelikù a. Ne ed-umanan ku egkeǥiya ǥuntaan diyan te keniyu wey ziyà te minsan hentei pa he ed-ulaula te mezaat. Ke ebpekeuma a, wazà minsan hentei he ed-ulaula te mezaat he ebpekelikey te kedsiluti ku kandin.
47013003	Dutun, ne egkevenaran kew human he is egkeǥiyen ku keniyu, iyan is impekaǥi kediey ni Kristu. Ne kenà sikandin telawen, kekenà, emun duen ed-ul-ulahan din keniyu dekelà is gehem din he ibpeehè din keniyu.
47013004	Su minsan ke henduen be te wazà egkehimu ni Kristu zutun te kedrensanga kandin diyà te krus, nevanhew zed sikandin ne zuen din en beǥu en he untung pinaaǥi te ǥehem te Megbevayà. Ne sikami zaan, henduen be te wazè dey egkehimu su layun key zaan ebpekeantus te kemeresayan, iyan, pinaaǥi te ǥehem te Megbevayà he edtavang kenami, duen dey zaan beǥu en he untung ne ebpeketavang key pa keniyu.
47013005	Susiya niw is gehinawa niw wey niw metueni ke tutuu ve is kedtuu niw ki Kristu. Wazè niw ve metueni he midlumunan kew ni Kristu? Ne emun wazà, ne tarù is kedtuu niw ne wazè kew mezawat ni Kristu.
47013006	Egkesuatan ku he metueni niw he tutuu key iyan he menge epustul ni Kristu.
47013007	Id-ampù dey ziyà te Megbevayà he wazà ulaula niw he mezaat. Ne kenè dey iyan id-empua keniyu su wey metueni te menge etew he edtumanen niw is impenurù dey keniyu su maambe ke kenè niw ed-isipen he epustul key ni Kristu, asal, ed-ul-ulahan niw is hustu.
47013008	Su emun hustu is ed-ul-ulahan niw, sikami is epustul, kenà egkehimu he ibpeehè dey is keǥehem dey keniyu su wey zey zà ibpaahà is keǥehem dey ke edsupaken niw is hustu he ulaula.
47013009	Egkelipey ad emun wazè niw supak, minsan ke henduen te wazè dey keǥehem. Ne kenà duen dà taman su id-ampù dey he mepurung meheǥet is ked-ul-ulaha niw te hustu.
47013010	Umba ebpesuratan ku sikiyu te zini e pa te meziyù su ke ebpekeuma a ziyan kenè en kinahanglan he meǥamit ku is keǥehem ku te epustul te kedsilut. Imbeǥey kedì te Megbevayà heini is keǥehem. Kenà iyan imbeǥaya zin kayi te keǥehem su wey maawà is upakat niw te tumutuu, kekenà, wey meheǥet is upakat niw.
47013011	Menge suled, iyan dà heini menge lalag ku keniyu; berakat he mebmelipayen kew. Purungi niw is menge ulaula niw; tumana niw is menge sambag ku keniyu. Kinahanglan he mesevaha is gehinawa niw ne mebmelinawen is ked-ubpè niw. Su emun ebeelan niw heini, is Megbevayà he iyan puunà te ǥaǥew wey kelinew, layun eduma keniyu.
47013012	Mebpelimlimuey kew he iyan tuus he teltelesuled kew tenged te kedtuu niw.
47013013	Ebpengemusta keniyu is langun he menge tumutuu te Megbevayà dini.
47013014	Berakat he ikeǥaǥew kew te Nengazen tew he si Jesu Kristu wey verakat he ipeehè keniyu te Megbevayà he mahal kew ziyà te ǥehinawa zin wey verakat daan he meheǥet is upakat niw te Waǥas he Mulin-ulin. Iyan a si Pablo.
48001001	Siak si Pablo is midsurat kayi. Ibpeuwit ku heini ziyan te keniyu te langun he menge tumutuu ziyan te menge inged te tivuuk he prubinsya he Gelasya. Siak wey is langun he menge tumutuu he menge zuma ku zini, ebpengemusta keniyu. Epustul a, iyan, wazà a ǥerari he epustul te etew zà duen, ne kenà daan pinaaǥi te etew zà duen is kedsuǥua kedì, kekenà, migeraran a he epustul ni Jesu Kristu wey te Amey tew he Megbevayà he mibanhew ki Jesus, ne iyan sikandan midsuǥù kedì.
48001003	Berakat he ikeǥaǥew kew te Amey tew he Megbevayà wey te Nengazen tew he si Jesus wey veǥayi kew zan te melinawen he kebpekesavuk.
48001004	Si Kristu, imbelavag din is untung din su wey mepalis is menge salè tew su wey kiw melibri, ne kenè tew meiringi is menge etew he ed-ulaula te mezaat te ǥuntaan he timpu kayi te kelibutan. Umba mibeelan heini ni Kristu su edtumanen din is egkesuatan te Amey tew he Megbevayà.
48001005	Berakat he zeliǥa is Megbevayà te wazà pidtemanan
48001006	Utew ku sikiyu igkeinuinu su wazè en utew meuǥet ne henduen be te nahalin en is kedtuu niw, ne is Megbevayà he iyan mibpetuu keniyu pinaaǥi te ǥaǥew ni Kristu, ed-iniyuǥan niw ne edtuuwan niw is selakew he tuluuwen he egngezanan daan te menge etew he Meupiya he Tudtulanen.
48001007	Iyan, kenà egkehimu he zuen selakew pa he tuluuwen he egngezanan te Meupiya he Tudtulanen. Egkeǥiyen ku heini su zuen menge etew ziyan he ebpenurù te tarù, ne pinaaǥi kayi egkesemukan is isip niw su edhelinen dan te tarù is Meupiya he Tudtulanen mehitenged ki Kristu.
48001008	Iyan, egkeǥiyen ku keniyu he ke zuen minsan hentei, minsan ke sikami, wey minsan ke velinsuǥuen he ebpuun te langit, ne zuen ibpesavut din keniyu he egkeǥiyen din he Meupiya he Tudtulanen, iyan, selakew, ne kenà iyan heini is tutuu he tuluuwen he impesavut dey keniyu, ne verakat he meimpirnu sikandin.
48001009	Daan dey en keniyu heini migkaǥi, iyan, ed-umanan ku egkeǥiya ǥuntaan he ke zuen ibpesavut te minsan hentei he egkeǥiyen din he Meupiya he Tudtulanen, iyan, kenà iyan is tutuu he tuluuwen he impesavut dey keniyu, ne verakat he meimpirnu sikandin.
48001010	Kunaan niw vuwa ke iyan netaǥù te ǥehinawa ku is: egkesuat a he zeliǥa a te menge etew. Iyan, kenà iyan heini netaǥù te ǥehinawa ku, kekenà, iyan is kebpenunuata ku te Megbevayà. Kunaan niw vuwa zaan ke egkesuatan ku he ibmeupiya te ǥehinawa te menge etew is menge ulaula ku, iyan, kenà daan iyan egkesuatan ku su emun iyan egkesuatan ku, kenà egkehimu he suluǥuen a ni Kristu.
48001011	Egkesuatan ku, menge suled, he mesavut niw he heini is migngezanan he Meupiya he Tudtulanen he impesavut ku keniyu ne kenà ebpuun te etew zà duen
48001012	su wazà keǥiya kediey te minsan hentei he etew ne wazà daan ipenurù kediey te etew, kekenà, impinted kediey ni Jesu Kristu.
48001013	Nezineg niw is daan he menge ulaula ku zengan te kemulu ku pa kebenteyani te tuluuwen te menge zuma ku he Hudiyu. Is langun he menge tumutuu ki Jesus, mibpesipelahan ku su ebpeǥesen ku pezem sikandan he meengkezi zan is kedtuu zan.
48001014	Is menge zuma ku he menge Hudiyu he serenganè ku te penuiǥen, wazà nekerepeng kedì te kebenteyani ku te menge tuluuwen dey te menge Hudiyu. Ne wazà kandan kedì nekerepeng te kebenteyani te imbilinbilin he menge vetasan te ǥinepuan dey.
48001015	Ne minsan pa zutun, ingkeǥaǥew a te Megbevayà ne mibpilì e zin he suluǥuen din te wazè e pa ianak ne nehimu zin he meketuu a kandin.
48001016	Ne hein neisip din he ibpekilala zin en kediey is Anak din he si Jesus su wey ku ikepenudtul is keaǥi ni Jesus diyà te menge etew he kenà menge Hudiyu, wazà a mebpepenurù te minsan hentei he etew;
48001017	ne wazà a zaan medhendiyà te inged he Hiruselim su wey ku mesampit kes nengehuna he epustul ni Jesu Kristu, kekenà, midhendiyà a te prubinsya he Erabya ne zutun, midlikù a ziyà te inged he Demasku.
48001018	Ne tetelu pa zutun he tuig ne human a medhendiyà te inged he Hiruselim wey a mekepenumbaley ziyà te ki Pedro ne ziyà a te kandin taman dà te zezuwa he simana.
48001019	Ne neehè ku zaan dutun si Santiago, sikan is hazi te Nengazen tew he si Jesus, ne wazà duma he epustul he neehè ku zutun, iyan dà sikandan is dezuwa.
48001020	Tutuu heini is edtudtulen ku keniyu. Netuenan te Megbevayà he kenà tarù.
48001021	Ne zutun mibeyaan ku is prubinsya he Sirya wey Silisya.
48001022	Ne wazè e pa zutun mekilala te menge gurupu te menge tumutuu ki Jesus he ziyà te prubinsya he Hudiya.
48001023	Netudtulan dà sikandan te menge etew he siak is ebpendakep te menge tumutuu ki Jesus dutun te nengehuna he andew, ne ǥuntaan idsangyew ku en is tinuuwan he iyan ibpendekepa ku kandan su wey zan meewai.
48001024	Ne tenged dutun midalig dan is Megbevayà tenged te neketuu a ki Jesus.
48002001	Ne sepulù wey heepat pa he tuig dutun ne human a medlikù diyà te Hiruselim. Mibpezumehè key ki Bernabe ne miduma ku zaan si Tito.
48002002	Umba midhendiyà a su impinted kedì te Megbevayà haazà is kedhendiyè ku. Ne kebpekeuma zey zutun ne midtiǥum is menge egalen te menge tumutuu he iyan dan dà ne impesavut ku kandan ke hengkey is Meupiya he Tudtulanen he ibpenurù ku ziyà te menge etew he kenà menge Hudiyu. Egkesuatan ku zutun he kenà maawà is pulus te nengeveelan ku en wey is kemulu ku pa ebeeli.
48002003	Iyan, nesuatan dan ded is baal ku su si Tito, is duma ku, minsan te kenà sikandin Hudiyu, wazè dan iteǥel is kedsirkunsidar kandin sumalà is insuǥù ni Moises.
48002004	Iyan, duen menge etew he kenà tutuu he menge tumutuu te tutuu he tuluuwen he midtampu kenami. Egkesuatan dan dutun he sirkunsidara si Tito. Umba midtampu zan he id-eles dan he kenè dan tutuu he tumutuu su wey zan maahà ke edtumanen tew is menge suǥù he imbilinbilin ni Moises. Su egkesuatan dan he meiring kiw te uripen pinaaǥi te kedtuman te kesuǥuan minsan te nelibri kiw en ni Jesu Kristu ne wazè en kinahanglan he ebenteyanan tew pa is kesuǥuan.
48002005	Ne wazè dey ituǥut he meveyveyai key zan te minsan hengkey he paaǥi su wey kenà meumani te tarù is tutuu he Meupiya he Tudtulanen, ne kenà egkezeetan is kedtuu niw.
48002006	Ne zutun, minsan sikan is menge etew ziyà te Hiruselim he henduen be te menge egalen te tumutuu, wazè dan ingkepenurù kediey he idheǥet te ibpenurù ku. Umba egkeǥiyen ku he henduen dan te menge egalen su wazà bali ziyà te Megbevayà te igerar kenita te menge etew. Wazà id-uman dan te kediey he ibpenurù, kekenà, nesavut dan dutun he insarig kediey te Megbevayà is kedsengyawa te Meupiya he Tudtulanen diyà te menge etew he kenà Hudiyu iring te insarig din daan ki Pedro is kedsengyawa kayi ziyà te menge Hudiyu.
48002008	Su is Megbevayà, mid-ulinan din si Pedro wey mehimu sikandin he epustul he iyan ebpenudtul ziyà te menge Hudiyu, ne iring din ded, mid-ulinan e zin daan wey a mehimu he epustul he iyan suǥù din diyà te menge etew he kenà menge Hudiyu.
48002009	Ne si Santiago, si Pedro, wey si Juan, haazà is menge egalen dutun, hein nesavut dan he insarig kediey te Megbevayà heini is baal ku, mibpekigkumusta zan kenami ki Bernabe he tuus te teltelezuma key pudu is edtuman te ebpeveelan te Megbevayà. Neuyunan dey he iyan key ebpenudtul ziyà te menge etew he kenà Hudiyu ne iyan dan ebpenudtul ziyà te menge Hudiyu.
48002010	Iyan dan dà intelaan kenami is kedtevangi zey te menge tumutuu he egkengeayuayu ziyà te Hiruselim, iyan, daan ku en heini midheǥet dini te ǥehinawa ku.
48002011	Ne malù pa neuǥet dutun nekeuma si Pedro ziyà te kenami, te ziyè key te inged he Entiyukya. Ne hein aney sikandin mekeuma, hustu is mid-ulaula zin su mid-amur he egkaan te menge tumutuu he kenà menge Hudiyu. Iyan, hein nekeuma is menge tumutuu he Hudiyu he midsuǥù ni Santiago, midlikayan din he mekekaan duma te kenà menge Hudiyu. Ne midsawey ku sikandin su utew keladu he kenà hustu is ed-ul-ulahan din. Umba midlikayan din su nahandek sikandin su kela ke ikesewayi kandin haazà is ulaula zin dutun te menge tumutuu he Hudiyu he egkaǥi he kinahanglan he ebpesirkunsidar is menge tumutuu he kenà menge Hudiyu.
48002013	Ne iring din ded daan dutun is mid-ulaula te zuma he menge tumutuu he Hudiyu su midlikey zan daan, ne minsan si Bernabe, ne neuwit daan dutun.
48002014	Ne hein nesavut ku he ed-ul-ulahan dan is supak te tutuu he impenurù te Meupiya he Tudtulanen, migkeǥiyan ku si Pedro ziyà te etuvangan te langun kandan, ke siak te, Sikew, Pedro, sikan is menge tumutuu he kenè tew zuma he Hudiyu, maan is ibpetuman nu kandan is kesuǥuan tew te menge Hudiyu? Su minsan Hudiyu ka, mid-engkezan nu en is kedtumana nu kayi he kesuǥuan, ke siak.
48002015	Ne impelaus ku haazà is lalag ku te, Sikita is etew he in-anak he Hudiyu, ne kenè ki iring te menge etew he kenà Hudiyu he egngezanan ta he menge mesinupaken.
48002016	Ne minsan pa zutun, netuenan ta he kenè ki egkeisip he metazeng te Megbevayà pinaaǥi te kedtumana ta te kesuǥuan he imbilinbilin ni Moises, kekenà, pinaaǥi zà te kedsarig ta ki Jesu Kristu. Sikita is Hudiyu, nekesarig ki zaan ki Jesu Kristu su wey pinaaǥi te kedtuu ki Jesu Kristu meisip ki zaan te Megbevayà he metazeng. Netuenan ta he kenà heini egkehimu pinaaǥi te kedtumana te kesuǥuan. Su wazà minsan hentei he ed-isipen he metazeng te Megbevayà tenged te kedtumana zin te kesuǥuan.
48002017	Guntaan, egkesuatan ta he isipa ki te Megbevayà he metazeng pinaaǥi ki Kristu. Ne pinaaǥi te kedtuu ta kandin ibpesavut kenita he mesinupaken ki ves daan he iring te kenà menge Hudiyu. Ne emun iyan heini, ne sikita is Hudiyu, egkehimu ve he ebpekekaǥi ki he pinaaǥi ki Kristu nehimu ki en he mesinupaken? Kenà daan egkehimu!
48002018	Su emun edlikuan ku ne egkeǥiyen ku he hustu he paaǥi haazà is kesuǥuan he mid-engkezan ku, igkepeehè ku pinaaǥi kayi he venar iyan he mekesesalà a su nesupak ku is kesuǥuan.
48002019	Siak, nesavut ku en he kenà a egkeveǥayan te untung he wazè din pidtemanan pinaaǥi te kedtumana ku te kesuǥuan, ne tenged dutun mid-engkezan ku is kedsarig ku te kedtumana ku te kesuǥuan su wey ku iyan metuman is menge suǥù te Megbevayà.
48002020	Tenged te kedsarig ku ki Kristu, inransang a te krus duma kandin su elili ku sikandin. Minatey a, iyan, uuyag a ǥihapun su zini ed-ubpà te kediey si Kristu ne heini is kebpengungubpaan ku zini te kelibutan, pinaaǥi zà te kedsarig ku kandin te Anak te Megbevayà. Mahal a ziyà te ǥehinawa zin ne mibpehimatey sikandin he elili kediey su wey a melibri.
48002021	Kenà egkehimu he kenè ku edewaten is gaǥew te Megbevayà kedì su ke egkehimu he ed-isipen ki zin he metazeng pinaaǥi te kedtumana ta te kesuǥuan, wazè bes pulus te kebpehimatey ni Kristu!
48003001	Sikiyu is menge tigGelasya, henduen be te kenè kew metau he ed-isip-isip! Utew a egkeinuinu keniyu! Maan is ebpemineǥen niw is menge etew he ebpetuman keniyu te kesuǥuan he imbilinbilin ni Moises? Utew keladu is kebpenurua ku keniyu te nehimu ni Jesu Kristu kenitew pinaaǥi te kebpatey zin diyà te krus.
48003002	Duen id-insè ku keniyu. Hengkey is paaǥi te kegkezewata niw te Waǥas he Mulin-ulin? Nezawat niw ve is Waǥas he Mulin-ulin tenged te kedtumana niw te kesuǥuan he imbilinbilin ni Moises? Wazà, su netuenan niw he imbeǥey keniyu te Megbevayà is Waǥas he Mulin-ulin tenged dà te nezineg niw ne midtuuwan niw is tudtul mehitenged te nehimu ni Jesus.
48003003	Menge tulebung kew ves! Dutun te aney niw en kedsundan ki Jesus, midseriǥan niw is kedtavang te Waǥas he Mulin-ulin, iyan, guntaan, kunaan niw vuwa ke egkepurungan is kedsundan niw pinaaǥi te keniyu za he ketau!
48003004	Wazè bes pulus te menge meupiya he tuvad keniyu tenged te kebpeketuu niw! Kenà egkehimu he wazà pulus.
48003005	Is Megbevayà, hein imbeǥey zin keniyu is Waǥas he Mulin-ulin ne impeehè din diyan te keniyu is menge egkein-inuwan, wazè din iyan iveeli zutun is tenged te edtumanen niw is kesuǥuan, kekenà, tenged dà te nezineg niw ne midtuuwan niw is Meupiya he Tudtulanen.
48003006	Iring din ded daan is nehitavù ki Abraham he kepuun tew zengan su zuen insurat he Lalag te Megbevayà he edhenduen te, Midtuu sikandin te migkaǥi te Megbevayà ne tenged kayi, is Megbevayà, midawat din si Abraham ne mid-isip din sikandin he metazeng.
48003007	Ne sikiyu zaan, kinahanglan he sevuta niw he iyan ded heini ǥuntaan kayi te kenitew su ke zuen etew he edtuu te Lalag te Megbevayà ne nehimu en sikandin he kevuwazan ni Abraham, he ke và dà egkeǥiya, egkezawat din is impenaad te Megbevayà diyà te ki Abraham.
48003008	Daan he migkaǥi is Megbevayà diyà te insurat he lalag din he minsan is menge etew he kenà menge Hudiyu, ne ed-isipen din sikandan he metazeng emun edtuuwan dan sikandin. Impesavut din he zaan ki Abraham is Meupiya he Tudtulanen, ke sikandin te, Tenged te midtuu ka te migkaǥi ku, midtuvazan ku sikew. Ne pinaaǥi zaan kayi te kedtuu nu edtuvazan ku is tivuuk he menusiyà dini te kelibutan.
48003009	Ne midtuu si Abraham dutun te Lalag te Megbevayà, ne tenged dutun midtuvazan sikandin te Megbevayà; ne iring din ded daan ke edtuu is minsan hentei te Lalag te Megbevayà, edtuvazan daan sikandin te Megbevayà.
48003010	Iyan, is minsan hentei mulà he edsarig te kedtumana te kesuǥuan he imbilinbilin ni Moises, nesuǥat en te rawak te Megbevayà su zuen insurat he Lalag te Megvevayà he edhenduen te, Is minsan hentei he kenà din egkepurung egketuman is minsan hengkey he suǥù he insurat dutun te kesuǥuan, ne nesuǥat en sikandin te rawak te Megbevayà.
48003011	Ne emun iyan haazà, ne egkesavut ta he wazà minsan hentei he metazeng is ked-isipa kandin te Megbevayà pinaaǥi te kedtumana te kesuǥuan su zuen insurat he Lalag te Megbevayà he edhenduen te, Is minsan hentei he metazeng is ked-isipa kandin te Megbevayà pinaaǥi te kedtuu zin te Lalag te Megbevayà, iyan sikandin ebeǥayan te untung he wazè din pidtemanan, ke sikandin.
48003012	Iyan, ke zuen etew he egkepurung din egketuman is langun he suǥù dutun te kesuǥuan, kenè en kinahanglan he edtuu pa sikandin wey meveǥayi te untung he wazè din pidtemanan, su zuen insurat he Lalag te Megbevayà he edhenduen te, Is etew he egkepurung din egketuman is langun he suǥù dutun te kesuǥuan, ebeǥayan sikandin te untung he wazè din pidtemanan.
48003013	Minsan pa te nesupak te en is kesuǥuan, nelibri ki ni Jesus te silut su midrewakan en si Jesus he elili kenitew zutun te kedrensanga kandin te krus, su zuen insurat he Lalag te Megbevayà he edhenduen te, Ke zuen etew he edhimetayan ne idtaud te impasek he kayu ne tuus heini te rawak kandin te Megbevayà.
48003014	Ne umba mibpehimatey si Jesu Kristu te iring dutun su wey pinaaǥi kandin ikeveǥey zaan diyà te menge etew he kenà menge Hudiyu is ketazeng he intuvad te Megbevayà ki Abraham. Ne pinaaǥi zutun sikitew is langun he edtuu ki Jesus, ebeǥayan kiw zin te Waǥas he Mulin-ulin he impenaad dengan te Megbevayà.
48003015	Menge suled, duen penenglitan he ibpesavut ku keniyu. Su ke zuen ibpenaad te sevaha he etew he insurat diyà te dukumintu he mibpirmahan din ne mibpirmahan daan te menge tistiǥus, ne kenà egkehimu he edhelinan wey ed-umanan haazà te minsan hentei su nelig-enan.
48003016	Ne iring din ded daan su zuen impenaad te Megbevayà diyà te ki Abraham wey ziyà te kevuwazan ni Abraham he egkeuǥet pa zutun id-anak. Wazè din iyan keǥiya he zuen penaad din diyà te menge kevuwazan ni Abraham su kenà mezakel is egkeǥiyen din, kekenà, ke sikandin diyà te ki Abraham te, diyà te kevuwazan nu. Umba migkaǥi zin heini su sebsevaha zà he etew zutun te kevuwazan ni Abraham is ibpesavut din he iyan si Kristu.
48003017	Iyan ibpesavut ku kayi is: duen untung he wazè pidtemanan he impenaad te Megbevayà ki Abraham he kenà duwazuwa he edtumanen din su midlig-enan din. Daan en heini is penaad te wazè pa is kesuǥuan he imbilinbilin ni Moises su neuǥet pa zutun si Moises su menge heepat pa he ǥatus wey ketluan he tuig. Ne kenà egkehimu he egkeawà is penaad te Megbevayà pinaaǥi te kesuǥuan he imbilinbilin ni Moises. Kenà egkehimu he kenè edtumanen te Megbevayà is penaad din.
48003018	Si Abraham, imbeǥey kandin te Megbevayà is untung he wazà pidtemanan tenged dà te impenaad heini kandin te Megbevayà. Iyan, emun egkehimu he ibeǥey kenita is untung pinaaǥi te kedtumana ta te kesuǥuan, kenà daan egkehimu he ibeǥey heini kenita tenged dà te impenaad heini te Megbevayà.
48003019	Ne emun iyan heini, ne hengkey is pulus te kesuǥuan? Ibpesavut ku keniyu is pulus din. In-uman te Megbevayà is kesuǥuan su wey zin ipesavut kenita ke hengkey is mezaat he ulaula ta; ne egkesuatan din he zutun dà taman is kedseriǥi te kesuǥuan te kebpekeuma te kevuwazan ni Abraham he iyan si Kristu he iyan mibpenaazan te Megbevayà. Midsuǥù te Megbevayà is menge velinsuǥuen din he ebpuun diyà te langit wey zan ikeveǥey is kesuǥuan diyà te ki Moises. Ne si Moises, nehimu sikandin he zatù te pid-elangan su imbeǥey zin daan is kesuǥuan diyà te menge etew.
48003020	Iyan, dutun te kebpenaazi te Megbevayà ki Abraham wazà kinahanglan he zuen datù te pid-elangan su sebsevaha zà dutun is nekepenaad he iyan is Megbevayà.
48003021	Ne kunaan niw vuwa ke kenà egkeuyun is kesuǥuan wey is menge penaad dengan te Megbevayà, iyan, kenà egkehimu he kenà heini egkeuyun. Su ke zuen kesuǥuan he pinaaǥi kayi egkeveǥayan kiw te untung he wazè din pidtemanan ne siguradu egkehimu kiw he metazeng pinaaǥi zaan kayi te kesuǥuan.
48003022	Iyan, impesavut kenitew te insurat he Lalag te Megbevayà he sikitew is tivuuk he menusiyà, sakup kiw en pudu te mezaat he kebayè tew. Ne tenged kayi, wey zà edtumana te Megbevayà is menge penaad din kenita ke edsarig kiw kandin. Wey kiw zà egkeveǥayi te untung he wazà pidtemanan ke zuen tew kedtuu.
48003023	Ne te wazè pa ipezayag kenitew he egkekuwa tew is untung pinaaǥi te kedtuu ki Jesus, iring te nepirisu kiw te kesuǥuan. Nehimu is kesuǥuan he iring te guwardya he ebantey kenitew wey kiw kenà mekeawà taman te kenè pa ibpezayag kenitew is paaǥi he iyan is kedtuuwi ki Jesu Kristu.
48003024	Nehimu zaan is kesuǥuan he iring te ed-uyamu he iyan ebayàbayà kenitew te iring te menge vatà taman dà te kebpekeuma ni Kristu su wey, ke ebpekeuma si Kristu, meisip kiw te Megbevayà he metazeng pinaaǥi te kedtuu tew kandin.
48003025	Ne ǥuntaan, te impezayag en kenitew is paaǥi he iyan is kedtuu, kenè kiw en egkeveyveyaan te kesuǥuan.
48003026	Ne ǥeina te iyan haazà, nehimu kew en pudu he menge anak te Megbevayà tenged dà te kedtuu niw ki Jesu Kristu.
48003027	Su midtuuwan niw si Jesu Kristu, ne nebewtismuwan kew he tuus te sumusundan kew zin, ne tenged dutun insun-ud niw si Kristu, he ke và dà egkeǥiya, neiringan niw is menge ulaula ni Kristu.
48003028	Ne tenged dutun kinahanglan he kenè niw isipa he ibpelavi te Megbevayà is menge Hudiyu, ne emun kenà, ne iyan is kenà menge Hudiyu, su ziyà te kandin neked-iiring is langun he menge etew, uripen se kenà uripen, maama se vahi, ne sikiyu zaan, neked-iiring kew ziyà te Megbevayà su neked-iiring kew he edtuu ki Jesu Kristu.
48003029	Ne ǥeina te sakup kew ni Kristu, nehimu kew en he iring te menge kevuwazan ni Abraham ne egkezawat niw zaan is impenaad te Megbevayà ki Abraham.
48004001	Penenglitan duen anak he minatey is amey zin te vatè pa utew sikandin. Ne minsan pa te sumusunud sikandin te langun he azen te amey zin he minatey, ne zutun te vatè pa sikandin, iring sikandin te suluǥuen dà su zuen pa ebayàbayà kandin.
48004002	Duen ed-uyamu kandin he ebantey zaan dutun te menge azen din taman te kenè pa egketuman is timpu he midtelaan te amey zin, ne human sikandin ebpekezawat te keǥehem te kebayàbayà te menge azen din.
48004003	Ne iring kiw zaan dutun su neveyveyaan kiw zengan te menge kenè pa hustu he tuluuwen dini te kelibutan su iring kiw pa te menge vatà is ebantey te langun dutun.
48004004	Ne hein netuman en is hustu he timpu he netagnà dengan, is Megbevayà, midsuǥù din dini te kelibutan is Anak din. Ne heini is Anak din, nehimu he etew pinaaǥi te ked-enaka kandin te vahi. Ne pinaaǥi kayi nehimu zaan sikandin he nezizalem te kesuǥuan he imbilinbilin ni Moises,
48004005	su wey kiw zin melibri is langun he zizalem te kesuǥuan ne wey kiw zaan mehimu he menge anak te Megbevayà.
48004006	Ne zutun wey ta metueni he anak ki iyan te Megbevayà, midsuǥù te Megbevayà he ibpeubpà dini te kenita is Waǥas he Mulin-ulin he ziyà te ki Jesus, ne ibpinted din kenita he mekekaǥi ki te, Amey ku he Megbevayà.
48004007	Ne ǥuntaan kenè ki en iring te menge suluǥuen dà, kekenà, anak ki en te Megbevayà. Ne ǥeina te iyan heini, egkezawat ta is minsan hengkey he ibeǥey zin diyà te anak din.
48004008	Dengan te wazè niw pa tuuwi is tutuu he Megbevayà, neuripen kew te menge edtuuwan he kenà hustu he megbevayà.
48004009	Iyan, guntaan te nekilala niw en is Megbevayà iring te kegkekilelaa zin keniyu, maan is edlikuan niw is wazà pulus he menge tuluuwen he kenà ebpekelibri keniyu te silut? Maan is egkesuatan niw he meuripen kew en maan kayi?
48004010	Maan is ebenteyanan niw is menge andew, menge vulan, wey menge tuig he ibpetuman te kesuǥuan he imbilinbilin ni Moises?
48004011	Utew ku sikiyu igkeipeng su kela ke kenà ebpulus is langun he impenurù ku keniyu.
48004012	Menge suled, edhengyuan ku sikiyu he ul-ulaha niw is mid-ulaula ku su siak is Hudiyu, mid-engkezan ku en is kedseriǥi te kesuǥuan te menge Hudiyu. Nehimu a he iring keniyu zengan te kenà menge Hudiyu. Tutuu iyan he wazà a keniyu meselai, kekenà, mibpurungan a keniyu.
48004013	Netuenan niw he umba nehimu is aney ku en kebpenudtuli keniyu te Meupiya he Tudtulanen su nezeruwan a.
48004014	Ne minsan te zuen ku mezaat he zaru ne wazà a keniyu ikeremerik minsan ke heini is daru ku ne nekesamuk keniyu, iyan, midawat a keniyu iring te velinsuǥuen te Megbevayà he ebpuun te langit. Impeiring niw is kedewata niw kedì te kedewata niw ki Jesu Kristu.
48004015	Utew a zengan keniyu ingkeǥalew, su ke egkehimu zà ne egkeluten niw is mata niw ne ibeǥey niw kedì. Iyan e en mismu ebpekekaǥi kayi mehitenged keniyu. Ne ǥuntaan, maan is nahalin en is gehinawa niw?
48004016	Maan is egkepeukan a keniyu ǥuntaan? Kela ke nehimu kew en he kuntada ku tenged dà te migkaǥi ku keniyu ke hengkey is tutuu he tuluuwen.
48004017	Haazà is menge etew he kenà tutuu is ibpenurù dan keniyu, ebpurungan kew zan, iyan, kenà meupiya is tuyù dan diyan te keniyu. Egkesuatan dan he maawà is upakat niw kediey su wey iyan niw zà sikandan mepurungi.
48004018	Utew meupiya ke ebpekid-emiǥu zan keniyu emun kenà mezaat is tuyù dan. Egkesuatan ku he kenà iyan e zà ebpekid-emiǥu keniyu. Emun kenà a ziyan, meupiya ke zuen pa ebpekid-emiǥu keniyu.
48004019	Henduen be te menge anak ku en sikiyu su minahal ku sikiyu. Iring te edlised is bahi ke ed-anak, egkereǥenan a zaan te ked-isipa ku keniyu su egkesuatan ku he meǥaan niw ituǥut he iyan ebayàbayà keniyu si Kristu.
48004020	Angin ke ziyan a te keniyu su wey ku sikiyu melelaǥi; kenè ku egketuenan ke hengkey is meupiya he idsurat ku he ibpeuwit ku ziyan su egkeipeng a keniyu.
48004021	Sikiyu is egkesuat he ebpezizalem te kedtuman te kesuǥuan, ibpesavut ku keniyu ke hengkey is kehuluǥan kayi.
48004022	Su miguǥud dutun te kesuǥuan he zuen dezuwa he anak he maama ni Abraham. In-anak haazà is sevaha ni Hagar, kes esawa zin he uripen, ne in-anak haazà is sevaha te esawa zin he kenà uripen he iyan si Sara.
48004023	Is ked-enaka te anak te vahi he uripen, ne iring ded te ked-enaka te minsan hengkey he vatà, iyan, kes ked-enaka zutun te sevaha he in-anak te vahi he kenà uripen, ne kenà egkehimu emun wazà ipenaad te Megbevayà diyà te ki Abraham.
48004024	Ne sempità heini is dezuwa he vahi. Iyan kehuluǥan din is dezuwa he paaǥi he midtukud te Megbevayà te kebpekidsevaha zin te menusiyà. Si Hagar is bahi he uripen, ne iyan alung te paaǥi he imbeǥey te Megbevayà ki Moises diyà te vuntud he Siney. Iyan heini kes kesuǥuan. Su is menge anak ni Hagar, he ke và dà egkeǥiya, is langun he nekesarig te kedtuman te kesuǥuan, ne menge uripen sikandan.
48004025	Diyà haazà is buntud he Siney te tanà he egngezanan te Erabya. Ne alung heini is buntud he Siney ki Hagar. Ne iyan kehuluǥan ni Hagar is inged he Hiruselim su neuripen is langun he meǥinged dutun te kedtumana te kesuǥuan.
48004026	Ne si Sara, haazà is esawa ni Abraham he kenà uripen, ne iyan kiw alung te kandin he menge anak su kenè kiw menge uripen te kesuǥuan.
48004027	Su zuen insurat he Lalag te Megbevayà he edhenduen te, Sikew is bahi he kenà ed-anak, lipey ka. Minsan ke wazè ka belilita, derag-ey ka te kegkelipey su minsan ke mid-ewaan ka te esawa nu, ed-ulian ke zin ne mezakel is menge kevuwazan nu kenà te vahi he zuen din esawa.
48004028	Na, menge suled, iring din ded daan, nehimu kiw en he menge anak te Megbevayà tenged te netuman din is penaad din. Iring heini zuen te ked-enaka ki Isaak ni Sara tenged te netuman is pesarig te Megbevayà diyà te ki Abraham.
48004029	Ne zutun he timpu zengan, haazà is anak ni Abraham he in-anak pinaaǥi zà te kelibutanen he paaǥi te kegkevuwad, midhimu zin he mereǥeni is hazi zin he in-anak pinaaǥi te tavang te Waǥas he Mulin-ulin. Ne iring din guntaan edregreǥenen kiw te menge etew he neuripen te kedtumana te kesuǥuan.
48004030	Ne hengkey is sambag te insurat he Lalag te Megbevayà? Duen insurat he lalag din he edhenduen te, Ipaawè nu is bahi he uripen wey is anak din su is anak te uripen, kenà egkehimu he ebeǥayan sikandin te menge azen te amey zin. Iyan dà ebpekeangken kayi is anak te vahi he kenà uripen.
48004031	Umba, menge suled, sikitew, iring kiw te anak te vahi he kenà uripen, kenè kiw iring te anak te uripen.
48005001	Pinaaǥi te kebelukasi kenitew ni Kristu, nelibri kiw en te kedtumana te kesuǥuan. Umba, kinahanglan he edsukul kiw is mibelukasan su wey kenè kiw en maan meuripen.
48005002	Utew tutuu heini is egkeǥiyen ku keniyu he ke iyan niw edseriǥan is kedsirkunsidara keniyu wey kew meluwas, ne kenè kew egketevangan ni Kristu.
48005003	Ne kenà duen dà taman su tutuu iyan he ke zuen minsan hentei he kunaan din ke ebpulus kandin is kebpesirkunsidar, kinahanglan daan he ebpurungan din te edtuman is minsan hengkey he suǥù dutun te tivuuk he kesuǥuan.
48005004	Is minsan hentei keniyu he kunaan din ke pinaaǥi te kedtumana te kesuǥuan is kebpeketezenga kandin te Megbevayà, nekesuwey en sikandin ki Kristu. Neewaan din en is gaǥew te Megbevayà kandin.
48005005	Iyan, sikami mulà, pinaaǥi te ǥehem te Waǥas he Mulin-ulin wey tenged te kedtuu zey kandin, iyan ebpeebuten dey is kedhimuwa kenami he metazeng te Megbevayà.
48005006	Su emun tumutuu ki en ki Jesu Kristu, neked-iiring kiw en diyà te Megbevayà is nengesirkunsidar wey is wazà mesirkunsidar. Iyan dà duen din pulus diyà te Megbevayà is kedtuu ta kandin he egketuusan heini pinaaǥi te ǥaǥew ta te zuma ta.
48005007	Mibpurungan niw zengan te ed-ikul is hustu he ibayà. Maan is idtuǥut niw he zuen ed-eǥen keniyu wey niw kenè en metuuwi is tutuu he tuluuwen?
48005008	Kenà heini vaal te Megbevayà is kebpekesuwey niw su iyan mid-umbita keniyu wey kew meketuu.
48005009	Haazà is tarù he tuluuwen he impenurù keniyu, ne iring te tapey emun ebaal ki te supas su minsan deisek dà is id-amut dutun te zekelà he midhames he erina, egketepayan gihapun is tivuuk he supas.
48005010	Ne minsan pa zutun, dekelà is kedsarig ku te Nengazen he pinaaǥi te kedtavang din keniyu, ebpemineǥen niw zed is hustu he impenurù ku keniyu. Iyan, haazà is etew he nekesamuk te isip niw pinaaǥi te penurù din he tarù, siguradu he edsilutan sikandin te Megbevayà.
48005011	Menge suled, duen egkaǥi he wazè ku pa engkezi is penurù he kinahanglan he ebpesirkunsidar ki, iyan, emun tutuu heini, maan is kenà a ed-engkezan te ebpesipala te menge zuma ku he Hudiyu? Su emun ibpenurù ku he kinahanglan is kebpesirkunsidar, ne kenè dan egkepauk kediey minsan ke elin ku pa ibpenurù is kebpehimatey ni Jesus he elili kenitew.
48005012	Ne sikan is menge etew he edsamuk keniyu pinaaǥi te tarù he penurù dan, egkesuatan ku pezem he kenà iyan dà is kebpesirkunsidar edtumanen dan, kekenà, elin daan ul-ulaha zan is kebpekapun!
48005013	Na, menge suled, tutuu iyan he impetuu ki te Megbevayà wey ki zin melibri ne wazè en kinahanglan he ebpeuripen ki te kesuǥuan. Ne minsan pa zutun wazè ki melibri su wey iyan mebayàbayà kenita is mezaat he kebayà te lawa ta. Kinahanglan he tenged te zekelà is gaǥew tew te menge zuma tew ne medtitinevangà is kada sevaha kenitew te menge tumutuu.
48005014	Is tivuuk he kesuǥuan he imbilinbilin ni Moises, ne egkepurung egketuman pinaaǥi te sevaha zà he suǥù he iyan heini: Kinahanglan he purungi nu is duma nu. Isipa nu sikandin he iring te kenikew en he ǥehinawa.
48005015	Iyan, emun iyan niw zà ed-ul-ulahan is kebpepespesipelehey wey kebpeeg-eǥetà, ne egkepurung egkezeeti is upakat niw te menge tumutuu ki Kristu.
48005016	Iyan heini suǥù ku keniyu: pevayàbayè kew te Waǥas he Mulin-ulin su emun ed-ul-ulahan niw heini, kenà egkehimu he egketuman niw is mezaat he kebayà te lawa niw.
48005017	Kenà egkeuyun is mezaat he kebayà te lawa ta wey is egkesuatan te Waǥas he Mulin-ulin su telekuntada heini is dezuwa, ne tenged dutun kenè ta layun egkeveelan is meupiya he egkesuatan ta.
48005018	Iyan, ke ebpesakup ki te Waǥas he Mulin-ulin, kenè ki egkesakup te kesuǥuan he imbilinbilin ni Moises.
48005019	Egketuusan ta is menge mezaat he ulaula he egkehimu pinaaǥi te mezaat he kebayà te lawa su iyan is kedhilavet te kenè ta esawa, is meremerik wey mahawag he vaal,
48005020	is ked-ezapa te kenà hustu he ed-ezapen, wey is kegemita te ǥehem he ibeǥey ni Setanas. Ebpekigkuntada is menge etew; ebpekidtebek dan; egkesina zan; egkengepauk dan; iyan dà ed-isipen dan is kandan dà he egkesuatan. Ne ed-engkezan dan is kebpekidsevaha zan te menge zuma zan.
48005021	Egkeimahan dan is menge azen te menge zuma zan. Egkengelangut dan, ne kenè dan ed-eǥenen is menge kebayè dan he mezaat, kekenà, edtumanen dan, wey mezakel pa is ed-ul-ulahan dan he iring kayi. Ed-umanan ku te egkaǥi is migkaǥi ku he zaan he is etew he ed-ul-ulahan din is menge iring kayi, kenà sikandin ebpekeragkes te egkehedian te Megbevayà keuzemà.
48005022	Egketuusan ta zaan is menge ulaula he egkehimu pinaaǥi te ǥehem te Waǥas he Mulin-ulin. Su emun ed-uwiten ki te Waǥas he Mulin-ulin, mahal zini te ǥehinawa ta is menge zuma ta, layun ki egkelipey, melinawen layun is gehinawa ta, mepelevayen ki, beliǥeǥawen ki, metulanged ki, metinumanen ki,
48005023	kenè ki mevurut, wey egkeeǥen ta is kebayà te lawa ta. Ne emun iyan heini menge ulaula ta, kenè ta egkesupak is menge suǥù kenita te Megbevayà.
48005024	Ne is minsan hentei he migaked en ni Jesu Kristu, ne iring te inransang din en te krus is mekesesalà he lawa zin, he ke và dà egkeǥiya, mid-engkezan din en is menge mezaat he kebayè din wey egkesuatan din.
48005025	Ne is Waǥas he Mulin-ulin, geina te mibeǥayan ki zin te veǥu en he untung, kinahanglan he ebpevayàbayè ki zaan kandin.
48005026	Kinahanglan he kenè ki ebpelavew, kenè ki zaan ebpekidtebek te menge zuma he etew, kenè ki zaan egkesina te zuma ta.
48006001	Menge suled, ke zuen duma niw he tumutuu he netuenan niw he nesupak din is Megbevayà, sikiyu is mid-ulinan te Waǥas he Mulin-ulin, tevangi niw sikandin su wey zin kenà meengkezi is kedtumana zin te egkesuatan te Megbevayà. Asal, kinahanglan he utew kew mepelevayen is edtavang kandin. Mebpekevantey kew su kela ke mepenulayi kew zaan ni Setanas.
48006002	Layun kew mebpetebtevangà te uman sevaha keniyu su emun ed-ul-ulahan niw heini egketuman niw is insuǥù kenitew ni Kristu.
48006003	Ke zuen minsan hentei he kunaan din ke wazà kurang te menge ulaula zin su pudu meupiya, nelimbungan din is gehinawa zin.
48006004	Deyzey ke ebpurungan edsusiya te uman sevaha is menge ulaula zin. Ne emun meupiya, egkehimu he ibmeupiya te ǥehinawa zin. Iyan, kenè din isukud is menge ulaula te zuma zin te kandin he ulaula.
48006005	Su kinahanglan he bevaa te kada sevaha is kandin he keugelingen he bevaan.
48006006	Ne sikan is etew he ebpepenurù te Lalag te Megbevayà, kinahanglan he veǥayi zin is ebpenurù kandin te menge meupiya he nezawat din.
48006007	Kenè kew pelimbung te ulaula niw su kenè ta egkeelesan is Megbevayà te minsan hengkey he ulaula. Is ibpemula te etew, iyan daan egkeraǥun din. Ne iring din ded daan is menge ulaula te etew, su ed-ahaan heini te Megbevayà ne edsuhulan din is etew keuzemà sumalà is neulaula te uman sevaha.
48006008	Emun edtumanen te etew is kandin he egkesuatan, iyan egkezawat din is kemetayen he wazà pidtemanan. Emun edtumanen din is egkengesuatan te Waǥas he Mulin-ulin, ibeǥey kandin is untung he wazà pidtemanan.
48006009	Umba kenè ki ebpepepeǥul te ked-ulaula te meupiya su emun ebpeniguduwan ta heini, egkeuma is timpu keuzemà he zuen idsuhul kenita te Megbevayà he utew meupiya.
48006010	Ebpurungan ta layun is minsan hentei he etew, lavew en is menge zuma ta he tumutuu ki Kristu.
48006011	Kayi te ketepusan te surat he ibpeuwit ku ziyan, siak si Pablo is midsurat. Egketuusan niw su egkeehè niw he utew zezekelà is kedsurat ku.
48006012	Ne sikan is menge etew he egkesuatan dan he mebpesirkunsidar kew, egkesuatan dan he zeliǥa zan te menge zuma zan. Egkehandek dan te menge zuma zan he Hudiyu su kenè dan egkesuat he pesipelahi sikandan tenged te kedsarig dan te kebpehimatey ni Kristu.
48006013	Haazà is menge etew, ne ibpenurù dan he kinahanglan he mebpesirkunsidar kew sumalà is penurù te kesuǥuan, ne minsan pa zutun kenè dan ebpurungan edtumana is kesuǥuan. Umba egkesuatan dan he mebpesirkunsidar kew su wey mezalig sikandan tenged te nehimu kew he menge kabig dan.
48006014	Siak mulà, iyan ku zà ibpezalig is Nengazen tew he si Jesu Kristu he mibpehimatey he elili kenitew. Ne tenged te kebpehimatey zin, wazè e en meuripen te menge kelibutanen he kebayà, ne wazè en kayi ǥehem te kebayàbayà kediey.
48006015	Kenà ebpulus is kebpesirkunsidar ne kenà daan ebpulus is kenà kebpesirkunsidar. Iyan dekelà is pulus din is kegkehimu kenita he veǥu en he linimbag.
48006016	Is minsan hentei he ed-ikul kayi te ibayà he impenurù ku pinaaǥi kayi te surat, berakat he mehizuwi te Megbevayà wey veǥayi te melinawen he kebpekesavuk, ne kenà iyan dà sikandin, kekenà, elin daan is langun he menge tutuu he tumutuu te Megbevayà.
48006017	Puun dà guntaan, kinahanglan he wazà minsan hentei he megkaǥi he wazà iveǥey kediey ni Jesus is keǥehem te kebpenurù. Egketuusan kayi te lawa ku is kedtumana ku te menge suǥù ni Jesus. Mezakel is menge tulak te menge palì ku he nehimu te menge kuntada ni Jesus.
48006018	Menge suled, berakat he ikeǥaǥew kew is langun te Nengazen tew he si Jesu Kristu. Iyan a si Pablo.
49001001	Iyan a si Pablo is teǥisurat kayi. Nehimu a he epustul ni Jesu Kristu, he ke và dà egkeǥiya, midsuǥù e zin, tenged te iyan egkesuatan te Megbevayà. Ibpeuwit ku heini is surat diyan te inged he Ipisu, diyan te keniyu te menge tumutuu he menge metinumanen te menge suǥù ni Jesu Kristu.
49001002	Is Amey tew he Megbevayà wey is Nengazen tew he si Jesu Kristu, berakat he ikeǥaǥew kew zan wey tuvazi kew zan te melinawen he kebpekesavuk.
49001003	Dekelà utew is kebpeselemati tew te Megbevayà he Amey te Nengazen tew he si Jesu Kristu su tenged te kebpekidsevaha tew ki Kristu, intuvad din kenitew ziyà te langit is minsan hengkey he meupiya pinaaǥi te ked-ulini kenitew te Waǥas he Mulin-ulin.
49001004	Dengan te wazè pa limbaǥa is kelibutan, mibpilì kiw en te Megbevayà. Iyan impilia zin kenitew su wey kiw mehimu he menge sakup din he wazà igkesewayi zuen.
49001005	Ne tenged te utew zekelà is gaǥew zin kenitew, dengan te wazè pa is kelibutan, mid-isip din he pinaaǥi ki Jesu Kristu edhimuwen kiw zin he menge anak din su iyan egkesuatan din wey tuyù din.
49001006	Edeliǥen tew is Megbevayà tenged te utew zekelà he mekeǥeǥehem he ǥaǥew zin he intuvad din kenitew pinaaǥi te kebpekidsevaha tew te mahal he Anak din he si Jesus.
49001007	Su tenged te utew zekelà is gaǥew zin kenitew, midlibri kiw zin te silut pinaaǥi te kedtiǥis te lengesa zutun te kebpehimatey ni Kristu, ne mibpesaylu zin is menge salè tew.
49001008	Kenà pinaaǥi te sukud is kegkeǥeǥawi zin kenitew, kekenà, utew subra is gaǥew zin kenita. Ne imbeǥey zin daan kenita is kedsavut wey ketau su wey tew metueni ke hengkey is paaǥi zin.
49001009	Ne impesavut din kenitew is daan he in-eles he edhimuwen din su iyan tuyù wey egkesuatan din. Ne mid-isip din he zaan he pinaaǥi ki Kristu
49001010	edhimuwen din heini zutun te hustu he timpu. Su mid-isip te Megbevayà he zutun edhimuwen din he sebsevaha zà si Kristu he ebayàbayà te minsan hengkey he linimbag diyà te langit wey zini te tanà.
49001011	Is langun he ed-ul-ulahan te Megbevayà, ne iyan kedtumana te tuyù din wey egkesuatan din. Ne tenged te iyan tuyù din, mibpilì key zin is menge tumutuu he Hudiyu wey key mehimu he menge sakup din he ebpekidsevaha ki Kristu. Iyan heini tuyù din he zaan he mid-isip din. Ne sikami is menge Hudiyu he nengehuna he nemeketuu ki Kristu, umba mibpilì key zin su iyan egkesuatan din he pinaaǥi kenami edeliǥen sikandin he utew mekeǥeǥehem.
49001013	Ne iring din ded daan diyan te keniyu su hein impesavut keniyu is tutuu he tuluuwen he iyan kes Meupiya he Tudtulanen mehitenged te kedlibriya kenitew te silut, nemeketuu kew ki Kristu, ne midhimu kew zaan te Megbevayà he menge sakup din pinaaǥi te kebeǥaya zin keniyu te Waǥas he Mulin-ulin he zaan he impenaad din.
49001014	Is ked-ulini kenitew te Waǥas he Mulin-ulin, ne iyan tuus kenitew he keuzemà ibeǥey zin kenitew te menge sakup din is langun he impenaad din kenitew. Ne pinaagi kayi egketuenan tew he keuzemà edhimesazen din is kedlibriya kenitew te kebpekesalè tew. Edeliǥen tew sikandin is mekeǥeǥehem!
49001015	Ne tenged kayi, menge suled, geina te netudtulan a he mezesen is kedtuu niw te Nengazen tew he si Jesus wey zekelà is gaǥew niw te minsan hentei he tumutuu kandin,
49001016	kenà egkeamin is kebpeselemati ku te Megbevayà tenged keniyu. Layun ku sikiyu id-ampù.
49001017	Is Megbevayà te Nengazen tew he si Jesu Kristu he iyan daan Amey tew he zait he ebentuǥen, edhengyuan ku layun sikandin he pinaaǥi te Waǥas he Mulin-ulin, ne iveǥey zin keniyu is ketau wey ipeǥawaǥawa zin keniyu is kegketueni niw te menge ulaula zin.
49001018	Id-ampù ku he iveǥey zin daan keniyu is kebpurung kedsavut su wey niw metueni ke hengkey is langun he meupiya he egkeperateng tew keuzemà tenged te midhimu kiw en he menge tumutuu zin, ne wey niw zaan metueni he utew mezakel zutun is menge meupiya he idtuvad din kenitew.
49001019	Ne id-ampù ku zaan he ipesavut din keniyu ke hengkey is kenà egkesukud he utew lavew he zekelà he ǥehem te Megbevayà he zini edterebahu te kenitew te menge tumutuu kandin. Ne iyan heini sikan is utew zekelà he ǥehem
49001020	he migamit te Megbevayà dutun te kebenhawa zin ki Kristu wey is kebpepinuuwa zin kandin diyà te egkekewanan din diyà te langit.
49001021	Ne zutun utew lavew si Kristu kenà is minsan hentei he hadì, wey egalen, wey minsan hentei he zuen din keǥehem wey kebayàbayà. Lavew pa is inggerar ki Kristu te minsan hengkey he ǥerar te minsan hentei ǥuntaan wey te wazè din pidtemanan.
49001022	Ne is Megbevayà, midhimu zin he sakup ni Kristu is minsan hengkey he linimbag. Umba midhimu zin si Kristu he egalen te minsan hengkey su wey kiw metevangi is langun he menge tumutuu.
49001023	Sikitew is edsarig ki Kristu, ne iring kiw te lawa zin ne iyan sikandin ulu tew. Ne sikitew is lawa zin, ne wazà kurang te ked-ulini zin kenitew su ziyà sikandin te minsan hendei te tivuuk he kelimbaǥan.
49002001	Dengan, henduen kew te minatey su wazè niw pa untung he wazà pidtemanan tenged te kenè kew pa zutun ebpemineg te menge suǥù te Megbevayà wey tenged te menge mezaat he ulaula niw.
49002002	Dutun he timpu mid-ikul niw is mezaat he ibayà he iyan ed-ikulen te menge etew he kuntada te Megbevayà. Midtuman kew te menge suǥù ni Setanas. Iyan sikandin ebayàbayà te menge zuen din gehem diyà te hewhewanan. Iyan daan sikandin ebayàbayà te langun he kenà ebpemineg te menge suǥù te Megbevayà.
49002003	Ne sikitew zaan, elin kiw zengan ebpen-ulaula te mezaat sumalà is mezaat he kebayà te lawa tew, wey is mezaat he isip tew. Ne tenged kayi neragkes kiw pa zutun te silut iring te zuma he menusiyà he kenà sakup te Megbevayà.
49002004	Ne minsan pa te iyan en haazà, utew zekelà is hizu te Megbevayà kenitew ne utew kiw mahal ziyà te ǥehinawa zin.
49002005	Ne minsan pa te iring kiw te minatey tenged te kenè tew kebpemineg te menge suǥù din, dutun te kebenhawa zin ki Kristu, inragkes kiw zin daan su wey tew maangken is untung he wazà pidtemanan. Midlibri kiw zin te silut tenged dà te ǥaǥew zin kenitew.
49002006	Ne is Megbevayà, tenged te nekidsevaha kiw ki Kristu, dutun te kebenhawa zin ki Kristu, mibanhew kiw zin daan wey kiw mekehadì duma ki Kristu ziyà te langit.
49002007	Umba mid-ulaula zin heini su wey ikepeehè din kenitew is utew lavew he kezekelà te ǥaǥew zin wey kedtavang din kenitew pinaaǥi ki Jesu Kristu te wazè din pidtemanan.
49002008	Su tenged dà te ǥaǥew zin kenita, midlibri ki zin te silut dutun te kebpeketuu ta. Wazè ki melibri pinaaǥi te kenita he vaal,
49002009	kekenà, imbeǥey zà kenita is untung he wazè din pidtemanan. Ne tenged dutun, wazà etew he igkezantal zin is kedlibriya kandin te silut su kenà iyan is kandin he ked-ul-ulaha te meupiya ingkelibri zin.
49002010	Su is kedlimbaǥa kenita he veǥu, ne iyan baal te Megbevayà. Pinaaǥi te kebpekidsevaha ta ki Jesus midlimbag ki zin su wey ta meulaula is meupiya he midteǥana zin en he zaan wey ta meveeli.
49002011	Sikiyu is menge etew he kenà menge Hudiyu, isipa niw is daan he kebpekesavuk niw. Is menge Hudiyu, ne ebpesirkunsidar sikandan, ne egngezanan kew zan te menge etew he kenà ebpesirkunsidar, he ke và dà egkeǥiya, kenè niw ebpetuusan is lawa niw sumalà is kesuǥuan he imbilinbilin ni Moises.
49002012	Netuenan niw he zengan wazè niw upakat ki Kristu ne wazè kew iragkes te menge etew he pinilì te Megbevayà. Wazè kew zaan mekeambit duen te menge meupiya he impenaad te Megbevayà kandan. Wazà egkepaabut niw he tavang te Megbevayà ne kenà duen dà taman su wazè niw metueni ke hentei is tutuu he Megbevayà dini te kelibutan.
49002013	Iyan, guntaan, tenged te nekidsevaha kew en ki Jesus, sikiyu is menge etew he utew meziyù te Megbevayà dengan, impeuvey kew zin en tenged te kebpelisi keniyu te lengesa ni Jesus dutun te kebpehimatey zin.
49002014	Sikami is menge Hudiyu wey sikiyu is kenà menge Hudiyu, midhimu ni Kristu he melinawen en is kedepitè tew su midhimu kiw zin en he teltelezuma. Pinaaǥi te kebpehimatey zin duen te krus in-awè din is kegkekuntada tew he iring te elavat he nekepetug-elang kenitew.
49002015	Pinaaǥi te kebpehimatey zin, in-awè din is kebpetumana tew te kesuǥuan he imbilinbilin ni Moises ragkes is menge tulumanen su wey sikitew is dezuwa he kelasi te etew, mehimu zin he veǥu en he kelasi te etew pinaaǥi te kebpekidsevaha tew kandin, ne tenged kayi naawè en is kegkekuntada tew.
49002016	Pinaaǥi te kebpehimatey ni Kristu ziyà te krus in-awè din is kebpekunkuntedehè tew te Hudiyu wey te kenà Hudiyu, ne midhimu kiw zin he sevaha he kelasi te etew su wey tew melikui is ked-ezapa te tutuu he Megbevayà.
49002017	Midhendini si Kristu te kelibutan ne impesavut din kenitew is Meupiya he Tudtulanen mehitenged te kelinew. Sikiyu is kenà menge Hudiyu wey sikami is menge Hudiyu, impesavut din kenitew is kelinew te kedepitè tew ziyà te Megbevayà.
49002018	Tenged te kebpekidsevaha tew ki Kristu, sikami is menge Hudiyu wey sikiyu is kenà menge Hudiyu, ebpekeuvey kiw en ziyà te Amey tew he Megbevayà pinaaǥi te kedtavang te Waǥas he Mulin-ulin.
49002019	Ne sikiyu is menge tumutuu he kenà menge Hudiyu, minsan pa te zengan wazè kew isipa he menge sakup te Megbevayà, iyan, guntaan nehimu kew en he zuma te menge pinilì din he etew. Nehimu kew en he menge anak te Megbevayà iring te minsan hentei he tumutuu kandin.
49002020	Ne sikitew is menge tumutuu, iring kiw te valey he ibpehitindeg te Megbevayà diyà te vatu. Iyan si Kristu kes batu he edtukuzan kayi te valey. Is menge epustul wey ebpemeneuven te Megbevayà, ne iyan menge tukud. Ne iyan kew menge zuma he himan kayi te valey.
49002021	Ne pinaaǥi ki Kristu neviǥeran is kebeeli kayi te valey ne egkehimu heini he valey te Nengazen he zutun sikandin ed-ezapa.
49002022	Ne sikiyu zaan is kenà menge Hudiyu, ragkes kew kayi, ne nehimu kew en daan he menge himan kayi te valey he zutun ed-ubpà is Megbevayà pinaaǥi te Waǥas he Mulin-ulin.
49003001	Ne tenged kayi te langun, siak si Pablo, is pirisu tenged te kedsundan ku ki Jesu Kristu, layun ku sikiyu id-ampù diyà te Megbevayà. Umba nepirisu a su insangyew ku is Lalag te Megbevayà diyan te keniyu te kenà menge Hudiyu.
49003002	Is Megbevayà, tenged te ǥaǥew zin keniyu, duen insarig din kediey he terebahu he iyan igkezeyzey niw. Netuenan ku he nezineg niw heini.
49003003	In-eles dengan heini, iyan, impesavut din kediey. Mehitenged kayi, duen ingkepesavut ku en keniyu pinaaǥi te surat.
49003004	Ne emun ebesahan niw heini, egketuenan niw is nesavut ku mehitenged te in-eles dengan mehitenged ki Kristu.
49003005	Dengan wazà heini ipezayag diyà te minsan hentei he menusiyà, iyan, guntaan, pinaaǥi te Waǥas he Mulin-ulin, impezayag en te Megbevayà diyà te menge epustul wey ebpemeneuven din.
49003006	Ibpesavut ku keniyu heini is in-eles dengan he sikiyu is kenà menge Hudiyu, pinaaǥi te kedtuuwi niw te Meupiya he Tudtulanen, edtuvazan kew zaan te Megbevayà te langun he meupiya he idtuvad din te menge Hudiyu. Ne idragkes kew zaan dutun te lawa ni Kristu. Ne egkezawat niw is menge penaad te Megbevayà tenged te kebpekidsevaha niw ki Jesu Kristu.
49003007	Nehimu a he suluǥuen te Megbevayà te kedsengyawa te Meupiya he Tudtulanen. Tenged dà te ǥaǥew zin kediey wey pinaaǥi te ǥehem din imbeǥey zin kediey heini is ketengdanan.
49003008	Siak, lavew kediey is minsan hentei he menge tumutuu te Megbevayà. Ne minsan pa te iyan heini, midtuvazan a te Megbevayà pinaaǥi te kedsuǥua zin kediey te kebpenudtul ziyan te keniyu te kenà menge Hudiyu te Meupiya he Tudtulanen mehitenged te utew lavew he zekelà he kenà egketegkad he meupiya he igketuvad kenitew ni Kristu.
49003009	Ne elin daan insuǥua zin kediey su wey ku ikepesavut diyà te minsan hentei he etew ke hengkey is kedtumana zin te zaan he mid-isip din he ebeelan. Ne wazà dengan heini ipezayag su in-eles te Megbevayà he nenlimbag te minsan hengkey.
49003010	Umba wazà heini zengan ipezayag su wey ǥuntaan pinaaǥi zà te menge tumutuu ki Jesus, ibpaahà te Megbevayà diyà te menge kedesenan wey menge egalen diyà te langit ke hengkey kezekelà is ketau zin he wazè med-iring-iring.
49003011	Umba mid-ulaula zin heini su edtumanen din is mid-isip din dengan te wazè pa limbaǥa is minsan hengkey. Ne nehimu zin en heini ǥuntaan pinaaǥi te Nengazen tew he si Jesu Kristu.
49003012	Ne ǥuntaan tenged te kebpekidsevaha tew ki Jesus wey pinaaǥi te kedsarig tew kandin, egkehimu en he ebpekeetuvang kiw te Megbevayà pinaaǥi te ked-ampù ne wazè en igkeeled tew kandin.
49003013	Ne tenged kayi te langun, kinahanglan, menge suled, he kenà igkeawà te kedsarig niw heini is kemereǥenan he egkeantus ku tenged keniyu, kekenà, lipey kew su iyan ibmeupiya niw.
49003014	Ne tenged kayi te langun he intuvad kenitew te Megbevayà, edluhuzan ku te ed-ampù is Amey tew he Megbevayà.
49003015	Is langun he menge tumutuu he zini pa te lumpad wey ke ziyè en be te langit, ne migngezanan din sikandan he pemilya zin.
49003016	Ne edhengyuan ku sikandin he puun te utew zekelà he ǥehem din, beǥayi kew zin te utew melig-en he kedtuu pinaaǥi te ked-ulini keniyu te Waǥas he Mulin-ulin,
49003017	su wey, pinaaǥi te kedtuu niw, melumuni is gehinawa niw ni Jesu Kristu. Ne idhangyù ku zaan he heǥeti zin wey lig-eni zin is kebmahala niw te minsan hentei. Umba idhangyù ku heini su wey sikiyu,
49003018	wey is minsan hentei kenitew te menge sakup te Megbevayà, iveǥey kenitew is kedsavut ke hengkey is kenà egkesukud he kebmahala kenitew ni Kristu ziyà te ǥehinawa zin.
49003019	Berakat he mesavut niw is gaǥew zin keniyu, minsan pa te kenà heini egkepurung egkesavut te minsan hentei. Egkesuatan ku heini su wey metuman diyan te keniyu is wazè din kurang he kegkeulini keniyu te Megbevayà.
49003020	Edeliǥen tew is Megbevayà su, pinaaǥi te zekelà he ǥehem din he impelumun din dini te kenitew, utew zekelà is egkehimu zin su lavew pa is egkehimu zin, kenà te minsan hengkey he egkeisip ta he ebuyuen.
49003021	Berakat he zeliǥa sikandin pinaaǥi kenitew te langun he menge tumutuu zin wey pinaaǥi ki Jesu Kristu ǥuntaan he timpu wey te wazè din pidtemanan.
49004001	Ne tenged kayi te langun, siak is pirisu tenged te midtuman ku is menge sugù te Nengazen, edhengyuan ku sikiyu he ǥeina te midhimu kew te Megbevayà he menge tumutuu zin, ul-ulaha niw is ulaula he zait he ed-ul-ulahan te tumutuu.
49004002	Kinahanglan he kenè kew pegalbu, kekenà, peketulanged kew wey mebmeinentusen kew. Ipeehè niw is gaǥew niw ziyà te kada sevaha keniyu pinaaǥi te kebmepelevayen niw.
49004003	Purungi niw is menge ulaula niw su wey kenà maawà is kegkeupakat niw he imbeǥey keniyu te Waǥas he Mulin-ulin su pinaaǥi kayi te upakat egkesevaha is gehinawa niw.
49004004	Su sikitew is langun he menge tumutuu, sevaha kiw zà he lawa, ne sevaha zà is Waǥas he Mulin-ulin he ed-ulin kenitew, ne sevaha zà daan is ebperetengen tew he ketulusan tenged te midhimu kiw he menge tumutuu.
49004005	Sevaha zà is Nengazen tew he iyan si Jesus; iyan dà sikandin edtuuwan tew; sevaha zà daan is imbewtismuwi kenitew.
49004006	Sevaha zà daan is Megbevayà he Amey te minsan hentei. Iyan sikandin ebayàbayà te minsan hentei he tumutuu, ne ziyà sikandin te minsan hentei he tumutuu, ne edterebahu pinaaǥi te minsan hentei he tumutuu.
49004007	Sikitew is langun, mibeǥayan is kada sevaha kenitew te ketau sumalà is egkesuatan ni Kristu he ibeǥey kenitew.
49004008	Su zuen insurat he Lalag te Megbevayà he edhenduen te, Dutun te kebetuna kandin pehendiyà te langit mezakel is menge vihag din he mid-uwit din. Ne zuen daan menge ketau he impemeǥey zin diyà te menge sakup din.
49004009	Ne pinaaǥi kayi te migkaǥi he nevatun sikandin, ibpesavut kenitew te Lalag te Megbevayà he midlugtanà sikandin he zaan dini te lumpad te kelibutan.
49004010	Ne haazà is midhendini te tanà he iyan si Kristu, iyan daan sikandin nevatun pehendiyà te langit wey minsan diyà dapit te utew metikang he langit. Ne umba mid-ulaula zin heini su wey mehimu he ziyà sikandin te minsan hendei te tivuuk he kelimbaǥan.
49004011	Iyan menge ketau he imbeǥey zin kenitew is: is duma, midhimu zin he epustul; ne is duma, midhimu zin sikandan he peneuva te Megbevayà; ne is duma, ne imbeǥey zin kandan is ketau wey zan ikesangyew is Meupiya he Tudtulanen; ne is duma pa, ne imbeǥey zin kandan is ketau wey zan meuwit wey mepenurù is menge tumutuu.
49004012	Umba imbeǥey zin heini is menge ketau su wey kiw mehimani ne wey tew meulaula is ebpeveelan kenitew te Megbevayà ne wey melig-eni is kedtuu tew te menge tumutuu he iyan lawa ni Kristu.
49004013	Pinaaǥi kayi egkehimu human he egkesevaha kiw te kedtuu tew wey kegketueni tew te menge ulaula te Anak te Megbevayà. Ne zutun egkepurung egkeheǥet is kedtuu tew ki Jesus ne zutun wazà kurang te menge ulaula tew iring te wazà daan kurang te menge ulaula ni Kristu.
49004014	Dutun ne egkehimu he kenè kiw en ebpekeiring te vatà su is etew he iring dutun ne egkehalinhalin is kedtuu zin su melemu ebpeketuu te minsan hengkey he tuluuwen he ibpenurù kandin te menge teruen he etew he metau he edlimbung.
49004015	Ne sikitew mulà, kinahanglan he tutuu is ibpesavut tew ziyà te menge zuma tew tenged te mahal sikandan dini te ǥehinawa tew. Ne pinaaǥi kayi ebpekeiseg is kebpekeiring tew te minsan hengkey he ulaula ni Kristu.
49004016	Su iring kiw te lawa, ne sikandin iyan ulu. Ne sikitew is lawa, ne ebpekesarig kiw kandin te ulu. Ne is minsan hengkey he parti kayi te lawa, ne ebpekesarig daan te menge zuma zin he parti. Ne emun hustu is baal zutun te kada sevaha he parti, edtulin haazà is tivuuk he lawa pinaaǥi te kebpekedtetevangà te minsan hendei he parti zin. Ne sikitew zaan, ebpekeiseg is kebpekeiring tew te ulaula ni Kristu pinaaǥi te kebpurungi te kada sevaha te zuma zin.
49004017	Tenged te suǥù a te Nengazen, ebpeketelteleenan ku sikiyu he engkezi niw en is menge mezaat he ulaula he iyan ed-ul-ulahan te menge etew he kenà edtuu te Nengazen wey wazà pulus te ed-isipen dan.
49004018	Wazè dan hanew te hustu he ibayà ne wazè dan untung he ibeǥey te Megbevayà, geina te nengepaglung sikandan tenged te kezesen te ǥehinawa zan.
49004019	Kenè dan en igkeeled is minsan hengkey he ulaula zan he mezaat. Ne kenè dan daan ed-eǥenen is mahawag he kebayà te lawa zan, kekenà, utew zan en egkesuati is meremerik he ulaula.
49004020	Ne sikiyu mulà, dutun te kebpeketuu niw ki Kristu, kenà iyan heini sikan is impenurù keniyu.
49004021	Tutuu iyan he impesavut keniyu is keaǥi ni Kristu ne impesavut daan keniyu is tutuu he tuluuwen he impenurù din.
49004022	Tenged kayi engkezi niw is menge isip te zaan he kegkeetew niw su nesakup heini te zaan he menge mezaat he ulaula niw. Ebpekezezaat keniyu heini pinaaǥi te ebpemekelimbung he kebayè din.
49004023	Kinahanglan he egkepurung egkeveǥu is isip niw wey ǥehinawa niw.
49004024	Kinahanglan he edhimuwen kew he veǥu en he etew he iyan sikan is beǥu en he linimbag pinaaǥi te zagwey te Megbevayà. Egketuusan heini is beǥu he etew pinaaǥi te menge tutuu wey metazeng he ulaula he ibpeulaula keniyu te Megbevayà.
49004025	Umba, menge suled, engkezi niw is kedtarùtarù. Kinahanglan he tutuu is egkeǥiyen niw ziyà te menge zuma niw. Su nesevaha kiw he pudu parti te lawa ni Kristu.
49004026	Emun duen igkepauk niw tigkera niw is gehinawa niw su kela ke ibpekesalè niw. Ne kinahanglan he te kenè pa edsanlep is andew iawè niw en is pauk te isip niw.
49004027	Kenè niw ituǥut he pinaaǥi te pauk niw, ne mevintahai kew ni Setanas.
49004028	Is tekawen, engkezi zin is kebpenakew ne medterebahu su wey hustu he paaǥi is kegkuwaa zin te igkeuyag din ne wey metevangi zin is egkengeayuayu.
49004029	Kinahanglan he kenà ebpekezezaat is kebpemèbè niw, kekenà, iyan keǥiya niw is menge lalag he ebpekeveǥey he tavang te kedtuu te menge zuma niw su wey zekelà is pulus diyà te ebpemineg sumalà is egkinehenglanen dan.
49004030	Ne kenè niw ul-ulaha is minsan hengkey he kenà egkesuatan te Waǥas he Mulin-ulin su iyan sikandin tuus diyan te keniyu he ǥaked kew te Megbevayà, wey tuus daan he keuzemà egkeuma is andew he zutun edhimesaza te Megbevayà is langun he nepuunan din en he vaal te kedlibriya zin keniyu te kebpekesalà.
49004031	Engkezi niw is kebpekunkuntedehè niw. Kenè kew meepes wey mepauk te zuma niw. Kenè kew pekid-eǥet; kenè kew ituk; kenè niw ituǥut he ibmezaat te ǥehinawa niw is minsan hengkey he ulaula te zuma niw,
49004032	kekenà, mebpepurpurungè kew te kada sevaha keniyu. Mebpehidhizuwè kew, mebpepespeseyluwè kew iring te mibpesaylu kew te Megbevayà tenged te kebpekidsevaha niw ki Kristu.
49005001	Ne ǥeina te pinelanggè kew he menge anak te Megbevayà, kinahanglan he mekeiring kew kandin.
49005002	Kinahanglan he ipeehè niw layun he mahal ziyà te ǥehinawa niw is menge zuma niw iring te mahal kiw ziyà te ǥehinawa ni Kristu. Mibpehimatey sikandin he elili kenitew wey kiw zin melibri. Nehimu heini he pemuhat he utew mehemut, he ke và dà egkeǥiya, utew egkesuati te Megbevayà.
49005003	Ne ǥeina te menge sakup kew te Megbevayà kinahanglan he kenè niw ul-ulaha is keleleǥed wey is minsan hengkey he ulaula he meremerik. Kenè niw hileveti is kenè niw esawa. Minsan is ked-isipa wey kegkeǥiya kayi ne kenè niw ul-ulaha.
49005004	Kenè niw ǥemita is menge meremerik, mahawag, wey wazè din pulus he menge lalag, kekenà, layun dekelà is kebpeselemati niw te Megbevayà.
49005005	Su ibpesavut ku keniyu is utew tutuu. Is etew he meremerik is ulaula zin wey ke edhilavet te kenè din esawa, ne kenà sikandin egkehedian ni Kristu wey te Megbevayà. Ne iring din ded daan is leǥezen he etew su is menge vutang he igkeleǥezi zin, egkehimu he menge megbevayè din.
49005006	Su tenged kayi he menge ulaula, utew egkepeuki te Megbevayà keuzemà is menge etew he kenà ebpemineg te menge suǥù din. Ne tenged dutun, kenè niw ituǥut he meketuu kew te tarù he penurù te minsan hentei he etew pinaaǥi te menge ketezengan dan he kenà tutuu.
49005007	Kenè kew mebpekid-upakat te minsan hentei he iring kayi.
49005008	Su zengan utew merusirem is ibayè niw, iyan, guntaan neteyawan is ibayè niw su nehimu kew en he menge sakup te Nengazen. Ne tenged kayi, kinahanglan he zait is ulaula niw te ked-ikula niw te merayag he ibayà.
49005009	Su emun neteyawan te Megbevayà is isip niw, egkeulaula niw is langun he hustu wey metazeng he vaal he ibpenurù te tutuu he tuluuwen.
49005010	Purungi niw istudyuwi ke hengkey is menge ulaula he egkesuatan te Nengazen.
49005011	Is menge etew he kemulu pa ziyà te kerusireman, kenè kew medtampu kandan te ed-ulaula te menge vaal he wazè din pulus, kekenà, ipeehè niw he mezaat is menge vaal zan.
49005012	Su is menge vaal he id-eles dan, utew mekeeled-eled minsan is kebenteeni zà kayi.
49005013	Ne pinaaǥi te kerayag, he ke và dà egkeǥiya, is tutuu he tuluuwen, egketuenan dan ke hengkey is ed-isipen te Megbevayà dutun te menge ulaula zan, ne zutun egkehimu he egketeyawan daan is isip dan.
49005014	Ne mehitenged kayi zuen erubasa he edhenduen te, Sikew is edlipezeng, gimerat kad; sikew is minatey, ne mevanhew kad ne egketeyawan ka ni Jesu Kristu.
49005015	Umba, menge suled, pekeventayi niw is menge ulaula niw su wey kew mehimu he menge metau, ne kenà menge paglung.
49005016	Te minsan keenu, ke zuen meupiya he egkeveelan niw, beeli niw en su ǥuntaan he timpu mezelag is ebaal te meupiya.
49005017	Kenè niw ul-ulaha is wazè din pulus he ulaula, kekenà, purungi niw sevuta ke hengkey is ebpeveelan keniyu te Megbevayà.
49005018	Kenè kew mebpelelangut te vinu su ebpekezezaat heini keniyu, kekenà, kinahanglan he egkepurung kew egkeulini te Waǥas he Mulin-ulin.
49005019	Emun ebpelelelaǥè kew, gemita niw is menge lalag diyà te menge Salmo wey menge kentahan he idalig te Megbevayà, wey menge kentahan he ibpinted keniyu te Waǥas he Mulin-ulin. Kentahi niw is Megbevayà ne pinaaǥi kayi te menge kentahan wey te menge Salmo, medlipey kew is edalig te Megbevayà.
49005020	Peselemati niw layun te Amey tew he Megbevayà is langun he tuvad din keniyu tenged te kedsundan niw te Nengazen tew he si Jesu Kristu.
49005021	Mebpetetehuzè kew te kada sevaha tenged te kedtahud niw ki Kristu.
49005022	Sikiyu is menge vahi, pesakup kew te menge esawa niw iring te nesakup kew en te Nengazen.
49005023	Su is maama, duen din keǥehem te kebayàbayà te esawa zin, iring te si Kristu, duen keǥehem din te kebayàbayà kenitew te langun he menge tumutuu he iyan lawa zin. Midlibri kiw zin te silut is lawa zin.
49005024	Ne iring din ded daan kinahanglan he mebpesakup mebpurung is bahi te esawa zin iring te ebpesakup kiw ki Kristu is menge tumutuu zin.
49005025	Sikiyu is menge maama, kinahanglan he mahala niw ziyà te ǥehinawa niw is esawa niw iring te mahal kiw is menge tumutuu ziyà te ǥehinawa ni Kristu. Egketuenan tew heini su mibpehimatey sikandin he elili kenitew wey kiw zin melibri te silut,
49005026	ne wey kiw mezawat te Megbevayà. Midhimu zin heini pinaaǥi te kedlumpiyuwi zin kenitew pinaaǥi te kebewtismu wey pinaaǥi te lalag din.
49005027	Elin daan idhimuwa zin kayi su wey kiw zin mezawat he esawa zin. Ne wazè en igkesawey zin kayi te kenitew su nepurung kiw en melumpiyuwi ne utew kiw mekempet diyà te kandin.
49005028	Ne iring din ded daan is maama, ne kinahanglan he mahala zin diyà te ǥehinawa zin is esawa zin iring te kebmahala zin te keugelingen din he lawa. Su is kebmahala zin te esawa zin ne iyan ded daan kebmahala zin te keugelingen din he lawa, su is teleesawa, sevaha zà sikandan he lawa.
49005029	Wazà etew he kenè din ebmahalen is keugelingen din he lawa, kekenà, ibpekaan din ne ebpurungan din iring te kebpurungi ni Kristu te keugelingen din he lawa.
49005030	Ne iyan kiw is menge tumutuu, lawa ni Kristu.
49005031	Tenged kayi, duen insurat he Lalag te Megbevayà he edhenduen te, Ed-ewaan te maama is iney zin wey amey zin ne ebpengesawa, ne sikandan is dezuwa, is maama wey haazà is bahi, ne egkesevaha zà.
49005032	Duen impezayag te Megbevayà kenitew kayi he utew tutuu, ne sumalà is kedsevuta ku kayi ne iyan ibpesavut din si Kristu wey sikitew is menge tumutuu.
49005033	Iyan, kenà duen dà taman su egkehimu zaan he elin egkeǥiyen din is teleesawa. Kinahanglan he mahala te maama is esawa zin ne kinahanglan daan he tehuza te vahi is kandin he esawa.
49006001	Sikiyu is menge vatà, kinahanglan he tumana niw layun is menge suǥù te menge ǥinikanan niw su ke tumutuu ki te Nengazen he si Jesus, iyan heini hustu he ulaula.
49006002	Duen insuǥù kenitew te Megbevayà he edhenduen te, Tehuza niw is amey niw wey iney niw. Ne heini he suǥù, ne iyan nehuna he suǥù he midsumpulan din te penaad su
49006003	ke sikandin daan te, Emun edtumanen niw heini ne edtuvazan ku sikiyu te meupiya ne ebmeluǥayad is untung niw zini te kelibutan.
49006004	Ne sikiyu is menge ǥinikanan, kinahanglan he kenà igkepauk te menge anak niw is paaǥi niw te kebpenurù kandan, kekenà, ipenurù niw kandan is menge ulaula he zait te menge tumutuu, ne iyan niw isambag kandan is sambag he ebpuun te Nengazen tew.
49006005	Sikiyu is menge suluǥuen, purungi niw tumana is menge suǥù keniyu te menge egalen niw zini te kelibutan. Tehuza niw sikandan ne kinahanglan he ebpuun te meupiya he ǥehinawa niw is kedtumana niw te menge suǥù dan iring te iyan si Kristu edsuǥù keniyu.
49006006	Kinahanglan he layun meupiya is baal niw ne kenà dutun dà te ebentayan kew te egalen niw su kinahanglan he kenà iyan dà ebpekezalig te vaal niw is etew, kekenà, elin daan is Megbevayà su menge suluǥuen kiw zaan ni Kristu ne kinahanglan he edtumanen ta is ebpeveelan kenita te Megbevayà tenged te ebpuun te keputian te atey ta is kedtumana ta kayi. Kinahanglan he meupiya is gehinawa ta zutun te vaal ta iring te iyan ebayàbayà kenita is Megbevayà ne kenà iyan dà is egalen ta zini te kelibutan.
49006008	Su minsan ke suluǥuen ki, wey ke kenà, netuenan ta he ke meupiya is baal ta, ne meupiya zaan is idsuhul kenita te Megbevayà.
49006009	Ne sikiyu is menge egalen, iring din ded daan kayi is ul-ulaha niw ziyà te menge suluǥuen niw. Kenè kew mebpelihandek kandan su netuenan niw he sikitew is langun, ke suluǥuen ki wey ke egalen ki ve, ne zuen gihapun egalen ta ziyà te langit he iyan is Megbevayà ne wazè din ibpelavi te minsan hentei.
49006010	Menge suled, ketepusan heini he menge lalag ku keniyu: kinahanglan he lig-eni niw is kedsarig niw te Nengazen wey te lavew he zekelà he gehem din.
49006011	Gemita niw is langun he menge himan te kebpekidtebek he ibeǥey te Megbevayà su wey kew mekesukul ki Setanas emun egemiten din is ketau zin te kegkeiza zin keniyu.
49006012	Su kenà iyan edtebeken tew is menge etew zà duen, kekenà, iyan edtebeken tew is menge mezaat he kedesenan he ziyà ed-ubpà te langit wey is menge kenà egkeahà he hadì, wey menge egalen, wey menge ebayàbayà te langun he menge mezaat he etew he nesakup te kerusireman guntaan dini te kelibutan.
49006013	Umba, menge suled, gemita niw en is menge himan te kebpekidtebek he imbeǥey te Megbevayà. Su zutun emun egkeuma haazà is timpu he zutun utew mereǥen is kedtebeka te menge mezaat, ne egkesukulan niw is menge kuntada niw ne emun egketapus en haazà is tebek ne wazè kew meewai te zesen.
49006014	Ne tenged kayi, andam kew en. Layun tutuu is egkeǥiyen niw wey ed-isipen niw ne iyan heini bakes niw. Ul-ulaha niw layun is metazeng he ulaula ne iyan heini limbutung niw.
49006015	Andam kew layun te kebpenudtul te Meupiya he Tudtulanen mehitenged te kelinew he ibeǥey te Megbevayà, ne iyan heini sepatus niw.
49006016	Ne iyan utew kinahanglan is: layun kew sarig te Megbevayà ne iyan heini kelasag niw ne pinaaǥi kayi kenè kew egkesuǥat te menge egkeregreg he panà ni Setanas he iyan is menge penuley zin keniyu.
49006017	Ne zewata niw is kedlibriya keniyu te Megbevayà su iyan heini kalù niw he putew. Ne ǥemita niw layun daan is Lalag te Megbevayà su iyan heini sundang he ibeǥey keniyu te Waǥas he Mulin-ulin.
49006018	Pekezesen kew ampù te minsan hengkey he timpu sumalà is ked-uwita keniyu te Waǥas he Mulin-ulin. Buyù kew te tavang te Megbevayà ne layun kew andam ne peniguduwi niw layun te ked-ampù is langun he menge tumutuu.
49006019	Ne iampù a zaan keniyu he iveǥey kediey te Megbevayà is ketau te kebpenudtul te lalag din. Ne iampù niw zaan he kenà a mahandek, kekenà, iveǥey kediey is hustu he egkeǥiyen wey ku ikepesavut is Meupiya he Tudtulanen he in-eles dengan.
49006020	Umba nehimu a he suluǥuen te Megbevayà su wey ku ikepenudtul heini is Meupiya he Tudtulanen. Ne tenged daan kayi te kebpenudtul ku, nehimu a he pirisu. Umba, menge suled, iampù a su wey kenà a mahandek te kebpenudtul su iyan heini ketengdanan he imbeǥey kediey te Megbevayà.
49006021	Si Tikiku is minahal tew he suled wey metinumanen he suluǥuen te Nengazen tew, iyan ebpeketudtul keniyu mehitenged te kebpekesavuk ku wey ke hengkey is egkeulaula ku kayi.
49006022	Umba edsuǥuen ku sikandin diyan su wey niw metueni ke hengkey is kebpekesavuk dey zini su wey meheǥet is kebpekesarig niw te Megbevayà.
49006023	Is Amey tew he Megbevayà wey is Nengazen tew he si Jesus, berakat he sikiyu is menge suled dey, tuvazi kew zan te melinawen he kebpekesavuk, wey ipeehè dan keniyu is kebmahala zan keniyu ziyà te ǥehinawa zan wey heǥeta zan is kedtuu niw kandan.
49006024	Berakat he ikeǥaǥew te Megbevayà is minsan hentei he kenà egkeawà diyà te ǥehinawa zin is kebmahala zin te Nengazen tew he si Jesu Kristu.
50001001	Siak si Pablo wey si Timoteo surat dey heini, menge suluǥuen key ni Jesu Kristu. Ibpeuwit heini is surat diyan te keniyu te langun he menge tumutuu ki Jesu Kristu he menge meǥinged diyan te inged he Pilipus wey te menge ebmeǥurangen niw wey menge diyekunu.
50001002	Berakat he ikeǥaǥew kew te Amey tew he Megbevayà wey te Nengazen tew he si Jesu Kristu, ne veǥayi kew zan te melinawen he kebpekesavuk.
50001003	Dekelà utew is kebpeselemati ku te Megbevayà tew tenged keniyu emun egkeisip ku sikiyu.
50001004	Ne emun id-ampù ku sikiyu utew a egkelipey
50001005	su egketenuzan ku is kedtevangi niw kediey te kedsengyawa ku te Meupiya he Tudtulanen puun pa te timpu zengan te kebpeketuu niw taman en guntaan.
50001006	Dutun he timpu mibpuunan te Megbevayà is meupiya he vaal zin he edhimuwen din diyan te keniyu. Ne netuenan ku he ebpeniguduwan din pa heini edhimuwa taman te egkepasad din keuzemà te andew te kedlikù ni Kristu.
50001007	Hustu iyan is ked-isipa ku keniyu te iring kayi su minsan ke pinirisu a wey ke kenà a pinirisu wey ke edsangyew a te Meupiya he Tudtulanen wey ke edtevaken ku is menge kuntada te Lalag te Megbevayà, mahal kew layun dini te ǥehinawa ku su pudu kiw ingkeǥaǥew te Megbevayà.
50001008	Ebpeketistiǥus is Megbevayà he utew zekelà is kebulunga ku keniyu su is kezekelà te ǥehinawa ku keniyu, ne iring te kezekelà te ǥehinawa ni Jesu Kristu keniyu.
50001009	Ne id-ampù ku he med-iseg is kebpepurpurungè niw, is kegketueni niw te menge ulaula te Megbevayà, wey is ketau niw te ked-isip
50001010	su wey niw layun metueni ke hengkey is hustu ne wey niw layun heini meulaula. Ne zutun wazà keuzemà igkesawey ziyan te keniyu su egkehimu kew he waǥas dutun te kedlikù ni Kristu.
50001011	Ne zutun egkeveelan niw is minsan hengkey he metazeng he ulaula tenged te ǥehem he ibeǥey ni Jesu Kristu su wey mezalig wey mevantug is Megbevayà.
50001012	Menge suled, egkesuatan ku he mesavut niw he is langun he mereǥen he nehitavù kediey, ne kenà mezaat, kekenà, meupiya, su neketavang kedì te kedsengyawa te Meupiya he Tudtulanen.
50001013	Su is langun he menge sundaru he guwardya zini te turuǥan te hadì wey is minsan hentei pa kayi, ne netuenan dan he mibpirisu a tenged dà te suluǥuen a ni Kristu.
50001014	Ne kenà duen dà taman su is kezekelan te menge zuma tew he tumutuu, ingkeheǥet te kedsarig dan te Nengazen heini is kebpirisuwa kedì. Ne tenged kayi ed-iseg is sigudu zan te kedsengyawa te Lalag te Megbevayà ne kenè dan en egkehandek.
50001015	Is duma, ne iyan idsengyawa zan te impenurù ni Kristu is: tenged te nesina zan kediey ne wey e zan melevawi. Iyan, duen duma he iyan idsengyawa zan te menge penurù ni Kristu su igkesuat dan heini te ebpenudtul.
50001016	Ebpenudtul zan tenged te mahal a ziyà te ǥehinawa zan su netuenan dan he mibpilì a te Megbevayà wey ku metavak is menge kuntada te Meupiya he Tudtulanen.
50001017	Iyan, is menge zuma, kenà meupiya is tuyù dan te kebentuǥa zan ki Kristu. Egkesuatan dan he melevawi e zan ne kunaan dan ke pinaaǥi kayi egkeumanan is menge samuk ku zini te pirisuwan.
50001018	Iyan, nasì ku igkelipey heini is menge vaal zan su ke hustu is tuyù dan wey minsan ke mezaat, maambe en, asal mevantug dan si Kristu.
50001019	Kenà egkeawà is kelipey ku su netuenan ku he ibpaawà a kayi te pirisuwan tenged te ked-empua niw kedì wey tenged te tavang te Waǥas he Mulin-ulin he midtevangan din daan si Jesu Kristu.
50001020	Ne utew ku egkesuati, wey idsarig ku ziyà te Megbevayà he layun ku metuman is ebpeveelan din kedì su wey a kenà meeled te minsan keenu he timpu lavew en guntaan. Egkesuatan ku he mezalig si Kristu tenged kedì pinaaǥi te kebpaawaa kedì kayi te pirisuwan ne emun kenà, ne mezalig si Kristu pinaaǥi te kebpatey ku.
50001021	Ne tenged te egkesuatan ku he mezalig si Kristu, egkesuatan ku he mebmeluǥayad pa is ked-ubpaubpè ku zini te kelibutan su wey mevantug ku pa si Kristu, iyan, ke ebpatey a ne lavew pa he ibmeupiya ku.
50001022	Kenè ku egketuenan ke hendei zapit is meupiya he ebpilien ku, su egkesuatan ku he metapus en is ked-ubpaubpè ku zini te kelibutan wey a mekepekidume en ki Kristu su meupiya pa utew haazà. Iyan, ke zuen pa ebpeveelan kedì he ebpulus, meupiya zaan.
50001024	Iyan, kinahanglan he kenè e pa ebpatey wey ku sikiyu metevangi.
50001025	Ne tenged te iyan heini netaǥù dini te ǥehinawa ku, netuenan ku he kenè pa egketapus is untung ku kayi te kelibutan ne ebpekiduma e pa keniyu wey ku mepurungi te edheǥet is kelipey niw tenged te kedtuu niw.
50001026	Ne zutun, ke ebpekelikù ad diyan te keniyu egkehimu he iyan a igkeventuǥa niw ki Jesu Kristu.
50001027	Menge suled, ke minsan hengkey is egkehitavù kediey, utew kinahanglan he is menge ulaula niw, ne kenà ebpekesuwey te impenurù ni Kristu pinaaǥi te Meupiya he Tudtulanen. Su emun kenè kew edsuwey kayi, minsan ke kenà a ebpekelikù diyan, egketudtulan a he nesevaha is gehinawa niw wey tuyù niw te kedhaǥù su wey metuuwi te mezakel he menge etew is Meupiya he Tudtulanen.
50001028	Ne egketudtulan a zaan he kenè kew egkehandek te menge kuntada niw. Su emun kenè kew egkehandek kandan egkesavut dan he iyan sikandan edsilutan ne iyan kew ebeǥayan te untung he wazè din pidtemanan su ibpesavut kandan heini te Megbevayà.
50001029	Su is mibpeveelan keniyu te Megbevayà, ne kenà iyan dà is kedtuuwi niw ki Kristu, kekenà, elin daan is ked-entusa niw te kemeresayan tenged te kedtuu niw kandin.
50001030	Nekedreragkes kiw en is ed-antus te kemeresayan tenged te Meupiya he Tudtulanen. Ne heini is menge kemeresayan he nehitavù kediey zengan, ne kemulu ǥuntaan kenè ku egkesuwey, sumalà is nezineg niw.
50002001	Menge suled, netuenan ku he ingkeheǥet te kedtuu niw is kebpekidsevaha niw ki Kristu, ne netuenan ku zaan he naawà is menge keseengan niw mehitenged te hizu zin keniyu. Ne netuenan ku zaan he neupakat kew pinaaǥi te Waǥas he Mulin-ulin, ne ebpekedhihizuwè kew wey ebpelimlimuey kew is menge tumutuu.
50002002	Ne tenged kayi te langun edhengyuan ku sikiyu he tuǥuti niw he mepurung mesevaha is isip niw wey ǥehinawa niw, ne heǥeta niw is kebmahala niw ziyà te ǥehinawa niw te menge zuma niw. Ne emun ed-ul-ulahan niw heini human egkeheǥet is kelipey ku tenged keniyu.
50002003	Kinahanglan he kenà kew mebpekidlawan ne kenè kew mebpelavew, kekenà, isipa te minsan hentei keniyu he minus is pid-etawan din kenà te zuma zin.
50002004	Kenè niw iyan dà isipa is keniyu he egkinehenglanen, kekenà, isipa niw zaan is egkinehenglanen te menge zuma niw.
50002005	Kinahanglan he iring is isip niw te isip ni Jesu Kristu.
50002006	Su minsan ke kenà egkeawà diyà te kandin is kegkemegbevayè din wazè din isipa he kenè din ed-ewaan is kebpekesavuk din te zekelà is keǥehem din he Megbevayà,
50002007	kekenà, mid-ewaan din ne mibpaanak te etew, ne nehimu he suluǥuen te Megbevayà.
50002008	Ne zutun te etew en sikandin wazà sikandin mebpelavew, kekenà, mibpezumazuma sikandin te menge suǥù kandin te Amey zin he Megbevayà minsan pa te pinaaǥi kayi inransang sikandin te krus ne zutun mibpatey.
50002009	Ne tenged kayi midhimu en sikandin te Megbevayà he utew lavew, ne migeraran din sikandin te ǥerar he lavew pa te minsan hengkey he ǥerar te minsan hentei.
50002010	Ne umba mid-ulaula heini te Megbevayà su ke egkezineg is gerar ni Jesus, ed-ezapen si Jesus te minsan hentei he linimbag he ziyà te langit wey zini te tanà, wey minsan diyà te Iveyaan. Ebpekeluhud dan kandin,
50002011	ne ebpekekaǥi zan he iyan si Jesu Kristu Nengazen te minsan hengkey. Ne pinaaǥi kayi egkevantug dan daan is Amey tew he Megbevayà.
50002012	Ne umba, menge suled, iring te layun kew ebpememineg te menge suǥù ku, ne kenà dutun dà te kebpekiduma ku keniyu, kekenà, minsan te wazà a ziyan te keniyu, ne iring din ded daan guntaan kinahanglan is uman sevaha keniyu, ne himuwa zin is taman te egkehimu zin he edumahan te kegkehandek te Megbevayà su wey mepasad haazà is nepuunan en te Megbevayà te kedlibriya zin keniyu te silut.
50002013	Su layun edtavang keniyu is Megbevayà wey niw mesuati ne wey niw mehimu is kedtumana te tuyù din diyan te keniyu.
50002014	Is langun he ebpeveelan din keniyu, tumana niw te wazà kebpeneremudtemud wey kebelivad.
50002015	Ne zutun, wazà mezaat diyan te keniyu su meupiya is ulaula niw su menge anak kew te Megbevayà he wazà igkesewayi zin keniyu, minsan te zini kew pa mekeubpà te kelibutan te teliwazà te lalung he menge etew he kenà memetazeng is menge ulaula. Iring kew te menge sulù
50002016	he edtayew kandan su ibpesavut niw kandan is lalag he ebpekeveǥey kandan te untung he wazà pidtemanan. Ne emun iyan heini ed-ul-ulahan niw, utew ebmeupiya is ǥehinawa ku keuzemà dutun te andew te kedlikù ni Kristu su egketuenan ku zutun he zekelà is pulus te kedhaǥù ku ziyan te keniyu.
50002017	Is kedtuu niw te Megbevayà, ne iring te pemuhat he edewaten din. Ne emun egkesuatan din pa he id-uman is kebpatey ku kayi te pemuhat, igkelipey ku pa. Ne igkelipey ku zaan is kedtuu niw iring te nelipey kew.
50002018	Ne iring din ded daan, kinahanglan he igkelipey niw zaan is kebpatey ku emun egkehitavù kediey.
50002019	Dekelà is kedsarig ku te Nengazen tew he si Jesus he meǥaan ku en egkesuǥù diyan te keniyu si Timoteo. Ne emun ebpekelikù en dini, egketuenan ku ke hengkey is kebpekesavuk niw. Ne utew heini ibmeupiya te ǥehinawa ku.
50002020	Iyan dà sikandin duma ku kayi he utew zekelà is gehinawa zin keniyu.
50002021	Is duma, ne iyan dà egkeisip dan is kandan dà he egkesuatan, ne kenà iyan is egkesuatan ni Jesu Kristu.
50002022	Si Timoteo, netuenan niw he hustu is menge ulaula zin. Iring sikandin te tutuu he anak ku te kedtevangi zin kedì te kedsengyawa kayi te Meupiya he Tudtulanen.
50002023	Umba, emun egketuenan ku en ke hengkey is egkehitavù kedì kayi, egkesuatan ku he segugunè ku sikandin mesuǥù diyan.
50002024	Ne zekelà daan is kedsarig ku te Megbevayà he meǥaan a zaan ebpeketelukun kandin.
50002025	Ne elin daan kayi te isip ku he kinahanglan he ibpehendiyan ku is suled tew he si Ipepruditu, kes midsuǥù niw pehendini wey e zin metevangi. Iyan sikandin duma ku wey timbang ku kayi te ebpeveelan kedì te Megbevayà.
50002026	Umba ibpehendiyan ku su utew sikandin ebulunga keniyu ne utew inmezaat te ǥehinawa zin is nezineg niw he tudtul he nezeruwan sikandin.
50002027	Netigbak iyan sikandin is midaru umba kunaan ku ke ibpatey zin en, iyan, nehizuwan sikandin te Megbevayà. Ne nehizuwan a zaan te Megbevayà su ke mibpatey sikandin, neumanan en geina is menge seeng ku.
50002028	Umba utew ku egkesuati heini is ked-ulì din diyan su wey kew melipey te kebpekeuma zin ne pinaaǥi kayi egkeawà daan is kedì he kegkeseeng.
50002029	Umba, kinahanglan he meǥalew kew te kebpekeuma zin su suled tew sikandin tenged te kedtuu zin te Nengazen. Is langun he iring kayi he etew, tehuza niw
50002030	su hapit sikandin ebpatey wey zin metuman is ebpeveelan kandin ni Kristu. Inserakan din is untung din wey e zin metevangi su zutun he timpu kenà a keniyu egketevangan.
50003001	Na, menge suled, ketepusan heini he sambag ku keniyu. Lipey kew tenged te upakat niw te Nengazen. Maambe ke idsublì ku keniyu is daan he sambag ku su melemu zà heini, ne kela ke egkehimu he pinaaǥi kayi egkelig-enan is isip niw.
50003002	Likayi niw is menge kuntada te Megbevayà he mezaat is ulaula zan he iyan is menge Hudiyu he ebpenurù he iyan egkesuatan te Megbevayà is kebpelii niw te lawa niw.
50003003	Iyan kiw kes tutuu he menge sakup te Megbevayà, ne kenà iyan sikandan, su pinaaǥi te Waǥas he Mulin-ulin ed-azap kiw te Megbevayà ne edlipey kiw tenged te upakat tew ki Jesu Kristu. Ne kenè tew iyan edseriǥan is kelibutanen he ulaula iring te kebpesirkunsidar.
50003004	Iyan, ke egkehimu he egkeseriǥan is iring dutun, egkeseriǥan is nengeulaula ku zengan su ke zuen etew he kunaan din ke egkeseriǥan din is kedtumana zin te menge kelibutanen he tulumanen, ne egkelevawan ku pa sikandin te kedtumana kayi.
50003005	Su hein walu en he andew is ked-enaka kedì, ne midsirkunsidar a. Is menge ǥinikanan ku, ne kevuwazan sikandan ni Benjamin he anak te kepuun dey he si Israyil. Ne tudalis a he Hudiyu. Mibpurungan ku te edtuman is kesuǥuan he imbilinbilin ni Moises su Perisiyu a.
50003006	Ne tuus te utew meheǥet dini te ǥehinawa ku is kedtumana ku te menge tulumanen dey te menge Hudiyu, su mibpemesipelahan ku is menge tumutuu ki Jesus. Ne sumalà te kedtumana ku te kesuǥuan he imbilinbilin ni Moises wazè ku netuenan he supak ku te Megbevayà.
50003007	Iyan, is langun he iring dutun he kunaan ku ke egkeseriǥan ku wey a melibri te silut, mid-engkezan ku en wey ku maangken si Kristu.
50003008	Ne kenà dutun dà taman is mid-engkezan ku, kekenà, mid-eminan ku engkezi is minsan hengkey he zekelà dini te ǥehinawa ku su wey ku mekuwa is utew pa lavew he mahal he iyan is kebpekidsevaha ku ki Jesu Kristu te Nengazen ku. Tenged kandin mid-engkezan ku is langun ne mid-isip ku heini he abper zà dini te kelibutan wey a mekepekidsevaha ki Kristu,
50003009	su wey a zaan meisip te Megbevayà he metazeng tenged ki Kristu. Wazà a meisip he metazeng pinaaǥi te kediey zà he ulaula te kedtumana te kesuǥuan, su mibpeketazeng a te Megbevayà pinaaǥi te kedtuu ku ki Kristu. Heini is kebmetazeng, ne idtuvad kenita te Megbevayà emun edtuu ki ki Kristu.
50003010	Iyan dà guntaan ibmeupiya te ǥehinawa ku is kegketueni ku te menge ulaula ni Kristu wey is kebulusi kedì te ǥehem he iyan sikan is gehem he ingkevanhew zin. Egkesuatan ku he mekeambit a zaan duen te kemeresayan he mid-antus din he iyan is ked-engkezi ku te kediey he egkesuatan iring te kandin he kebelevaǥa te untung din.
50003011	Umba egkesuatan ku heini su wey mehimu he mevanhew a keuzemà.
50003012	Kenè ku iyan ibpesavut kayi he netuman en dini te kedì heini is langun wey ke nehimu e en he etew he wazè en duen igkesawey, kekenà, ebpenigudu a wey heini metuman su iyan heini tuyù ni Jesu Kristu zutun te kedhimuwa zin kedì he sakup din.
50003013	Netuenan ku, menge suled, he wazè pa heini metuman dini te kedì, iyan, mid-awè ku ziyà te isip ku is nengehuna he nengetuman ku en, ne edhimuwen ku is taman te egkehimu ku wey ku mekuwa is langun he egkesuatan te Megbevayà he mekuwa ku keuzemà.
50003014	Ebpenigudu e pa wey ku mekuwa is suhul te Megbevayà su iyan heini ketezengan ke maan is mid-umew kiw zin te ked-angken te untung he wazà pidtemanan pinaaǥi te kebpekidsevaha tew ki Jesu Kristu.
50003015	Ne is langun te sikitew he meǥurang en te kedtuu, kinahanglan he iring kayi zaan is isip tew wey ǥehinawa tew. Iyan, emun kenè kew egkengeuyun ibpetuenan keniyu te Megbevayà is benar.
50003016	Iyan, kinahanglan guntaan he edtumanen tew is daan he impenurù kenitew te Megbevayà.
50003017	Is langun te sikiyu, menge suled, purungi niw te ed-iring heini is menge ulaula ku. Iyan niw zaan iringi haazà is menge etew he iring is menge ulaula zan te kenami he ulaula.
50003018	Dengan ku zà heini layun egkeǥiya, iyan, guntaan ed-umanan ku egkeǥiya zuma is menge luhè ku he ebpeniǥis, tenged te mezakel he menge etew he egkeǥiyen dan he sakup sikandan ni Kristu, iyan, egketuusan pinaaǥi te ulaula zan he kuntada sikandan te kebpesevuta mehitenged te kebpehimatey ni Kristu ziyà te krus.
50003019	Siguradu egkeimpirnu sikandan su iyan ebayàbayà kandan is menge mezaat he kebayà te lawa zan. Ibmeupiya te ǥehinawa zan is menge mezaat he ulaula, iyan, meupiya pezem ke igkeeled dan; ne iyan dan dà egkeisip is menge vutang he zini te kelibutan.
50003020	Ne sikitew mulà, ne iyan hustu he inged tew is diyà te langit ne utew zekelà is perateng tew te kedlikù te Menluluwas tew he ebpuun diyà te langit he iyan is Nengazen tew he si Jesu Kristu.
50003021	Ne zutun te andew, ne edhelinen din en is memeǥuyà he menge lawa tew ne edhimuwen din he iring te mekeǥeǥehem he lawa zin. Ne kayi te kedhelina zin kenitew, egemiten din is dekelà he ǥehem din he iyan ingkehimu zin he ebayàbayà te minsan hengkey.
50004001	Umba menge minahal ku he menge suled, heǥeta niw is kedtumana niw te menge suǥù te Nengazen. Utew a mibulung keniyu. Igkelipey ku sikiyu wey ibmeupiya kew te ǥehinawa ku.
50004002	Edhengyuan ku sikiyu, Ibudya wey Sintiki, he melinew is kebpekid-upakat niw su telesuled kew tenged te upakat niw te Nengazen.
50004003	Ne sikew zaan is timbang ku ziyan, egkesuatan ku he tevangi nu heini is menge vahi wey zan heini metuman su mibpenigudu zan te kedtavang kedì te kedsengyawa ku te Meupiya he Tudtulanen. Ne elin daan si Clemente wey zuen pa menge zuma niw he midtavang kedì. Is menge ngazan dan te langun, ne nekesurat en diyà te libru te Megbevayà he zutun inlista zin is mibeǥayan te untung he wazè din pidtemanan.
50004004	Egkeǥiyan ku sikiyu he sigudu kew lipey tenged te kebpekidsevaha niw te Nengazen, su meupiya ke zekelà layun is kelipey niw.
50004005	Kinahanglan he peketulanged kew te minsan hentei su meǥaan en edlikù is Nengazen.
50004006	Kenè niw ikeseeng is minsan hengkey he egkeulaula niw, kekenà, emun ed-ampù kew buyua niw ziyà te Megbevayà is egkinehenglanen niw ne emun ebuyù kew, ne kinahanglan he peselemati niw en he zaan.
50004007	Ne zutun wazà samuk diyà te isip niw wey ǥehinawa niw su pinaaǥi te kebpekidsevaha niw ki Jesu Kristu ibeǥey keniyu te Megbevayà is melinawen he ǥehinawa he kenà egkesavut te minsan hentei he etew.
50004008	Ketepusan heini, menge suled, he menge lalag ku keniyu. Iyan niw itaǥù diyà te isip niw is meupiya, is dait he igkezeliǥi, is tutuu he tuluuwen, is metazeng wey hustu wey mekempet he ulaula, wey is minsan hengkey he igkehimu te minsan hentei he egketahud.
50004009	Pen-ul-ulaha niw heini is langun he impenurù ku, wey impesavut ku keniyu pinaaǥi te menge lalag ku wey pinaaǥi zaan te menge ulaula ku. Ne zutun, is Megbevayà he iyan puunà te kelinew tew te wazè din pidtemanan, iyan ed-ulin keniyu.
50004010	Utew zekelà is kelipey ku wey is kebpeselemati ku te Nengazen su nehimu en maan he ingkepeehè niw is gaǥew niw pinaaǥi kayi te impeuwit niw kedì. Kenè ku iyan ibpesavut keniyu he wazè niw gaǥew kedì dutun te nengehuna he timpu, kekenà, wazè niw pa zutun paaǥi wey niw ikepaahà is gaǥew niw.
50004011	Kenà iyan igkeǥiya ku kayi is tenged te zuen kurang ku te menge egkinehenglanen ku, su minsan ke kenà utew meupiya is kebpekesavuk ku, impenurù kedì te Megbevayà he kinahanglan he mebmeupiya ǥihapun is gehinawa ku.
50004012	Neseǥazan ku en is kegkealang-alang wey is neezenan te langun he egkinehenglanen ku. Ne neleyaman ku en heini he egkeulaula te minsan hendei wey te minsan keenu, se zuen keuyaǥan ku se wazè ku keuyaǥan, ke neeezenan a wey ke egkealang-alang a.
50004013	Egkehimu ku is minsan hengkey he ibpeulaula kedì tenged te tavang ni Kristu he iyan edlig-en kedì.
50004014	Ne minsan pa te iyan heini, utew kew metulanged su midtevangan a keniyu kayi te menge seeng ku he mezakel.
50004015	Sikiyu is menge tigPilipus, netuenan niw he zutun te kedhipanew ku puun diyan te prubinsya he Mesidunya hein aney ku en ipenudtul ziyan is Meupiya he Tudtulanen, iyan kew zà menge tumutuu he midtavang kedì. Wazà duma he gurupu te menge tumutuu he nehimu he menge timbang ku su iyan kew zà nekeveǥey kedì te selapì.
50004016	Ne hein diyè e pa te Mesidunya, diyà te inged he Tiselunika, ne layun kew ebpeuwit te tavang niw kedì.
50004017	Kenè ku iyan igkekeǥiya kayi su wey a layun mekezawat te ibeǥey niw, kekenà, egkesuatan ku he zekelà is suhul keniyu te Megbevayà.
50004018	Nezawat ku en is impeuwit niw ne utew subra is imbeǥey niw. Ne kenà ad egkealang-alang su inhated en ni Ipepruditu zini is idtavang niw kedì. Iring heini te pemuhat he utew mehemut, he ke và dà egkeǥiya, utew igkesuat te Megbevayà.
50004019	Ne is Megbevayà, iyan daan ebeǥey keniyu te langun he kinahanglan niw tenged te kebpekidsevaha niw ki Jesu Kristu su utew zekelà is ketiǥeyunan din.
50004020	Berakat he zeliǥa is Amey tew he Megbevayà te wazà pidtemanan.
50004021	Ebpengemusta a keniyu te langun he menge tumutuu ki Jesu Kristu ziyan. Is menge suled tew he zuma ku kayi, ebpengemusta zan daan keniyu.
50004022	Ne is langun he menge zuma ku he tumutuu kayi te inged, lavew en is menge suled tew he zini ed-ubpà te valey te hadì, ebpengemusta zan daan keniyu.
50004023	Berakat he ikeǥaǥew kew is langun te Nengazen tew he si Jesu Kristu. Iyan a si Pablo.
51001001	Siak si Pablo wey heini is suled tew he si Timoteo, ebpengemusta key keniyu ziyan. Epustul a; midsuǥù a ni Jesu Kristu su iyan egkesuatan te Megbevayà.
51001002	Ebpesuratan ku sikiyu is menge ǥaked te Megbevayà diyan te inged he Kulusas he menge metinumanen te lalag ni Kristu. Berakat he ikeǥaǥew kew te Amey tew he Megbevayà wey veǥayi kew zin te melinawen he kebpekesavuk.
51001003	Sikami, emun id-ampù dey sikiyu, layun key ebpeselemat diyà te Megbevayà he Amey te Nengazen tew he si Jesus tenged keniyu,
51001004	su nezineg dey is tudtul he mezesen is kedtuu niw ki Jesu Kristu wey zekelà layun is gaǥew niw te minsan hentei he etew he ǥaked te Megbevayà.
51001005	Umba mezesen is kedtuu niw wey zekelà is gaǥew niw su kenà egkeawà is perateng niw te langun diyà te langit he inteǥana keniyu te Megbevayà. Nezineg niw heini zutun te kebpesevuta keniyu te tutuu he penurù he iyan is Meupiya he Tudtulanen.
51001006	Heini is migkaǥi he Meupiya he Tudtulanen, pinaaǥi te kedtuu kayi, mezakel en he menge etew ziyà te minsan hendei he inged is mibmeupiya is menge ulaula zan. Ne kenà duen dà taman su ed-iseg ebmezakel is menge tumutuu pinaaǥi te Meupiya he Tudtulanen, iring te layun daan ed-iseg ebmezakel is menge tumutuu ziyan te keniyu puun pa zutun te andew zengan he nezineg niw is tudtul te ǥaǥew kenitew te Megbevayà wey netuenan niw he venar iyan.
51001007	Impenurù keniyu heini ni Ipapras he minahal he zuma zey he suluǥuen ni Kristu. Metinumanen sikandin te menge suǥù ni Kristu pinaaǥi te kedtavang din kenami.
51001008	Midtudtul zin kenami he zekelà is gaǥew niw te menge zuma tew he tumutuu tenged te mid-ulinan kew te Waǥas he Mulin-ulin.
51001009	Ne tenged kayi ibpenigudu zey sikiyu id-ampù puun pa zutun te andew zengan he nezineg dey is tudtul mehitenged te kedtuu niw. Layun dey id-ampù diyà te Megbevayà he veǥayi kew zin te kegkesayud te langun he ulaula he ebpeveelan din keniyu, he ke và dà egkeǥiya, mehimu kew zin he mebmetau ne pinaaǥi te Waǥas he Mulin-ulin, iveǥey zin keniyu is kegketuusi te meupiya wey mezaat.
51001010	Su emun ebeelan din is iring kayi, ne human egkehimu is menge ulaula niw he zait he menge ulaula te menge etew he neǥaked te Nengazen tew, ne egkehimu zaan he layun niw egkeveeli is egkesuatan din; layun niw egkeulaula is minsan hengkey he menge meupiya he ulaula. Ne layun daan ed-iseg is kegketueni niw te menge ulaula te Megbevayà.
51001011	Ne ibeǥey zin keniyu is dekelà he ǥehem he ebpuun te zekelà he ǥehem din, ne tenged kayi te ǥehem layun niw egkeantus is kemereǥenan he zekelà is kelipey niw.
51001012	Ne kenà duen dà taman su zekelà dutun is kebpeselemat niw te Amey tew he Megbevayà tenged te kedhimuwa zin keniyu he zait he mekeambit kew zutun te langun he ibeǥey zin diyà te keniyu te menge ǥaked din he midteyawan is isip dan.
51001013	Midtevangan kiw te Amey tew he Megbevayà ne tenged kayi wazè kiw en maan meveyveyai te kerusireman, he ke và dà egkeǥiya, si Setanas . Ne ǥuntaan iyan en ebayàbayà kenitew is Anak te Megbevayà he si Jesus he utew mahal ziyà te ǥehinawa te Megbevayà.
51001014	Ne pinaaǥi kayi te Anak din, nevelukasan kiw zin te kegkeuripen kenitew ni Setanas ne mibpesaylu kiw zin te menge ulaula tew he mezaat.
51001015	Heini is Anak te Megbevayà, ne iyan kebpeǥawaǥawa te kenà egkeahà he Megbevayà. Is Anak, ne lavew sikandin te minsan hengkey he linimbag din
51001016	su pinaaǥi kandin te Anak te Megbevayà midlimbag te Megbevayà is minsan hengkey ziyà te langit wey zini te tanà, sikan is egkeahà te etew wey is kenà egkengeahà he kedesenan he zuen dan keǥehem, wey kebayàbayà, wey kedhadì. Is Anak, mibpeveelan kandin te Amey zin he Megbevayà is minsan hengkey su wey zin meǥamit heini is minsan hengkey he linimbag din.
51001017	Ne elin daan ketezengan ke maan is lavew is Anak te Megbevayà su tenged te zaan en sikandin te wazè pa limbaǥa is minsan hengkey, wey pinaaǥi kandin is hustu he kebpekesavuk wey egkengeulaula te langun he linimbag.
51001018	wey tenged te iyan sikandin ebayàbayà te lawa zin, he ke và dà egkeǥiya, is langun he menge tumutuu kandin, wey tenged daan te iyan sikandin ebeǥey te untung diyà te langun he menge tumutuu su iyan sikandin lavew te langun he egkengevanhew ne tenged kayi iyan sikandin lavew te minsan hengkey.
51001019	Ne egkesuatan te Amey tew he Megbevayà he ke hengkey sikandin, iyan ded daan sikan is Anak din.
51001020	Ne egkesuatan din daan he pinaaǥi te Anak din meked-uliey te meupiya he kedepità sikandin wey is minsan hentei zini te tanà wey ziyà te langit. Ne pinaaǥi te kedtiǥis duen te lengesa te Anak din diyà te krus egkehimu he menge emiǥu zin is minsan hentei.
51001021	Kenè kew zengan menge emiǥu te Megbevayà, kekenà, menge kuntada kew zin su layun mezaat is menge isip niw wey ulaula niw.
51001022	Ne minsan pa te iyan haazà, midhimu kew ǥuntaan te Megbevayà he menge emiǥu zin pinaaǥi te kebpatey ni Kristu. Umba mibpehimatey si Kristu su wey kew mehimu he menge etew he wazà mezaat he ulaula ne wazà igkesumbunga keniyu keuzemà emun ibpeetuvang kew zin diyà te Amey zin he Megbevayà.
51001023	Iyan, kinahanglan he kenè niw engkezi is kedtuu te tutuu he tuluuwen, kekenà, lig-eni niw is kedtuu niw ne kenè kew medarà is ebpaabut te langun he impenaad te Megbevayà he nezineg niw zengan hein impenurù keniyu is Meupiya he Tudtulanen. Heini is nekaǥi he Meupiya he Tudtulanen, ne insangyew ziyà te menge etew ziyà te minsan hendei. Siak si Pablo, midsuǥù a wey ku ikesangyew is Meupiya he Tudtulanen.
51001024	Maambe ke ebpekeantus a ǥuntaan te merasey su iyan igkezeyzey niw. Igkelipey ku heini su iring te kegkerasey ni Kristu edhimesazan ku en is langun he mereǥen he ibpaantus din kediey su wey mezeyzey is lawa ni Kristu, he ke và dà egkeǥiya, is menge tumutuu kandin.
51001025	Nehimu a he suluǥuen wey a meketavang te menge tumutuu. Ne umba mibpilì a te Megbevayà su wey ku sikiyu metevangi is menge etew he kenà Hudiyu ne wey ku ikepurung ikepenudtul is Lalag te Megbevayà.
51001026	Ne zengan, heini is Lalag, ne in-eles te Megbevayà ne wazà ipezayag diyà te menge etew, iyan, guntaan ibpezayag din en kenitew te menge tumutuu kandin
51001027	su egkesuatan din he sikitew is menge ǥaked din, ne egkesayud kiw ke hengkey is utew lavew he meupiya he edhimuwen din diyà te langun he menge etew. Ibpesayud din en kenitew he edlumunan kiw ni Kristu ne tenged kayi egketuenan tew he edtulusen kiw keuzemà.
51001028	Sikami, idsangyew zey si Kristu; edleǥuyan dey is minsan hentei, wey ebpenurù key kandan ebpurung sumalà is egkehimu zey he ketau su wey meketuu is langun ki Kristu, ne wey sikandan keuzemà ikepeetuvang diyà te Megbevayà he wazà kurang te kedtuu zan.
51001029	Siak, ebpenigudu a ebaal he edlig-enan te zekelà he zesen ni Kristu su wey metuman heini.
51002001	Umba egkeǥiyen ku heini su egkesuatan ku he metueni niw ke maan is ebpenigudu a edhaǥù tenged keniyu wey tenged daan te menge tumutuu ziyà te inged he Leudisiya wey is minsan hentei he tumutuu ziyan he iring keniyu wazè pa mekekilala kedì.
51002002	Iyan idhaǥù ku su wey melig-eni is kedtuu niw te Megbevayà pinaaǥi te kegkeupakat niw wey pinaaǥi te kebmahala niw te uman sevaha keniyu. Egkesuatan ku he meheǥet is kegkesavut niw te impenurù keniyu he iyan kes impezayag te Megbevayà keniyu mehitenged ki Kristu.
51002003	Su iyan dà sikandin ebpekeveǥey te minsan hengkey he tutuu he ketau wey tutuu he kedsavut.
51002004	Egkeǥiyen ku heini su wey wazà mekekabig keniyu he minsan hentei pinaaǥi te menge ketezengan he henduen be te hustu, iyan, tarù.
51002005	Su minsan te wazà a ǥuntaan diyan te keniyu, layun ku sikiyu ed-isipa. Igkelipey ku sikiyu su netuenan ku he mibpurungan niw te ed-ulaula is meupiya he ulaula wey melig-en daan is kedtuu niw ki Kristu.
51002006	Ne ǥeina te midawat niw si Jesu Kristu he Nengazen niw kinahanglan he is menge ulaula niw, ne zait te upakat niw kandin.
51002007	Purung kew pendalid diyà te kandin; purungi niw istudyuwi is menge ulaula zin; purungi niw tuuwi sikan is tutuu he tuluuwen he impenurù keniyu. Ne kinahanglan he layun niw peselemati te Megbevayà is gaǥew zin keniyu.
51002008	Andam kew su kela ke zuen egkabig keniyu pinaaǥi te kebpenurù te tuluuwen he tarù ne wazè din pulus su imbilinbilin dà te menge etew. Kenà haazà hustu he tuluuwen su kenà ebpuun diyà te ki Kristu.
51002009	Umba egkeǥiyen ku heini su si Kristu, nehimu sikandin he etew. Duen din lawa, iyan, minsan pa kayi is minsan hengkey he ziyà te Megbevayà ne ziyà te kandin.
51002010	Ne sikiyu zaan, pinaaǥi te kebpekidsevaha niw ki Kristu, nekepurung kew en mekeazen te untung he imbeǥey keniyu ni Kristu. Ne iyan si Kristu sikan is edhadì te minsan hentei he kedesenan he zuen din keǥehem wey kebayàbayà.
51002011	Ne tenged kayi, minsan kenè kew menge Hudiyu, is midhimu keniyu te Megbevayà, ne iring duen te kedsirkunsidara zengan te menge Hudiyu su nehimu kew en he menge ǥaked te Megbevayà pinaaǥi te kebpekidsevaha niw ki Kristu. Iyan, selakew heini, su kenà pinaaǥi te kebpelii te lawa zà duen, kekenà, in-awà ni Kristu is gehem te mezaat he kebayà te lawa niw.
51002012	Ne tenged kayi inleveng kew zuma kandin dutun te kebewtismuwi keniyu, ne nevanhew kew zaan duma kandin su nekidsevaha kew kandin tenged te midtuuwan niw he mekeǥeǥehem is Megbevayà. Iyan sikandin sikan is mibanhew ki Kristu.
51002013	Ne sikiyu, wazè niw pa zengan untung he wazè din pidtemanan tenged te memezaat is menge ulaula niw te kenà menge Hudiyu wey tenged te midtuman niw is memezaat he kebayà te lawa niw. Ne minsan pa zutun, mibeǥayan kew te Megbevayà te untung he wazè din pidtemanan ne nevanhew kew en duma ki Kristu. Mibpesaylu kiw te Megbevayà te langun he menge salè tew.
51002014	Ne minsan pa te wazè kiw medtuman te insurat he kesuǥuan din, pinaaǥi te kebpatey ni Kristu ziyà te krus, in-awè din is kesuǥuan ne tenged kayi wazè en igkesiluti zin kenitew.
51002015	Ne haazà is menge kedesenan he mezaat he mulin-ulin he zuen dan keǥehem te kebayàbayà, in-awà te Megbevayà is keǥehem dan, ne pinaaǥi te kedsulituwa zin kandan pinaaǥi te kebpatey ni Kristu ziyà te krus, impeehè din he wazè dan en kebpekesukul.
51002016	Umba, menge suled, kenè niw itetenged is edsudì keniyu emun kenè niw ebpezumdumahan is egkesuatan dan he ibpeulaula keniyu mehitenged te kegkaan wey ked-inum, wey mehitenged daan te kedsilibra te menge mahal he menge andew wey kedsilibra te intrada te hayag wey menge andew te kedhimeley.
51002017	Su is menge iring dutun, ne nehimu zengan he alung dà. Ne ziyè pa te huziyan is teǥialung dutun he iyan si Kristu.
51002018	Duen daan menge etew he egkaǥi he lavew sikandan tenged te zuen kun menge egkein-inuwan he impaahà kandan wey tenged te kenè dan mepelevawen. Ne ibpenurù dan he kinahanglan he ebpekeazap ki te menge velinsuǥuen te Megbevayà ziyà te langit. Kenè niw, menge suled, itetenged is kedsudì dan keniyu su is iring dutun he etew, ne ebpezalig dà, iyan, wazà hustu he ketezengan te kebpezalig dan su iyan ebayàbayà te isip dan is kelibutanen he kebayè dan.
51002019	Ne wazè dan en upakat ki Kristu he iyan ed-uwit kenitew. Iyan si Kristu puunà te zesen te kedtuu tew ne pinaaǥi kandin ed-iseg is kezesen te upakat tew te langun he tumutuu sumalà is egkesuatan te Megbevayà, iring te lawa tew, ne ed-iseg daan is desen din ne kenè ebpekedsusuwey pinaaǥi te kegkevagkes kayi zutun te menge uǥat din.
51002020	Na, menge suled, geina te iring te minatey ki en duma ki Kristu, wey kenè ki en maan egkeveyveyaan te menge kenà hustu he tuluuwen, kinahanglan he kenè kew en maan mebpemineg te menge suǥù te menge etew he menge kuntada te Megbevayà. Menge suǥù heini te menge etew zà duen. Egkaǥi zan he zuen menge egkeenen he kenà ibpekaan kenitew te Megbevayà, ne minsan is kegezami wey is kegewezi zà kayi ne wazè din kun ituǥut kenitew. Kenè niw, menge suled, pemineǥa is iring dutun su wazà pulus te idawey zan su emun egkeenen tew is egkeenen ne egkeawà heini.
51002023	Haazà is menge etew, henduen be te hustu is ibpenurù dan. Egkaǥi zan he kinahanglan he ed-ezapen ta is menge velinsuǥuen te Megbevayà, wey kinahanglan he ebminusen ta is pid-etawan ta wey kinahanglan daan he edresayen ta is lawa ta. Ne minsan pa kayi, kenà hustu heini is ibpenurù dan su is menge suǥù he iring kayi, ne kenà heini ebpeketavang kenita te kedsukul te mezaat he kebayà te lawa ta.
51003001	Ne, menge suled, nevanhew si Kristu ne iring te nevanhew kiw zaan duma kandin su zuen tew en untung he wazè din pidtemanan. Ne tenged kayi, kinahanglan he ebpurungan ta layun ed-isipa is ibpeisip-isip kenita te Megbevayà diyà te langit he zutun edhadì si Kristu he ebpinuu ziyà te zapit te egkekewanan te Megbevayà.
51003002	Ed-isipen ta layun heini ne kenè te en ed-isipen is menge mezaat he ulaula zini te tanà.
51003003	Umba egkeǥiyen ku heini su sikita is tumutuu, minatey ki en duma ki Kristu ne is tutuu he untung ta pinaaǥi kandin, wazè pa heini ipezayag te Megbevayà.
51003004	Umba, menge suled, emun edlikù dini si Kristu he iyan puunà te veǥu he untung ta, ibpeǥawaǥawa is kekempet din ne ibpeǥawaǥawa zaan dutun is kekempet te kenita he veǥu he untung su zutun duma ki kandin.
51003005	Umba, menge suled, kenè niw en ituǥut he tumana niw is mezaat he kebayè niw; kenè niw ul-ulaha is mahawag wey meremerik he ulaula ne kenè niw mehimuwa he zuen suat niw te kenè niw esawa; engkezi niw is mezaat he ulaula wey is keleleǥed su emun leǥezen ki te menge azen, henduen be te egkeilisan dini te ǥehinawa ta is tutuu he Megbevayà te menge azen.
51003006	Ne siguradu edsilutan te Megbevayà is menge etew he kenà ebpemineg su layun dan ed-ulaula te menge iring kayi.
51003007	Ne iring kayi zaan is mid-ulaula niw zengan su zutun layun mezaat is menge ulaula niw.
51003008	Ne ǥuntaan, kinahanglan he ed-iniyuǥan ta is minsan hengkey he mezaat he ulaula iring te kegkepauk wey kebpekigkuntada te zuma he etew, is kebpesipala, is ked-ituk wey is meremerik he kegkaǥi.
51003009	Kenè ki edtarùtarù su nelibri ki en te zaan he kegkeetew ta wey te menge mezaat he vaal he mid-ulaula ta zengan te kedtumana ta te menge zaan he suat ta.
51003010	Ne ǥuntaan midhimu ki en te Megbevayà he veǥu en he etew he edhimuwen din he iring te kandin. Umba midhimu ki zin he veǥu su wey ta mepurung mesavut ke hentei sikandin.
51003011	Ne tenged kayi, sikita is midhimu zin he veǥu he etew, wazè ta zapit ibpelavi te etew he Hudiyu wey te etew he kenà Hudiyu su neked-iiring diyà te Megbevayà is nesirkunsidar wey is wazà mesirkunsidar; neked-iiring daan diyà te kandin is neketunghà wey is wazà meketunghà, is suluǥuen wey is egalen. Dini te kenitew te menge veǥu he etew, iyan dà lavew si Kristu ne midlumunan ni Kristu is kada sevaha kenitew.
51003012	Ne, menge suled, geina te mibpilì kiw te Megbevayà, ne midhimu kiw zin he menge ǥaked din, wey ǥeina te mahal kiw ziyà te ǥehinawa zin, kinahanglan he zekelà is hizu ta wey ǥaǥew ta ziyà te minsan hentei. Ebpurungan ta is menge zuma ta ne kenè ki ebpelavew. Kinahanglan he mepelevayen ki layun.
51003013	Ed-entusen ta, ne ebpeseyluwen ta is menge zuma ta he ebpekesupak kenita. Kinahanglan he iring te mibpesaylu kiw te Nengazen tew ebpepespeseyluwè kiw zaan.
51003014	Kinahanglan he mahal ziyà te ǥehinawa te kada sevaha is minsan hentei he zuma zin. Iyan heini lavew te langun he sambag ku keniyu su emun egketuman niw heini egkehimu niw zaan is langun kayi te menge meupiya he ulaula.
51003015	Ne kinahanglan daan, he iyan niw ipelavi ziyà te ǥehinawa niw is kelinew he ibeǥey ni Kristu su umba midhimu kiw he tumutuu te Megbevayà su wey kiw mebmelinawen su nesevaha kiw is menge tumutuu. Ne layun niw peselemati te Megbevayà is gaǥew zin keniyu.
51003016	Menge suled, layun niw zewata is impesavut ni Kristu. Pepempenuruey kew wey mebpesemsembaǥè kew sumalà is ketau te kada sevaha. Kanta kew te menge idalig te Megbevayà, wey menge Salmo, wey elin daan is menge kentahan he ibpinted keniyu te Waǥas he Mulin-ulin. Kentahi niw is Megbevayà he utew zekelà is kebpeselemati niw kandin.
51003017	Ne minsan hengkey he egkeǥiyen niw wey ed-ul-ulahan niw, kinahanglan he zait heini he ulaula te suluǥuen te Nengazen tew he si Jesus. Ne kinahanglan daan he layun dekelà is kebpeselemati niw te Amey tew he Megbevayà pinaaǥi te kebpekidsevaha niw ki Jesus.
51003018	Sikiyu is menge vahi, pevayàbayà kew te esawa niw su iyan heini hustu he ulaula te vahi he tumutuu te Nengazen.
51003019	Ne sikiyu zaan is menge maama, mahala niw is esawa niw; kenè niw sikandan henghenggeri.
51003020	Sikiyu is menge vatà he tumutuu te Nengazen, pemineǥa niw layun is menge suǥù te ǥinikanan niw su utew heini egkesuati te Megbevayà.
51003021	Ne sikiyu zaan is menge ǥinikanan, kinahanglan he kenà utew subra is kedsewaya niw te menge anak niw su kela ke maawà diyà te kandan is gustu zan te ked-ulaula te hustu.
51003022	Ne sikiyu is suluǥuen, layun niw pemineǥa is suǥù te egalen niw te minsan keenu he timpu, ne kenà dutun dà te timpu he ebentayan kew zin. Ne kenè niw iyan dà ibpemineǥa kandin su wey meupiya is isip din keniyu, kekenà, kinahanglan he iyan ketezengan ke maan is ebpurungan niw is baal niw su ǥeina te zekelà is kedtahud niw te Nengazen tew.
51003023	Ne minsan hengkey is ebpeveelan keniyu, ne purungi niw su iyan edsusi keniyu is Nengazen ne kenà iyan dà haazà is kelibutanen he egalen niw,
51003024	su netuenan niw en he edsuhulan kew keuzemà te Nengazen. Ne ibeǥey zin keniyu haazà is suhul he impenaad din su is tutuu he egalen niw ne iyan si Kristu.
51003025	Su sikan is etew he ed-ulaula te mezaat, ne edsilutan sikandin sumalà is keveǥat te salè din su wazà ibpelavi te Megbevayà te minsan hentei.
51004001	Ne sikiyu zaan is duen din uripen, purungi niw is kedumala niw te menge uripen niw ne iveǥey niw kandan is metazeng wey hustu he ibeǥey ne kenè niw lipati he zuen daan teǥiuripen keniyu ziyà te langit.
51004002	Ne sikiyu is langun, pekehamen kew ampù ne purungi niw is ked-isip niw ke ed-ampù kew wey layun niw peselemati te Megbevayà is gaǥew zin keniyu.
51004003	Ne emun ed-ampù kew, iampù key zaan keniyu. Ampù kew he himuwa te Megbevayà is paaǥi wey key mekesangyew te in-eles dengan he lalag din mehitenged ki Kristu. Umba zini a ǥuntaan te pirisuwan su insangyew ku heini is lalag.
51004004	Ampù kew zaan he metevangi a te Megbevayà wey ku ikepesavut heini is lalag te hustu he paaǥi.
51004005	Purungi niw, menge suled, te minsan keenu he timpu is ulaula niw ziyà te menge etew he wazè pa medtuu ki Kristu su wey meketuu sikandan te Lalag te Megbevayà.
51004006	Kinahanglan he layun ibmeupiya te ǥehinawa te menge etew is menge lalag niw kandan ne kinahanglan daan he iyan niw keǥiya kandan is menge lalag he zuen din pulus ne emun ed-ul-ulahan niw heini, ne egketuenan niw ke hengkey is hustu he ketezengan he idtavak diyà te kada sevaha he etew.
51004007	Is langun he nengehitavù kedì dini, ne egketuenan niw ziyà te ki Tikiku te sevaha he suled tew he utew minahal. Duma zey sikandin he suluǥuen te Nengazen he utew metinumanen te ebpeveelan kandin te Megbevayà.
51004008	Edsuǥuen ku sikandin diyan te keniyu su wey niw metueni ke hengkey is kebpekesavuk dey ne wey zaan maawà is ebpekesamuk te ǥehinawa niw tenged kenami.
51004009	Iyan duma ni Tikiku, si Unisimu, is sevaha zaan he suled tew he metinumanen daan te menge suǥù te Nengazen. Minahal zey zaan sikandin. Duma niw si Unisimu he tigKulusas. Edtudtulan kew zan te langun he neulaula zini.
51004010	Ebpengemusta keniyu si Eristarku he zuma ku he pirisu. Si Marcos, is id-aǥew ni Bernabe, ne ebpengemusta zaan keniyu. Gelǥelawa niw sikandin emun ebpekeuma ziyan. Netuenan niw en is intelaan ku keniyu mehitenged kandin.
51004011	Ne elin daan ebpengemusta keniyu si Jesus he egngezanan daan ki Hustu. Heini is tetelu, si Eristarku, si Marcos wey si Hustu, ne iyan dà sikandan menge Hudiyu he zuma ku kayi te kedsengyawa ku te kedhadì te Megbevayà. Ingkelipey sikandan te ǥehinawa ku.
51004012	Ebpengemusta zaan keniyu si Ipapras. Duma niw zaan he tigKulusas he suluǥuen ni Jesu Kristu. Layun kew zin id-ampù. Ed-ampù sikandin diyà te Megbevayà he mebmelig-en wey meheǥet is kedtuu niw ne wey meheǥet daan is kedtumana niw te egkesuatan te Megbevayà.
51004013	Iyan igkekeǥiya ku kayi ziyan te keniyu su egkesuatan ku he metueni niw he zekelà is kedhaǥù ni Ipapras wey kew mezeyzey ne kenà iyan kew zà, kekenà, ragkes daan is menge tumutuu ziyà te inged he Leudisiya wey ziyà te inged he Hirepulis.
51004014	Si Lucas, is minahal tew he duktur, ne ebpengemusta zaan keniyu wey si Dimas.
51004015	Ipengemusta key zaan te menge suled tew ziyà te inged he Leudisiya. Si Nimpa zaan wey is menge tumutuu he ziyà edsimba te valey zin, ebpengemusta key zaan kandan.
51004016	Emun egkepasad niw is kebasa kayi ziyà te menge tumutuu ziyan, ne ipevasa niw zaan heini ziyà te menge tumutuu ziyà te Leudisiya. Ne sikan daan is surat ku ziyà te menge tigLeudisiya, sembayi niw ziyà te kandan wey niw mevasa.
51004017	Keǥiya niw ki Erkipu he purungi zin beeli is ebpeveelan kandin te Nengazen su suluǥuen sikandin te Megbevayà.
51004018	Siak si Pablo, ebpengemusta a keniyu. Tuus heini is kedsurata ku te ngazan ku he kediey he surat heini. Kenè niw lipati he pirisu a ne iampù a keniyu. Berakat he ikeǥaǥew kew te Megbevayà.
52001001	Sikami si Pablo, si Silas, wey si Timoteo, ebpesuratan dey sikiyu is menge tumutuu he menge tigTiselunika he ǥaked te Amey tew he Megbevayà wey ǥaked te Nengazen tew he si Jesu Kristu. Berakat he ikeǥaǥew kew te Megbevayà ne veǥayi kew zin te melinawen he kebpekesavuk.
52001002	Dekelà layun is kebpeselemati zey te Megbevayà tenged keniyu ne layun dey sikiyu id-ampù.
52001003	Su emun ed-ampù key te Megbevayà he Amey tew kenè dey egkelipatan is kedtuu niw, wey is kebmahala niw, wey is kebperateng niw te Nengazen tew he si Jesu Kristu. Su egketuusan is kedtuu niw kandin pinaaǥi te ulaula niw, ne pinaaǥi te kedhaǥù niw egketuusan daan is kebmahala niw kandin diyà te ǥehinawa niw. Ne egketuusan daan is kebperateng niw kandin pinaaǥi te kebmeinentusen niw.
52001004	Ne menge suled he minahal te Megbevayà, netuenan dey he pinilì kew zin
52001005	su impesavut dey keniyu is Meupiya he Tudtulanen, kenà pinaaǥi te lalag dey zà, kekenà, pinaaǥi te ǥehem te Waǥas he Mulin-ulin. Midheǥet te Megbevayà dutun is kedsevuta zey kayi. Ne netuenan niw zaan ke hengkey is menge ulaula zey he meupiya wey kew mezeyzey hein diyan key te keniyu.
52001006	Ne sikiyu zaan, mid-iringan niw is mid-ulaula zey wey is mid-ulaula zengan te Nengazen tew he si Jesus su midawat niw is Lalag te Megbevayà minsan nekeaǥi kew te kemeresayan tenged te kedawat niw. Ne minsan pa te nerasey kew, nelipey kew zed tenged te ked-ulini keniyu te Waǥas he Mulin-ulin.
52001007	Tenged kayi iyan kew ed-iringan te langun he menge zuma he tumutuu ziyan te prubinsya he Mesidunya wey ziyà daan te prubinsya he Gerisya.
52001008	Ebpuun diyan nekeeneb is Lalag te Nengazen, kenà diyan dà te prubinsya he Mesidunya wey ziyà te prubinsya he Gerisya, kekenà, is menge etew ziyà te minsan hendei, nezineg dan is tudtul mehitenged te kedtuu niw te Megbevayà. Wazè en kinahanglan he ibpenudtul zey pa ziyà te menge etew is kedtuu niw.
52001009	Nezineg dan en ne iyan sikandan ebpenudtul mehitenged te kegelǥelawa niw kenami. Ebpenudtul zan he mid-engkezan niw kes ked-azap te menge kenà tutuu he ed-ezapen. Mid-engkezan niw kun wey kew mekeazap te tutuu he Megbevayà he wazè din kemetayen.
52001010	Su edteǥazan niw kun is kedlikù te Anak din he ebpuun te langit. Iyan si Jesus he Anak te Megbevayà he mibanhew zin. Iyan si Jesus he midlibri kenitew te silut wey kiw mekeliyu te ebpekeuma he kedlimasa te Megbevayà te menusiyà.
52002001	Menge suled, netuenan niw en he mibpulus is kedhendiyan dey te inged niw.
52002002	Su wazè niw melipati is nehitavù kenami ziyà te inged he Pilipus hein wazè key pa mekeuma ziyan te Tiselunika. Wazè key zan urami te kebpemuǥel wey te kebpeelimungawi. Ne minsan pa zutun, tenged te kedtavang te Megbevayà wazè key mahandek he ebpenudtul ziyan te keniyu te Meupiya he Tudtulanen he ebpuun diyà te kandin, iyan, nereǥenan key utew.
52002003	Is kedwali zey ziyà te menge etew, ne kenà ebpuun te sayep wey te meremerik he tuyù. Kenè key edtarùtarù te minsan hentei.
52002004	Nezawat key te Megbevayà ne insarig din kenami is kebpesavut te Meupiya he Tudtulanen, ne tenged kayi ebpenudtul key. Kenè dey iyan tuyù is kebpenunuata te menge etew su iyan tuyù dey is kebpenunuata te Megbevayà. Iyan sikandin metau he ebpenggezam kenitew wey metueni he hustu is tuyù dey.
52002005	Netuenan niw he kes menge lalag dey, kenà kedigdig dà. Kenà ibpenapì kes mid-ulaula zey ziyan. Is Megbevayà, iyan ebpeketistiǥus kayi.
52002006	Wazè key mebpezalig keniyu; wazè key zaan mebpezalig te zuma. Geina te menge epustul key ni Kristu, egkehimu he edsuǥùsuǥù key zaan keniyu, iyan, wazè dey heini ul-ulaha.
52002007	Mibpurungan dey sikiyu; iring key te iney he metulanged te menge anak din.
52002008	Utew kew mahal kayi te ǥehinawa zey, umba kenà iyan dey zà egkesuatan is kedweliyi zey keniyu te Meupiya he Tudtulanen he ebpuun te Megbevayà, kekenà, ebpekid-uunungen key en daan keniyu su utew zey sikiyu minahal.
52002009	Menge suled, kenè niw vuwa egkelipatan is kedhaǥù dey ziyan te kebaal. Su hein impesavut dey keniyu is Meupiya he Tudtulanen he ebpuun te Megbevayà, mibpenigudu key zaan medhaǥù te maandew se mezukilem wey key mekekuwa te keuyaǥan dey wey key kenà mekesamuk keniyu.
52002010	Ebpeketistiǥus kew, ne ebpeketistiǥus daan is Megbevayà he hein diyan key te keniyu te nemeketuu wazà igkesewayi te menge ulaula zey, kekenà, metazeng key wey metinumanen key te egkesuatan te Megbevayà.
52002011	Netuenan niw he is mid-ulaula zey ziyà te kada sevaha keniyu, ne meupiya su iring te ed-ul-ulahan te amey ziyà te menge anak din.
52002012	Midsembaǥan dey sikiyu; iyan key midlangan te ǥehinawa niw ne midhengyuan dey sikiyu he med-ulaula kew te sungkad te egkesuatan te Megbevayà. Iyan sikandin midhimu keniyu he tumutuu wey kew zin mehedii wey kew tulusa.
52002013	Ne elin daan layun dey ibpeselemati te Megbevayà is: hein impesavut dey keniyu is Lalag te Megbevayà, midawat niw su nesavut niw he Lalag te Megbevayà ne kenà lalag te etew zà duen. Su pinaaǥi te lalag din egkelig-enan is kedtuu tew te nemeketuu kandin.
52002014	Kes menge ǥaked te Megbevayà he ziyà te prubinsya he Hudiya he menge tumutuu ki Jesu Kristu, neiringan niw sikandan. Su iring te kedresaya kandan te menge zuma zan he Hudiyu, midrasey kew zaan te menge zuma niw he kenà menge Hudiyu.
52002015	Is menge Hudiyu, iyan kes midhimatey te ebpemeneuven te Megbevayà dengan wey te Nengazen tew zaan he si Jesus. Ne mid-avug key zan daan. Utew supak is menge ulaula zan te egkesuatan te Megbevayà,
52002016	ne iring te egkuntedahan dan is tivuuk he menusiyà, su edsemuken key zan wey zey kenà ikesangyew is Lalag te Megbevayà he igkelibri te silut te menge etew he kenà menge Hudiyu. Ne ebpeniguduwan dan te ebaal is taman te egkehimu zan he salà. Ne ǥuntaan in-andam en is silut kandan te Megbevayà.
52002017	Ne sikami, menge suled, hein neewaan dey sikiyu seled te meǥaan dà, wazè dey sikiyu melipati, kekenà, utew key ebulunga keniyu ne layun key pezem egkesuat he ebpenumbaley ziyan.
52002018	Ne tenged kayi layun dey egkeisip he edlikù key pezem diyan te Tiselunika. Siak si Pablo, layun ku egkeisip is iring dutun, iyan, mibangen key ni Setanas, umba wazè key mekelaus.
52002019	Umba egkesuatan ku he ed-uman a ebpenumbaley ziyan su tenged keniyu utew meheǥet is kebperetenga zey te kedlikù ni Jesus su iyan kew igkelipey zey. Tenged keniyu kenè key egkeeled keuzemà, kekenà, igkezantal zey is kedtuu niw emun ed-etuvang kiw ki Jesus dutun te kedlikù din.
52002020	Uya, iyan kew iyan igkezantal zey; iyan kew igkelipey zey.
52003001	Ne hein kenè dey en egkeantus is kebulunga zey keniyu, sikami is tetelu, mid-isip dey he meupiya ke ebpetaǥak is dezuwa kenami ziyà te inged he Etinas.
52003002	Ne zutun midsuǥù dey ziyan si Timoteo he suled tew wey suluǥuen daan te Megbevayà te kegkesengyawa te Meupiya he Tudtulanen mehitenged ki Kristu. Iyan insuǥua zey kandin su wey zin meheǥeti is kedtuu niw ne wey kew zin mesembaǥi
52003003	su wey kenà meliveg is minsan hentei keniyu tenged te kebpesipelahi keniyu te menge etew. Netuenan niw en he sikitew is tumutuu, imbanglis kenitew te Megbevayà is kemeresayan.
52003004	Hein diyan key pa te keniyu migkeǥiyan dey sikiyu he zuen timpu he egkeumahan kiw te kemeresayan, ne netuenan niw ǥuntaan he netuman en.
52003005	Ne tenged kayi hein kenè ku en egkeantus is kegkeipeng ku keniyu, midsuǥù ku ziyan si Timoteo wey ku metueni ke nemenumenu en is kedtuu niw. Nahandek a su kela ke nepenulayan kew ni Setanas ne naawà is pulus te kedhaǥù dey ziyan te keniyu.
52003006	Ne iyan pa kebpekeuma ni Timoteo he ebpuun diyan te Tiselunika. Ne meupiya is tudtul zin he mezesen ded is kedtuu niw te Megbevayà wey ebmahalen niw zaan diyà te ǥehinawa niw is menge zuma niw. Ne iyan daan tudtul zin is: utew meupiya is gehinawa niw kenami, ne ebulungen kew kenami iring te kebulunga zey zaan keniyu.
52003007	Ne tenged kayi, menge suled, minsan neseeng key wey nemereǥenan key, utew key nelipey tenged keniyu wey tenged te kedtuu niw.
52003008	Ne ǥuntaan mibmeupiya en utew is kebpekesavuk dey su netuenan dey en he mezesen ded bes is kedtuu niw te Nengazen.
52003009	Kenè pa hustu is kebpenigudu zey kebpeselamat te Megbevayà tenged keniyu, su utew zey sikiyu ingkelipey. Iyan ebpeketistiǥus kayi is Megbevayà.
52003010	Su maandew wey mezukilem ebpenigudu key ed-ampù he ituǥut din he memeked-uuma kiw en maan wey zey meheǥet is kedtuu niw ke zuen din kurang.
52003011	Berekati te Amey tew he Megbevayà wey te Nengazen tew he si Jesus he meǥaan key mekehendiyan te keniyu.
52003012	Berekati te Nengazen he med-iseg is kebmahala niw ziyà te ǥehinawa niw te uman sevaha keniyu wey is langun he etew, iring te utew mezesen is kebmahala zey keniyu.
52003013	Berekati zin daan he mebmelig-en kew te kedtuu niw su wey wazà igkesewayi keniyu te menge ǥaked te Megbevayà emun diyè kew ed-etuvang te Amey tew he Megbevayà dutun te kebpekeuma te Nengazen tew he si Jesus he edumahan te langun he tumutuu kandin.
52004001	Ne ǥuntaan, menge suled, tenged te kegkesevaha tew te Nengazen tew he si Jesus, duen ebuyuen dey wey edhengyuen dey ziyan te keniyu. Impenurù dey keniyu is ed-ul-ulahan he egkesuatan te Megbevayà, ne mid-ulaula niw en. Iyan, edhengyuen dey keniyu he ipeiseg niw pa is ked-ul-ulaha niw kayi.
52004002	Netuenan niw is insuǥù dey keniyu he ebpuun te Nengazen tew he si Jesus.
52004003	Iyan egkesuatan te Megbevayà is: kinahanglan he zait is menge ulaula niw te etew he ǥaked din. Kinahanglan he kenè niw hileveti is kenè niw esawa.
52004004	Kinahanglan he is uman sevaha keniyu te menge maama, ne mebpengesawa te paaǥi he meupiya wey kenà meremerik,
52004005	ne kenà tenged te egkeveyveyaan sikandin te suat te lawa zin, su iyan heeyan egkeulaula te menge etew he wazà medtuu te Megbevayà.
52004006	Kinahanglan he wazà minsan hentei he ebpekesalà wey ed-akal te zuma zin pinaaǥi te menge ulaula he iring kayi. Su edsilutan te Megbevayà is ed-ulaula te iring dutun. Heini impurung dey ipenurù keniyu.
52004007	Su nehimu kiw te Megbevayà he menge tumutuu kandin su wey mehimu is menge ulaula tew he zait te etew he ǥaked din. Kenà iyan din egkesuatan he meremerik is menge ulaula tew.
52004008	Emun ebpesegdanen niw heini is penurù ku keniyu, kenè niw iyan dà egkepesagdan is penurù te etew, kekenà, iyan niw egkepesagdan is penurù te Megbevayà. Iyan sikandin kes mibeǥey kenitew te Waǥas he Mulin-ulin.
52004009	Ne wazè en kinahanglan he ibpenurù ku pa keniyu he mahala niw ziyà te ǥehinawa niw is menge zuma niw he tumutuu su impenurù en heini keniyu te Megbevayà.
52004010	Netuenan ku he ebmahalen niw en is menge tumutuu ziyà te tivuuk he prubinsya he Mesidunya. Ne edhengyuan dey pa sikiyu, menge suled, he ipeiseg niw pa is kebmahala niw ziyà te ǥehinawa niw te langun.
52004011	Ne kenà duen dà taman su iyan layun pen-ahaa niw is melinew he kebpekesavuk. Tegteǥami te uman sevaha is kandin dà he vaal. Medhaǥù sikandin wey zin mekuwa is igkeuyag din. Daan heini he insuǥù dey keniyu.
52004012	Ne emun ebeelan niw heini edtehuzen kew te menge etew he kenè pa tumutuu, ne zutun kenè en daan kinahanglan he ebpekevuyù kew te igkeuyag niw ziyà te minsan hentei.
52004013	Menge suled, egkesuatan dey he metueni niw is egkeulaula te menge tumutuu he minatey en su wey kew kenà meseeng iring te kegkeseeng te zuma he menge etew he kenè dan egkeperateng he egkevanhew sikandan.
52004014	Midtuu kiw he mibpatey si Jesus ne nevanhew ne edlikù keuzemà. Iring din daan kes menge tumutuu he minatey en su ebenhawen ne ibpezuma sikandan te Megbevayà ki Jesus keuzemà te kedlikù din.
52004015	Lalag en te Nengazen heini is egkeǥiyen dey keniyu ne iyan is: sikitew is uuyag pa keuzemà te timpu te kedlikù te Nengazen, kenè kiw egkehuna te menge tumutuu he minatey en.
52004016	Su ebpuun te langit ebpenaug is Nengazen he edtawag kenitew, ne egkezineg tew is ked-umew te lavew he velinsuǥuen te Megbevayà wey is budyung he ibpezaǥing te Megbevayà. Ne egkehuna egkevanhew is menge tumutuu ki Kristu he nemematey en.
52004017	Ne human kiw is menge uuyag pa, ebpekezuma kiw zaan kandan diyà te menge ǥapun su edtelavuk kiw te Nengazen diyà te zivavew. Ne zutun kenè kiw en ebpekesuwey te Nengazen te wazà pidtemanan.
52004018	Umba ipedlilipayè niw heini is egkeǥiyen ku.
52005001	Menge suled, kenè en kinahanglan he edseysayen dey pa keniyu kayi te surat is menge andew wey menge timpu te kegketuman kayi te menge midtagnà.
52005002	Su netuenan niw en he iring te tekawen he ebpekeuma ke mezukilem is kegketuman te andew te kedlimas te Nengazen, su egketingkemed is menusiyà.
52005003	Ne egkehitavù te timpu he kunaan te menge etew ke melinew is langun wey nelig-enan sikandan. Ne segugunà dutun egkeǥerà sikandan. Utew meǥaan; iring te kedlepew te velilit diyà te ed-anak. Ne wazà edresik dutun he minsan sevaha.
52005004	Ne sikiyu, menge suled, wazè kew mulà diyà te merusirem. Kenè kew mulà egkengetingkemed te andew te kedlimas te Nengazen iring te egkengetingkemed is menge etew te tekawen. Kenè kew iyan iring dutun.
52005005	Su sakup kew mulà te merayag wey te maandew, he ke và dà egkeǥiya, sakup kew te Megbevayà . Su sikitew, wazè tew kelavet te merusirem wey kezukileman.
52005006	Umba kinahanglan he kenà iring te kedlipezeng is ulaula tew su iring kayi is ulaula te zuma he etew he wazà meketuu. Kinahanglan he ed-andam kiw ne ed-eǥenen tew is menge mezaat he suat tew.
52005007	Sikan is edlipezeng, edlipezeng te mezukilem, ne sikan is egkelangut, egkelangut daan te mezukilem.
52005008	Iyan, sikitew mulà is nesakup te maandew, kinahanglan he ed-eǥenen tew is menge mezaat he suat tew. Idsun-ud tew is limbutung he iyan is kedtuu tew te Megbevayà wey is kebmahala tew zini te ǥehinawa tew te menge zuma tew. Ne iring te kalù tew te sundaru is kedhemeni tew te kebperateng tew te kedlibriya te Megbevayà kenitew te silut.
52005009	Su is Megbevayà, wazè din ivanglis kenitew is silut, kekenà, midluwas kiw zin pinaaǥi te Nengazen tew he si Jesu Kristu.
52005010	Ne minsan ke uuyag kiw pa wey ke minatey kiw en be zutun te kedlikù ni Kristu, duen tew en gihapun untung he wazà pidtemanan duma kandin su iyan heini ketezengan ke maan is mibpehimatey sikandin.
52005011	Ne ǥeina te netuenan niw en heini peliplipayè kew ne lig-eni niw is kedtuu te uman sevaha keniyu, iring te neveelan niw en.
52005012	Ne menge suled, sikan is edhaǥù te ked-uwit dan keniyu, kes menge eǥalen niw he mibpilì te Nengazen wey sikandan is ebpenurù keniyu, edhengyuan dey sikiyu he tehuza niw sikandan.
52005013	Kinahanglan he utew niw sikandan tehuza wey mahala tenged te menge vaal zan diyan te keniyu. Ne kinahanglan he melinew is kedepitè niw te kada sevaha.
52005014	Ne iyan daan idhangyù dey keniyu, menge suled, is: keǥiyi niw is menge peǥulen he medterebahu zan. Sembaǥi niw is egkengehandek, lig-eni niw is menge meǥuyà is kedtuu, ne kinahanglan he mebmepelevayen kew te langun kandan.
52005015	Kenè niw ituǥut he zuen minsan hentei keniyu he ebales te mezaat, kekenà, mebpepurpurungè kew layun. Purungi niw zaan is minsan hentei he etew.
52005016	Ne ǥeina te nekidsevaha kew ki Jesu Kristu, iyan ebpeveelan keniyu te Megbevayà is: layun kew medlipey, layun kew med-ampù, wey layun kew mebpeselamat te Megbevayà minsan hengkey is egkeulaula niw.
52005019	Kenè niw verawa is menge suǥù keniyu te Waǥas he Mulin-ulin.
52005020	Kenè niw pesegdana is menge lalag te mid-ulinan,
52005021	kekenà, gezami niw is langun ne tipiǥi niw is meupiya.
52005022	Likayi niw is minsan hengkey he mezaat.
52005023	Is Megbevayà, ne iyan ebeǥey te kelinew, berakat he purungi zin lumpiyuwi is ulaula niw. Lig-eni zin is tivuuk he ǥehinawa niw, isip niw, wey lawa niw su para wazà igkesewayi keniyu keuzemà te kedlikù te Nengazen tew he si Jesus.
52005024	Ne edhimuwen heini te Megbevayà su iyan sikandin midhimu keniyu he menge tumutuu kandin ne egkeseriǥan sikandin.
52005025	Menge suled, iampù key zaan keniyu.
52005026	Pengemustaha niw te limù is langun he menge suled tew ziyan.
52005027	Ibeǥey ku keniyu is suǥù te Megbevayà he vesaha niw heini is surat diyà te langun he menge suled tew ziyan.
52005028	Ikeǥeǥawi kew te Nengazen tew he si Jesu Kristu.
53001001	Sikami, si Pablo, si Silas, wey si Timoteo, ebpesuratan dey sikiyu is menge tigTiselunika he ǥaked te Amey tew he Megbevayà wey ǥaked te Nengazen tew he si Jesu Kristu.
53001002	Berakat he ikeǥaǥew kew te Amey tew he Megbevayà wey te Nengazen tew he si Jesu Kristu, ne veǥayi kew zan te melinawen he kebpekesavuk.
53001003	Menge suled, kinahanglan he layun dekelà is kebpeselemati zey te Megbevayà tenged keniyu. Ne hustu heini su layun dekelà is ked-uswag te kedtuu niw wey layun daan ed-iseg is kebmahala niw te uman sevaha he menge zuma niw ziyà te ǥehinawa niw.
53001004	Ne tenged kayi emun ebpenumbelayan dey is menge tumutuu te Megbevayà diyà te minsan hendei he inged, ebentuǥen dey sikiyu tenged te kedsarig niw te Megbevayà wey tenged te kebmeinentusen niw te menge kemeresayan wey kemereǥenan he egkeseǥazan niw.
53001005	Heini is kedsarig niw wey ked-antus niw, ne iyan tuus he metazeng is kukuman te Megbevayà su pinaaǥi te memerasey he egkeantus niw, ibpeehè din he zait kew he idragkes dutun te menge etew he edhedian din.
53001006	Metazeng is menge ulaula te Megbevayà ne edresayen din keuzemà is menge etew he midrasey keniyu ǥuntaan.
53001007	Ke ibpeǥawaǥawa keuzemà is Nengazen tew he si Jesu Kristu he ebpuun te langit, id-awè din diyan te keniyu wey zini zaan te kenami is kemeresayan he egkeantus tew ǥuntaan. Egkukumbalà sikandin te iring te regreg wey edumahan te menge mekeǥeǥehem he menge velinsuǥuen din.
53001008	Dutun, edsilutan din sikandan is wazà medtetenged te Megbevayà wey wazà mebpemineg te Meupiya he Tudtulanen te keaǥi te Nengazen tew he si Jesus.
53001009	Iyan silut din kandan is kemetayen he wazà pidtemanan. Egkesuwey zan is Nengazen wey is mekeǥeǥehem he anlag din.
53001010	Egkehitavù heini keuzemà dutun te andew te kedlikù din. Iyan idlikù din dini te kelibutan su wey mezalig sikandin te menge etew he mibpesakup kandin. Dutun, ne ebentuǥen sikandin te langun he menge tumutuu kandin wey sikiyu zaan su neketuu kew te impesavut dey keniyu.
53001011	Tenged kayi layun dey sikiyu id-ampù. Ed-ampù key he himuwa te Megbevayà is menge ulaula niw he zait te kedtuu niw kandin. Ed-ampù key he pinaaǥi te ǥehem din himuwa zin he tumana niw is minsan hengkey he meupiya he ulaula he iyan en tuyù niw tenged te midtuu kew kandin.
53001012	Ne pinaaǥi kayi egkezalig niw is Nengazen tew he si Jesus, ne edeliǥen kew zin daan. Egkehimu heini pinaaǥi zà te ǥaǥew te Megbevayè tew wey te Nengazen tew he si Jesu Kristu.
53002001	Ne ǥuntaan, menge suled, ibpesavut dey keniyu is kedlikù keuzemà te Nengazen tew he si Jesu Kristu wey is kedtulusa zin kenitew.
53002002	Edhengyuan dey sikiyu he kenè kew petuluy meliveg wey mahandek emun egkezineg niw is tudtul he neuma en is andew te kedlimasa te Megbevayà te menusiyà. Kenè kew meliveg kayi minsan ke lalag he ibpinted kun, wey ke tudtul zey kun be, wey minsan surat he zini kun ebpuun te kenami.
53002003	Kinahanglan he kenè niw tuuwi is minsan hengkey he lalag te minsan hentei he teruen he etew. Su haazà is andew, ne kenè pa egketuman emun wazè pa mehitavù is kedsukul te menge etew ziyà te Megbevayà. Ne zutun ibpeǥawaǥawa sikan is etew he lavew he mesinupaken. Iyan imbanglis kandin is kegkeimpirnu.
53002004	Edsukulan din wey edlevawan din pezem is minsan hengkey he mid-isip te menge etew he megbevayà wey is minsan hengkey he ed-ezapen dan. Ne ebpinuu sikandin minsan diyà te simbahan he Valey te Megbevayà su egkeǥiyen din he iyan sikandin Megbevayà.
53002005	Wazè niw pa vuwa melipati he migkaǥi ku en heini is langun hein diyan e pa te keniyu.
53002006	Netuenan niw ke hengkey is ed-eǥen dutun te utew mesinupaken he etew su wey kenè pa sikandin mekepeǥawaǥawa te kenè pa hustu he timpu.
53002007	Su is gehem dutun te utew mesinupaken, egemiten din en guntaan he meeles. Ne ebpekeeles-eles pa sikandin taman te kenè pa id-awà sikan is ed-eǥen kandin.
53002008	Ne zutun, human ebpeǥawaǥawa sikan is utew mesinupaken he etew. Iyan, dutun te kebpekeuma ni Jesus edhimetayan sikandin ni Jesus pinaaǥi te mekeǥeǥehem he anlag din; edhiyupen din dà ne segugunà ebpatey, ne egkeawà is gehem din.
53002009	Emun ebpeǥawaǥawa keuzemà sikan is mesinupaken he etew egemiten din is gehem ni Setanas ne ibpeehè din is gehem din pinaaǥi te minsan hengkey he tarù he menge singyal wey egkein-inuwan.
53002010	Edterteruan din te minsan hengkey he kelelalung he paaǥi sikan is menge etew he kenà ebpekelikey te silut. Umba kenè dan ebpekelikey te silut su wazè dan medawat te tutuu he tuluuwen he iyan ebpekeveǥey kandan te untung he wazà pidtemanan.
53002011	Ne tenged dutun idtuǥut te Megbevayà he meekali sikandan pinaaǥi te ketetarù he ebpekeakal su wey zan metuuwi is kenà tutuu.
53002012	Ne tenged dutun, edsilutan te Megbevayà is langun he kenà edtuu te tutuu he tuluuwen, su iyan igkesuat dan is mezaat he ulaula.
53002013	Menge suled he minahal te Nengazen, kenà egkehimu he kenà dekelà layun is kebpeselemati zey te Megbevayà tenged keniyu. Su zengan hein midlimbag din is langun, mibpilì kew zin wey kew zin melibri te silut pinaaǥi te ǥehem te Waǥas he Mulin-ulin he iyan ingkehimu niw he menge ǥaked din, wey pinaaǥi te kedtuu niw te tutuu he tuluuwen.
53002014	Midhimu kew zin he menge tumutuu kandin pinaaǥi te kebpesevuta zey keniyu te Meupiya he Tudtulanen su wey kew mekeambit te utew kegkelavew te Nengazen tew he si Jesu Kristu.
53002015	Ne tenged kayi, menge suled, pekezesen kew te kedtuu niw, ne hemeni niw is langun he impenurù dey keniyu pinaaǥi te kedwali zey hein diyan key wey pinaaǥi zaan te kebpesurati zey keniyu.
53002016	Berakat he lipaya kew wey lig-eni kew te Nengazen tew he si Jesu Kristu wey te Amey tew he Megbevayà su wey meupiya is langun he menge vaal niw wey is langun he menge lalag niw. Mahal kiw layun diyà te ǥehinawa zin ne pinaaǥi te ǥaǥew zin kenitew zuen tew igkelipey he wazè din pidtemanan wey zuen tew zaan utew meupiya he ebperetengen.
53003001	Ne ǥuntaan, menge suled, iampù key keniyu wey meǥaan mekeeneb ne mezawat diyà te minsan hendei is kebpesevuta zey te Lalag te Nengazen iring te kegkezewata niw kayi ziyan te keniyu.
53003002	Iampù key zaan wey key mekeliyu te pesipala te menge kenà metazeng wey lalung he menge etew su mezakel is kenà edtuman te lalag din.
53003003	Iyan, metinumanen mulà is Nengazen te lalag din, ne iyan sikandin ebantey wey edlig-en keniyu wey kew kenà mekeizi ni Setanas.
53003004	Tenged te kedsarig dey te Nengazen, netuenan dey he ebpenigudu kew pa edtuman te menge suǥù dey keniyu.
53003005	Berakat he ipesavut keniyu te Nengazen ke sengemenu kew kemahal ziyà te ǥehinawa te Megbevayà wey himuwa zin he veǥayi kew ni Kristu te kelig-en wey niw maantus is kemereǥenan.
53003006	Menge suled, tenged te keǥehem te ngazan te Nengazen tew he si Jesu Kristu he imbeǥey kenami, duen menge idsuǥù dey keniyu. Iyan is: kenè kew mebpekiduma te tumutuu he tepulen he kenà edsunud te impenurù dey keniyu.
53003007	Netuenan niw en is egkeveelan niw wey kew mekeiring te ebeelan dey. Su hein diyan key te keniyu kenè key tepulen.
53003008	Wazè key mekevuyù te egkeenen dey ziyà te minsan hentei, kekenà, mibeyazan dey. Maandew wey mezukilem midhaǥù key mebaal su wey kew kenà medlised tenged kenami.
53003009	Duen dey ketenged te kebpesuhul keniyu, iyan, wazè key mebpesuhul, kekenà, midterebahu key su wey zuen ulaula zey he egkeiringan niw.
53003010	Hein diyan key pa iyan penurù dey keniyu is: sikan is kenà edterebahu, kenà ipekaan.
53003011	Impenudtul kenami he zuen diyan menge zuma niw he menge tepulen. Kenè dan kun edterebahu, kekenà, edsemuken dan is terebahu te menge zuma zan.
53003012	Tenged te keǥehem te Nengazen tew he si Jesu Kristu, idsuǥù dey wey idhangyù dey kandan he kinahanglan he medterebahu zan ne kenè dan medsamuk su wey zan meketiǥayun te igkeuyag dan.
53003013	Ne sikiyu zaan, menge suled, kenè kew meevek te ked-ulaula te meupiya.
53003014	Ke zuen minsan hentei he tumutuu he kenà ebpemineg te menge suǥù he insurat dey kayi te surat, kilelaa niw ne kenè kew mebpekiduma kandin su wey meeled sikandin,
53003015	iyan, kenè niw isipa he kuntada niw, kekenà, penurua niw he iring te suled niw.
53003016	Berakat he iveǥey keniyu te Nengazen is melinawen he ǥehinawa te minsan keenu he timpu wey te minsan hengkey is kebpekesavuk niw. Iyan sikandin ebeǥey te kelinew. Dumahi kew is langun te Nengazen.
53003017	Iyan a si Pablo; impirma ku kayi is ngazan ku. Iyan heini tuus he idsavuk ku te langun he menge surat ku, wey iyan heini paaǥi te kedsurat ku.
53003018	Sikiyu is langun, ikeǥaǥew kew te Nengazen tew he si Jesu Kristu.
54001001	Sikew, Timoteo he iring te tutuu he anak ku tenged te kedtuu nu ki Kristu, ebpesuratan ku sikew. Iyan a si Pablo he epustul ni Jesu Kristu, he ke và dà egkeǥiya, suluǥuen e zin. Nehimu a he epustul mehitenged te suǥù te Megbevayà he iyan midlibri kenitew te silut wey mehitenged te suǥù ni Jesu Kristu. Iyan sikandin egkeseriǥan ta. Berakat he ikeǥaǥew ka wey kehizuwi ka te Amey tew he Megbevayà wey te Nengazen tew he si Jesu Kristu wey veǥayi ke zan te melinawen he kebpekesavuk.
54001003	Ed-umanan ku egkeǥiya kenikew is sambag ku hein mid-awà a ziyan pehendiyà te Mesidunya. Iyan is: kenè ka med-awà diyan te Ipisu. Iyan idsembaǥi ku kenikew su zuen menge etew ziyan he kinahanglan he zewaya nu. Dewaya nu he med-engked dan te kebpenurù te menge sayep he tuluuwen
54001004	wey med-engked dan te ked-istudyu te menge sayep he menge ǥuǥud, wey te menge meluǥayad he ǥuǥud te kepuun te menge etew. Su emun iyan heini ed-istudyuwan dan ebpekidlewanè dan dà ke hengkey is hustu. Kenà egkehimu he pinaaǥi kayi egketuenan ta is ibpesavut te Megbevayà pinaaǥi te kedtuu.
54001005	Ne kinahanglan he iyan ketezengan ke maan is idsuǥù nu kandan heini su wey zan mahala is menge zuma zan diyà te ǥehinawa zan. Ne kenà egkehimu he hustu is kebmahala ta te menge zuma ta emun wazè ki melumpiyuwi te Megbevayà duen te menge salè ta. Kinahanglan he iyan dà ed-ul-ulahan ta is netuenan ta he hustu ne kinahanglan daan he tutuu is kedtuu ta te tutuu he tuluuwen ne zutun human hustu is kebmahala ta te menge zuma ta.
54001006	Duen diyan menge etew he wazè dan meseǥipà heini. Iyan dan impelavi is kebpekidlewanà mehitenged te wazè din pulus.
54001007	Su minsan pa te egkesuatan dan pezem he menge menunudlù sikandan te kesuǥuan he imbilinbilin ni Moises wazè dan hanew te egkeǥiyen dan wey wazè dan mesavut is tuluuwen dan he idteǥel zan diyà te zuma he menge etew.
54001008	Netuenan ta he meupiya is kesuǥuan he imbilinbilin ni Moises ke hustu is kegemita ta kayi.
54001009	Iyan, wazà isuǥù heini su wey mezawey is menge metazeng he etew, kekenà, insuǥù heini su wey mezawey is menge mesinupaken, menge kenà metinumanen, menge kenà edtuu te Megbevayà, menge selaan, menge lalung wey menge kenà edtahud te Megbevayà, menge ebunù te amey wey iney zan, menge teremunù,
54001010	menge egkevut te kenè dan esawa, menge maama he egkeeriǥan te iring dan he maama, menge menggeǥebpà, menge teruen, menge ebpen-ulug te kewsa wey is minsan hentei he ebpekesupak is ulaula zin te hustu he tuluuwen.
54001011	Ne heini is hustu he tuluuwen, ne ebpuun te Meupiya he Tudtulanen mehitenged te utew zekelà he ǥehem te Megbevayà. Is Megbevayà he iyan dait he edeliǥen, insarig din kedì heini is tudtulanen wey ku mesangyew.
54001012	Ebpeselematan ku is Nengazen tew he si Jesu Kristu su mibeǥayan e zin te zesen wey ku metuman heini is ebpeveelan din kedì. Mid-isip e zin he metinumanen ne tenged kayi intezù e zin he suluǥuen din.
54001013	Dengan, mezaat is menge lalag ku mehitenged kandin; midrasey ku is menge sumusundan din ne midsumpalit ku sikandin. Ne minsan pa zutun, nehizuwan e zin su nehimu ku is menge mezaat he vaal ku tenged te wazè ku pa metueni is tutuu he tuluuwen wey wazè ku pa sikandin tuuwi.
54001014	Ne kenà dutun dà taman su utew ad ingkeǥaǥew te Megbevayà ne ǥuntaan neketuu ad ki Jesu Kristu ne utew en sikandin mahal zini te ǥehinawa ku.
54001015	Duen erubasa he utew tutuu ne kinahanglan he tuuwi te minsan hentei; ne iyan is: Midhendini si Jesu Kristu te kelibutan wey zin libriya te silut is menge mekesesalà. Ne siak, iyan a tuwas he lalung te langun kandan.
54001016	Ne minsan pa zutun, nehizuwan a ǥihapun te Megbevayà su wey pinaaǥi te kebpelevaya zin kedì te utew lalung, ikepezayag ni Jesu Kristu he utew mepelevayen sikandin. Impezayag din heini su wey mesavut heini te langun he menge etew he edtuu kandin keuzemà ne ebeǥayan din te untung he wazà pidtemanan.
54001017	Kes sebsevaha zà he Megbevayà, kenà egkeahà. Iyan sikandin hadì te minsan hengkey ne wazè din kemetayen; berakat he tehuza wey zeliǥa sikandin te wazè din pidtemanan.
54001018	Ne sikew, Timoteo he anak ku, edteleenan ku sikew he ipenurù nu te menge etew heini is migkaǥi ku. Sungkad heini te netagnà dengan mehitenged kenikew. Ne idtelaan ku zaan he sumalà haazà is netagnà, pekezesen ka te kedsundaru nu tenged ki Jesu Kristu.
54001019	Iyan gumaan nu is kedtuu nu te tutuu he tuluuwen wey is kedtumana nu te langun he netuenan nu he hustu. Duen menge etew he wazè dan tumana is netuenan dan he hustu ne tenged kayi nezeetan en is kedtuu zan te Megbevayà.
54001020	Duma kayi si Himinyu wey si Alejandro. Impevayàbayè ku si Setanas kandan wey ikepenurù kandan he kenè dan sumpelita is Megbevayà.
54002001	Ne iyan idhuna ku idhangyù is: kinahanglan he vuyua te menge tumutuu is egkinehenglanen dan diyà te Megbevayà. Kinahanglan he iampù dan is langun he menge etew wey peselemati zan te Megbevayà is gaǥew zin kandan.
54002002	Iampù dan daan is menge hadì wey is minsan hentei he zuen din keǥehem su wey mebmelinew is ked-ubpè tew wey wazà samuk te kebpurungi tew kedtumana te egkesuatan te Megbevayà wey te hustu he ulaula.
54002003	Umba idhangyù ku heini su meupiya is ked-ampù he iring kayi. Iyan heini igkesuat te Megbevayà he Menluluwas tew
54002004	su iyan din egkesuatan is wey melibri te silut is tivuuk he menusiyà ne wey zan daan metueni is tutuu he tuluuwen.
54002005	Sebsevaha zà is Megbevayà, ne sebsevaha zà daan is datù diyà te teliwazà te Megbevayà wey menge etew, ne iyan datù tew is etew he si Jesu Kristu.
54002006	Imbelavag din is untung din ne mibpehimatey su wey zin mevelukasi is langun he menge etew. Ne pinaaǥi kayi, dutun te hustu he timpu, impeehè din he egkesuatan te Megbevayà he melibri te silut is tivuuk he menusiyà.
54002007	Ne tenged kayi intezù e zin he epustul ne midsuǥù e zin wey ku ipenurù heini. Kenà tarù heini is egkeǥiyen ku, kekenà, tutuu. Midtezù e zin wey ku mepenurù is menge etew he kenà Hudiyu su wey zan meketuu te tutuu he tuluuwen.
54002008	Ne tenged kayi, is menge maama ziyà te langun he menge inged he meheǥet is ked-engkezi zan te mezaat he ulaula, egkesuatan ku he med-ampù dan diyà te Megbevayà. Kinahanglan he wazà pauk dan te menge zuma zan wey wazè dan keduwazuwa.
54002009	Ne is menge vahi zaan, kinahanglan he hustu is kegemita zan te ugelingen dan. Kenè dan ipezalig, kekenà, kinahanglan he metau sikandan he egkeeled. Kenà utew subra is kebmekempeta zan te ulu zan pinaaǥi te vulvul zan. Kenè dan megamit te menge mahal iring te vulawan wey menge velieg he pirlas wey menge mahal he ugelingen,
54002010	kekenà, kinahanglan he iyan ideliǥa kandan is menge meupiya he ulaula. Iyan heini zait he ed-ul-ulahan te vahi he egkaǥi he ed-azap sikandin te Megbevayà.
54002011	Kinahanglan is menge vahi he mebpurung dan mebpemineg te penurù kandan he kenè dan megkaǥikaǥi wey kinahanglan he layun mebpezumazuma sikandan te menge egalen dan.
54002012	Kenè ku idtuǥut he iyan ebpenurù is bahi. Kenè ku zaan idtuǥut he ebayàbayà is bahi te maama. Mebpemineg dà sikandin,
54002013	su iyan nehuna he nelimbag si Adan ne human si Ibà.
54002014	Ne kenà iyan si Adan neekalan ni Setanas, kekenà, iyan si Ibà neekalan ne tenged dutun nekesupak sikandin te intelaan kandan.
54002015	Ne minsan pa te iyan haazà, egkelibri ǥihapun is menge vahi te silut pinaaǥi te ked-anak te vatà ke kenè dan edlekaan is kedtuu zan, wey is kebmahala zan te menge zuma zan wey is menge ulaula zan he igkesuat te Megbevayà wey is ked-erengana zan te langun he ed-ul-ulahan dan.
54003001	Utew tutuu is erubasa he edhenduen te: Is maama he egkesuat he iyan sikandin ed-uwit te menge tumutuu, utew meupiya haazà is terebahu he egkesuatan din.
54003002	Iyan, is ed-uwit te menge tumutuu, kinahanglan he wazà igkesewayi kandin. Sevaha zà is esawa zin ne kenè din selselai. Kinahanglan he egketengkaan layun is ed-ul-ulahan din; metau sikandin he ed-isip te hustu wey telehuzen sikandin. Kinahanglan he meelima sikandin te menge meǥeliyug din. Kinahanglan daan he metau he ebpenurù.
54003003	Kenà sikandin lelenguten; kenà sikandin ebpemeǥespeǥes, kekenà, metulanged sikandin. Edlikayan din is samuk ne kenà susuaten te selapì.
54003004	Kinahanglan he meupiya is ked-uwita zin te esawa zin wey menge anak din. Kinahanglan he menge mepeveyveyaan wey metinehuzan layun is menge anak din kandin.
54003005	Su is maama he kenà metau he ed-uwit te esawa zin wey menge anak din, ebmenumenu sikandin he ed-uwit te menge etew he menge tumutuu te Megbevayà?
54003006	Ne kinahanglan daan he kenà sikandin beǥu pa he tumutuu, su kela ke mehimu he mepelevawen ne egkesilutan te Megbevayà iring te midsilutan si Setanas.
54003007	Kinahanglan he meupiya layun is menge ulaula zin su wey mehimu he telehuzen sikandin te menge etew he kenà tumutuu ki Kristu, su emun kenà, kela ke ituka zan ne egkeseleizan sikandin ni Setanas.
54003008	Ne iring din ded daan is menge diyekunu, he ke và dà egkeǥiya, menge edtavang te menge tumutuu; kinahanglan he meupiya is menge ulaula zan. Kinahanglan he telehuzen sikandan; metinumanen sikandan te menge lalag dan. Kenè dan lelenguten, ne kenè dan mebmanggad pinaaǥi te limbung.
54003009	Kinahanglan he edhemenan dan te edtuu he kenà duwazuwa is menge tuluuwen he imbugnà kenitew te Megbevayà.
54003010	Ke zuen etew he ebpilien niw he diyekunu, kinahanglan he edsusiyen pa is menge ulaula zin. Ne emun wazà netuenan he mezaat he ulaula zin, egkehimu he ebpilien sikandin he diyekunu.
54003011	Iring din ded daan is bahi he esawa te diyekunu su kinahanglan he telehuzen sikandin. Kenà menge vereituk, kekenà, egketengkaan is ked-isipa zin te langun wey egkengeseriǥan te minsan hengkey he meupiya he ulaula.
54003012	Is diyekunu, ne kinahanglan he sevaha zà is esawa zin ne kenè din selselai. Kinahanglan daan he meupiya is ked-uwita zin te esawa zin wey menge anak din
54003013	su is diyekunu he meupiya is menge vaal zin te kedtavang din te menge tumutuu, telehuzen sikandin utew te menge etew ne egkehimu he kenè din igkehandek is kebpenurù din mehitenged te kedtuu zin ki Jesu Kristu.
54003014	Kayi te kedsurat ku, ebperetengen ku he meǥaan e en ebpekepenumbaley ziyan te kenikew.
54003015	Umba ebpesuratan ku sikew su kela ke mesanggen a. Ne emun egkesanggen a egketuenan nu ǥihapun ke hengkey is hustu he ed-ul-ulahan he zait tew te menge anak te Megbevayà. Iyan kiw iglisya, he ke và dà egkeǥiya, menge tumutuu te wazè din kemetayen he Megbevayà. Iyan kiw kes menge tukud wey vangel he zutun mekesavuk is tutuu he tuluuwen.
54003016	Ne netuenan tew te langun he lavew pa te langun is imbugnà he tuluuwen he midtuuwan tew. Mibpeetew si Kristu; midtistiǥusan te Waǥas he Mulin-ulin he metazeng sikandin; naahà sikandin te menge velinsuǥuen te Megbevayà; insangyew sikandin diyà te menge etew he kenà menge Hudiyu; duen menge tumutuu kandin dini te tivuuk he kelibutan; midtulus sikandin pehendiyà te langit.
54004001	Utew keladu is impesavut te Waǥas he Mulin-ulin he keuzemà te ketepusan he timpu zuen menge etew he kenè en edtuu te tutuu he tuluuwen, kekenà, iyan ebpemineǥen dan is impinted te menge teruen he menge mulin-ulin. Ebpemineǥen dan is impenurù kandan te menge mezaat he mulin-ulin
54004002	pinaaǥi te menge tarù te menge uvag kun tumutuu he kenè en ibmezaat te ǥehinawa zan is menge mezaat he ulaula zan.
54004003	Ibpenurù dan he indawey te Megbevayà is kebpengesawa ne egkeǥiyen dan he zuen menge egkeenen he indawey zaan. Iyan, heini is menge egkeenen, midlimbag te Megbevayà he egkeenen tew te menge tumutuu he nekesavut te tutuu he tuluuwen. Ne kinahanglan he ebpeselematan tew te Megbevayà emun egkeenen tew.
54004004	Meupiya is minsan hengkey he egkeenen he midlimbag te Megbevayà ne kinahanglan he kenè tew egkeǥiyen he mezaat is minsan hengkey, kekenà, edewaten tew wey ebpeselematan tew.
54004005	Netuenan ta he meupiya is kegkeena ta kayi tenged te iyan migkaǥi te Megbevayà wey tenged te ebpeselematan tew.
54004006	Emun ibpenurù nu heini ziyà te menge zuma he tumutuu egkehimu ka he metinumanen he suluǥuen ni Jesu Kristu. Ne egkeheǥet is kedtuu nu pinaaǥi te ked-istudyu nu te tuluuwen tew wey pinaaǥi te kedhamen nu te hustu he impenurù kenikew.
54004007	Iyan, likayi nu is menge penurù he menge tarù he ǥuǥud he kenà dait te Megbevayà. Purungi nu tumana is egkesuatan te Megbevayà.
54004008	Duen deisek he pulus te kedlumbaza te lawa, iyan, utew zekelà is pulus te kedlumbaza te kedtuu ta su iyan ibmeupiya te kebpekesavuk tew minsan guntaan wey lavew en keuzemà ke ziyà ki en te langit.
54004009	Erubasa heini he utew tutuu ne kinahanglan he tuuwi te langun.
54004010	Tenged kayi ebpenigudu ki edhaǥù wey metuuwi heini te langun he menge etew su nekesarig ki en te wazè din kemetayen he Megbevayà ne iyan sikandin Menluluwas te langun he menge etew, lavew en is menge tumutuu kandin.
54004011	Heini is menge suǥù ku wey penurù ku kenikew, isuǥù nu wey ipenurù nu zaan diyà te menge zuma nu.
54004012	Minsan pa te menguhed ke pa, kinahanglan he mezait ka he edtehuzen te minsan hentei; kinahanglan he iyan ka ed-iringan te menge tumutuu ki Kristu, ne tenged kayi kinahanglan he tegteǥami nu is kegkaǥikaǥi nu, is ulaula nu, is kebmahala nu te langun, is kedsarig nu te Megbevayà, wey is kedlikayi nu te meremerik he ulaula.
54004013	Taman te kenè e pa ebpekeuma ziyan, iyan beeli nu is: besaha nu is Lalag te Megbevayà diyà te menge etew. Sembaǥi nu wey penurua nu sikandan.
54004014	Kenè nu lipati haazà is ketau he imbeǥey zengan kenikew te Megbevayà pinaaǥi te kebpenuvadtuvad te ebpeneuven wey pinaaǥi te kedempaa kenikew te menge ebmeǥurangen.
54004015	Hemeni nu wey purungi nu is kedtumana nu kayi te langun su wey metueni te langun is layun ked-iseg te kebpeketuman nu te egkesuatan te Megbevayà.
54004016	Purungi nu susiya is kenikew he ulaula wey is kebpenurù nu. Su emun edhemenan nu heini kenà iyan ke zà is egkelibri te silut, kekenà, pinaaǥi kenikew egkehimu he egkelibri zaan is menge etew he ebpememineg te ibpenurù nu.
54005001	Kenè nu bensaǥi is meǥurang, kekenà, sembaǥi nu he iring te amey nu en. Sembaǥi nu zaan is menge menguhed he maama he iring te menge suled nu en.
54005002	Is menge vahi he meǥurang en, sembaǥi nu zaan he iring te iney nu en wey is menge menguhed he vahi, sembaǥi nu sikandan he iring te menge etevey nu en. Ne kinahanglan he utew hustu is ked-isipa nu kayi ziyà te kandan.
54005003	Purungi niw is menge valu he vahi he wazè dan egkeseriǥan te keuyaǥan dan.
54005004	Ke zuen balu he vahi he zuen din menge anak wey menge apù, ipenurù nu kandan ke hengkey is ed-ul-ulahan dan wey zan metahud is ginikanan dan wey zan meverasi. Iyan heini egkesuatan te Megbevayà.
54005005	Ne sikan is balu he vahi he wazè din egkeseriǥan te keuyaǥan din, iyan din dà egkeseriǥan is Megbevayà, ne maandew wey mezukilem ed-ampù wey ebuyù te tavang diyà te Megbevayà.
54005006	Iyan, haazà is balu he vahi he iyan dà mulà egkesuatan din is menge kelibutanen he kelipey, minsan ke uuyag pa, iring sikandin te minatey en.
54005007	Heini is impenurù ku, ipurung nu isuǥù diyà te menge tumutuu ziyan su wey wazà igkesewayi kandan.
54005008	Su ke zuen tumutuu he kenè din ed-elimahan is menge edsarig kandin, lavew en sikandan he ziyà ed-ubpà te valey zin, mid-engkezan din en is kedtumana zin te tuluuwen tew. Meupiya pa sikan is wazà meketuu kenà sikandin.
54005009	Kenè niw ilista is balu he vahi he minus pa te keneman is penuiǥan din. Kinahanglan he wazè din selselai is esawa zin.
54005010	Ne kinahanglan daan he nevantug sikandin tenged te menge vaal zin he meupiya iring te ked-elimahi te menge vatà, ked-elimahi te menge meǥeliyug; nekelùlù sikandin te paa te menge tumutuu, midtavang sikandin te nengeseeng wey mibeelan din is minsan hengkey he menge meupiya.
54005011	Kenè niw ilista is menge menguhed he menge valu he vahi su zuen timpu he pinaaǥi te suat te lawa zan, egkesuat dan pa he ebpeesawa ebpeuman.
54005012	Ne pinaaǥi zutun ebpekesalè dan su kenè dan edtumanen is pesarig dan ki Kristu.
54005013	Ne kenà duen dà taman su melemu zan ebpetetapul ne layun dan ebpenumbaley ziyà te menge valey, ne kenà iyan dà haazà su egkehimu zan daan he vereituk, ne ebpekekevut dan te wazè dan kelavet duen ne ebenteenan dan is kenà meupiya he ebenteenan.
54005014	Ne tenged kayi egkesuatan ku he mebpeuman mebpeesawa is menge menguhed he valu he vahi su wey mekeanak sikandan ne med-elima te pemilya zan. Ne zutun wazà igkesewayi kandan te menge kuntada tew.
54005015	Umba egkeǥiyen ku heini su zuen menge valu he vahi he mid-engkezan dan is kedsunud dan ki Kristu ne ebpezumdumahan dan si Setanas.
54005016	Ke zuen tumutuu he vahi he zuen menge keǥapì din he valu he vahi, kinahanglan he elimahi zin. Kenè din seriǥi is duma he tumutuu he iyan ed-elima su wey kenà mesemuki is menge tumutuu he ed-elima te zuma he menge valu he vahi he wazà egkeseriǥan.
54005017	Is menge ebmeǥurangen he meupiya is ked-uwita zan te menge tumutuu, kinahanglan he isipa niw sikandan he zait he edtekepen is suhul kandan, lavew en sikandan is dekelà is baal zan te kedwali wey kebpenurù.
54005018	Iring sikandan te vaka he ibpeǥunas su zuen insurat he Lalag te Megbevayà he edhenduen te, Is ibpeǥunas he vaka, kinahanglan he kenè niw ebusalan, ne heini zaan, Is etew he edterebahu, dait sikandin he edsuhulan.
54005019	Kenè niw pemineǥa is edsumbung te ebmeǥurangen te menge tumutuu ke wazà dezuwa wey ke tetelu ve he ebpeketistiǥus te idsumbung.
54005020	Is ebmeǥurangen he layun ebpekesalà, sewaya nu ziyà te etuvangan te menge tumutuu su wey mahandek is menge zuma he ebmeǥurangen.
54005021	Edteleenan ku sikew he purungi nu tumana heini is insuǥù ku kenikew. Iyan ebpeketistiǥus kayi is Megbevayà, si Jesu Kristu, wey is menge pinilì din he velinsuǥuen. Kinahanglan he te minsan hengkey he ed-ul-ulahan nu wazè nu zepiǥi he minsan hentei. Ke edhusey ka kinahanglan he iyan nu pemineǥa kes ebpekevenar.
54005022	Kinahanglan he kenè nu zegdeǥusuwi is kebpilì nu te ed-uwit te menge tumutuu su ke ebpekesalà sikandin iyan ka egkevesulan. Ne kinahanglan he wazà igkevesuli kenikew he iring kayi.
54005023	Ne elin daan sambag ku kenikew is: kenè nu iyan dà inuma is wahig, kekenà, inum ka zaan te zeisey he vinu su wey mevewii is getek nu wey is mezakel he zaru nu.
54005024	Duen menge etew he kenè en ebpekeeles is menge mezaat he vaal zan ne netuenan te langun te wazè pa sikandan imbistigaha. Ne zuen daan menge etew he nekeeles is menge mezaat he vaal zan ne wey zà heini egketueni ke ed-imbistigahan.
54005025	Ne iring din ded daan duen menge etew he kenà ebpekeeles is menge vaal zan he meupiya ne zuen daan menge etew he kenà egketuenan is menge vaal zan he meupiya, iyan, duen timpu he egketuenan ded daan heini.
54006001	Is menge suluǥuen he tumutuu, kinahanglan he isipa zan is menge egalen dan he zait he edtehuzen dan te minsan keenu he timpu. Su pinaaǥi kayi wazà ebpekezezaat te zengeg te Megbevayà wey wazà ebpekesudì te kebpenurù dey.
54006002	Ke tumutuu ki Kristu is egalen, kinahanglan he kenà maawà is kedtahud kandin te suluǥuen din he tumutuu tenged te telesuled dan pinaaǥi ki Kristu. Kinahanglan he tuwas pa he meupiya is baal te suluǥuen din tenged te tumutuu wey minahal te Megbevayà sikan is egketevangan dan pinaaǥi te vaal zan. Iyan heini ipenurù nu wey ipesavut nu ziyà te menge tumutuu.
54006003	Ke zuen ebpenurù te selakew he tuluuwen ne kenè din edewaten is hustu he kebpenurù te Nengazen tew he si Kristu wey is tuluuwen mehitenged te kedtumana tew te egkesuatan te Megbevayà,
54006004	paglung sikandin he mepedeligen. Utew subra is kegkesuat din te menge winalì he kebpekidlawan mehitenged te menge lalag dà. Kayi ebpuun is kegkesina, is kebpekid-eǥet, is kedsulà, is kedhaled he wazè din kepesikazan,
54006005	wey is kebpekidsemukà. Ulaula heini te menge etew he nelalung en is isip dan wey kenè dan en edewaten is tutuu he tuluuwen. Kunaan dan ke petiǥayun is kebpesakup te Megbevayà.
54006006	Tutuu iyan he zekelà utew is pulus te kebpesakup te Megbevayà, iyan, dutun dà te etew he ibmeupiya en te ǥehinawa zin is minsan deisey he egketiǥeyunan din.
54006007	Su te ked-enaka kenita wazè ta uwiten, wazè ta zaan egkeuwit emun ebpatey ki.
54006008	Ke zuen ta egkekaan wey ke zuen ta igkebisti, meupiya en is gehinawa ta.
54006009	Is menge etew he egkesuat he medsepian, melemu sikandan egkepenulayi wey egkeseleizi. Mezakel is menge suat dan he wazà pulus ne ebpekezezaat heini. Ebpekezezaat heini kandan wey egkehimu zaan he ibpatey zan heini.
54006010	Su ke zuen etew he susuaten te selapì ne egkehimu he egkeulaula kandin is minsan hengkey he mezaat. Pinaaǥi kayi neiniyuǥan te zuma is tuluuwen tew ne tenged kayi nehimu he utew mezakel is menge keseengan dan.
54006011	Ne sikew mulà, suluǥuen ka te Megbevayà; likayi nu is langun he iring kayi he menge ulaula. Hemeni nu is metazeng he ulaula, is kedtumana te egkesuatan te Megbevayà, is kedsarig kandin, is kegkeǥeǥawi nu te menge zuma nu, is kebmeinentusen te menge supak dan, wey is kelinew te ulaula nu.
54006012	Penigudu ka he meupiya is kedlumbè nu, he ke và egkeǥiya, is kedtumana nu te langun he ebpeveelan kenikew tenged te neketuu ka. Hemeni nu is untung he wazè din pidtemanan su umba midhimu ka te Megbevayà he tumutuu kandin su wey nu heini maangken. Nekepenudtul ka ziyà te mezakel he menge etew he neketuu ka te tutuu he tuluuwen.
54006013	Ebpeketistiǥus is Megbevayà wey si Jesu Kristu he ebpeketelteleenan ku sikew he purungi nu tumana he wazà sayep is insuǥù ku kenikew taman te kenè pa edlikù is Nengazen tew he si Jesu Kristu. Is Megbevayà, iyan ebpengelintau he meuyag is langun he menge linimbag din; ne si Jesus, iyan nekepenistiǥus mehitenged te tutuu he tuluuwen diyà te etuvangan ni Punsyu Pilatu.
54006015	Ibpelikù si Jesus te Megbevayà ke egketuman en is hustu he timpu. Iyan dà ebayàbayà te langun is Megbevayà. Iyan sikandin kes meupiya is kebpekesavuk din. Iyan sikandin ebayàbayà te minsan hentei he hadì wey zatù.
54006016	Iyan sikandin wazà kemetayen. Diyà sikandin ed-ubpà te kerayag he kenà egkeuvayan. Wazà etew he nekeahà kandin ne kenà sikandin egkeahà te minsan hentei he etew. Berakat he zeliǥa sikandin wey medhadì sikandin te wazà pidtemanan.
54006017	Is menge tumutuu he mezakel is menge azen dan, keǥiyi nu he kenè dan mebpelavew wey kenè dan medsarig te menge azen dan su kenè ta egketuenan ke keenu ki egkeewai te menge azen ta. Keǥiyi nu he iyan dan seriǥi is Megbevayà su iyan sikandin metulanged. Is minsan hengkey he naazen ta, imbeǥey zin kenita wey mebmeupiya is kebpekesavuk ta.
54006018	Keǥiyi nu is menge sepian he tumutuu he hemeni zan ul-ulaha is meupiya su iyan heini hustu he ketiǥeyunan. Mebmetulanged dan wey mebmetinevangen.
54006019	Pinaaǥi kayi egkekuwa zan is hustu he ketiǥeyunan he kenè dan egkesuwey keuzemà. Ne ebpekeangken dan te untung he iyan tutuu he untung.
54006020	Sikew Timoteo, purungi nu tumana is tuluuwen he insarig kenikew. Likayi nu is menge etew he supak te Megbevayà is kegkaǥikaǥi zan. Likayi nu zaan is kunaan te zuma ke tutuu en he ketau.
54006021	Duen duma he menge etew he nekekuwa en kun kayi te ketau, iyan, pinaaǥi kayi neengkezan dan en is tutuu he tuluuwen he midtuuwan tew. Berakat he ikeǥaǥew kew is langun te Megbevayà.
55001001	Sikew, Timoteo he iring te anak ku su utew ku minahal, ebpesuratan ku sikew. Iyan a si Pablo he epustul ni Jesu Kristu, he ke và dà egkeǥiya, suluǥuen e zin . Midsuǥù a te Megbevayà wey ku ipenudtul is untung he wazà pidtemanan. Iyan heini sikan is impenaad din he untung he nekuwa te en pinaaǥi te kebpekidsevaha ta ki Jesu Kristu. Berakat he ikeǥaǥew ka wey kehizuwi ka te Amey tew he Megbevayà wey te Nengazen tew he si Jesu Kristu wey veǥayi ke zan te melinawen he kebpekesavuk.
55001003	Iring te nengeulaula te menge kepuun ku hustu is tuyù ku te ked-ezapa ku te Megbevayà, ne utew zekelà is kebpeselemati ku kandin dutun te layun ku kenikew ked-empua ziyà te kandin te maandew wey mezukilem.
55001004	Ne emun egketenuzan ku is kedtiǥis te luhè nu zutun te ked-ewai ku kenikew, utew a kenikew ebulunga ne utew a egkesuat he meked-uman ki meked-uma wey a utew melipey.
55001005	Kenè ku egkelipatan he utew meheǥet is kedtuu nu he iring te meheǥet daan is kedtuu te apù nu he si Luwida wey is iney nu he si Eunisi. Ne netuenan ku he utew hustu zaan is kenikew he kedtuu.
55001006	Ne tenged dutun kenè nu lipati he kinahanglan he ǥemita nu is ketau nu he imbeǥey zengan kenikew te Megbevayà dutun te kedlilai ku kenikew pinaaǥi te kedempaa ku te purù nu.
55001007	Su is Mulin-ulin he impeulin kenita te Megbevayà, kenè ta igketalew, kekenà, edlig-enan ki zin wey ebeǥayan ki zin te zesen su wey mehimu he ebmahalen ta is menge zuma ta wey edtengkaan ta is langun he ed-ul-ulahan ta.
55001008	Ne tenged dutun kenè nu ikeeled is kebpenurù nu mehitenged te Nengazen tew ne kenà a zaan kenikew ikeeled is gaked din wey nepirisu tenged te kedsengyawa kandin, kekenà, pinaaǥi te ǥehem te Megbevayà he idtavang kenikew, ambit ka zaan kayi te ked-entusa ku te kemeresayan tenged te kedsengyawa te Meupiya he Tudtulanen.
55001009	Is Megbevayà, ne iyan midlibri kenita te silut ne midhimu ki zin he ǥaked din. Umba mid-ulaula zin heini, kenà tenged te meupiya is menge ulaula ta, kekenà, tenged dà te iyan tuyù din wey tenged te utew zekelà is gaǥew zin kenita. Dengan te wazè pa limbaǥa is minsan hengkey mid-isip din he ibpeehè din is gaǥew zin kenita pinaaǥi te kebeǥaya zin kenita ki Jesu Kristu.
55001010	Ne ǥuntaan impeehè en kenita haazà is gaǥew zin su mibpeetew si Jesu Kristu he iyan Menluluwas tew. Ne si Jesus, in-awè din is gehem te kemetayen ne pinaaǥi te Meupiya he Tudtulanen impesavut din kenita he egkeveǥayan ki te untung he wazà pidtemanan.
55001011	Ne siak, midtezù a te Megbevayà wey a mehimu he epustul ne wey ku ikesangyew wey ipenurù haazà is Meupiya he Tudtulanen,
55001012	ne tenged kayi egkeantus ku ǥuntaan heini is kemeresayan. Ne minsan pa zutun, netuenan ku ke hentei sikandin is midseriǥan ku, ne netuenan ku zaan he taman te andew keuzemà he edsusiyen din is nengeulaula te menusiyà, metau sikandin he ebantey te langun he insarig din kediey.
55001013	Is tutuu he tuluuwen he impenurù ku kenikew, kinahanglan he iyan layun edsunuzen nu. Hemeni nu is kedtuu nu te Megbevayà wey is kebmahala nu te menge zuma nu su iyan heini tuus te kebpekidsevaha ta ki Jesu Kristu.
55001014	Pinaaǥi te kedtavang te Waǥas he Mulin-ulin he zini ed-ubpà te kenita, bentayi nu he kenà mahalin haazà is tutuu he tuluuwen he insarig kenikew te Megbevayà.
55001015	Netuenan nu en he is langun he menge tumutuu zini he ebpuun te prubinsya he Asya, wazè e zan tevangi. Elin dutun si Pihilu wey si Hirmuhinis.
55001016	Iyan, berakat he mehizuwi te Nengazen si Unisipuru wey pemilya zin. Su layun e zin edtevangi kayi te menge keseengan ku. Wazè din ikeeled is kebpenumbaley zin kedì te pinirisu,
55001017	kekenà, dutun dà te kebpekeuma zin dini te Ruma, mibpeniguduwan e zin pen-ahaa taman te neturedu e zin.
55001018	Id-ampù ku layun he mehizuwi sikandin te Nengazen keuzemà te andew te kedsusi te Nengazen te langun. Ne netuenan nu en daan he zekelà is kedtevangi zin kedì diyan te Ipisu.
55002001	Sikew, Timoteo, is iring te tutuu he anak ku, heǥeta nu is kedtuu nu su zekelà is tavang te Megbevayà kenita tenged te nekidsevaha ki ki Jesu Kristu.
55002002	Nezineg nu is kebpenurua ku te tutuu he tuluuwen diyà te mezakel he menge tumutuu; ne kinahanglan he ipenurù nu zaan heini diyà te menge etew he egkeseriǥan nu su wey mekepenurù dan daan te zuma.
55002003	Ambit ka zaan kayi te ked-entusa ku te kemeresayan tenged te kedtuu su wey ka mehimu he suluǥuen ni Jesu Kristu he iring te metinumanen he sundaru.
55002004	Sikan is mibpesundaru, ne kenà egkehimu he ed-ul-ulahan din is ed-ul-ulahan te kenà sundaru, su kinahanglan he layun sikandin andam te kebpenunuat te egalen din.
55002005	Is suluǥuen te Megbevayà, ne iring te ibanggà. Ne is ibanggà, kenà ebpekezaag ne kenà ebeǥayan te suhul emun kenè din edsunuzen is belaud te kebpekibanggà.
55002006	Ne iring daan is suluǥuen te Megbevayà te ebasuk. Is etew he midhaǥù mebasuk, ne iyan sikandin egkehuna he ebpekezawat te vahin te sebpet din.
55002007	Isipa nu heini is impesavut ku kenikew ne edtevangan ka te Nengazen wey nu mepurung heini mesavut.
55002008	Kenè nu lipati he si Jesu Kristu, mibpeetew he kevuwazan ni Hadì David ne mibpehimatey ne nevanhew. Iyan heini ibpesavut ku emun ebpenudtul a te Meupiya he Tudtulanen.
55002009	Ne tenged kayi te kebpenudtul ku te Meupiya he Tudtulanen midrasey a te menge kuntada te Megbevayà ne neeǥen a te kedina he iring te mesinupaken, iyan, kenà mulà egkeeǥen is Lalag te Megbevayà.
55002010	Ne tenged kayi ed-entusen ku is minsan hengkey he merasey wey ku metevangi is menge etew he pinilì te Megbevayà. Egkesuatan ku he melibri sikandan te silut pinaaǥi te kebpekidsevaha zan ki Jesu Kristu ne mekezawat dan te ketulusan he wazà pidtemanan.
55002011	Utew tutuu is penurù he edhenduen te, Ke pinaaǥi te kedhimuwa kandin he elili kenita minatey ki en duma kandin, duen te en daan untung duma kandin.
55002012	Ke ed-antus ki te kemeresayan ebpekehadì ki keuzemà duma kandin. Iyan, ke egkaǥi ki he kenè ki ǥaked din egkaǥi zaan sikandin keuzemà he kenè ki iyan gaked din.
55002013	Minsan ke kenè ki metinumanen te lalag din kenita, metinumanen mulà sikandin te lalag din su kenà egkehimu he kenè din edtumanen is lalag din.
55002014	Keǥiyi nu is menge tumutuu he kenè dan melipati heini is langun. Iyan nu itelaan kandan he ibpetistiǥus is Megbevayà he likayi zan is kebpekidlawan he winalì mehitenged te kehuluǥan te menge lalag su wazè din pulus ne ebpekezezaat te kedtuu te ebpekezineg duen.
55002015	Himuwa nu is taman te egkehimu nu su wey mesuati te Megbevayà ne wey kenè nu ikeeled is baal nu. Kinahanglan he utew hustu is kebpenurua nu te tutuu he tuluuwen.
55002016	Likayi nu is winalì he kebpenurù he kenà egkesuatan te Megbevayà, su pinaaǥi zutun ed-iseg is kenà kedtahud kandin te menge etew.
55002017	Is menge etew he iring kayi is kebpenurù dan, ne iring te it-it is penurù dan su ebpekeeneb ne ebpekezezaat. Is kebpenurù ni Himinyu wey ni Pilitu, ne iring kayi.
55002018	Midsuwayan dan en is kebpenurù te tutuu he tuluuwen ne pinaaǥi zutun nehugkà is kedtuu te zuma he menge tumutuu. Egkeǥiyen dan he nepasad en is kebenhawa kenita.
55002019	Ne minsan pa zutun kenà egkehalin kes tuluuwen he midtukud te Megbevayà su zuen insurat he Lalag te Megbevayà he edhenduen te, Egketuenan te Nengazen ke hentei is menge etew he ǥaked din, wey zuen pa zaan lalag he edhenduen te, Is minsan hentei he egkaǥi he ǥaked sikandin te Nengazen, ne kinahanglan he ed-iniyuǥan din is mezaat he ulaula.
55002020	Diyà te minsan hendei he zekelà he valey zuen menge ǥelemiten he vulawan wey pelata ne zuen daan dutun menge ǥelemiten he kayu wey diniyun. Wey zà egemita is menge ǥelemiten he vulawan wey pelata ke zuen keemuran, iyan, is duma, andew-andew mulà is kegemita zuen.
55002021	Ne sikan is etew he egkesuat he mahala wey meteǥeley te Megbevayà he iring te utew mahal he ǥelemiten, kinahanglan he ed-iniyuǥan din is langun he mezaat he ulaula. Ne human sikandin dait he egemiten te Megbevayà te minsan hengkey he meupiya he ulaula.
55002022	Iniyuǥi nu is menge mezaat he kebayà te menge menguhed. Hemeni nu is metazeng he ulaula; layun ka sarig te Megbevayà; mahala nu ziyà te ǥehinawa nu is minsan hentei he tumutuu; peniguduwi nu he melinew is kedepitè niw te menge zuma nu su iyan heini menge ulaula te langun he menge etew he ebpetavang te Megbevayà tenged te iyan dà egkesuatan dan is kedtumana zan te menge suǥù din.
55002023	Iyan, kenè ka penlavetlavet dutun te menge winalì wey pinaglung he ed-istudyuwan. Netuenan nu en he iyan haazà puunà te kebpekid-eǥet.
55002024	Ne netuenan nu zaan he kinahanglan he kenà mebpekid-eǥet is suluǥuen te Nengazen, kekenà, purungi zin layun is minsan hentei he etew. Kinahanglan he metau he ebpenurù ne mepelevayen daan sikandin.
55002025	Emun menayù is kebpenurua zin te menge kuntada zin, kela ke mahalin te Megbevayà is gehinawa zan wey zan mesavut is tutuu he tuluuwen.
55002026	Ne pinaaǥi zutun human ebmetandang is ked-isipa zan te langun, ne human dan egkepeleǥuyi is gehem ni Setanas su iyan si Setanas nekezakep kandan wey zan metuman is egkesuatan din.
55003001	Kinahanglan he sevuta nu he timpu te kemereǥenan haazà is ketepusan he timpu keuzemà te kenè pa edlimasen is menusiyà.
55003002	Su zutun he timpu leǥezen is menge etew wey iyan mahal ziyà te ǥehinawa zan is selapì. Ebmepelevawen wey ebmepedeligen dan. Edsulaan dan is menge zuma zan; kenè dan ebpemineǥen is menge lukes dan; ne kenè dan ebpeselamat. Utew lalung sikandan.
55003003	Kenè dan ebmahalen is menge zuma zan; kenà egkeawà is pauk dan. Bereituk sikandan; kenè dan egkeeǥen is menge mezaat he kebayà te lawa zan. Utew zan mevurut ne wazà minsan hengkey he meupiya he ulaula he kenè dan egkeepesan.
55003004	Menge men-aakal sikandan; kenè dan ed-isipen ke hengkey is egkeulaula tenged te kelelalung dan. Menge gelbuwen sikandan. Iyan dan ibpelavi is kelibutanen he kelipey kenà is kebmahala zan te Megbevayà.
55003005	Uvag sikandan ed-azap te Megbevayà, iyan, kenè dan edtuu he zuen gehem din. Likayi nu is menge etew he iring dutun.
55003006	Iyan duma zutun is menge maama he edseled te menge valey wey zan mepenurù wey meveyveyai is menge vahi he wazà menge pulus. Is menge vahi he iring kayi, egkehandek dan tenged te mezakel he neveelan dan he salà, iyan, mezakel zaan is menge mezaat he egkesuatan dan.
55003007	Layun sikandan ebpepenurù, iyan, kenè dan edsevuten is tutuu he tuluuwen.
55003008	Haazà is menge maama zaan, edsumpalit dan te tutuu he tuluuwen. Netazin en utew is isip dan ne uvag dà is kedtuu zan te Nengazen. Iring sikandan ki Hanis wey ki Hembiris he midsumpalit dengan ki Moises.
55003009	Kenà ebpekeuswag is ed-ul-ulahan te menge etew he iring kayi su egkeahà te langun he engey sikandan iring ki Hanis wey ki Hembiris.
55003010	Ne sikew mulà, Timoteo, nepurung nu en metueni is langun he impenurù ku, is menge vetasan ku wey is egkesuatan ku he meulaula ku. Netuenan nu zaan is kedtuu ku te Megbevayà, is kebmepelevayen ku, is kebmahala ku te minsan hentei, wey is ked-antus ku te kemereǥenan.
55003011	Netuenan nu zaan is menge kemeresayan wey menge keseengan he nengeantus ku. Netuenan nu zaan is langun he neeǥiyan ku ziyà te menge inged he Entiyukya, wey Ikunya, wey Listera wey is langun he utew merasey he naantus ku. Is Megbevayà, ne midlibri e zin kayi te langun.
55003012	Ne is langun he tumutuu ki Jesu Kristu he egkesuatan dan he pinaaǥi kandin metuman dan is egkesuatan te Megbevayà, edresayen sikandan te menge kuntada te Megbevayà.
55003013	Iyan, is menge lalung he etew, wey is menge uvag kun tumutuu, ed-iseg mulà ebmezaat is menge ulaula zan. Edtezinen dan is isip te menge etew, iyan, egketazin daan is kandan he isip.
55003014	Ne sikew mulà, hemeni nu is tuluuwen he impenurù kenikew he netuenan nu he tutuu. Netuenan nu ke hentei is nemekepenurù kenikew
55003015	ne egketenuzan nu he zengan te vatè ke pa nesavut nu en is insurat he Lalag te Megbevayà. Dutun te lalag din ebpuun is kedsavut he iyan paaǥi te kedlibriya kenita te silut emun edtuu ki ki Jesu Kristu.
55003016	Impinted te Megbevayà is kedsurata te langun he insurat he menge lalag din, ne zekelà is tavang kenita kayi te lalag emun ebpenurù ki, emun edawey ki, wey ke edsambag ki te menge tumutuu wey emun ibpenurù ta is metazeng he ulaula.
55003017	Pinaaǥi te ked-istudyuwi kayi te lalag ebmetau ki is suluǥuen te Megbevayà ne egkehimu ta is minsan hengkey he meupiya he ed-ul-ulahan.
55004001	Duen idtelaan ku kenikew, ne is Megbevayà wey si Jesu Kristu, iyan ebpeketistiǥus kayi te menge lalag ku. Netuenan ta he edlikù si Jesus su iyan sikandin hadì ne iyan sikandin edsusi keuzemà te nengeulaula te minsan hentei, se uuyag pa wey is nemematey en.
55004002	Ne tenged kayi iyan idtelaan ku kenikew is: ipesavut nu is Lalag te Megbevayà. Kinahanglan he layun ka andam te kebpesevuta te lalag din te minsan keenu he timpu ke zuen egkesuat he ebpemineg wey ke wazà. Dewaya nu is menge etew, sembaǥi nu he med-iniyug dan te mezaat he ulaula. Hengyui nu sikandan. Kinahanglan he layun ka mepelevayen is ebpenurù kandan.
55004003	Umba idtelaan ku heini kenikew su egkeuma keuzemà is timpu he kenà edewaten te menge etew is tutuu he tuluuwen, kekenà, iyan dan edsunuzen is menge mezaat he kebayè dan. Ebpemepenurù dan te mezakel he menge menenudlù. Ne iyan ibpenurù kayi is tuluuwen he utew zan egkesuati te ebpemineg.
55004004	Kenè dan ebpemineǥen is tutuu, kekenà, iyan dan edtuuwan is menge tarù he ǥuǥud.
55004005	Iyan, sikew mulà, tengkai nu is ed-ul-ulahan nu te minsan keenu he timpu. Entusa nu is kemereǥenan. Peniguduwi nu te edsangyew is Meupiya he Tudtulanen. Purungi nu tumana is langun he ebpeveelan kenikew te Megbevayà.
55004006	Siak mulà, meǥaan en egkeepus is umur ku; meǥaan en egkeuma is kebpatey ku.
55004007	Nepasad ku en is kebenggaa kedì te Megbevayà; nekeuma ad te edungguan te edlumbà. Hustu is ked-ikula ku te tutuu he tuluuwen.
55004008	Ne ǥuntaan inteǥana en kedì te Nengazen is suhul he iyan ibeǥey zin diyà te langun he memetazeng he etew. Ibeǥey zin heini keuzemà te andew te kedsusiya zin te nengeulaula te tivuuk he menusiyà. Iyan sikandin kes metazeng is kedsusi zin. Ne kenà iyan e zà midteǥenahan din te suhul, kekenà, midteǥenahan din daan is langun he utew egkeǥalew ke ebpekelikù sikandin.
55004009	Himuwa nu is taman te egkehimu nu wey ka meǥaan mekehendini
55004010	su mid-ewaan a ni Dimas tenged te iyan egkenuǥunan din is untung din dini te kelibutan. Midhendiyà sikandin te Tiselunika. Ne si Krisinti, midhendiyà te Gelasya, ne si Tito zaan, midhendiyà te Delmasya.
55004011	Iyan dà duma ku kayi, si Lucas. Tuluya nu si Marcos ne zumaha nu zini su zekelà is tavang din kedì te langun he ed-ul-ulahan ku kayi.
55004012	Midsuǥù ku si Tikiku ziyà te inged he Ipisu.
55004013	Sikan is kumbalè ku he intaǥak ku ziyà te ki Karpu he ziyà te Truwas, meupiya ke ed-uwiten nu zini. Uwita nu zaan sikan is midlulun he menge libru, lavew en sikan is diyà isurat te lundis.
55004014	Utew mezaat is mid-ulaula kedì ni Alejandro, sikan is pandey te tumbaǥa. Iyan ebales kandin is Nengazen.
55004015	Endami nu sikandin su utew mezesen is kedsumpelita zin te tuluuwen he ibpenurù ta.
55004016	Dutun te nehuna he ked-imbistiga kedì wazà minsan hentei he midtavang mebpenistiǥus kediey su mid-ewaan a zuen te langun. Id-ampù ku he mepesaylu sikandan te Megbevayà.
55004017	Minsan pa zutun midtevangan a te Nengazen ne midlig-enan e zin ne tenged dutun nepurungan ku te edsangyew is Meupiya he Tudtulanen diyà te langun he menge etew zutun he kenà menge Hudiyu. Ne tenged dutun nelibri a ne wazà a mehimetayi.
55004018	Ne kenà dutun dà taman su edlibriyen e pa te Nengazen te minsan hengkey he ebpekekaid kedì ne edlig-enan e zin taman te ed-uwiten e zin dutun te ǥinhedian din diyà te langit. Berakat he zeliǥa sikandin te wazà pidtemanan.
55004019	Ipengemusta a ki Priscila, ki Ekilu, wey ki Unisipuru wey is pemilya zin.
55004020	Mibpetaǥak si Irastu ziyà te Kurintu ne intaǥak ku si Trupimu ziyà te Militu su nezeruwan.
55004021	Gaanggaan ka hendini te kenè pa tipenguzan. Ebpengemusta kenikew ensi Yubulu, si Pudinti, si Linu, si Claudia, wey is langun he menge tumutuu zini.
55004022	Berakat he zumahi kew te Nengazen. Ikeǥaǥew kew zin is langun. Iyan a si Pablo.
56001001	Sikew, Tito, ebpesuratan ku sikew. Iring ka te tutuu he anak ku su is kedtuu nu te Nengazen, ne iring daan te kedì he kedtuu kandin. Berakat he ikeǥaǥew ka te Megbevayà wey te Menluluwas tew he si Jesu Kristu wey veǥayi ke zan te melinawen he kebpekesavuk. Iyan a si Pablo is suluǥuen te Megbevayà wey is epustul, he ke và dà egkeǥiya, suǥù ni Jesu Kristu. Iyan insuǥua zin kedì su wey ku meheǥet is kedtuu te menge etew he pinilì te Megbevayà, ne wey ku zaan meheǥet is kedsavut dan te tutuu he tuluuwen he iyan edtuuwan ta. Elin daan insuǥua zin kedì is wey zan mesavut he ebpekeperateng dan te untung he wazà pidtemanan. Dengan te wazè pa limbaǥa is minsan hengkey, migkaǥi te Megbevayà he ibeǥey zin kenitew heini is untung ne netuenan ta he kenà egkehimu he kenè din edtumanen is egkeǥiyen din. Ne ǥuntaan iyan en timpu te kebpetueni zin kayi te untung pinaaǥi te Meupiya he Tudtulanen. Ne heini he tudtulanen, insarig kediey te Megbevayà he menluluwas tew.
56001005	Iyan inteǥaka ku kenikew ziyan te Krita is wey nu mehimasad is menge vaal he wazè ta mepasad, ne wey nu zaan mepilì diyà te kada inged is menge ebmeǥurangen he egkeseriǥan te menge tumutuu. Emun ebpilien nu is menge ebmeǥurangen, ul-ulaha nu is intelaan ku kenikew.
56001006	Is ebmeǥurangen, kinahanglan he wazà supak din, sevaha zà is esawa zin, ne kenè din selselai. Kinahanglan he menge tumutuu is menge anak din, ne kenà sikandan ed-isipen te menge etew he iyan dan dà ebpen-ahaan is kelibutanen he kelipey. Kinahanglan he metinumanen sikandan te menge idsuǥù kandan.
56001007	Ne ǥeina te insarig kandin te Megbevayà is kedumala te menge tumutuu, kinahanglan he wazà supak din. Kenà sikandin mebmandarmandar zà; kenà sikandin eengeren. Kinahanglan he kenà sikandin lelenguten, kenà sikandin ebpemeǥespeǥes ne kenà iyan dekelà diyà te ǥehinawa zin is selapì.
56001008	Kinahanglan he meelima sikandin te menge meǥeliyug din ne kinahanglan daan he iyan utew zin egkesuati is kedtevangi zin te menge etew. Metau sikandin he ed-isip te hustu. Metazeng sikandin he etew wey igkesuat te Megbevayà is menge ulaula zin. Metau zaan sikandin he ed-eǥen te menge suat te lawa zin.
56001009	Kinahanglan he zutun te kebpenurù din, kenè din suwayi is tutuu he tuluuwen he iyan impenurù ta. Su emun iyan ibpenurù din is tutuu he tuluuwen, egkeheǥet is kedtuu te ebpememineg kandin ne igkepesavut din he utew nengesayep is edsumpalit te penurù din.
56001010	Umba egkeǥiyen ku heini su zuen mezakel he menge zuma niyu ziyan he edsumpalit te hustu he penurù. Iyan is menge Hudiyu he tumutuu en ki Kristu. Wazà pulus te egkeǥiyen dan wey tarù is ibpenurù dan.
56001011	Kinahanglan he ibpeengkezan nu kandan is kebpenurù dan su ke zuen sevaha he egketazin is isip din pinaaǥi te kedtuuwi zin kayi he penurù egkesemukan is kebpekid-upakat din te menge zuma zin dutun te pemilya zin. Iyan dà ibpenurua zan dutun te kenà hustu he ibpenurù is wey zan mekepenapì.
56001012	Duen nevantug he menenagnà he zuma zan he tigKrita he migkaǥi te, Teruen wey utew lalung is menge etew zini te Krita. Utew zan egkeepesi is kedterebahu, iyan, utew zan egkesuati is kegkaan.
56001013	Ne utew venar is migkaǥi zin. Tenged dutun kinahanglan he pekezeseni nu sikandan te edawey wey mehustu is kedtuu zan
56001014	ne wey zan meengkezi is kedtuu zan te menge tetezemen te menge Hudiyu wey te menge kelibutanen dà he suǥù he mibeelan te menge etew he edsumpalit te tutuu he tuluuwen.
56001015	Ke zuen etew he nelumpiyuwan te Megbevayà, wazà minsan hengkey he ibmeremerik din. Iyan, ke zuen etew he wazà melumpiyuwi te Megbevayà, wazà minsan hengkey pa he paaǥi he igkelumpiyu kandin su kenè sikandin edtuu ne nelalung utew is isip din wey ǥehinawa zin.
56001016	Duen menge etew he egkeǥiyen dan he emiǥu sikandan te Megbevayà, iyan, pinaaǥi te menge ulaula zan egketuusan ta he kuntada sikandan te Megbevayà. Utew zin sikandan egkeepesi su kenè dan ebpememineg te tutuu he tuluuwen. Ne tenged dutun kenè dan dait he ibpeulaula zin te minsan hengkey he meupiya.
56002001	Ne sikew mulà, kinahanglan he kenà ebpekesuwey is ibpenurù nu zuen te tutuu he tuluuwen.
56002002	Is menge meǥurang en he maama, ne iyan ipenurù nu kandan is: kinahanglan he metau sikandan he ed-eǥen te menge suat te lawa zan; kinahanglan he zait sikandan he edtehuzen tenged te menge ulaula zan he meupiya; kinahanglan he metau zan he ed-isip te hustu. Meheǥet is kedtuu zan te Megbevayà, ebmahalen dan diyà te ǥehinawa zan is menge zuma zan, wey meinentusen sikandan.
56002003	Ne iring ded daan dutun is penurù nu ziyà te menge meǥurang en he vahi. Kinahanglan he layun igkesuat te Megbevayà is menge ulaula zan. Kenà sikandan pereituk, kenà sikandan pereinum te vinu. Kinahanglan he layun dan ipenurù is meupiya he ulaula
56002004	su wey zan ikepenurù diyà te menge menguhed he vahi is kebmahala zan te menge esawa zan wey menge anak dan,
56002005	ne wey zan daan ikepenurù kandan is ked-isip te hustu, is kedlikayi te meremerik he ulaula, wey is kebpurungi zan te menge vaal zan. Kinahanglan he ebpemineǥen dan is suǥù te esawa zan. Ne emun iring dutun is menge ulaula te menge vahi wazà minsan hentei he ebpekekaǥi he mezaat is ibpenurù ta zutun te Lalag te Megbevayà.
56002006	Ne iring din daan dutun is penurù nu ziyà te menge menguhed he maama. Kinahanglan he ipenurù nu kandan he purungi zan tengkai is menge ulaula zan.
56002007	Sikew zaan, kinahanglan he layun meupiya is kenikew he ulaula su wey iyan ka meiringi te menge zuma nu. Ne emun ebpenurù ka, kinahanglan he hustu is tuyù nu wey sungkad te Lalag te Megbevayà is paaǥi nu te kebpenurù.
56002008	Is minsan hengkey he ibpenurù nu, ne kinahanglan he zutun ebpuun te hustu he tuluuwen su wey kenà egkekaǥi he sayep ne zutun wazà igkesudii kenita te menge kuntada ta, kekenà, egkeeled dan.
56002009	Penurua nu is menge tumutuu he suluǥuen he pemineǥa zan is suǥù te menge egalen dan su wey ikesuat te menge egalen is menge vaal zan. Kinahanglan he kenè dan medsukul,
56002010	ne kenè dan mebpenakew, kekenà, ipeehè dan he egkeseriǥan sikandan te egalen dan. Emun iyan haazà ulaula te menge suluǥuen he tumutuu egkesavut te menge etew he utew tutuu is tuluuwen he ibpenurù ta mehitenged te Megbevayà he iyan menluluwas tew.
56002011	Impeǥawaǥawa en guntaan is gaǥew te Megbevayà su wey mehimu he melibri te silut is tivuuk he menusiyà.
56002012	Ne pinaaǥi zutun te ǥaǥew egkesavut ta he kinahanglan he meengkezi ta is menge ulaula he kenà igkesuat te Megbevayà wey is kedtumana ta te menge suat te lawa ta zini te kelibutan. Kinahanglan he ed-eǥenen ta is menge kebayà ta he mezaat. Kinahanglan daan he metazeng wey igkesuat te Megbevayà is menge ulaula ta te zini ki pa ed-ubpà te kelibutan.
56002013	Su zuen edteǥazan ta he andew he zutun ibpeǥawaǥawa is lavew he Megbevayà he iyan Menluluwas tew he si Jesu Kristu he utew zekelà is gehem din. Iyan sikandin ebperetengen ta.
56002014	Mibpehimatey sikandin he elili kenitew wey kiw zin melibri te kebpekeulaula tew te mezaat ne wey kiw zin daan mehimu he menge ǥaked din he etew he nelumpiyuwan he utew en egkengesuat he ed-ulaula te meupiya.
56002015	Ne heini is langun he migkaǥi ku, ipenurù nu ziyà te menge etew ziyan. Gemita nu is keǥehem nu te kebayàbayà kandan. Sembaǥi nu wey dewaya nu sikandan. Kinahanglan he kenè ka lulupiǥan te minsan hentei.
56003001	Keǥiyi nu is menge tumutuu ziyan he kinahanglan he mebpesakup dan te velaud te gubirnu wey te menge upisyal ziyan. Medtuman dan te menge suǥù dan kandan ne medtavang dan ke zuen meupiya he ed-ul-ulahan te gubirnu.
56003002	Keǥiya nu kandan he kenè dan med-ituk te minsan hentei, kekenà, melinawen is kedepitè dan te langun, mebpekid-emiǥu zan te langun, wey kenè dan mepelevawen.
56003003	Su sikita zaan is tumutuu, engey ki zengan wey mesinupaken ki te Megbevayà su wazè ta meturedu is tutuu he ibayà. Nengeuripen ki te menge mezaat he kebayà te lawa ta wey te menge kelipey he kenà meupiya. Neteǥeb dengan is isip ta te kelelalung wey kesina. Nepeukan ki te menge etew ne nepeukan ta zaan sikandan.
56003004	Ne is Megbevayà he Menluluwas tew, hein neuma is timpu te kebpaahaa zin kenita te gaǥew zin wey ketulanged din,
56003005	midlibri ki zin te silut. Iyan ingkelibriya zin kenita is: kenà tenged te menge metazeng he ulaula he nehimu ta, kekenà, tenged dà te hizu zin kenita. Midlibri ki zin pinaaǥi te kedlumpiyuwi kenita he iyan is kebpeuman ta kebpaanak pinaaǥi te ǥehem te Waǥas he Mulin-ulin he nekeveǥey kenita te veǥu he untung.
56003006	Midhimu te Megbevayà he mepurung ki meulini te Waǥas he Mulin-ulin pinaaǥi te kebpehimatey ni Jesu Kristu he Menluluwas tew.
56003007	Umba mid-ulaula zin heini su wey tenged te ǥaǥew zin kenita meisip ki zin he metazeng ne maangken ta is untung he wazà pidtemanan he iyan ebperetengen ta.
56003008	Utew tutuu heini is impesavut ku kenikew. Egkesuatan ku he ipurung nu ipenurù heini ziyan su utew hustu wey zekelà is pulus kayi ziyà te minsan hentei. Ne emun nesavut en heini te menge tumutuu te Megbevayà iyan dekelà diyà te ǥehinawa zan is ked-ul-ulaha zan te meupiya.
56003009	Iyan, likayi nu is winalì he kebpekidlewanà te menge etew. Likayi nu zaan is ked-istudyu te menge ǥuǥud te menge ngazan te menge kepuun te etew he iyan baal zan. Ne elin nu zaan likayi is kebpekid-eǥet dan mehitenged te kedtumana te kesuǥuan he imbilinbilin ni Moises. Wazà pulus te langun kayi su ebpekezezaat.
56003010	Ke zuen duma niw he edsemuken din is upakat te menge tumutuu, dewaya nu, ne emun kenà ebpemineg, umani nu zewaya. Ne emun kenè pa zutun ebpemineg engkezi nu sikandin.
56003011	Su egketuenan nu zutun he is etew he iring kayi, nekesuwey is isip din te hustu he ulaula. Minsan pa te netuenan din he mezaat is ulaula zin, ebpeniguduwan din gihapun.
56003012	Emun ebpeveyaan ku sikew ki Ertimas ne emun kenà, si Tikiku, gaanggaan ka telavuk kediey ziyà te Nikupulis su ziyà a ed-ubpà ke egkeuma is tipenguzan.
56003013	Himuwa nu is taman te egkehimu nu wey nu metevangi is ebugadu he si Sinas wey si Epulus ke edhipanew zan. Susiya nu sikandan su wey wazà kurang dan.
56003014	Ipenurù nu ziyà te menge zuma nu he tumutuu ziyan he kinahanglan he iyan dekelà diyà te ǥehinawa zan is ked-ulaula zan te meupiya wey zan metevangi is menge edlised. Kenà meupiya ke zuen tumutuu he peǥulen su wazà pulus dutun.
56003015	Ebpepengemusta kenikew is langun he menge zuma ku kayi. Ipengemusta key zaan te langun he menge emiǥu zey he tumutuu ziyan. Berakat he ikeǥaǥew kew te Megbevayà is langun.
57001001	Minahal he emiǥu zey wey timbang dey he si Pilimun. Siak si Pablo is nepirisu tenged te kedtuu ku ki Jesu Kristu wey si Timoteo he suled tew, ebpesuratan dey sikew, wey si Epiya he etevey tew tenged te kedtuu, wey si Erkipu he zuma tew he sundaru ni Kristu wey elin daan ebpesuratan dey is menge tumutuu he ziyan edsimba te valey nu.
57001003	Berakat he ikeǥaǥew kew te Amey tew he Megbevayà wey te Nengazen tew he si Jesu Kristu wey veǥayi kew zan te melinawen he kebpekesavuk.
57001004	Sikew, suled, layun dekelà is kebpeselemati ku te Megbevayà tenged kenikew te kada ku ked-ampù;
57001005	su nezineg ku is tudtul mehitenged te mezesen he kedtuu nu te Nengazen tew he si Jesus wey mehitenged te kebmahala nu ziyà te ǥehinawa nu te langun he menge tumutuu kandin.
57001006	Ne id-ampù ku zaan he pinaaǥi te kebpekid-upakat nu kenami tenged te kedtuu tew, med-iseg is kedsavut tew te langun he meupiya he intuvad kenitew te Megbevayà tenged te nekidsevaha kiw ki Kristu.
57001007	Utew ku ingkelipey, Geli, is kebmahala nu te menge zuma tew he tumutuu. Ingkeheǥet heini te kedtuu ku su pinaaǥi kenikew nengelipey is gehinawa te menge etew ziyan he ǥaked te Megbevayà.
57001008	Ne tenged kayi te langun duen idhangyù ku kenikew. Netuenan ku he tenged te keǥehem he imbeǥey kedì ni Kristu egkehimu he edsuǥù a kenikew he himuwa nu is hustu,
57001009	iyan, tenged te utew ka mahal zini te ǥehinawa ku, edhangyù e zà kenikew. Siak, si Pablo, is meǥurang wey ǥuntaan pinirisu a zaan tenged te kedtuu ku ki Kristu,
57001010	edhengyuan ku sikew he peseyluwa nu si Unisimu. Tenged te kedtuu zin ki Kristu iring sikandin te tutuu en he anak ku su pinaaǥi kedì nehimu sikandin he tumutuu zini te pirisuwan.
57001011	Dengan wazè nu pulus ki Unisimu, iyan, guntaan edekelà utew is pulus tew kandin.
57001012	Ibpeulì ku en diyan te kenikew si Unisimu he utew ku pezem minahal.
57001013	Neisip ku he meupiya pezem ke iyan sikandin duma ku kayi su wey mehimu sikandin he iyan tavang nu kedì te kemulu e pa nepirisu zini tenged te kedsengyawa ku te Meupiya he Tudtulanen.
57001014	Iyan, kenè ku pa heini ebeelan te wazè nu pa ituǥut kediey. Kenà a ebpeǥes he ikehizu a kenikew. Su iyan meupiya is ebpuun te meliwanag he ǥehinawa is kedhimuwa nu kayi.
57001015	Kela ke iyan tuyù te Megbevayà te kedsuwaya ni Unisimu kenikew is: impaawà sikandin diyan te kenikew te wazà utew meuǥet su wey mehimu he meǥaked nu en te wazà pidtemanan.
57001016	Ne ǥuntaan kenà sikandin uripen nu zà duen, kekenà, utew pa mahal kenà is uripen su suled nu en daan tenged te kedtuu zin ki Kristu. Utew sikandin mahal zini te ǥehinawa ku ne mahal pa zaan diyan te kenikew, kenà tenged dà te uripen nu, kekenà, tenged daan te suled nu en tenged te Nengazen.
57001017	Ne emun ed-isipen a kenikew he timbang nu, iǥalewǥalew nu si Unisimu iring te kegelǥelawa nu kediey.
57001018	Ke zuen salè din diyan te kenikew wey ke zuen utang din diyà te kenikew, isipa nu he kediey.
57001019	Ahaa nu is kedsurata ku kayi: Iyan a si Pablo ebayad. Asal netuenan nu he zekelà daan is utang nu kedì su pinaaǥi kediey nekeangken ka te untung he wazè din pidtemanan.
57001020	Ne tenged kayi, Geli, edhengyuan ku sikew he ikehizu a kenikew su telesuled ki pinaaǥi te kedtuu ta te Nengazen. Himuwa nu heini wey a melipey su telesuled ki pinaaǥi ki Kristu.
57001021	Dekelà is kedsarig ku kayi te kebpesurati ku kenikew su netuenan ku he ebpemineǥen a kenikew. Netuenan ku he zekelà is edhimuwen nu, kenà te idhangyù ku.
57001022	Ne zuen pa idhangyù ku he iyan is: endami a zaan te edhizeǥaan ku ziyan, su zekelà is kedsarig ku he pinaaǥi te ked-ampù niw, idtuǥut te Megbevayà he mekehendiyan a te keniyu.
57001023	Si Ipapras, is duma ku he pinirisu tenged te kedtuu ki Jesu Kristu, ebpengemusta keniyu.
57001024	Ebpengemusta zaan keniyu ensi Marcos, si Eristarku, si Dimas, wey si Lucas. Menge timbang ku sikandan kayi te ebpeveelan te Megbevayà.
57001025	Berakat he ikeǥaǥew kew is langun te Nengazen tew he si Jesu Kristu.
58001001	Dengan duen impesavut te Megbevayà diyà te menge ǥin-epuan tew pinaaǥi te menge etew he ebpeneuven din. Mezakel is menge paaǥi te kebpeneuva kandan ne mezakel zaan is impesavut din pinaaǥi kandan.
58001002	Iyan, guntaan, duen impesavut te Megbevayà kenitew pinaaǥi te Anak din. Ne heini is Anak din, pinaaǥi kandin ne nelimbag te Megbevayà is minsan hengkey; ne midhimu sikandin te Megbevayà he Nengazen te minsan hengkey.
58001003	Pinaaǥi kayi te Anak din ibpezayag is mekeǥeǥehem he anlag te Megbevayà su neked-iring dan. Ke hengkey is Megbevayà ne iyan ded daan sikan is Anak din. Ne pinaaǥi te ǥehem te kegkaǥi kayi te Anak ebeyveyaan din is minsan hengkey he linimbag. Ne hein nepasad din en is ked-ewaa zin te menge salè tew, mid-ulì diyà te langit ne mibpinuu ziyà te egkekewanan te Megbevayà su edhadì.
58001004	Impaahà kenita te Megbevayà he utew lavew is Anak din, kenà is menge velinsuǥuen din diyà te langit, ne iring din ded daan, lavew is inggerar zin te Anak din, kenà is inggerar zin kandan.
58001005	Su zuen insurat he Lalag te Megbevayà diyà te Anak din he edhenduen te, Iyan ka Anak ku ne egkeǥiyen ku kenikew he ǥuntaan ibpeehè ku he Amey a kenikew. Iyan, wazà belinsuǥuen din he migkeǥiyan din te iring dutun te minsan keenu he timpu. Ne zuen pa insurat he Lalag te Megbevayà he edhenduen te, Egkehimu he iyan a Amey zin ne iyan sikandin Anak ku. Ne kenà iyan is belinsuǥuen egkeǥiyen din dutun.
58001006	Ne migkaǥi zaan is Megbevayà mehitenged te kakey he Anak din dutun te timpu te kedsuǥua zin kandin dini te kelibutan, ke sikandin te, Kinahanglan he ed-ezapen sikandin te langun he menge velinsuǥuen te Megbevayà.
58001007	Ne iyan mulà migkaǥi te Megbevayà mehitenged te menge velinsuǥuen din is: Menge suǥù ku zà sikandan, ne egkehimu ke edhimuwen ku sikandan he iring te keramag, ne emun kenà, ne iring te hapuy ke iyan egkesuatan ku.
58001008	Ne iyan lalag din diyà te Anak din is: Iyan ka Megbevayà ne wazà pidtemanan te kedhadì nu. Metazeng is kedumala nu te ǥinhedian nu.
58001009	Iyan egkesuatan nu is metazeng he ulaula ne igkeepes nu is mezaat he ulaula. Tenged kayi, siak is Megbevayà nu, midhimu ku sikew he lavew te menge zuma nu ne imbeǥey ku kenikew is utew zekelà he kelipey.
58001010	Ne zuen pa insurat he Lalag te Megbevayà he edlelaǥan din is Anak din he edhenduen te, Sikew is Nengazen, iyan ka nenlimbag te tanà, ne kenikew he velad is mibaal te langit.
58001011	Ne minsan pa te egkehanew keuzemà is langit wey tanà, kenè ka mulà egkehanew. Iring dan te manggad he egkezeetan.
58001012	Iring te kedlumpia te kumbalà, edlumpien nu is langit wey tanà ne ed-ilisan nu. Iyan, sikew, kenè ka mulà egkehalin; is untung nu ne wazè din pidtemanan.
58001013	Wazà belinsuǥuen te Megbevayà he migkeǥiyan din te, Dini ke zè pa pinuu te egkekewanan ku taman te kenè ku pa ibpeluhud diyà te kenikew is menge kuntada nu.
58001014	Iyan, is menge velinsuǥuen te Megbevayà, menge suluǥuen dà sikandan te Megbevayà. Kenè tew egkeahà, iyan, edsuǥuen din sikandan wey kiw zan metevangi is menge etew he edtulusen keuzemà.
58002001	Ne tenged kayi, kinahanglan he edhemenan tew ebpurungi is tutuu he tuluuwen he impenurù kenitew wey tew kenà melekai su kela ke mekesuwey kiw te tutuu he ibayà.
58002002	Su is kesuǥuan he imbeǥey zengan te Megbevayà pinaaǥi te menge velinsuǥuen din, netuenan tew he is minsan hentei he nekesupak kayi, midsilutan te Megbevayà sumalà is supak din.
58002003	Ne iring din ded daan, sikitew is menusiyà, kenè kiw zaan ebpekelikey te silut te Megbevayà emun ebey-anan tew, ne kenè tew edtumanen is impenurù kenitew mehitenged te mekeǥeǥehem he kedlibriya zin kenitew te silut. Is nehuna he nekepenudtul kayi, ne iyan en is Nengazen tew he si Jesus. Ne is menge etew he nemekezineg kandin, edtistiǥusan dan dini te kenitew he tutuu heini.
58002004	Ne is Megbevayà, midtistiǥusan din daan haazà is impenurù dan su mibeǥayan din sikandan te ǥehem wey zan ikepaahà is menge singyal, wey menge egkein-inuwan he kenà ed-iring-iring. Ne zuen daan menge ketau he imbeǥey zin diyà te menge tumutuu pinaaǥi te ked-ulini kandan te Waǥas he Mulin-ulin sumalà is egkesuatan din he ebeǥayan.
58002005	Ne ibpesavut ku keniyu is kelibutan keuzemà he id-ilis te Megbevayà kayi te kelibutan tew ǥuntaan. Ne wazà pilia te Megbevayà is menge velinsuǥuen din he ebayàbayà dutun keuzemà he kelibutan,
58002006	kekenà, iyan mibpilì din is menge etew. Su zuen insurat he lalag he egkeehè ta kayi te menge surat dengan he edhenduen te, Sikew, Megbevayà, maan is kenè nu egkelipatan is menusiyà? Etew zà duen, ne maan is ebpurungan nu?
58002007	Midhimu nu he lavew kandin is menge velinsuǥuen nu, iyan, taman te mevavè dà he timpu su migkaǥi nu he zuen timpu keuzemà he kinahanglan he edtulusen wey edtehuzen is menusiyà.
58002008	Ne migkaǥi nu zaan he kinahanglan he keuzemà edhimuwen nu he mekevayàbayà sikandin te minsan hengkey. Iyan haazà insurat dengan. Ne ǥeina te migkaǥi zutun he edhimuwen te Megbevayà is menusiyà he ebayàbayà te minsan hengkey, egkesavut ta zutun he zuen timpu keuzemà he wazà minsan hengkey he linimbag he kenà egkeveyveyaan te menusiyà. Ne ǥuntaan netuenan ta he kenè pa ebpekevayàbayà is menusiyà te iring dutun.
58002009	Ne minsan pa zutun, mibpeetew si Jesus ne pinaaǥi kayi midhimu he lavew kandin is menge velinsuǥuen taman te mevavè dà he timpu su wey tenged te zekelà he ǥaǥew te Megbevayà, mebpehimatey sikandin he elili te tivuuk he menusiyà. Ne tenged kayi te kebpehimatey zin, ne nehimu en sikandin guntaan he utew telehuzen wey utew belentuǥen ne imbeǥey kandin te Megbevayà is kebayàbayà te minsan hengkey.
58002010	Is Megbevayà he nenlimbag te langun su wey mehimu is langun he igkezeliǥi kandin, ne utew hustu is kedtuǥuta zin he mekeantus si Jesus te merasey su pinaaǥi kayi impeehè din he wazà igkesawey ziyà te ki Jesus, ne egkehimu he mezakel kiw is edhimuwen din he menge anak te Megbevayà su wey kiw metulus iring te kedtulusa kandin. Nehimu si Jesus he ibayà wey kiw melibri te silut.
58002011	Si Jesus, mibpalis din en is menge salè tew. Ne ǥuntaan sikitew is nepelisan te salà wey sikandin is mibpalis te salà, sebsevaha zà is Amey tew he iyan is Megbevayà. Ne tenged kayi kenè kiw igkeeled ni Jesus, kekenà, egngezanan kiw zin te menge hazi zin.
58002012	Su zuen insurat he lalag din he edhenduen te, Sikew is Megbevayà, edtudtulan ku is menge hazi ku mehitenged kenikew. Egkentahan ku is kedalig ku kenikew ziyà te etuvangan te langun he ed-azap kenikew.
58002013	Ne ǥeina te menusiyà daan sikandin migkaǥi sikandin te, Edseriǥan ku is Megbevayà. Ne ke sikandin daan te, Heini e zed he edumahan te menge zuma ku he menge anak te Megbevayà he insarig din kedì.
58002014	Ne sikitew is menge anak te Megbevayà, menge etew kiw zà duen he zuen din kemetayen. Ne tenged kayi mibpeetew zaan si Jesus wey mehimu sikandin he iring tew. Umba mid-ulaula zin heini su wey mehimu he ebpehimatey sikandin ne wey pinaaǥi te kebpatey zin mezaag din si Setanas he iyan mibayàbayà te kemetayen,
58002015	ne wey pinaaǥi kayi metevangi kiw zin ne libriya kiw zin te kemetayen. Su zengan te wazè kiw pa libriya, kenà egkeawà dini te kenitew is kegkehandek te kemetayen ne iring te menge uripen kiw zutun te kegkehandek.
58002016	Ne kenà iyan is menge velinsuǥuen din midtevangan din, kekenà, iyan kiw zin midtevangan is menge kevuwazan ni Abraham.
58002017	Umba kinahanglan he ebpeetew sikandin su wey mehimu sikandin he iring kenitew te menge suled din te minsan hengkey he paaǥi. Ne mid-ulaula zin heini su wey mehimu sikandin diyà te etuvangan te Megbevayà he iring te lavew he memumuhat tew he utew hihizuwen wey metinumanen su wey zin mepalis is menge salè tew.
58002018	Ne egkehimu en he egketevangan din is ebpenulayen ni Setanas su neseǥazan din en is kemereǥenan tenged te kebpenulaya kandin.
58003001	Ne tenged kayi, menge suled ku te kedtuu, mid-umbita kew zaan te Megbevayà wey kew mekeubpà keuzemà diyà te langit. Purungi niw isipa si Jesus. Iyan sikandin kes midsuǥù te Megbevayà dini te kelibutan wey sikandin mehimu he lavew he memumuhat he edtavang kenitew kayi te kebpesakup tew te Megbevayà.
58003002	Su si Jesus, ne mibpurung medtuman te langun he ebpeveelan kandin te Megbevayà, iring te si Moises, nepurungan din daan te edtuman is langun he mibpeveelan kandin dutun te kebeyveyai zin te valey te Megbevayà, he ke và dà egkeǥiya, menge etew he sakup te Megbevayà .
58003003	Iyan, si Jesus, ed-isipen sikandin te Megbevayà he utew pa lavew kenà si Moises, iring te lavew is ebevaley kenà te valey.
58003004	Netuenan ta he ke zuen baley ne zuen daan mibaal zutun te valey, ne is mibaal te minsan hengkey ne iyan is Megbevayà.
58003005	Ne si Moises, suluǥuen sikandin he metinumanen is kebayàbayè din te valey te Megbevayà ne nehimu is menge vaal zin he alung te ibpaahà te Megbevayà te egkeuǥet pa zutun he timpu egketuman.
58003006	Ne si Jesus mulà, Anak sikandin te Megbevayà he metinumanen is kebayàbayè din te valey. Ne iyan kiw valey zin emun edhemenan tew is kedsundan tew kandin wey is melipayen he kedteǥazi tew te langun he impenaad kenitew ni Kristu.
58003007	Su zuen insurat he lalag te Waǥas he Mulin-ulin he edhenduen te, Guntaan emun egkezineg niw is lalag keniyu te Megbevayà,
58003008	kinahanglan he kenà mezesen is gehinawa niw iring te ǥehinawa niw zengan hein midsukulan niw is Megbevayà dutun te timpu he migezaman niw is ked-antus din keniyu zutun te tanà he wazà meubpai te etew.
58003009	Su migkaǥi is Megbevayà te, Minsan pa te seled te kepatan he tuig nengeehè dan is menge egkein-inuwan he mibeelan ku, ne migezaman dan pa ke hendei taman is kebpelevaya ku te menge mezaat he ulaula zan.
58003010	Umba, utew a zutun nepauk kandan, ne ke siak te, Layun egkesayep is ed-isipen dan ne kenè dan egkesuat he edtuman te menge suǥù ku.
58003011	Ne utew a nepauk ne migkaǥi ku he utew tutuu he kenè dan en ebpekeseled dutun te inteǥana ku he inged wey zan mekehimeley zuma kediey.
58003012	Umba, menge suled, susiya niw is gehinawa niw. Kinahanglan he wazà minsan sevaha keniyu he mezaat is ed-isipen din nè wazè din kedtuu, su pinaaǥi kayi egkeengkezan din is wazè din kemetayen he Megbevayà.
58003013	Ne ǥuntaan te kemulu pa egkehimu he egkekuwa is keluwasan he imbeǥey kenitew te Megbevayà, kinahanglan he ebpesemsembaǥè kiw su wey kiw kenà melimbungi pinaaǥi te salà he iyan is kenà kedtuu ne wey kenà mebmezesen is gehinawa tew.
58003014	Su sikitew, emun edhemenan tew is daan he kedsarig tew ki Kristu, duen tew pudu upakat kandin.
58003015	Su iring te Lalag te Megbevayà he insurat ku en he edhenduen te, Guntaan, emun egkezineg niw is lalag keniyu te Megbevayà, kinahanglan he kenà mezesen is gehinawa niw iring te ǥehinawa niw zengan hein midsukulan niw is Megbevayà.
58003016	Ne hentei heini is menge etew he minsan nezineg dan is Lalag te Megbevayà midsukulan dan gihapun sikandin? Iyan sikandan sikan is menge etew he kevuwazan ni Israyil he mid-uwit ni Moises puun diyà te tanà he Ihiptu.
58003017	Ne hentei is menge etew he nepeukan dengan te Megbevayà seled te kepatan he tuig? Iyan ded heini is menge zuma te kevuwazan ni Israyil he mibaal te salà diyà te Megbevayà ne tenged kayi midsilutan din sikandan ne minatey sikandan dutun te tanà he wazà meubpai te etew.
58003018	Iyan ded sikandan kes menge etew he mehitenged kandan migkaǥi is Megbevayà te, Kenè dan ebpekeseled dutun te midteǥana ku he inged wey zan mekehimeley zuma kediey. Umba migkaǥi zin heini su wazè dan mebpemineg te lalag din.
58003019	Ne netuenan tew he wazè dan mekeseled dutun su wazè dan tuuwi is Lalag te Megbevayà.
58004001	Ne minsan pa zutun, wazà iawà te Megbevayà is daan he penaad din he zuen menge etew he ebpekeseled dutun te inged din wey zan mekehimeley zuma kandin. Ne tenged kayi kinahanglan he ebpekeandam kiw su wey wazà minsan sevaha kenitew he kenà edtuǥutan te Megbevayà he mekeseled dutun.
58004002	Su sikitew, nezineg tew zaan is kebpenudtula te Meupiya he Tudtulanen iring te menge ǥin-epuan tew zengan. Iyan, minsan te nezineg dan is impesavut kandan te Megbevayà, wazà pulus kayi ziyà te kandan su zutun te kegkezineǥa zan kayi, wazè dan tuuwi.
58004003	Ne sikitew mulà is nemeketuu, idtuǥut kenitew is kedseled dutun wey kiw mekehimeley zuma te Megbevayà. Iyan, wazà ituǥut te kenà edtuu su zuen insurat he Lalag te Megbevayà he edhenduen te, Ne utew a nepauk ne migkaǥi ku he utew tutuu he kenè dan en ebpekeseled dutun te inteǥana ku he inged wey zan mekehimeley zuma kediey! Wazà iyan ikeǥiya zin kayi is wazè pa meteǥana haazà is kedhimeley su zaan en he nepasad din en heini puun pa te kedlimbaǥa zin te minsan hengkey.
58004004	Su zuen insurat he lalag mehitenged te ikepitu he andew he edhenduen te, Midhimeley is Megbevayà dutun te ikepitu he andew su netapus din en is langun he ebeelan din.
58004005	Ne migkaǥi en maan is Megbevayà mehitenged kayi te kedhimeley te, Kenè dan en ebpekeseled wey zan mekehimeley zuma kediey.
58004006	Tenged kayi, netuenan ta he haazà is menge etew zengan he nehuna he nemekezineg te Meupiya he Tudtulanen mehitenged kayi te kedhimeley, wazà sikandan mehimuwa te Megbevayà he mekeseled dan wey zan mekehimeley tenged te wazè dan kebpemineg. Iyan, netuenan tew zaan he zuen menge zuma pa he ebmehimuwen mulà te Megbevayà he mekeseled sikandan wey zan mekehimeley zuma kandin.
58004007	Umba egketuenan ta heini su zuen pa andew he midtelaan te Megbevayà he zutun ebpekeseled is menge etew zutun te kedhimeley he midteǥana zin. Su neuǥet pa zutun te timpu te menge tipehuna he etew he wazà medtuu, impinted te Megbevayà is lalag din diyà te ki Hadì David. Ne ke si David te, Guntaan, emun egkezineg niw is lalag keniyu te Megbevayà, kinahanglan he kenà mezesen is gehinawa niw.
58004008	Haazà is menge tipehuna he etew, angin ke mid-uwit sikandan ni Josue ne impeseled din sikandan dengan dutun te hustu en he kedhimeley he midteǥana te Megbevayà su kenè en kinahanglan he ibpesavut pa maan te Megbevayà is duma pa he andew he zutun ibpeseled pa maan is menge etew.
58004009	Ne tenged kayi, sikitew is menge sakup te Megbevayà guntaan, nesavut tew en he egkehimu kiw he ebpekeseled wey kiw mekehimeley zuma te Megbevayà iring te midhimeley is Megbevayà dutun te ikepitu he andew.
58004010	Ne is minsan hentei he ibpehimeley te Megbevayà, ed-engkezan din en is kandin he vaal iring te midhimeley is Megbevayà dutun te kegkepesaza zin te vaal zin te kedlimbag.
58004011	Umba, sikitew zaan, ebeelan tew is taman te egkehimu tew wey kiw zaan mekeseled dutun te edhimelayan he midteǥana te Megbevayà. Kenè tew ed-iringan haazà is menge etew zengan he wazà mebpemineg te Lalag te Megbevayà su wey wazà minsan sevaha kenitew he kenà ebmehimuwen he mekeseled dutun te edhimelayan.
58004012	Uuyag is Lalag te Megbevayà ne zekelà is gehem din. Iring te sundang he zezuwa is gerangan din he utew meǥarang, iyan, meǥarang pa is Lalag te Megbevayà kenà haazà is sundang su edlembasan din minsan is isip ta, gehinawa ta, wey tuyù ta ne igkepetuenan din kenita ke hengkey is ked-isipa kenita te Megbevayà.
58004013	Is Megbevayà, kenà sikandin egkeelesan te minsan hengkey. Egkeehè din layun is minsan hengkey he ed-ul-ulahan ta. Ne ke minsan hengkey is ed-ul-ulahan ta, iyan sikandin edsusi.
58004014	Ne tenged kayi, menge suled, edhemenan tew is kedtuu he impenurù kenitew. Su zuen utew lavew he memumuhat he iyan datù tew he nekid-etuvang en te Megbevayà. Iyan heini si Jesus he Anak te Megbevayà.
58004015	Ne heini si Jesus is lavew he memumuhat tew, nesavut din is keǥuyè tew tenged te kememenusiyai tew su neseǥazan din he mibpenulayan sikandin dengan ni Setanas te minsan hengkey he paaǥi iring te ebpenulayan kiw zaan, iyan, wazà mulà sikandin mepenulayi.
58004016	Ne tenged kandin, wazà igkelenew te isip tew te ked-uvey zutun te etuvangan te mekeǥeǥehem he Megbevayà pinaaǥi te ked-ampù su utew veliǥeǥawen is Megbevayà. Ingkehizu kiw zin ne edtevangan kiw zin dutun te timpu te menge kemereǥenan.
58005001	Su ke zuen etew he ebpilien he lavew he memumuhat, idsarig kandin is ked-etuvang te Megbevayà ne iyan sikandin datù te menge etew. Ne idsarig daan kandin is menge ibeǥey ziyà te Megbevayà wey is kebpemuhat wey mepelisi is menge etew te menge mezaat he ulaula.
58005002	Ne tenged te etew zà duen sikandin he layun egkesayep, egkehimu he mepelevayen sikandin te menge zuma zin he etew he egkengesayep daan tenged te kenè dan ebpekesavut.
58005003	Ne tenged te zuen daan kandin he menge sayep, kinahanglan he zuen ibpemuhat din tenged te kandin he menge mezaat he ulaula iring te zuen daan ibpemuhat din tenged te menge mezaat he ulaula te menge zuma zin he etew.
58005004	Utew telehuzen is lavew he memumuhat, iyan, wazà minsan hentei he ebpekehimu he ebpilì te keugelingen din wey mehimu sikandin he lavew he memumuhat su iyan ebpilì kandin is Megbevayà iring te mibpilì din dengan si Arun.
58005005	Ne iring din ded daan wazà iyan si Kristu mebpilì te keugelingen din wey mehimu sikandin he mekeǥeǥehem he lavew he memumuhat tew, kekenà, iyan is Megbevayà su migkaǥi kandin is Megbevayà te, Iyan ka Anak ku. Ne egkeǥiyen ku he ǥuntaan ibpeehè ku he Amey a kenikew.
58005006	Ne zuen pa insurat he lalag din he edhenduen te, Iring ka ki Milkisidik he memumuhat dengan, su wazà pidtemanan te kegkememumuhat nu.
58005007	Ne hein kemulu pa si Jesus dini te kelibutan, ne mibpeniǥis is luhè din ne nekelelendag sikandin tenged te utew meheǥet is kebuyù din wey ked-ampù din diyà te Megbevayà he iyan ebpekelibri kandin te kemetayen. Ne tenged te zekelà is kedtahud din wey kedtumana zin te menge suǥù te Megbevayà, midineg is ked-ampù din te Megbevayà.
58005008	Su minsan pa te Anak sikandin te Megbevayà, ingkepenurù gihapun kandin is kebpeketuman te suǥù te Megbevayà pinaaǥi te menge kemereǥenan he nengeeǥiyan din.
58005009	Ne hein nepasad din en is langun he impetuman kandin te Megbevayà, nehimu sikandin he Menluluwas te langun he ebpemineg kandin su wey meveǥayi sikandan te untung he wazè din pidtemanan.
58005010	Ne zutun, is Megbevayà, midlilaan din sikandin he lavew he memumuhat iring te memumuhat dengan he si Milkisidik.
58005011	Dekelè pa is ibpesavut ku pezem keniyu mehitenged te kegkememumuhat ni Milkisidik wey ni Jesus, iyan, mereǥen he edseysayen su kenè niw en egkesavut. Henduen be te kenè en ed-uteng diyà te isip niw.
58005012	Neuǥet en is kebpeketuu niw ki Jesus, ne engayan kew en pezem he menge menunudlù, iyan, kenà egkehimu su kinahanglan he ebpekepepenurù kew pa ebpekepeuman wey niw mesavut is menge melemu zà he tuluuwen he ebpuun te Lalag te Megbevayà. Henduen te kemulu kew pa edsusu su kenè niw pa egkelutang te egkaan is mezesen he egkeenen, he ke và dà egkeǥiya, is menge mezalem he ebpuun te insurat he Lalag te Megbevayà .
58005013	Emun deisek ki pa he vatà ne iyan dà egkezawat ta is gatas, he ke và dà egkeǥiya, kenè te pa egketuenan is penurù mehitenged te metazeng he ulaula.
58005014	Ne emun meǥurang ki en ne egkesepè te en is mehunit he egkeenen, he ke và dà egkeǥiya, mezalem en is igkepenurù kenita ne metau ki en he ed-isip-isip, ne egketuusan te en ke hengkey is meupiya wey ke hengkey is mezaat he ibayà.
58006001	Ne tenged dutun, menge suled, netengkaan en is ked-istudyuwi tew zuen te menge nehuna he melemu he tuluuwen he impenurù kenitew mehitenged ki Kristu. Kinahanglan he edlaus kiw en dutun te ked-istudyu te menge penurù he zait te menge etew he mezesen en is kedtuu zan. Kenè tew ed-ul-ulitan te ed-istudyu is menge nehuna he impenurù kenitew iring te ked-engkezi te kedsarig te menge ulaula he wazà pulus, wey is kedtuu te Megbevayà.
58006002	Kenè tew ed-ul-ulitan is ked-istudyu te kebpemewtismu, wey is kedewata te Waǥas he Mulin-ulin, is kegkevenhawa kenita keuzemà, wey is kedsusiya te Megbevayà keuzemà te tivuuk he menusiyà,
58006003	kekenà, emun idtuǥut te Megbevayà, edlaus kiw en te ked-istudyu te menge penurù he zait te menge etew he mezesen en is kedtuu zan.
58006004	Su penenglitan duen menge etew he neteyawan te Megbevayà is isip dan. Nesavut dan en ke hengkey is ibeǥey kenitew ziyà te langit, ne nekeambit dan en te ǥehem te Waǥas he Mulin-ulin, ne netuenan dan en is meupiya he impesavut te Megbevayà, ne neehè dan daan is egkehimu te ǥehem he ibpaahà te Megbevayà keuzemà te ketepusan he timpu. Ne emun ed-iniyuǥan dan heini kenè en egkehimu he ibpelikù dan ibpeuman wey zan meiniyuǥi is mezaat he menge ulaula zan. Henduen be te in-uman dan iransang diyà te krus is Anak te Megbevayà ne edhimuwen dan he sumpelita sikandin te menge etew.
58006007	Su sikitew is menusiyà, ne iring kiw te tanà. Ne is tanà he layun ed-uzani ne memelambeg is menge pinemula zuen, ne zekelà is pulus kayi ziyà te teǥitanà. Ne is etew he iring dutun te tanà, edtuvazan sikandin te Megbevayà.
58006008	Iyan, ke zuen tanà he iyan dà ebpeketuvù duen is menge zuǥiyen he sagbet wey menge hilemunen, ne wazè din pulus, ne ed-engkezan, ne ebinsulan te teǥitanà. Ne iring din ded daan is etew he iring kayi te tanà su edsilutan te Megbevayà.
58006009	Na, menge minahal ku he menge suled, minsan pa te iring kayi is menge lalag ku keniyu, netuenan ku he meupiya pa mulà is egkezungguan niw su netuenan ku he zekelà is pulus te kedlibriya keniyu te Megbevayà.
58006010	Su kenà egkehimu he kenà metazeng is kedsusiya keniyu te Megbevayà; su kenà egkehimu he egkelipatan din is langun he meupiya he mid-ulaula niw tenged te mahal sikandin diyà te ǥehinawa niw su midtevangan niw is menge zuma tew he tumutuu ne minsan guntaan wazè niw engkezi is kedtevangi niw kandan.
58006011	Ne is kada sevaha keniyu, egkesuatan dey he kenè niw zaan engkezi is kedhaǥù niw taman te kedlikù ni Jesus dutun te ketepusan he timpu keuzemà su wey zutun metuman diyan te keniyu is langun he meupiya he ebpeebuten tew.
58006012	Kinahanglan he kenè kew mebpetetapul, kekenà, iringi niw is menge etew he meinentusen he edtuu te Megbevayà su tenged kayi egkezawat dan is impenaad te Megbevayà.
58006013	Isipa niw si Abraham. Dutun te kebpenaazi kandin te Megbevayà, is Megbevayà, ne wazà duma he ngazan he neǥamit din te kedlig-eni zin te penaad din, kekenà, migamit din is kandin he keugelingen he ngazan su wazà lavew kandin.
58006014	Ne pinaaǥi te kandin he ngazan migkaǥi sikandin diyà te ki Abraham te, Kenè en ebperis he edtuvazan ku sikew te meupiya ne ebmezakel utew is menge kevuwazan nu.
58006015	Ne si Abraham, utew sikandin meinentusen he edsarig te Megbevayà taman te netuman te Megbevayà is penaad din kandin.
58006016	Ne emun duen penaad te etew zà duen, iyan idlig-en din te penaad din is: duen lavew kandin he ibpepirma zin zutun te penaad din. Ne emun iyan heini ed-ul-ulahan din dutun te husayen, ebpeketuu te lalag din is ebpemineg dutun te penaad din.
58006017	Ne egkesuatan dengan te Megbevayà he mesavut te menge etew he mibpenaazan din he kenà duwazuwa he edtumanen din is penaad din kandan, ne tenged kayi midlig-enan din is penaad din.
58006018	Ne zuen dezuwa he ulaula te Megbevayà he kenà egkehalin te minsan hentei. Is sevaha, ne iyan is penaad din, ne is sevaha, ne iyan is kedlig-eni zin te penaad din. Ne pinaaǥi kayi te zezuwa egkesavut ta he kenà egkehimu he kenè din edtumanen is penaad din. Ne tenged kayi, sikitew is nemekeaput diyà te kandin, utew meheǥet is kedsarig tew kandin ne tenged kayi edhemenan tew is kebpeebuta tew te langun he meupiya he impenaad din kenitew.
58006019	Ne utew mezesen wey nelig-enan heini is kebpeebuta tew he edtumanen te Megbevayà is penaad din su iyan edseriǥan tew is Megbevayà. Ne si Jesus, ne nehimu en sikandin he zatù tew ne ziyè en sikandin te etuvangan te Megbevayà. Ne nehimu en si Jesus he lavew he memumuhat tew he wazè din pidtemanan he iring te memumuhat dengan he si Milkisidik.
58007001	Su heini si Milkisidik, ne hadì sikandin dengan te inged he Selim, wey memumuhat sikandin he ed-azap te lavew he Megbevayà. Ne zuen timpu zutun he si Abraham, mibpekidtebek te menge hadì he kuntada zin ne mibpenhimetayan din. Ne zutun te ked-ulì ni Abraham, midsinuǥung sikandin ni Milkisidik, ne migkaǥi ni Milkisidik pinaaǥi te kebpenuvadtuvad he edtuvazan si Abraham te Megbevayà te meupiya he tuvad.
58007002	Ne si Abraham, imbeǥey zin diyà te ki Milkisidik is ikesepulù he vahin te langun he nengetavan din. Ne heini is ngazan he Milkisidik, dezuwa is kehuluǥan din. Is egkehuna ne hadì he ebpekeveǥey te ketazeng. Ne tenged te hadì sikandin te inged he Selim, he ke và dà egkeǥiya, kelinew, elin daan kehuluǥan din is hadì he ebpekeveǥey te kelinew.
58007003	Ne kenà duen dà taman su wazà guǥud ke hentei is amey zin wey iney zin wey menge kepuun din, ne wazà daan guǥuza is kegkeetew zin wey is keaǥi te kemetayen din. Umba heini si Milkisidik, ebpekeiring sikandin te Anak te Megbevayà su iring te wazè din puunà, ne wazè din ketepusan, ne wazà pidtemanan te kegkememumuhat din.
58007004	Isipa niw he utew lavew si Milkisidik su is kepuun tew he si Abraham, imbeǥey zin kandin is ikesepulù he vahin te netavan din dutun te kebpekezaag din te menge hadì.
58007005	Ne is menge memumuhat te menge Hudiyu he menge kevuwazan ni Levi, ne menge kevuwazan daan sikandan ni Abraham. Ne insuǥù kandan te kesuǥuan he imbilinbilin ni Moises he kuwaa zan is ikesepulù he vahin te langun he ketiǥeyunan te menge zuma zan he Hudiyu minsan pa te menge kevuwazan daan heini ni Abraham.
58007006	Iyan, si Milkisidik, kenà mulà sikandin kevuwazan ni Levi ne minsan pa zutun midawat din is ikesepulù he imbeǥey kandin ni Abraham ne zutun, si Abraham, is mibpenaazan te Megbevayà, mibpenubtuvazan ni Milkisidik.
58007007	Ne netuenan te minsan hentei he is etew he ebpenubtuvazan din is sengeeetew en, ne lavew sikandin kenà haazà is etew he ebpenubtuvazan din.
58007008	Ne is menge memumuhat he kevuwazan ni Levi, ne edewaten dan is ikesepulù ne ebpatey zan gihapun, iyan, si Milkisidik he mibeǥayan dengan ni Abraham te ikesepulù, sumalà is kedsevuta ta zutun te Lalag te Megbevayà, iring te kemulu pa sikandin uuyag.
58007009	Ne si Levi, iyan kepuun te langun he menge memumuhat te menge Hudiyu, ne egkesavut ta zaan he zutun te kebeǥaya ni Abraham te ikesepulù diyà te ki Milkisidik, nekeveǥey zaan si Levi ziyà te ki Milkisidik.
58007010	Su zutun te kebpeked-uma ni Abraham wey si Milkisidik wazè pa zutun ianak si Levi, kekenà, diyè pa sikandin te lawa ni Abraham he apù din.
58007011	Ne netuenan ta he zutun te kebeǥaya te Megbevayà te kesuǥuan diyà te menge Hudiyu, midtendek din is menge memumuhat he iyan is menge kevuwazan ni Levi he iyan ed-uwit te kesuǥuan. Ne emun egkehimu he ebmetazeng is menusiyà pinaaǥi te kandan he menge vaal, wazè en kinahanglan he zuen pa maan memumuhat he iring ki Milkisidik. Iyan, duen en mibpilì te Megbevayà he selakew en he memumuhat. Ne heini, ne kenà iring ki Arun he kevuwazan ni Levi, kekenà, iring sikandin ki Milkisidik.
58007012	Ne emun ed-ilisan is menge memumuhat, kinahanglan he ed-ilisan daan is kesuǥuan he mibenteyanan dan.
58007013	Ne is Nengazen tew he si Jesus he iyan memumuhat he nekeilis te zaan he menge memumuhat, kenà sikandin kevuwazan ni Levi su kevuwazan ni Huda. Ne te langun he menge kevuwazan ni Huda, iyan dà sikandin nehimu he memumuhat. Ne wazà ipesavut ni Moises dengan he zuen kevuwazan ni Huda he egkehimu he memumuhat.
58007015	Ne keladu en utew he emun mid-ilisan en is menge memumuhat he kevuwazan ni Levi ne mid-ilisan daan is kesuǥuan su zuen selakew en he memumuhat he iring ki Milkisidik.
58007016	Ne wazà heini is beǥu himuwa he kelibutanen he memumuhat pinaaǥi te menge kelibutanen he kesuǥuan, kekenà, midhimu sikandin he memumuhat tenged te mekeǥeǥehem sikandin su wazè din kemetayen.
58007017	Su zuen insurat he Lalag te Megbevayà he zutun migkeǥiyan sikandin te Megbevayà te, Memumuhat ka he wazà pidtemanan te kegkememumuhat nu iring te kegkememumuhat ni Milkisidik.
58007018	Ibpesavut kenitew kayi he is daan he kesuǥuan, in-awè en te Megbevayà su wazè din pulus ne kenà ebpeketavang kenitew te menusiyà,
58007019	su kenà egkehimu he ed-isipen kiw he metazeng pinaaǥi te kedtumana kayi. Ne tenged kayi, imbeǥey en kenitew te Megbevayà is meupiya pa he egkeseriǥan he paaǥi. Ne pinaaǥi kayi, egkehimu he pinaaǥi te ked-azap tew ebpekeetuvang kiw en te Megbevayà.
58007020	Ne kenà duen dà taman su utew zeyzey heini is beǥu he paaǥi su zutun te kedhimuwa te Megbevayà ki Jesus he memumuhat, mibpenaazan sikandin te Megbevayà. Iyan, hein nehimu zengan he memumuhat is menge kevuwazan ni Levi, wazà sikandan penaazi te Megbevayà.
58007021	Iyan, si Jesus mulà, mibpenaazan te Megbevayà su zuen insurat he Lalag te Megbevayà he edhenduen te, Siak is Megbevayà, impenaad ku he egkehimu ka he memumuhat ne wazà pidtemanan te kegkememumuhat nu, ne kenè en heini ebperis.
58007022	Ne tenged kayi te penaad te Megbevayà, pinaaǥi ki Jesus egkesiguru tew he utew pa meupiya heini is beǥu he paaǥi he midtukud te Megbevayà te kedlibriya zin kenitew kenà is daan.
58007023	Ne kenà duen dà taman su haazà is menge memumuhat dengan he menge kevuwazan ni Levi, kinahanglan he utew zan mezakel su emun ebpatey is duma kandan, kinahanglan he ed-ilisan dutun te zuma.
58007024	Iyan, si Jesus, wazà pidtemanan mulà te kandin he untung ne kenà sikandin egkeilisan he memumuhat.
58007025	Ne tenged kayi, egkehimu te minsan keenu he timpu he edlibriyen din te silut is minsan hentei he menge etew emun pinaaǥi kandin ed-aput sikandan diyà te Megbevayà su wazà pidtemanan te untung din, ne layun din egkehimu te edtavang sikandan diyà te etuvangan te Megbevayà.
58007026	Iyan si Jesus lavew he memumuhat he egkinehenglanen tew su wazà igkesewayi te menge ulaula zin, wazè din salà, ne wazè din sayep. Ne kenà sikandin iring te menge mekesesalà he menusiyà, ne midhimu sikandin te Megbevayà he lavew te minsan hentei ziyà te langit.
58007027	Kenà sikandin iring te menge zaan he lavew he memumuhat su wazà kinahanglan he ebpemuhat sikandin andew-andew iring kandan. Su andew-andew ebpemuhat dan. Edhuna zan ebpemuhat tenged te kandan he keugelingen he salà, ne human dan ebpemuhat tenged te menge salà te menge etew. Iyan, si Jesus mulà, kesevaha zà is kandin he kebpemuhat ne wazè din en umani. Midhimu zin heini zutun te kebpehimatey zin diyà te krus.
58007028	Haazà is nengehimu he menge lavew he memumuhat pinaaǥi te kesuǥuan he imbilinbilin ni Moises, ne layun duen igkesewayi kandan. Iyan, neuǥet pa zutun nehimu is Anak te Megbevayà he memumuhat tenged te kebpilia kandin te Megbevayà wey tenged te penaad te Megbevayà he nekeilis te zaan he kesuǥuan. Ne heini si Jesus he Anak te Megbevayà he wazà igkesewayi kandin, nehimu en sikandin he memumuhat he wazà pidtemanan is kegkememumuhat din.
58008001	Ne iyan kehuluǥan te langun he impesavut ku en keniyu is: duen tew en lavew he memumuhat he iring kayi ne iyan si Jesus. Impepinuu en sikandin diyà te utew lavew he pinuuwà su ziyà te zapit te egkekewanan te mekeǥeǥehem he Megbevayà diyà te langit.
58008002	Edtumanen din is kegkememumuhat din diyà te etuvangan te Megbevayà, diyà te tutuu he valey he ed-ezapan he wazà beeli te etew, kekenà, mibeelan te Megbevayà su ziyà te langit.
58008003	Is lavew he memumuhat dini te kelibutan, insuǥù kandin is kebpemuhata te menge ibpelengesa wey is kebeǥaya te menge halad diyà te Megbevayà. Ne iring din ded daan kinahanglan he zuen daan ibpemuhat te kenitew he lavew he memumuhat.
58008004	Iyan, dutun te kemulu pa sikandin dini te kelibutan, kenà egkehimu he memumuhat sikandin su puun pa te zengan dà taman guntaan duen menge memumuhat he ebpemuhat sumalà is insuǥù kandan dutun te kesuǥuan he imbilinbilin ni Moises.
58008005	Alung dà is kandan he vaal su ed-iringan dan dà haazà is tutuu he ebpeiringan kandan he ziyà te langit. Netuenan ta heini su zutun te kebeeli ni Moises te simbahan he terapal he iyan dengan baley te Megbevayà dini te kelibutan, migkeǥiyan sikandin te Megbevayà te, Purungi nu te ed-iring is simbahan diyà te langit he impeehè ku kenikew ziyà te vuntud.
58008006	Ne is baal ni Jesus te memumuhat, ne lavew pa utew he meupiya, kenà is baal te menge memumuhat dini te kelibutan. Ne iring din ded daan, meupiya pa utew is beǥu he paaǥi he ed-ikulen din wey kiw mezawat te Megbevayà, kenà is daan he paaǥi. Su heini is beǥu, ne neviǥeran te tuwas pa he meupiya he penaad te Megbevayà.
58008007	Haazà is nehuna he paaǥi, ne kenà ebpeketavang kenitew. Su ke neketavang haazà is nehuna kenè en kinahanglan he ed-ilisan pa maan te veǥu.
58008008	Iyan, wazà mesuat is Megbevayà te menge ulaula te menge etew he nekesundan duen te nehuna he paaǥi su zuen insurat he Lalag te Nengazen he edhenduen te, Duen timpu keuzemà he zutun edhimuwen ku is beǥu en he paaǥi wey ku mezawat is langun he menge etew he kevuwazan ni Israyil.
58008009	Ne heini is beǥu he paaǥi, ne kenà iring te nehuna he paaǥi he imbeǥey ku ziyà te menge lukes dan dengan te ked-eǥaka ku kandan dutun te kebpeewaa ku kandan dutun te tanà he Ihiptu. Wazè dan tumana is menge suǥù ku zutun te nehuna he paaǥi ne tenged kayi mid-iniyuǥan ku sikandan, ke sikandin.
58008010	Ne mid-uman megkaǥi is Nengazen te, Is beǥu he paaǥi he edtukuzen ku wey ku mezawat is menge kevuwazan ni Israyil, ne iyan heini: is menge suǥù ku, ne idsurat ku ziyà te ǥehinawa zan wey ziyà te isip dan ne egkesuatan dan human te edtuman heini. Ne human a egkehimu he Megbevayà dan ne egkehimu sikandan he menge ǥaked ku.
58008011	Ne tenged kayi, dutun he timpu keuzemà kenè en kinahanglan te minsan hentei he ebpepenurù te zuma zin mehitenged kedì, ne kenè en daan kinahanglan dutun he zuen pa maan etew he edseysey ziyà te zuma zin ke hentei a is Megbevayà su zutun egketuenan te minsan hentei, lavew se kenà lavew, ke hentei a.
58008012	Ne egkehizuwan ku sikandan, ne ebpeseyluwen ku sikandan te mezaat he mid-ulaula zan, ne edlipatan ku en is menge salè dan, ke sikandin.
58008013	Ne ǥeina te migkaǥi te Megbevayà he zuen beǥu en he paaǥi, egkesavut tew he kenè en ebpulus haazà is daan. Ne ke zuen minsan hengkey he zaan en he kenè en egkeǥamit ne ed-engkezan en su ed-ilisan te veǥu.
58009001	Ne zutun te nehuna he paaǥi te kebpekidsevaha te Megbevayà te menusiyà, impenurù te Megbevayà is paaǥi te ked-ezapa zan kandin wey ke ebmenmenuwen is kebeeli te simbahan dini te kelibutan.
58009002	Impehitindeg dan is simbahan he valey he terapal ne zezuwa is ruǥu zutun. Is sevaha, ne iyan kes egngezanan te mahal he ruǥu. Ne zutun dan isavuk is sulù, wey is lemisahan he zutun isavuk is supas he ibpemuhat diyà te Megbevayà.
58009003	Duen kurtina zutun te idselang te valey he terapal ne zuen daan kurtina he intaltal zutun te mid-elangan te zezuwa he ruǥu. Ne heini is ikezuwa he ruǥu ne iyan kes egngezanan te utew mahal he ruǥu.
58009004	Ne is seled kayi, insavuk dan dutun kes pemuhatà he vulawan he zutun edtutunga is beyewà. Ne zutun daan isavuk kes kavan he mid-epizan te vulawan. Tuus heini is kavan te zaan he paaǥi he midtukud te Megbevayà. Diyà te seled dutun te kavan ne egkeahà is bulawan he umuy he zutun itaǥù kes keuyaǥan he mana. Ne zutun daan te seled te kavan egkeahà kes tuked ni Arun he mibpeneringsing wey kes dezuwa he melumpipi he vatu he zutun isurat te Megbevayà kes kesuǥuan.
58009005	Ne insihung haazà is kavan dutun te zezuwa he ledawan te menge mekeǥeǥehem he kedesenan he iyan tuus he zutun is Megbevayà. Mibekar zan is pakpak dan ne intezung dan dutun te vulawan he vangkù he zutun ebpelisa te Megbevayà is menge salà te menge etew. Ne kayi zà taman heini su kenè en egkehimu he id-amin ku te edseysey is langun kayi.
58009006	Ne hein naandam dan en is langun kayi ne kada andew edseled is menge memumuhat dutun te nehuna he ruǥu he egngezanan te mahal he ruǥu su edtumanen dan is ebpeveelan kandan.
58009007	Iyan, haazà is sevaha he ruǥu he egngezanan te utew mahal he ruǥu, iyan dà ebpekeseled dutun is lavew he memumuhat. Ne kesevaha zà sikandin edseled dutun te sengetuig. Ne emun ed-ahuk sikandin dutun, kinahanglan he ed-uwiten din is lengesa he ibpemuhat wey mepalis is menge salè din wey is menge salà he wazà tuyua te langun he menge zuma zin he kevuwazan ni Israyil.
58009008	Iyan heini ulaula te menge memumuhat dutun te simbahan, ne pinaaǥi kayi ibpesavut kenitew te Waǥas he Mulin-ulin he te kemulu pa kinahanglan he egemiten haazà is egkehuna he ruǥu he egngezanan te mahal he ruǥu, kenè pa ebpekeseled is menge etew zà duen dutun te utew mahal he ruǥu.
58009009	Ne alung heini he ibpesavut kenita he is menge ibpemuhat dutun he menge langgam wey is menge halad, kenà heini ebpekeawà te menge salà te menge etew he ed-azap dutun su nesavut dan he pinaaǥi kayi wazè dan pa himuwa he metazeng.
58009010	Su heini he paaǥi te ked-ezapa te Megbevayà, ne pinaaǥi zà te menge suǥù mehitenged te vetasan te kegkaan, ked-inum, kebpenlùlù, wey kedhemesa te lawa he paaǥi he insuǥù te Megbevayà. Menge suǥù heini he edtumanen te menge etew pinaaǥi zà te lawa wey tenged dà te insuǥù ne kenà tenged te iyan diyà te ǥehinawa zan. Ne is pulus kayi te paaǥi, ne taman dà heini kayi te timpu ǥuntaan te ked-ilisi te Megbevayà kayi te veǥu he paaǥi.
58009011	Ne ǥuntaan nekeuma en si Kristu, ne nehimu sikandin he lavew he memumuhat mehitenged kayi te veǥu he paaǥi he meupiya kenà kes daan. Ne midseled sikandin diyà te meupiya pa wey lavew pa he simbahan he wazà beeli te etew zà duen su kenà dini te kelibutan.
58009012	Ne kesevaha zà is kedseled din dutun te utew mahal he ruǥu te simbahan he ziyà te langit ne kenè en ed-uman. Ne wazà sikandin mekeseled dutun tenged te kebpelengesa zin te lengesa te menge ayam dà duen, iring te menge kambing wey menge nati he vaka, kekenà, nekeseled dutun tenged te impelengesa zin is kandin he lengesa. Ne tenged kayi te kebpemuhata te lawa zin, midhimu zin he wazà pidtemanan te kedlibriya zin kenita te silut.
58009013	Dengan, sumalà is impenurù te kesuǥuan, ke zuen etew he mibmeremerik tenged te mid-uvayan din is minatey, kinahanglan he ebpetiǥisan sikandin te lengesa te ibpemuhat he vaka wey kambing, wey igmuk te edtutungen he nati he vaka. Ne pinaaǥi kayi egkepelisan sikandin dutun te kegkeremeriki te lawa zin.
58009014	Ne emun egkehimu he egkelumpiyuwan haazà pinaaǥi zà te lengesa te menge vaka wey kambing, iyan pe be kenà utew pa lavew is egkelumpiyuwan pinaaǥi te lengesa ni Kristu. Su pinaaǥi te tavang te Waǥas he Mulin-ulin he wazè din pidtemanan, impemuhat ni Kristu ziyà te Megbevayà is kandin he lawa; ne wazà igkesewayi kandin. Ne pinaaǥi te kebpelisi kenita te lengesa zin, in-awè din is menge salè ta wey is kebpekesarig ta te menge ulaula he wazè dan pulus. Ne tenged kayi ebpekeazap ki en te wazè din kemetayen he Megbevayà.
58009015	Ne tenged kayi zaan nehimu en si Kristu he zatù tew su wey zin metukud is beǥu en he paaǥi te kebpekidsevaha tew te Megbevayà. Ne pinaaǥi kayi, is langun he midhimu te Megbevayà he meketuu, egkezawat dan is langun he meupiya he wazè din pidtemanan he impenaad te Megbevayà. Umba egkehimu heini su pinaaǥi te kebpatey ni Kristu nengepalis is langun he menge mezaat he ulaula he nehimu te menge etew zutun te timpu he nengesakup sikandan te nehuna he paaǥi.
58009016	Ne penenglitan, duen etew he mibaal te dukumintu ne migkaǥi zin dutun te dukumintu he emun ebpatey sikandin duen menge azen din he ibpepengevilin din te menge zuma zin. Ne zutun te kebpatey zin kinahanglan he zuen ebpeketistiǥus he tutuu iyan he minatey en haazà is etew, ne human ebpekezawat dutun te menge azen din haazà is migkaǥi zutun te dukumintu.
58009017	Emun kemulu pa uuyag haazà is teǥiazen, ne kenè pa edtumanen haazà is migkaǥi zutun te dukumintu. Iyan, emun ebpatey en, human edtumana haazà.
58009018	Ne iring din ded daan haazà is nehuna he paaǥi he midtukud te Megbevayà su kinahanglan dutun he zuen lengesa he tuus te edhimetayan he langgam ne human egketuman haazà is paaǥi.
58009019	Ne tenged kayi, hein aney ipenurù ni Moises diyà te langun he menge etew is langun he ibpetuman kandan te Megbevayà dutun te kesuǥuan, migkuwa zin is lengesa te menge nati he vaka he impemuhat, ne mid-emutan din te wahig. Midhames din dutun is bulvul te kerehidu he midtinà te meriǥà wey is subpang te kayu he egngezanan te hisup. Ne mibpirikan din dutun is libru he zutun isurat is kesuǥuan wey mibpirikan din daan is langun he menge etew.
58009020	Ne migkeǥiyan din dutun is menge etew te, Tuus heini is lengesa te paaǥi he midtukud te Megbevayà wey kiw zin mezawat, ne kinahanglan he ebpurungan tew te edtuman heini su insuǥù te Megbevayà, ke sikandin.
58009021	Ne iring din ded daan mibpirikan ni Moises is simbahan he valey he terapal wey is langun he taǥù dutun he egemiten dan te ked-ezapa zan te Megbevayà.
58009022	Impenurù te kesuǥuan he kinahanglan he ebpelisan te lengesa is hapit minsan hengkey he egemiten dan te ked-azap. Ne iring din ded daan wey zà egkepesaylu is menge salà te menge etew ke zuen ibpelengesa.
58009023	Ne haazà is simbahan te menge Hudiyu zini te kelibutan wey is menge ǥelemiten dan te ked-azap, ne menge alung dà te tutuu he simbahan diyà te langit. Ne egkepelengesahan is kelibutanen he simbahan pinaaǥi te kelibutanen he pemuhat, iyan, haazà is diyà te langit, ne kinahanglan he lavew pa he meupiya is ibpemuhat dutun.
58009024	Dutun te kebpemuhat ni Kristu, wazè sikandin medseled diyà te utew mahal he ruǥu te simbahan he zini te kelibutan su alung dà heini te tutuu he simbahan he ziyà te langit. Iyan midselezan din kes tutuu he simbahan he ziyà te langit ne ǥuntaan iyan sikandin datù tew he edtavang kenitew ziyà te etuvangan te Megbevayà.
58009025	Ne is lavew he memumuhat te menge Hudiyu, ne kada tuig edseled sikandin dutun te utew mahal he ruǥu zutun te simbahan dini te kelibutan su ibpemuhat din is lengesa te langgam. Iyan, si Kristu mulà, wazà melelayun is kebpemuhata zin te lawa zin
58009026	su emun iyan haazà egkinehenglanen, puun pa te kedlimbaǥa te kelibutan, ne utew mezakel is kebpekeantus din te kebpehimatey. Iyan, wazà iyan haazà kinehenglana su iyan mid-ulaula zin kayi te timpu he meǥaan en egketapus is kelibutan is: midlepew sikandin wey zin maawà is salè tew pinaaǥi te kebpemuhata zin te keugelingen din he lawa. Ne kesevaha zà is kedhimuwa zin kayi.
58009027	Imbanglis te Megbevayà diyà te menusiyà is kebpatey te kesevaha, ne egkeipus dutun te kebpatey zin ne edsusiyen te Megbevayà is menge ulaula zin.
58009028	Ne si Kristu zaan, kesevaha zà is kebpehimatey zin he iyan kebpemuhata zin te lawa zin wey zin maawà is menge salà te utew mezakel he menge etew. Ne ed-uman pa ebulus si Jesus dini te kelibutan, kenà te ked-ewaa zin te menge salè tew, kekenà, edhimesazen din is kedlibriya zin te langun he utew zekelà is perateng dan kandin.
58010001	Ne egkesavut te en he is kesuǥuan he imbilinbilin ni Moises, ne alung dà; ne is langun he meupiya he egkehimu pinaaǥi ki Kristu, ne iyan hustu he impaalung dutun te kesuǥuan. Su insuǥù dutun te kesuǥuan he kinahanglan kada tuig, ne layun edhimuwa is menge kebpemuhat. Ne tenged kayi egkesavut ta zaan he pinaaǥi kayi te kebpemuhat kenà egkehimu he ebmetazeng is menge etew.
58010002	Su emun pinaaǥi zutun he paaǥi nelumpiyuwan is menge ulaula te menge ed-azap, ne wazè en kinahanglan he ed-uman dan pa ebpemuhat su nengepesaylu en pezem is menge salè dan ne egkesavut dan dutun he kenè en sikandan edsilutan tenged te menge mezaat he ulaula zan.
58010003	Ne ǥeina te kada tuig dutun, kinahanglan gihapun he ed-uman dan ebpemuhat ne netuenan dan he wazè bes maawà is menge salè dan.
58010004	Su kenà egkehimu te minsan hengkey he paaǥi he igkeawà te menge salè tew is lengesa te menge vaka wey menge kambing.
58010005	Ne egketuenan ta heini su zutun te timpu zengan he nekeuma si Kristu zini te kelibutan, migkaǥi sikandin diyà te Amey zin he Megbevayà te, Kena iyan is menge ibpemuhat he ayam egkesuatan nu, kekenà, midlimbag nu is lawa he egkeǥamit ku, ne iyan heini egkesuatan nu he ibpemuhat.
58010006	Su kenè nu iyan egkesuatan is kebpemuhata zan te menge ayam he edtutungen wey is lengesa te menge ayam he ibpemalis te menge salè dan.
58010007	Ne tenged kayi migkaǥi si Kristu ziyà te Megbevayà te, Iyan impengetuvang ku kenikew su edtumanen ku en is egkesuatan nu sumalà is insurat he tagnà mehitenged kedì dutun te insurat he lalag nu,  ke sikandin.
58010008	Midhunaan din te egkaǥi he kenà egkesuatan te Megbevayà is menge halad wey menge kebpemuhat he edtutungen wey is lengesa te menge ayam he ibpemalis te salà. Ne migkaǥi zin heini minsan pa te intelaan heini te kesuǥuan.
58010009	Ne mid-umanan din te egkaǥi te, Iyan impengetuvang ku kenikew su edtumanen ku en is egkesuatan nu. Ne tenged kayi egkesavut tew he mid-ilisan te Megbevayà is daan he paaǥi te kebpemuhat ne iyan in-ilis dutun is kebpemuhata te lawa ni Kristu.
58010010	Ne ǥeina te midtuman ni Jesu Kristu is egkesuatan te Megbevayà, nengepalis is menge salè tew pinaaǥi te kesevaha zà he kebpemuhata zin te keugelingen din he lawa.
58010011	Ne zutun te zaan he paaǥi te ked-azap, is menge memumuhat he Hudiyu, ne andew-andew ziyè dan te simbahan edhithitindeg is edterebahu su edtumanen dan is baal zan te kebpemuhat. Ne heini is menge kebpemuhat dan, ne kenà gihapun ebpekeawà te menge salà te menge etew.
58010012	Iyan, si Kristu mulà, kesevaha zà sikandin mebpemuhat, ne naawà dutun is menge salè tew ne kenè en heini kinahanglan he ed-umanan pa maan te minsan keenu. Ne tuus te netapus din en heini is terebahu zin su mibpinuu sikandin diyà te lavew he pinuuwà te egkekewanan te Megbevayà su edhadì.
58010013	Ne kemulu pa sikandin dutun guntaan su edteǥazan din is timpu keuzemà he zutun egkevakus te Megbevayà is langun he menge kuntada zin wey sikandin mekehadì.
58010014	Ne tenged kayi te kesevaha zà he kebpemuhat din diyà te Megbevayà, sikitew is mibpelisan din te salà, midhimu kiw zin he metazeng te wazà pidtemanan.
58010015	Ne zuen daan ibpenurù kenitew te Waǥas he Mulin-ulin dutun te insurat he Lalag te Megbevayà he edhenduen te,
58010016	Siak is Nengazen, iyan heini veǥu en he paaǥi he edtukuzen ku zutun te menge sakup ku keuzemà wey ku sikandan mezawat. Idsurat ku is menge suǥù ku ziyà te ǥehinawa zan wey ziyà te isip dan, ke sikandin.
58010017	Ne mid-uman sikandin megkaǥi te, Is menge salè dan wey is menge mezaat he ulaula zan, edlipatan ku, ne kenè ku en maan ed-isipen.
58010018	Ne zutun, geina te nengepesaylu zin en heini is langun, wazè en kinahanglan he zuen pa ibpemuhat he id-awà te menge salè ta.
58010019	Ne, menge suled, tenged te mibpehimatey si Jesus ne impetiǥis is lengesa zin, wazè en kegkelenew ta te kedseled pinaaǥi te ked-ampù dutun te utew mahal he ruǥu he seled te kurtina.
58010020	Su si Jesus, midhimu zin is ibayè ta pinaaǥi te kebpemuhata te lawa zin, ne heini is ibayà, ne ebpekeveǥey te untung he wazè din pidtemanan.
58010021	Ne kenà duen dà taman su zuen te en utew lavew he memumuhat he ebayàbayà kenitew te menge sakup te Megbevayà.
58010022	Ne tenged kayi, ed-etuvang ki en te Megbevayà, ne kenà tarù is ked-ezapa ta kandin. Edheǥeten ta is kedtuu ta ne kenè ki eduwazuwa. Su netuenan ta he nepelisan ki en te lengesa ni Jesus ne netuenan ta zaan he in-awà kayi is menge salè ta. Nengebewtismuwan kiw en he tuus te kedlumpiyuwi kenitew te Megbevayà.
58010023	Edhemenan tew is meheǥet he kebperateng te kedtulusa kenitew keuzemà te wazà duwazuwa su netuenan tew he metinumanen is Megbevayà ne edhimuwen din is impenaad din kenitew.
58010024	Kenà tew ed-ewaan dini te ǥehinawa tew is kebpepurpurungè tew su wey layun mahal zini te ǥehinawa tew is minsan hentei, ne wey layun mehimu te uman sevaha kenitew is menge meupiya he ulaula.
58010025	Kenè tew ed-engkezan is kedtiǥum tew te ked-azap te Megbevayà; kenè tew ed-iringan is duma he menge tumutuu he mid-engkezan dan en is kedsimba, kekenà, edtiǥum kiw su wey kiw mekepesemsembaǥà. Utew heini kinahanglan, lavew en emun egketuusan ta he meǥaan en is kedlikù te Nengazen tew he si Jesus.
58010026	Ne emun nesavut te en is tutuu he tuluuwen, iyan, edtuyuen te pa maan is layun ked-ulaula te mezaat he ulaula, wazè en minsan hengkey he kebpemuhat he edewaten te Megbevayà wey maawà is salè ta.
58010027	Is etew he iyan heini ulaula zin, ne iyan egkepengkusan din is mekelimlimezang he hukum kandin wey is utew meinit he hapuy he iyan idsilut te Megbevayà dutun te langun he edsukul kandin.
58010028	Su is minsan hentei zengan he wazè din tehuza is kesuǥuan he imbilinbilin ni Moises, emun edtistiǥusan heini te minsan tetelu wey ke zezuwa ve he tistiǥus, ne kenà egkehizuwan, kekenà, edhimetayan sikandin.
58010029	Ne emun iyan haazà, wey pe be kenà utew meveǥat is idsilut dutun te etew ǥuntaan he edsumpeliten din is hizu kandin te Anak te Megbevayà. Utew meveǥat is idsilut kandin su igkepesavut din pinaaǥi zutun te mid-ulaula zin he wazà pulus dutun te lengesa ni Jesus he ibpalis pezem kandin he iyan tuus te veǥu en he paaǥi te kebpekidsevaha te Megbevayà te menusiyà. Meveǥat is silut kandin su edsumpeliten din is beliǥeǥawen he Waǥas he Mulin-ulin.
58010030	Su netuenan tew he migkaǥi is Megbevayà te, Iyan a ebales, iyan a edsilut kandan tenged te menge ulaula zan he mezaat. Ne zuen daan insurat he lalag he edhenduen te, Edsusiyen te Megbevayà is menge ulaula te menge sakup din.
58010031	Ne emun iyan edsilut is Megbevayà he wazè din kemetayen, ne utew mekehandekhandek haazà is idsilut din!
58010032	Isipa niw is timpu zengan hein sikan kew pa meteyawi te tutuu he tuluuwen ne midtuuwan niw. Utew mezakel is kemereǥenan he nengeeǥiyan niw, iyan, nekeantus kew ne wazà haazà ikeawà te kedtuu niw.
58010033	Mibpesipelahan kew ne midlupiǥan kew ziyà te etuvangan te mezakel he menge etew, ne zuen timpu he mid-unungan niw is menge zuma niw te menge pesipala kandan su nehizuwan niw.
58010034	Ne nehizuwan niw, ne midtevangan niw is menge tumutuu he nengepirisu. Ne minsan pa te mibpen-ileg te menge etew is langun he menge azen niw, midlipey kew gihapun su netuenan niw he zuen azen niw he utew pa meupiya ziyà te langit he kenà egkeileg diyà te keniyu te wazè din pidtemanan.
58010035	Umba, menge suled, kenè niw engkezi is kedsarig niw su emun meheǥet is kedsarig niw te Megbevayà, egkezawat niw is suhul zin he utew meupiya.
58010036	Kinahanglan he meinentusen kew wey niw metuman is egkesuatan te Megbevayà ne human niw egkezawat is impenaad din keniyu.
58010037	Su zuen insurat he Lalag te Megbevayà he edhenduen te, Meǥaan en is kebpekeuma te edteǥazan niw ne kenà egkehimu he ebpekelimpas sikandin.
58010038	Ne haazà is menge sakup ku he nengehimu en he metazeng tenged te kedtuu zan kedì, ebeǥayan ku sikandan te untung he wazè din pidtemanan. Iyan, ke zuen minsan hentei kandan he edsuwey tenged te kegkehandek, utew ku igkeepes, ke sikandin.
58010039	Iyan, sikitew, menge suled, kenè kiw iring te menge etew he edsuwey ne edsilutan sikandan te Megbevayà su mezesen mulà is kedtuu tew ne pinaaǥi kayi nelibri kiw en te silut.
58011001	Emun duen kedtuu ta te Megbevayà, egketuenan ta he egkezawat ta is meupiya he ebperetengen ta. Pinaaǥi te kedtuu ta, egketaǥù dini te ǥehinawa ta is kedewata ta keuzemà te menge vutang he wazè te pa maahà.
58011002	Is menge tipehuna he etew, nezeliǥan sikandan te Megbevayà tenged te midtuuwan dan sikandin.
58011003	Netuenan ta he is minsan hengkey he egkeahà he midlimbag te Megbevayà, ne nehimu pinaaǥi zà te lalag din. Ne tenged kayi egketuenan ta he is minsan hengkey he egkeahà ne ziyà ebpuun te kenà egkeahà.
58011004	Si Abel zengan, tenged te kedtuu zin te Megbevayà ne nehimu zin is utew pa meupiya he pemuhat kenà te impemuhat te kakey zin he si Kain. Ne tenged kayi te kedtuu ni Abel mid-isip te Megbevayà sikandin he metazeng su midawat te Megbevayà is impemuhat din. Ne minsan pa te zengan dà minatey si Abel zuen ketudluanan din kenitew tenged te mezesen is kedtuu zin.
58011005	Ne si Inuk daan. Tenged te kedtuu zin wazà sikandin mebpatey su midtulus sikandin te Megbevayà ne kenè en sikandin egkeahà dini te kelibutan su ziyè en sikandin te Megbevayà. Duen insurat he Lalag te Megbevayà he ibpesavut he te wazè pa tulusa si Inuk, nesuat is Megbevayà te menge ulaula zin.
58011006	Is etew he wazè din kedtuu te Megbevayà, kenà egkehimu he egkesuatan te Megbevayà is menge ulaula zin. Su is etew he ebpetavang te Megbevayà, kinahanglan he edtuuwen din he zuen Megbevayà, ne kinahanglan daan he edtuuwen din he edtuvazan te Megbevayà te meupiya is minsan hentei he edhaǥù he ebpen-ahà te paaǥi wey sikandin mekepekid-emiǥu te Megbevayà.
58011007	Ne zuen daan kedtuu ni Noe su hein midleǥuyan sikandin te Megbevayà te limas he egkehitavù, midtuuwan din, minsan te wazè din pa maahà haazà is limas. Ne mibeelan din is dekelà he avang he egngezanan te arka ne hein midlapey is daǥat, nelibri sikandin wey is pemilya zin ne wazè dan melened. Ne pinaaǥi zutun te kedtuu zin, impesavut din he zait he edlimasen te Megbevayà is tivuuk he mekesesalà he menusiyà. Ne zutun mid-isip sikandin te Megbevayà he metazeng tenged te midtuuwan din is migkaǥi te Megbevayà.
58011008	Ne si Abraham daan, duen kandin he kedtuu. Su neketuu sikandin te Lalag te Megbevayà he ewai zin is inged din ne medhendiyà te selakew en he tanà he impenaad te Megbevayà he ibeǥey ziyà te kandin wey ziyà te menge kevuwazan din. Ne zutun mid-ewaan din is kandin he inged minsan pa te wazè din hanew zutun te tanà he impenaad kandin.
58011009	Ne hein nekeuma sikandin dutun te tanà, midtuuwan din he egkeuma is timpu keuzemà he idata kandin te Megbevayà haazà is tanà. Ne minsan pa zutun, is ed-ubpaan din dutun, ne menge lawig dà he mid-etepan te terapal he henduen te kenà sikandin meǥinged dutun te tanà. Ne iring din ded daan is mid-ulaula zutun te anak din he si Isaak wey is apù din he si Hakub, minsan pa te impenaad daan kandan te Megbevayà he egkeangken dan haazà is tanà.
58011010	Su si Abraham, ne iyan hustu he ebperetengen din he inged sikan is inged diyà te langit he kenà egkezeetan te wazè din pidtemanan. Ne iyan mibpelanu wey mibaal kayi is Megbevayà.
58011011	Ne si Sara zaan is esawa ni Abraham, duen kandin he kedtuu su minsan te wazà sikandin mekeanak wey utew en sikandin meǥurang, mibmeǥingey ǥihapun tenged te kedtuu zin te Megbevayà. Umba mibmeǥingey sikandin su midtuuwan din is penaad kandin te Megbevayà he egkeuma is timpu he ed-anak sikandin.
58011012	Ne is esawa zin he si Abraham he utew en meǥurang daan he kenè en pezem egkehimu he ebmeǥingey si Sara pinaaǥi kandin, nevuwad gihapun ne nehimu sikandin he kepuun te utew mezakel he menge etew. Iring sikandan te pantad diyà te zaǥat wey te menge vituen diyà te langit su kenè en egkengevilang.
58011013	Ne heini sikandan he neketuu te Megbevayà, pudu zan minatey te wazè dan pa mezawat haazà is impenaad kandan te Megbevayà he egkeangken dan haazà is tanà. Ne minsan pa zutun te wazè dan pa mezawat haazà is impenaad te Megbevayà, wazè dan engkezi is kedtuu zan su netuenan dan he egkeuǥet pa zutun egkezawat dan is ebperetengen dan he impenaad te Megbevayà. Ne ingkepesavut dan he kenà sikandan hustu he meǥinged dini te kelibutan su iyan hustu he inged dan is langit.
58011014	Ne is menge etew he iring kayi ǥuntaan, kenè dan ed-isipen he iyan hustu he inged dan heini is kelibutan, kekenà, ebperetengen dan he zuen selakew he inged he iyan hustu he inged dan.
58011015	Ensi Abraham, wazè dan daan isipa he iyan hustu he inged dan haazà is mid-ewaan dan su emun iyan haazà, egkehimu he ed-ulì dan dutun.
58011016	Su ebpen-ahaan dan is inged he utew pa meupiya, kenà haazà is mid-ewaan dan su iyan ebperetengen dan is egkeubpaan dan he inged diyà te langit. Ne ǥeina te iyan haazà, ne mid-angken sikandan te Megbevayà ne netuenan ta he kenè din igkeeled is kegngezani zan kandin he Megbevayà dan su mid-andam din en is inged he egkeubpaan dan.
58011017	Netuenan ta he impenaad te Megbevayà ki Abraham he pinaaǥi te anak din he si Isaak egkehimu he utew mezakel is kevuwazan din. Ne hein migezaman te Megbevayà is kedtuu ni Abraham, migkeǥiyan din si Abraham he ipemuhat din si Isaak. Iyan, utew zekelà is kedtuu ni Abraham te penaad te Megbevayà ne tenged dutun wazè din isipa he kenà egkehimu he kenè din ibpemuhat si Isaak.
58011019	Su neisip ni Abraham he ke ebpatey si Isaak, egkehimu he ebenhawen te Megbevayà. Ne henduen be te nevanhew iyan si Isaak dutun su neisip ni Abraham he kenè en ebperis he ebpatey sikandin.
58011020	Ne si Isaak daan, midtuu sikandin te penaad kandin te Megbevayà su mibpenubtuvazan din is menge anak din si Hakub wey si Esau.
58011021	Ne si Hakub, midtuu zaan sikandin te Megbevayà su zutun te meǥaan din en kebpatey, mibpenubtuvazan din is menge apù din he menge anak ni Jose ne zutun mid-usazey ziyà te tuked din ne mid-azap din is Megbevayà.
58011022	Ne si Jose zaan tenged te kedtuu zin, dutun te meǥaan din en kebpatey, netagnè din is ked-awà te langun he menge kevuwazan te lukes din he si Israyil ziyà te tanà te Ihiptu. Ne intelaan din daan dutun he ke egenat dan en, uwita zan daan is lawa zin te minatey.
58011023	Ne sikan daan is menge ǥinikanan ni Moises, ne zekelà is kedtuu zan te Megbevayà. Su minsan pa te insuǥù te hadì he edhimatayan is langun he menge vatà he maama te menge Hudiyu, wazè dan mahandek ne zutun te ked-enaka ki Moises in-eles dan sikandin seled te tetelu he vulan su wey kenà sikandin mehimetayi su neehè dan he utew mekempet sikandin he vatà.
58011024	Ne si Moises, duen daan kedtuu zin te Megbevayà, su hein meǥurang en sikandin, mid-ewaan din is meupiya he kebpekesavuk din diyà te valey te anak te hadì te Ihiptu, ne wazà sikandin mesuat he ed-umawen he anak te anak he vahi te hadì.
58011025	Su iyan din midtumù he merasey sikandin duma te menge etew he sakup te Megbevayà, kenà te kedlipey pinaaǥi te menge salà dini te kelibutan he egkehitavù te mevavè dà he timpu.
58011026	Neisip din he tuwas pa he meupiya is ked-entusa zin te kedlupiǥi kandin tenged te kedsarig din te mibpilì he hadì he ibpevulus te Megbevayà keuzemà, kenà is dekelà he ketiǥeyunan he egkekuwa zin diyà te Ihiptu. Su iyan hustu he edteǥazan din is langun he meupiya he ibeǥey kandin te Megbevayà keuzemà.
58011027	Ne tenged te kedtuu zin mid-awà sikandin dutun te Ihiptu su wazè din ikehandek is kepauk te hadì te Ihiptu. Ne minsan pa te utew mereǥen is egkengeseǥazan din wazà sikandin medlikù su henduen be te egkeehè din he eduma kandin is Megbevayà he kenà egkeahà.
58011028	Ne tenged te kedtuu zin midtuman din is Pista te Kedlevayi ne insuǥù din he ebpelisan te lengesa te nati he kerehidu is gemawan te menge valey te menge kevuwazan ni Israyil. Umba midhimu zin heini su wey kenà mehimetayi is menge penganey he anak dan te velinsuǥuen te Megbevayà he ibpepenhimatey te langun he menge penganey he anak te menge etew ziyà te Ihiptu.
58011029	Ne is menge kevuwazan ni Israyil, pinaaǥi te kedtuu zan te Megbevayà, nekerapas dan te zaǥat he egngezanan te Meriǥà he impedsuwey te Megbevayà, ne neiring te tanà he memazà haazà is imbayè dan. Iyan, is menge tig-Ihiptu he edal-as kandan, ne nengelened dan pudu su imped-uliey te Megbevayà haazà is daǥat he impedsuwey zin.
58011030	Ne zuen daan kedtuu te menge kevuwazan ni Israyil, su hein nemekeuma zan dutun te ingkutà te inged he Hiriku ne kada andew seled te pitu he andew ed-elingkus dan dutun te kutà, ne zutun migevà te Megbevayà haazà is kutà.
58011031	Duen dutun te inged he Hiriku bahi he meremerik is ulaula zin he egngezanan ki Rahab. Ne minsan pa zutun, hein nekeuma is ed-eles-eles he menge suǥù ni Moises he edsusi te kelig-en dutun te inged, midtuu si Rahab te Megbevayà ne midtevangan din haazà is menge etew. Ne neuǥet pa zutun hein migerà is menge zuma zin he wazà medtuu te Megbevayà, wazà sikandin iragkes tenged te kedtuu zin te Megbevayà.
58011032	Kayi ku zà edtemana heini is guǥud su emun ibpelaus ku pa kenè en egkampet is timpu emun eguǥuzen ku pa keniyu is kedtuu te menge zuma pa he menge etew iring ki Gidyun, si Barak, si Samsun, si Hipti, si David, si Samuel wey is ebpemeneuven dengan te Megbevayà.
58011033	Su pinaaǥi te kedtuu zan te Megbevayà nengezaag te zuma kandan is menge sundaru te menge zekelà he inged. Ne is menge zuma pa, metazeng is kedhedii zan te menge sakup dan, ne is duma pa, nezawat dan is impenaad kandan te Megbevayà, ne is duma, nezaag dan is ebpekekaid he erimaung ne wazè dan mekaǥat.
58011034	Ne is duma pa, tenged te kedtuu zan, wazè dan metutung te utew meinit he hapuy, ne is duma pa, wazà sikandan mehimetayi te menge kuntada zan. Ne is duma he utew meǥuyà, nehimu sikandan he utew mezesen pinaaǥi te kedtuu zan. Nehimu zan he utew mevurut te kebpekidtebek ne nengezaag dan is menge sundaru te menge kuntada zan.
58011035	Ne zuen daan menge vahi zengan he zekelà is kedtuu zan ne pinaaǥi kayi nevanhew is menge anak dan he minatey en. Ne zuen pa zaan menge tumutuu zengan te Megbevayà he midakep, ne minsan pa te midrasey sikandan taman te kebpatey, wazè dan medlekà te kedtuu zan su wey sikandan keuzemà egkevanhew zutun te tuwas pa he meupiya he untung.
58011036	Duen pa tumutuu zengan he utew mid-eled-eled ne mibuǥel, ne is duma pa ne midhiketan ne mibpirisu.
58011037	Duen daan mibpenhimetayan pinaaǥi te kedtulenga te vatu. Ne zuen pa zaan midliwazà tempeza, ne zuen pa zaan mibpenhimetayan pinaaǥi te tibas. Ne is duma pa, ne tenged te kenè dan ked-engkezi te kedtuu zan, ne iyan dà ugelingen dan is lundis te kerehidu wey kambing. Utew zan nengeayuayu. Mibpemesipelahan wey midlupiǥan sikandan te menge etew.
58011038	Is menge mezaat he etew zini te kelibutan, kenè dan dait he ebpekiduma kayi te menge utew metazeng he etew! Ne is duma kayi te menge etew he tumutuu, ne nengeewaan dan is baley zan ne ziyè dan mengetazintazin te tanà he wazà ubpai te etew, wey ziyà te menge vuntud. Ne ziyè dan mekeubpà te menge surung diyà te menge pangpang wey te menge vudsi te tanà.
58011039	Ne utew igkelipey te Megbevayà is menge etew he iring kayi, iyan, minsan pa zutun wazè dan pa zutun mezawat is penaad kandan te Megbevayà.
58011040	Su zuen meupiya pa utew he paaǥi he mid-isip te Megbevayà su mid-isip din he wey zin edtumana haazà is menge penaad din kandan ke ebpekeragkes kiw zutun te menge etew he edawat te menge penaad din.
58012001	Ne sikitew zaan, menge suled, kayi te kedtuu tew te Megbevayà, ne iring kiw te ebpelumlumbeey. Ne ǥeina te utew mezakel is menge tumutuu zengan he nekepaahà kenitew he metinumanen is Megbevayà, kinahanglan he ed-engkezan tew en is minsan hengkey he ebpekesanggen kenitew te edlumbà wey is kenà hustu he ulaula he henduen be te layun tew egkeulaula, ne ebpekezesen kiw te ebpelelaǥuy taman te ebpekeuma kiw ziyà te edungguan tew.
58012002	Edhemenan ta is kedsarig ta ki Jesus su iyan sikandin puunà te kedtuu ta ne pinaaǥi zaan kandin egkeheǥet is kedtuu ta. Mid-antus din is kedrensanga kandin dutun te krus. Ne wazè din ikeeled haazà is kedhimetayi kandin, kekenà, mid-isip din he utew zin igkelipey is egkeulaula zin emun egkeipus haazà is ked-antus din. Ne ǥuntaan mibpinuu en sikandin dutun te utew lavew he pinuuwà su ziyà te zapit te egkekewanan te Megbevayà.
58012003	Ne si Jesus, ne utew merasey is impeseǥazan kandin tenged te kebpesipelahi kandin te menge lalung he etew. Tenged kayi isipa niw layun sikandin su wey kenà maawà is kedhamen niw te kedsarig niw, ne kenè kew edtepulen te ked-ulaula te meupiya.
58012004	Su netuenan niw he zutun te kedsukuli niw te mezaat he ulaula, wazà minsan hentei keniyu he midhimetayan tenged te kedtuu zin.
58012005	Kela ke nelipatan niw en is sambag te Megbevayà diyà te keniyu te menge anak din su zuen insurat he Lalag te Megbevayà he edhenduen te, Sikew, anak ku, emun edsewayen ku sikew, purungi nu susiya is menge ulaula nu. Ne emun ebmensuwen ku sikew kinahanglan he kenà heini igkeawà te kedhamen nu kedsarig kediey.
58012006	Su is minsan hentei he mahal zini te ǥehinawa ku, edsewayen ku, ne is minsan hentei he ed-engkenen ku he anak ku, ebpenuruen ku pinaaǥi te merasey wey sikandin memansu, ke sikandin.
58012007	Umba, ke minsan hengkey is mereǥen he egkeulaula niw ǥuntaan, entusa niw, su pinaaǥi kayi ebpenuruen kew te Megbevayà su menge anak kew zin. Ne wazà anak he kenà ebmensuwen te amey zin.
58012008	Emun kenè kew ebmensuwen te Megbevayà kenè kew tutuu he menge anak din, kekenà, iring kew te ingkeǥingey zà.
58012009	Su minsan is amey ta zini te kelibutan, emun ebmensuwen ki zin ne ebpekepevayàbayè ki ǥihapun kandin, wey pe be kenà mehimu he ebpekepevayàbayè ki zaan te Amey ta ziyà te langit? Su pinaaǥi kayi egkeangken ta is untung he wazè din pidtemanan.
58012010	Is amey ta zini te kelibutan, ne seled te mevavè dà he timpu is kebmensuwa zin kenita sumalà is neisip din he meupiya. Ne, is Amey ta ziyà te langit, iyan ibmensuwa zin kenita su wey ki metevangi ne wey ki zaan mehimu he mebmetazeng he iring kandin.
58012011	Ne emun ebmensuwen ki te Megbevayà, kenè ta egkesuatan su merasey is egkeulaula ta. Iyan, emun egkepasad haazà is kebmensuwa zin kenita, ne pinaaǥi kayi nemansu ki en te Megbevayà, ne metazeng en is menge ulaula ta, ne zutun utew melinew is kebpekesavuk ta.
58012012	Umba, menge suled, heǥeta niw is kedsarig niw, ne hemeni niw en is kedtuu niw.
58012013	Peniguduwi niw te ed-ikul is hustu he ibayà su wey kenà luyahi is menge zuma niw he mehugkà is kedtuu zan, kekenà, melig-eni is kedtuu zan.
58012014	Himuwa niw is taman te egkehimu niw su wey melinew is kebpekidepitè niw te minsan hentei ne wey niw metuman is metazeng he ulaula su emun kenè ki metazeng kenè ta is Megbevayà egkeahà keuzemà.
58012015	Bantey kew su kela ke zuen duma keniyu he kenà edawat te ǥaǥew te Megbevayà. Su is iring kayi he etew, ne ebpekeiring te sagbet he ebpemeǥas te mepait he ebpekehilu. Ebpekesamuk sikandin te menge tumutuu ne mezakel he etew is ebpekeiring kandin te ed-ulaula te mezaat.
58012016	Bantey kew su wey wazà minsan sevaha keniyu he meremerik is ulaula zin wey ke ed-iniyuǥan din be is Megbevayà su iring kayi si Esau zengan. Is ketenged din te kegkekakey he anak, inliwè din te keenen he sengepegkaan dà.
58012017	Ne neuǥet dutun neisip din he meupiya ke iyan sikandin is kakey penubtuvazi te amey zin wey metuvazi sikandin te Megbevayà, iyan, wazà mehimu su kenè en egkehimu he edhewien din pa maan is inliwè din en, minsan pa te nekesineǥew sikandin is edhangyù.
58012018	Is paaǥi te ked-uvey ziyà te Megvevayà he impenurù kenitew, ne kenè en iring te paaǥi te menge kevuwazan dengan ni Israyil. Su iyan mid-uvayan dan is egkeehè dan su ziyà te vuntud he Siney he utew meregreg. Merusirem dutun tenged te kivel ne utew mevendes is keramag.
58012019	Egkezineg dan is budyung wey is mezaǥing he laǥeng te Megbevayà. Ne hein nezineg te menge etew haazà is laǥeng, midhangyù dan he med-engked haazà is egkaǥi su utew mekehandekhandek.
58012020	Su utew zan ingkehandek is migkaǥi zin he ke sikandin te, Ke zuen minsan hentei, minsan is ayam niw he ed-uvey pa kayi te vuntud, ne kinahanglan he edhimetayan pinaaǥi te kedtulenga te vatu.
58012021	Ne haazà is neehè dan dutun, ne utew mekehandekhandek ne minsan si Moises, nekaǥi zin he migkerker sikandin tenged te kegkehandek din.
58012022	Iyan, sikitew mulà, kenà iring dutun is ked-uvey tew te Megbevayà su iring te ed-uvayan tew is buntud he Siyun he zutun is inged te Megbevayà he wazè din kemetayen. Iyan haazà kes inged he Hiruselim diyà te langit he zutun nengetiǥum is egkengelipey he edliblibuwen he menge velinsuǥuen te Megbevayà.
58012023	Iring te mid-uvayan tew en is pengenayan he menge anak te Megbevayà he inlista is menge ngazan dan diyà te langit. Ne mid-uvayan tew en is Megbevayà he iyan edsusi te menge ulaula te tivuuk he menusiyà. Mid-uvayan tew zaan is gimukud te langun he menge etew he menge metazeng he minatey en he netapus en is kedlibriya kandan te mezaat he ulaula.
58012024	Mid-uvayan tew zaan si Jesus he iyan datù tew he midhimu te veǥu en he paaǥi te kebpekidsevaha tew te Megbevayà. Pinaaǥi te lengesa zin nengepelisan is menge salè tew. Tuus is lengesa zin te ǥaǥew kenitew te Megbevayà he utew haazà meupiya kenà te lengesa ni Abel zengan su is lengesa ni Abel, iyan tuus te silut te Megbevayà .
58012025	Umba, purung kew pemineg te Lalag te Megbevayà ne kenè kew sukul. Su is menge etew zengan he wazè dan pemineǥa is Lalag te Megbevayà he insuǥù kandan ni Moises dini te kelibutan, emun wazà sikandan mekelikey te silut te Megbevayà, iyan kew pe be mekelikey te silut emun kenè niw ebpemineǥen is egkeǥiyen din te ebpuun te langit.
58012026	Dengan, migkerker is tanà tenged te utew mezaǥing he laǥeng te Megbevayà; iyan, migkaǥi zin he zuen timpu keuzemà he ed-umanan din ibpekerker, kenà iyan dà is tanà, kekenà, ragkes is langit.
58012027	Ne iyan kehuluǥan kayi te menge lalag he edhenduen te, ed-umanan din ibpekerker is: id-awè din is minsan hengkey he egkewaleng su wey iyan dà metaǥak is minsan hengkey he kenà egkewaleng.
58012028	Umba, kinahanglan he zekelà is kebpeselemati tew kandin su iyan kiw menge sakup te ǥinhedian din he kenà egkehanew te wazè din pidtemanan. Kinahanglan he ed-azap kiw kandin te paaǥi he iyan egkesuatan din. Ne edtehuzan tew sikandin duma is kegkehandek;
58012029	su is Megbevayè tew, iring te utew meinit he hapuy is kedsilut din.
58013001	Kinahanglan he peniguduwi niw is kebmahala niw ziyà te ǥehinawa niw te menge zuma niw he tumutuu.
58013002	Kenè niw lipati he kinahanglan he ibpeehè niw is gaǥew niw ziyà te menge etew he kenè niw kilala. Gelǥelawa niw ziyà te valey niw su zuen dengan menge etew he zuen menge meǥeliyug dan, iyan, wazè dan metueni he menge velinsuǥuen bes haazà te Megbevayà he ebpuun diyà te langit.
58013003	Kenè niw lipati is kedtavang niw te menge tumutuu he pirisu. Purungi niw sikandan he iring te iyan kew nepirisu. Tevangi niw zaan is menge tumutuu he ebpesipelahan he iring te iyan is keugelingen niw he lawa nepesipelahan.
58013004	Kinahanglan he tehuza niw te langun is ked-es-esawa niw. Kinahanglan he wazà minsan hentei he edselselaan din is esawa zin. Edsilutan te Megbevayà is etew he meremerik is ulaula zin wey is etew he edselselaan din is esawa zin.
58013005	Bantey kew su kela ke utew subra is suat niw te selapì. Kinahanglan he imeupiye en te ǥehinawa niw is naazen niw, su migkaǥi is Megbevayà te, Kenè ku sikiyu ed-ewaan ne kenè ku sikiyu ed-engkezan.
58013006	Umba, menge suled, dekelà is kedsarig ta te Megbevayà ne ebpekekaǥi ki te, Iyan edtavang kedì is Megbevayà, umba kenà a egkehandek te minsan hengkey he ed-ul-ulahan te etew zà duen dini te kediey.
58013007	Kenè niw lipati is menge egalen niw te nengehuna he timpu he nekepenurù keniyu te Lalag te Megbevayà. Isipa niw is meupiya he nehimu pinaaǥi te menge ulaula zan ne iring kandan hemeni niw is kedtuu niw ki Jesu Kristu.
58013008	Su si Jesu Kristu, ne kenà egkehalin. Iyan ded sikandin gihapun dengan, wey ǥuntaan, wey keuzemà te wazè din pidtemanan.
58013009	Umba, kenè niw tuuwi is menge selakew he tuluuwen he kenà iyan kes tutuu he impenurù keniyu. Iyan hustu he ibmelig-en te kedtuu tew is kedtevangi kenitew te Megbevayà, ne kenà iyan is kedlikayi te menge egkeenen he indawey te kesuǥuan su wazà heini ikezeyzey te menge etew he ebantey kayi.
58013010	Sikitew is menge tumutuu ki Kristu, duen tew en ingkepemuhat, iyan, haazà is menge memumuhat he Hudiyu he ziyà ebpemuhat te simbahan he ziyà te Hiruselim, wazè dan ketenged te kegkaan kayi.
58013011	Netuenan niw he emun duen ibpemuhat te menge Hudiyu su ebpelisan dan is menge salè dan, ne is lengesa te ibpemuhat, ed-uwiten te lavew he memumuhat diyà te seled te utew mahal he ruǥu zutun te simbahan, iyan, is lawa te ibpemuhat ne ed-uwiten dan pehendiyà te ǥawas te inged ne zutun dan edtutunga.
58013012	Iring din ded daan is neulaula ki Jesus su midhimetayan sikandin diyà te ǥawas te inged ne nehimu is lengesa zin he ibpalis te menge salè tew te menusiyà.
58013013	Umba, menge suled, egawas kiw zaan te inged ne edhendiyè kiw en te kandin, he ke và dà egkeǥiya, kenè tew en edseriǥan is kedtumana te menge tuluuwen te menge Hudiyu, kekenà, iyan dà edseriǥan tew si Jesus . Edsundanan tew sikandin ne kenè tew igkehandek is ked-entusa tew te kedsudia kenitew tenged te kedtuu tew kandin.
58013014	Su kenà ebpedayun is kebpekeubpè tew kayi te kelibutan, kekenà, ebperetengen tew pa is tutuu he inged tew keuzemà he iyan ed-ubpaan tew te wazè din pidtemanan.
58013015	Ne tenged dutun kinahanglan he pinaaǥi ki Jesus he memumuhat tew, iyan tew layun ibpemuhat diyà te Megbevayà is kedeliǥa tew kandin. Layun tew ibpaahà diyà te Megbevayà is kebpeselamati tew kandin.
58013016	Kenè niw lipati is kebpurung niw te minsan hentei he zuma niw, ne mebpetebtevangè kew su is ulaula he iring kayi, ne iring te pemuhat he egkesuatan te Megbevayà.
58013017	Tumana niw is suǥù te menge egalen niw te menge tumutuu ne ipeehè niw is kedtehuza niw kandan su iyan sikandan ed-elima keniyu te edtuu, ne zuen timpu keuzemà he edsusiyen te Megbevayà ke metinumanen dan be is ed-elima keniyu. Emun ebpemineǥen niw is suǥù dan, utew ibmeupiya te ǥehinawa zan is baal zan. Ne emun kenè kew ebpemineg, utew mereǥen is baal zan ne egkehimu zaan heini he idlised niw.
58013018	Menge suled, iampù key layun keniyu. Netuenan dey he wazà igkesawey te menge ulaula zey su iyan dà egkesuatan dey he meveeli zey is layun meupiya.
58013019	Ne iampù a zaan keniyu wey a meǥaan ipeulì te Megbevayà diyan te keniyu.
58013020	Is Megbevayà, mibanhew zin is Nengazen tew he si Jesus. Midtiǥis is lengesa zin he iyan tuus te veǥu wey wazà pidtemanan he paaǥi te kebpekidsevaha tew te Megbevayà. Ne tenged dutun nehimu si Jesus he mekeǥeǥehem he ed-elima kenitew te menge kerehidu zin.
58013021	Berakat he pinaaǥi ki Jesu Kristu, is Megbevayà he ebeǥey te kelinew, beǥayi kew zin te minsan hengkey he tavang wey niw tumana is egkesuatan din. Berakat daan he himuwa kiw zin he menge etew he utew zin egkesuati is menge ulaula. Edeliǥen tew si Jesu Kristu te wazà pidtemanan.
58013022	Menge suled, edhengyuan ku sikiyu he entusa niw is kebpemineg kayi te langun he menge lalag ku keniyu su kenà utew meluǥayad heini is insurat ku.
58013023	Iyan daan tudtul ku keniyu is: impeǥawas en te pirisuwan is suled tew he si Timoteo. Emun petuluy ebpekeuma sikandin dini edumahan ku ke ebpekehendiyan a.
58013024	Ipengemusta a keniyu te langun he menge egalen niw wey te langun he menge sakup te Megbevayà diyan. Is menge suled tew zini te Italya, ne ebpengemusta zaan sikandan keniyu.
58013025	Berakat he ikeǥaǥew kew is langun te Megbevayà.
59001001	Iyan a si Santiago is teǥisurat kayi. Suluǥuen a te Megbevayà wey te Nengazen tew he si Jesu Kristu. Kemusta kew is langun he menge ǥaked te Megbevayà he nekedsusuwey zini te tungkup te kelibutan.
59001002	Menge suled, mebmelipayen kew emun merasey is egkeulaula niw tenged te idtuǥut te Megbevayà he zuen ebarangbarang he penggezam te kedtuu niw kandin.
59001003	Su nesavut niw en he emun egkeantus niw is penggezam, egkeviǥeran is ked-antus niw.
59001004	Ne utew zaan kinahanglan he kenà mehugkà is kebpurung niw ked-antus su emun ebpurung ki ed-antus te merasey egkehimu ki he metau wey wazà igkesewayi kenita wey wazà kurang te kedtuu ta te Megbevayà.
59001005	Ne ke zuen minsan hentei keniyu he egkereǥenan su kenè din egketuenan ke hengkey is meupiya he paaǥi, mebuyù te ketau ziyà te Megbevayà, ne ebeǥayan sikandin su metulanged sikandin ne kenè ki zin edewayen ke ebuyù ki.
59001006	Ne emun ebuyù kew te ketau ziyà te kandin kinahanglan he edtuu kew he egkezawat niw te wazà duwazuwa. Su is etew he eduwazuwa, egkehalinhalin layun is isip din. Iring sikandin te vaǥel ziyà te zaǥat he minsan hendei zà duen hiyupa te keramag.
59001007	Is etew he iring kayi, kinahanglan he kenè din isipa he ibeǥey kandin te Megbevayà is ebuyuen din
59001008	su zuwazuwa is ed-isipen din; kenè din edseriǥan is Megbevayà, ne kenà daan egkeseriǥan is minsan hengkey he ulaula zin.
59001009	Kinahanglan he mebmelipayen is egkeayuayu he tumutuu emun ibpelavew sikandin te Megbevayà.
59001010	Kinahanglan he mebmelipayen daan is sepian he tumutuu emun ibpekevavà sikandin te Megbevayà; su is sepian, egkeawà daan sikandin keuzemà iring te kevukad te sagbet.
59001011	Edsilaan is sagbet te andew he utew meinit, ne egkelay-ub, ne egkeǥangu is kevukad din, ne kenè en maan dutun meupiya he ed-ahaan. Ne iring din ded daan is sepian he etew su egketik-ew sikandin ebpatey ne egkeengkezan din is kebpen-ehè din te ketiǥeyunan.
59001012	Utew zeyzey is etew he ebpurung ed-antus te penggezam kandin su emun egkeahà he hustu is kedtuu zin, ebeǥayan sikandin te untung he wazà pidtemanan he iyan impenaad te Megbevayà diyà te langun he ebmahalen dan sikandin diyà te ǥehinawa zan.
59001013	Emun egkepenulayan is minsan hentei kenitew, kenè tew ed-isipen he iyan nekepenuley kenitew is Megbevayà, su kenà egkepenulayan is Megbevayà, ne kenè din daan ebpenulayen is minsan hentei.
59001014	Egkepenulayan is etew emun ed-eǥaken sikandin te mezaat he kebayè din.
59001015	Ne emun edtumanen din is suat din, ebpekesalà sikandin. Ne iyan dutun pangkus te etew ke ebpeniguduwan din is ked-ulaula te mezaat is kemetayen.
59001016	Menge minahal ku he suled, kenè niw tuuwi is kenà tutuu. Kenà ebpenuley is Megbevayà.
59001017	Is minsan hengkey he ibeǥey kenitew he meupiya he wazè din kurang, ne ziyà ebpuun te Megbevayà he iyan nenlimbag te langun he edsiǥa ziyà te langit. Egkengehalinhalin heini, iyan, is Megbevayà, kenà mulà sikandin edhalin, ne kenà egkehalin te minsan hengkey.
59001018	Tenged te iyan egkesuatan din midhimu kiw zin he menge anak din pinaaǥi te kebpesevuta zin kenitew te tutuu he tuluuwen. Egkesuatan din he iyan kiw edhimuwen din he lavew te langun he menge linimbag.
59001019	Kenè niw lipati, menge minahal ku he suled, he is minsan hentei kenitew, kinahanglan he layun andam he ebpemineg te Lalag te Megbevayà ne kenè ta ipetuwas is kenita zà he lalag ne kenè ki zaan melemu he egkepauk.
59001020	Su emun egkepauk ki kenè ta zutun egketuman is egkesuatan te Megbevayà.
59001021	Engkezi niw en is minsan hengkey he meremerik he ulaula wey is kelelalung. Pesakup kew te Megbevayà; hemeni niw is lalag din he impesavut en keniyu su iyan ebpekelibri keniyu te silut.
59001022	Kinahanglan he edtumanen niw is Lalag te Megbevayà. Emun ebpemineǥen niw zà is lalag din ne kenè niw edtumanen, henduen be te edterteruen niw is gehinawa niw.
59001023	Su ke zuen minsan hentei he taman dà te kebpemineg te Lalag te Megbevayà, iyan, kenè din edtumanen, iring sikandin te etew he ed-alung diyà te peǥelungan.
59001024	Egkeehè din is dagwey zin, iyan, meǥaan dà. Ne egkelipatan din dutun ke hengkey is neehè din.
59001025	Iyan, ke zuen etew he ebpurungan din ed-istudyuwi is kesuǥuan he wazè din kurang he iyan ebpekelibri kenitew, ne kenè din edlipatan, kekenà, edtumanen din, edtuvazan te Megbevayà is minsan hengkey he ed-ul-ulahan din.
59001026	Emun iyan isip te etew is hustu is ked-ezapa zin te Megbevayà, iyan, kenè din edtengkaan is kegkaǥikaǥi zin, wazà pulus te ked-azap din su neterteruan din dà is gehinawa zin.
59001027	Is etew he hustu is ked-azap din te Megbevayà, edlikayan din is menge mezaat he ulaula he iyan ed-ul-ulahan te menge etew zini te kelibutan he kuntada te Megbevayà. Meupiya mulà is ulaula zin. Ebpurungan din is menge edlised he menge ilu he vatà wey menge valu he vahi. Iyan heini egkesuatan te Amey tew he Megbevayà he paaǥi te ked-ezapa tew kandin.
59002001	Menge suled, geina te menge tumutuu ki ki Jesu Kristu, is mekeǥeǥehem he Nengazen, kinahanglan he pedrerepenga ta is kedtehuza ta te langun he menge etew.
59002002	Penenglitan duen edseled diyà te simbahan niw he sepian he edsisising te vulawan ne utew mahal is bisti zin. Ne zuen daan edtampu he egkeayuayu ne nenggeremisey is kandin he bisti.
59002003	Ne edtehuzan niw heeyan is meupiya is bisti zin ne ke sikiyu te, Kayi ka te meupiya he vangkù. Iyan, haazà mulà is egkeayuayu, egkeǥiyan niw zà te, Kayi ka hitindeg, wey ke, Dini ka pinuu te saag uvey te kedì he vangkù.
59002004	Kenè be mezaat heeyan he ulaula su kenè niw ebpedrerepengen is kedtahud niw te menge zuma niw he tumutuu su kunaan niw ke hustu ke ebmahalen ta is sepian ne kenà is egkeayuayu.
59002005	Pemineǥa niw, menge minahal ku he suled, is ibpesavut ku keniyu. Duen mibpilì te Megbevayà he egkengeayuayu. Ne minsan deisek is ketiǥeyunan dan midhimu te Megbevayà he zekelà mulà is kedsarig dan kandin ne iyan sikandan edtuvazan din pinaaǥi te kedhadì din sumalà is penaad din diyà te langun he ebmahalen dan sikandin diyà te ǥehinawa zan.
59002006	Iyan, sikiyu mulà, wazè niw kedtahud dutun te egkengeayuayu. Hentei is ebpenlupig keniyu? Iyan is menge sepian. Ne hentei is edsumbung keniyu ziyà te etuvangan te huwis?
59002007	Hentei is edsumpalit te mahal he ngazan ni Jesus he iyan teǥiǥaked kenitew? Iyan is menge sepian.
59002008	Utew meupiya is ed-ul-ulahan niw emun edtumanen niw is lavew he suǥù te Nengazen he egkevasa niw ziyà te insurat he lalag din he edhenduen te, Kinahanglan he mahala nu is duma nu; isipa nu sikandin he iring te kenikew en he ǥehinawa.
59002009	Iyan, emun duen niw ibpelavi, ebpekesalè kew. Ne sumalà is impenurù dutun te kesuǥuan te Megbevayà he imbilinbilin ni Moises, mesinupaken kew.
59002010	Su minsan ke sevaha zà duen te menge suǥù te kesuǥuan is egkesupak te etew, ed-isipen gihapun te Megbevayà he mesinupaken sikandin he iring te nesupak din is langun he menge suǥù.
59002011	Su is migkaǥi te, Kenè nu selselai is esawa nu, ne iyan daan migkaǥi te, Kenè ka pemumunù. Ne minsan wazè nu selselai is esawa nu, ke nekevunù ka nesupak nu en is tivuuk he kesuǥuan su sebsevaha zà is teǥisuǥù dutun te langun he menge suǥù.
59002012	Duen selakew en he kesuǥuan he ebpekelibri kenita wey ki kenà mekesalà ne iyan heini kesuǥuan he idhukum kenita keuzemà te Megbevayà. Ne tenged kayi kinahanglan he ebpurungan ta is menge lalag ta wey ulaula ta su wey kenè ta mesupak haazà is kesuǥuan.
59002013	Su is Megbevayà, kenè din keuzemà egkehizuwan is etew he wazè din hizu te zuma zin. Iyan, is etew mulà he hihizuwen, wazà kinahanglan he egkehandek sikandin su kenà sikandin edsilutan te Megbevayà.
59002014	Menge suled, wazà pulus te kedtuu te minsan hentei ziyà te Megbevayà emun kenà egketuusan is kedtuu zin pinaaǥi te menge ulaula he meupiya. Is kedtuu he iring dutun, ne kenà tutuu, ne kenà din igkelibri te silut.
59002015	Su penenglitan duen menge suled tew he tumutuu ne edlised sikandan tenged te wazè dan igkekuwa te bisti wey egkekaan.
59002016	Ne emun egkeǥiyan tew zà sikandan te, Ehè kew zà. Berakat he mekekuwa kew te egkeenen niw wey igkebisti niw, iyan, kenè tew sikandan edtevangan, wazà pulus te migkaǥi tew.
59002017	Iring din ded daan is etew he egkeǥiyen din he edtuu sikandin, iyan, kenà meupiya is menge ulaula zin. Egkesavut ta zutun he kenè bes tutuu is kedtuu zin.
59002018	Ne ke zuen egkaǥi te, Edtuu zà is sevaha te Megbevayà wey melibri sikandin te silut ne is duma, ne ed-ulaula te meupiya wey sikandin melibri, ne pudu hustu. Iyan, iyan tavak ku zutun te zezuwa is: kinahanglan he edtuu ki, iyan, kenà egkehimu he tutuu is kedtuu ta te Megbevayà ke kenà egketuusan haazà is kedtuu ta pinaaǥi te menge ulaula ta he meupiya. Kinahanglan he ibpeehè ta is kedtuu ta pinaaǥi te menge ulaula ta.
59002019	Emun midtuu ki he sebsevaha zà is Megbevayà utew meupiya heeyan, iyan, kenè pa hustu su minsan is menge mezaat he mulin-ulin, midtuu zan daan te iring keniyan, iyan, egkerkeren dan te kegkehandek su netuenan dan he edsilutan sikandan keuzemà.
59002020	Utew kenà metau he ed-isip is etew he iring dutun. Ebpenuruen ku sikiyu he is kedtuu ta, emun kenà egketuusan pinaaǥi te menge ulaula ta he meupiya, ne kenà ebpekelibri kenita te silut.
59002021	Hengkey is paaǥi he impetimaan te kepuun tew he si Abraham he iyan impeketezenga kandin te Megbevayà? Iyan is menge ulaula zin dutun te kedtumana zin te insuǥù kandin te Megbevayà te kebpemuhata zin pezem te anak din he si Isaak.
59002022	Netuenan ta he pinaaǥi te kedtuu zin, midtuman din is insuǥù kandin ne pinaaǥi zaan te kedtumana zin kayi, neheǥet is kedtuu zin te Megbevayà.
59002023	Ne tenged dutun egkesavut ta he utew tutuu sikan is insurat he Lalag te Megbevayà he edhenduen te, Midtuu si Abraham te Megbevayà, ne tenged dutun te kedtuu zin, mid-isip sikandin te Megbevayà he metazeng. Ne migeraran sikandin he Emiǥu te Megbevayà.
59002024	Ne tenged dutun egkesavut ta he ed-isipen ki he metazeng te Megbevayà ke zuen menge ulaula ta he meupiya he tuus te kedtuu ta ne kenà tenged te kedtuu zà he wazè din tuus.
59002025	Ne iring dutun daan is kedtuu ni Rahab, is bahi zengan he mezaat is dengeg din. Umba mid-isip sikandin he metazeng te Megbevayà su zuen meupiya he mid-ulaula zin su impeseled din te valey zin is menge suǥù ni Josue, ne midtevangan din sikandan wey zan mekepelaǥuy pinaaǥi te selakew en he ibayà.
59002026	Is lawa te etew, emun wazè din en gehinawa, egketuusan ta he minatey en ne wazè din en pulus. Ne iring din ded daan is kedtuu te minsan hentei su emun kenè egkezumahan haazà is kedtuu te menge ulaula he meupiya, wazà daan pulus dutun te kedtuu zin.
59003001	Menge suled, deyzey ke kenà mezakel keniyu is egkesuat he ebpenurù, su sikami is ebpenurù, utew meheǥet keuzemà is kedsusiya kenami te Megbevayà, kenà te ebpepenurù kenami.
59003002	Sikitew is menusiyà, layun kiw egkesayep te mezakel he paaǥi. Ne ke zuen etew he kenà egkesayep pinaaǥi te kegkaǥi zin, wazè en igkesewayi kandin. Egkeveyveyaan din is tivuuk he lawa zin wey kenà mekeulaula te mezaat.
59003003	Egkekangan ta is kudà su wey ta meveyveyai ke hendei ta ibpepevayà.
59003004	Ne minsan is utew zekelà he barku he egkeuwit te mevendes he keramag, egketandang ta is ibayè din pinaaǥi te utew zeisek he pengawid din.
59003005	Ne iring din ded daan is dilà te etew su minsan pa te utew zeisey egkeǥamit gihapun te kedentala te zekelà he ibpezalig. Ne iring daan dutun is ketelunan su minsan pa te utew meluag egkevinsulan gihapun te zeisek he hapuy.
59003006	Ne iring daan te hapuy is dilà te etew su ebpekezezaat ne iyan puunà te minsan hengkey he mezaat he ulaula. Pinaaǥi te zilà egkeeneb te mezaat is tivuuk he isip ta wey ǥehinawa ta. Iyan ebpekerasey kenita te tivuuk he untung ta; iring te hapuy he ziyà ebpuun te Impirnu.
59003007	Netuenan ta he egkeveyveyaan te etew is minsan hengkey he linimbag su zuen nelayam he menge langgam, menge tagbis, menge pait, wey minsan menge uled.
59003008	Iyan, wazè pa etew he nekevayàbayà te zilè din. Utew lalung is dilè ta ne kenà egkeeǥen. Iring te hilu su ebpekezezaat.
59003009	Egemiten ta is dilè ta emun ebpeselematan ta is Amey tew he Nengazen, ne nasì ta zaan egemita ke ebpenrewakan ta is menge zuma ta he midlimbag te Megbevayà he iring te zagwey zin.
59003010	Utew heini igkeinuinu su sebsevaha zà is puunà te kedrawak wey kebpeselamat! Menge suled, kenà heini meupiya.
59003011	Emun penenglitan duen kalut, kenà egkehimu he zutun ebpuun is wahig he meupiya wey is wahig he mepait.
59003012	Menge suled, emun ebeǥas is kayu he igira kenà egkehimu he ulivu is beǥas din. Ne emun ebeǥas is gawed he paras kenà egkehimu he igira is beǥas din. Ke zuen kalut he zutun ebpuun is wahig he mepait, kenà egkehimu he zutun ebpuun is wahig he kenà mepait.
59003013	Is minsan hentei keniyu he metau wey zekelà is selevutan, ipeehè din pinaaǥi te meupiya he ulaula zin. Kinahanglan he kenà sikandin mepelevawen dutun te kebpaahaa zin te ketau zin pinaaǥi te menge meupiya he ed-ul-ulahan din.
59003014	Iyan, emun egkesina sikandin wey mepelevawen, kinahanglan he kenè din izantal is ketau zin wey is meupiya he ulaula zin su tarù is ketau he iring dutun ne ebpekesupak te tutuu he tuluuwen.
59003015	Kenà haazà sikan is ketau he ebpuun te Megbevayà, kekenà, dini zà ebpuun te kelibutan. Kenà iyan is ketau he ibeǥey te Waǥas he Mulin-ulin, kekenà, ebpuun te mezaat he mulin-ulin.
59003016	Ke zuen menge etew he egkesina wey mepelevawen, utew zan egkesemuki ne ed-ul-ulahan dan is minsan hengkey he mezaat.
59003017	Is etew he ziyà ebpuun te Megbevayà is ketau zin, wazà igkesewayi kandin. Melinew is kedepitè din te zuma he etew, ebpurungan din is menge zuma zin; kenà sikandin mevurut, kekenà, mepezumdumahan. Hihizuwen wey metulanged sikandin; wazè din ibpelavi he minsan hentei ne kenà uvag dà is kedtuu zin.
59003018	Iring te venì is kelinew. Ibpemula te menge menhuhusey ne iyan egkeraǥun dutun is metazeng he menge ulaula.
59004001	Hengkey is puunà te menge kesevaan wey tebek diyan te keniyu? Iyan is menge mezaat he kebayè niw he ebpekigkuntada te meupiya he ulaula.
59004002	Duen egkesuatan niw he kenè niw egkekuwa ne tenged dutun ebpekeisip kew te kebpemumunù. Duen egkeimahan niw, iyan, kenè niw egkeangken ne tenged dutun ebpekidsavè kew wey ebpekidtebek kew. Umba kenè niw egkekuwa is egkesuatan niw su kenè niw ebuyuen diyà te Megbevayà.
59004003	Ne minsan ke ebuyuen niw ziyà te kandin, kenè din ibeǥey su mezaat is tuyù niw te kebuyua niw kayi. Iyan ketezengan te kebuyù niw is wey niw metuman is mezaat he kebayè niw.
59004004	Kenè kew metinumanen te pesarig niw ziyà te Megbevayà. Wazè niw ves metueni he emun iyan niw egkesuatan is mezaat he ed-ul-ulahan te menge kuntada te Megbevayà dini te kelibutan, ne menge kuntada kew zaan te Megbevayà. Is minsan hentei he iyan egkesuatan din is mezaat he ulaula zini te kelibutan, mibpekigkuntada sikandin te Megbevayà.
59004005	Kenè niw isipa he kenà tutuu sikan is insurat he Lalag te Megbevayà he edhenduen te, Is gehinawa he imbeǥey kenita te Megbevayà, nehimu he mezesen is kegkesuati zin te mezaat he ulaula,
59004006	iyan, mezesen pa utew is tavang kenita te Megbevayà. Ne tenged dutun duen insurat he lalag din he edhenduen te, Egkuntedahan te Megbevayà is mepelevawen, iyan, edtevangan din mulà is ebpesakup kandin.
59004007	Ne tenged dutun, pesakup kew te Megbevayà. Sukuli niw si Setanas ne ebpelaǥuy keniyu.
59004008	Aput kew ziyà te Megbevayà ne ed-uvayan kew zin. Sikiyu is mekesesalà, engkezi niw is menge ulaula niw he mezaat. Sikiyu is uvag dà is kedtuu zan, pelumpiyuwi niw te Megbevayà is isip niw wey ǥehinawa niw.
59004009	Meseeng kew tenged te menge ulaula niw he mezaat; medluǥib kew wey medsineǥew kew; kenè kew engit, kekenà, erang kew; kenè kew medlipey, kekenà, mebmezaat is gehinawa niw.
59004010	Pesakup kew te Megbevayà, ne ibpelavew kew zin.
59004011	Menge suled, kenè kew mebpesudsudiey wey mebpesewsewayà su is edsudì wey edsawey te zuma zin he tumutuu, ne iring te edsudien din wey edsewayen din is lavew he suǥù. Ne emun edsewayen ta haazà is suǥù, kenè ta edtumanen, kekenà, edsumpeliten ta.
59004012	Sebsevaha zà is ebpuunan te kesuǥuan he iyan is Megbevayà ne sebsevaha zà daan is duen din keǥehem te kedhukum te menge ulaula te menusiyà ne iyan ded daan is Megbevayà. Iyan sikandin edsilut ne iyan daan ebpekelibri te silut. Iyan, sikita mulà, wazè ta keǥehem te kedhukum te minsan hentei.
59004013	Pemineg kew, sikiyu is egkaǥi te, Guntaan ne emun kenà ne keeselem, edhendiyè ki te sevaha he inged. Ne zutun ki ebpetiǥayun taman te sengetuig wey ki mekemanggad.
59004014	Turebung kew su minsan is keeselem dà he hitavù, kenè ta egketuenan. Is untung ta zini te kelibutan, ne utew mevavà ne iring te menipis he ǥapun he egketik-ew egkeahà ne egketik-ew zaan egkeawà.
59004015	Meupiya pa ke egkaǥi ki te, Emun idtuǥut kenita te Nengazen he kenè ki pa ebpatey, ebeelan ta is iring dutun.
59004016	Iyan, sikiyu mulà, memepedeliǥen su idantal niw is ed-ul-ulahan niw, ne mezaat is iring dutun.
59004017	Tentenuzi niw he ke netuenan te minsan hentei kenitew ke hengkey is meupiya he ed-ul-ulahan ne kenè din ed-ul-ulahan, nekesalà sikandin diyà te Megbevayà.
59005001	Pemineg kew zaan, sikiyu is sepian. Sineǥew kew; erang kew, su utew merasey is egkeulaula niw keuzemà.
59005002	Egkeredak en is menge ketiǥeyunan niw. Egketketen te ipes is manggad niw.
59005003	Midtangis is menge selapì niw wey vulawan su wazè niw ǥemita he idtavang. Ne is tangis, iyan tuus te keleleǥed niw ne tenged dutun utew mepait is silut keniyu keuzemà te andew te kedlimasa te menusiyà; su midtipiǥan niw is dekelà he kewasa kayi te menge ketepusan he andew.
59005004	Is selapì he wazè niw isuhul te edterebahu ziyà te menge tanè niw, ne iyan idsumbunga zan keniyu ziyà te Megbevayà. Is sumbung keniyu te nemenlegtey ziyà te menge luti niw, nezineg en te utew mekeǥeǥehem he Nengazen.
59005005	Dini te kelibutan utew meupiya is kebpekesavuk niw ne edlipey kew layun, iyan, iring kew ǥuntaan te nati he ibpelambù he edlepaan su kunaan niw ke kenè kew egkesaut te andew te kedsilut.
59005006	Su impesilutan niw wey mibunù niw is menge metazeng he etew, minsan pa te wazè dan medsukul keniyu.
59005007	Ne sikiyu is menge zuma ku he tumutuu, kinahanglan he meinentusen kew taman te kedlikù te Nengazen. Su is ebasuk, ebpekeantus te kedtaǥad din taman te edsebpet en is impemula zin diyà te tanè din. Edteǥazan din is uzan he ebpetuvù te pinemula zin wey is ebpeketesan te pinemula zin.
59005008	Ne sikitew zaan, kinahanglan he ed-entusen tew is kebpeketaǥad tew. Edheǥeten tew is kedsarig tew su meǥaan en is andew te kedlikù te Nengazen.
59005009	Kenè kew, menge suled, meked-eepesà su wey kenè kew mesiluti te Megbevayà. Meǥaan en ebpekeuma is edsusi te menge ulaula ta; iring te ziyè en te ǥemawan.
59005010	Menge suled, ed-iringan ta is kebmeinentusen te menge ebpeneuven dengan te Megbevayà su zutun te kebpesevuta zan te Lalag te Nengazen nekeantus dan te kemeresayan.
59005011	Netuenan ta he utew sikandan deyzey su nekeantus dan te merasey. Netuenan niw en is kebmeinentusen dengan ni Hob wey is kedtuvazi kandin te Megbevayà dutun te nepasad en is penggezam kandin. Hihizuwen wey veliǥeǥawen is Nengazen.
59005012	Menge suled, ebeleuzan ku sikiyu he emun duen ibpesarig niw kenè niw heǥeta pinaaǥi te kebpengulivet wey kedsesapà. Kenè kew medsesapà pinaaǥi te kegemita niw te minsan hengkey ziyà te langit wey zini te tanà te kebenara niw te menge lalag niw. Uya zà wey wazà is gemita niw su wey kenè kew mesiluti te Megbevayà.
59005013	Ke zuen minsan hentei keniyu he egkeseeng, kinahanglan he med-ampù. Ke zuen egkelipey, megkanta sikandin te kedalig te Megbevayà.
59005014	Ke zuen egkezeruwan, kinahanglan he tewaǥa zin is menge ebmeǥurangen te menge tumutuu wey zan ikeampù wey meitisi sikandin te lana he ebpengumawen dan is ngazan te Nengazen.
59005015	Is ked-ampù dan, emun hustu is kedsarig dan te Megbevayà, ne iyan igkeulii te egkezeruwan su ebewian sikandin te Nengazen, ne egkepesaylu sikandin te menge salè din.
59005016	Ne tenged dutun kinahanglan he petudtudtulè kew te menge salè niw su wey iampù te kada sevaha is duma zin ne wey meulii is egkengezeruwan. Utew mekeǥeǥehem is ked-ampù te metazeng he etew.
59005017	Si Elias dengan, etew zà sikandin he iring kenitew. Ne minsan pa zutun mezesen is ked-ampù din he kenà med-uzan ne wazà iyan mekeuzan taman te tetelu he tuig wey tengà.
59005018	Ne mid-ampù en maan, ne mid-uzan te mereǥes ne human meketuvù is menge pinemula.
59005019	Menge suled, ke zuen sevaha keniyu he egkesuwey zin wey egkelipatan din is tutuu he tuluuwen ne zuen ebpeketavang kandin wey mekelikù,
59005020	tentenuzi niw he is neketavang kandin, nehimu en he paaǥi wey melibri sikandin te silut. Ne pinaaǥi zutun egkepesaylu is utew mezakel he menge salà dutun he etew.
60001001	Iyan a si Pedro is teǥisurat kayi. Epustul a ni Jesu Kristu, he ke và dà egkeǥiya, suǥù din . Ebpesuratan ku sikiyu is nengaaram te Megbevayà he nemekedsuwey ziyà te ǥawas te inged niw. Is duma keniyu, ne ziyà mekepelaǥuy te prubinsya he Puntu, is duma, ne ziyà te menge prubinsya he Gelasya wey Kepedusya, wey Asya, wey Bitinya.
60001002	Nengaaram kew te Megbevayà he Amey tew sumalà is kebayè din dengan he iyan is: edhimuwen kew zin he metazeng pinaaǥi te Waǥas he Mulin-ulin wey kew mehimu he menge sakup ni Jesu Kristu ne wey kew zaan mepesaylu tenged te kebpelisi keniyu te lengesa ni Jesus. Berakat he ikeǥaǥew kew zin wey mebmelinawen kew utew.
60001003	Utew zekelà is kebpeselemati tew te Megbevayà he iyan Amey te Nengazen tew he si Jesu Kristu. Su tenged te zekelà is hizu zin kenitew, mibeǥayan kiw zin te veǥu en he untung. Ne ǥuntaan ebpekeperateng kiw he egkevanhew kiw keuzemà su mibanhew zin si Jesu Kristu.
60001004	Ne elin daan egkeperateng tew is utew meupiya he idtuvad din kenitew. Inteǥana zin en heini ziyà te langit ne zutun kenà egkeredak, kenà egkezeetan, ne kenà daan egkehanew.
60001005	Kenitew en haazà is inteǥana zin. Tenged te nekesarig kiw kandin, nelig-enan kiw te ǥehem te Megbevayà te kemulu kiw pa edtaǥad te kedtulusa zin kenitew keuzemà te ketepusan he timpu.
60001006	Ne tenged dutun ebpekelipey kew en minsan pa te egkeseeng kew zè pa ǥuntaan tenged te mezakel he menge kemeresayan he egkeantus niw.
60001007	Is kedtuu niw, ne iring te vulawan su egezaman is bulawan pinaaǥi te hapuy su wey ikepaahà ke tutuu ve. Umba idtuǥut te Megbevayà he mekeantus kew te merasey su wey pinaaǥi te kemeresayan meǥezami is kedtuu niw ke tutuu ve wey ke kenà. Mahal pa is kedtuu niw kenà is bulawan su melemu egkezeeti is bulawan. Ne emun tutuu is kedtuu niw, edeliǥen kew, ebentuǥen kew, wey edtehuzen kew keuzemà emun ibpeǥawaǥawa en si Jesu Kristu.
60001008	Utew mahal sikandin diyan te ǥehinawa niw minsan wazè niw pa maahà. Ne edsarig kew kandin minsan pa te kenè niw en sikandin egkeahà guntaan. Ne utew man dekelà is kelipey niw he kenà igkeseysey
60001009	su egkezawat niw en guntaan is kedlibriya keniyu te silut he iyan ebperetengan niw tenged te midtuu kew kandin.
60001010	Is ebpemeneuven dengan te Megbevayà, mibpurungan dan istudyuwi is kedlibriya zin kenita te silut wey netagnè dan heini is kedtuvazi zin kenita.
60001011	Mid-istudyuwan dan ke keenu wey ke egkemenumenu is kegketuman kayi, su in-ulin heini kandan te Waǥas he Mulin-ulin he ebpuun diyà te ki Kristu. Impesavut din kandan he zuen menge kemeresayan he egkeantus ni Kristu zini te kelibutan ne emun egketapus haazà edhimuwen sikandin he utew lavew.
60001012	Impezayag kandan te Megbevayà he kenà kandan he ibmeupiya haazà is netagnè dan dutun, kekenà, kenitew ǥuntaan. Ne ǥuntaan impesavut en keniyu is tutuu mehitenged dutun te netagnè dan. Duen menge etew he midsuǥù te Megbevayà su wey zan metudtul keniyu is Meupiya he Tudtulanen. Mid-ulinan sikandan te Waǥas he Mulin-ulin he midsuǥù te Megbevayà. Ne heini is impesavut dan keniyu, minsan is menge velinsuǥuen te Megbevayà ziyà te langit, egkesuatan dan he mesavut dan heini.
60001013	Ne ǥeina te iyan haazà, kinahanglan he ed-andam ki wey ki mekepurung mekeisip-isip su wey ta layun mepurungi is kedsunud ta te Nengazen. Kinahanglan he iyan dekelà diyà te ǥehinawa ta is kebperateng ta te utew meupiya he ibeǥey te Megbevayà kenita keuzemà dutun te andew te kebpeǥawaǥawa ni Jesu Kristu.
60001014	Geina te menge anak ki te Megbevayà, kinahanglan he edtumanen ta is menge suǥù din; kenè ta iyan ebpezumdumahan is mezaat he kebayè ta he edtumanen ta layun dengan hein wazè te pa metueni is tutuu he tuluuwen.
60001015	Ne ǥuntaan kinahanglan he wazà igkesewayi te menge ulaula tew iring te wazà igkesewayi te menge ulaula te Megbevayà he iyan nengelintau wey kiw meketuu.
60001016	Su zuen insurat he Lalag te Megbevayà he edhenduen te, Kinahanglan he wazà igkesewayi te menge ulaula niw su wazà igkesewayi te kedì he menge ulaula.
60001017	Ne ǥeina te mibpetavang ki te Amey ta he Megbevayà kinahanglan he utew meheǥet is kedtehuza ta kandin te zini ki pa ed-ubpà te kelibutan. Iyan sikandin edsusi te menge ulaula te menusiyà sumalà is mid-ulaula te kada sevaha ne wazè din ibpelavi he minsan hentei.
60001018	Netuenan ta he utew mahal is imbelukas din kenita. Su nengeuripen ki zengan te menge ulaula he wazà pulus he imbilinbilin kenita te menge kepuun ta. Sikan is imbelukas din kenita, ne kenà iring te selapì wey vulawan he egkeawà is bali zin.
60001019	Iyan imbelukas din si Kristu he impelengesa he utew mevali. Iring sikandin te nati he kerehidu he wazà igkesawey zuen he impemuhat.
60001020	Te wazè pa limbaǥa is kelibutan, daan en si Kristu he intezù te Megbevayà wey mehimu he Menluluwas tew. Ne kayi te timpu ǥuntaan, impezayag sikandin wey kiw mevelukasi.
60001021	Pinaaǥi kandin neketuu kiw te Megbevayà. Mibanhew sikandin te Megbevayà ne midhimu zin sikandin he utew lavew. Ne tenged kayi iyan edseriǥan tew ǥuntaan is Megbevayà ne ebpekeperateng kiw he edhimuwen kiw zin daan he utew lavew.
60001022	Ne ǥeina te nemeketuu kew en te tutuu he tuluuwen nengelumpiyuwan kew en te mezaat he ulaula ne kenà tarù is kebmahala niw te menge zuma niw he tumutuu. Minsan pa zutun, heǥeta niw pa is kebmahala niw ziyan te ǥehinawa niw te kada sevaha te menge zuma niw.
60001023	Su mid-umanan ki limbaǥa te Megbevayà ne veǥu ki en maan he etew pinaaǥi te wazà pidtemanan he Lalag te Megbevayà he iyan ebpekeveǥey te untung.
60001024	Su zuen insurat he Lalag te Megbevayà he edhenduen te, Is menusiyà, geina te mevavè dà utew is untung din, iring sikandin te sagbet. Su is kempet din, ne iring te kevukad te sagbet. Meǥaan egkeǥangu is sagbet, ne egkengeulug is kevukazan din.
60001025	Iyan, is Lalag te Megbevayà, kenà mulà egkehanew te wazà pidtemanan. Ne is Lalag te Megbevayà, ne iyan impesavut keniyu
60002001	Ne ǥeina te veǥu ki en he etew, ed-iniyuǥan te en is minsan hengkey he kebpesipala wey is kedtarùtarù. Kinahanglan he kenà tarù is kedsundan ta te Megbevayà; kenè ki egkesina ne kenè ki ebpemenulà.
60002002	Ed-iring ki zuen te vatà he kemulu pa edsusu he layun egkesuat te ǥatas. Kinahanglan he layun ki ed-inum te ǥatas he iyan is waǥas he Lalag te Megbevayà su wey layun mebmezesen is kedtuu ta taman te timpu keuzemà he edtulusen ki te Megbevayà.
60002003	Su neǥezaman niw en he utew veliǥeǥawen keniyu is Nengazen tew.
60002004	Pevayàbayè kew en te Nengazen tew he si Jesus he iyan ebeǥey te untung he wazà pidtemanan. Iring sikandin te vatu he pengawid te valey he kenà edewaten te menge pandey. Wazà sikandin dewata te menge etew, iyan, iyan sikandin mibpilì te Megbevayà su utew sikandin mahal.
60002005	Ne sikitew zaan is mibeǥayan te untung he wazà pidtemanan, ebpevayàbayè kiw kandin wey kiw zaan mehimu he iring te menge vatu he pengawid te valey he zutun ed-ezapa is Megbevayà. Ne zutun te valey zin edhimuwen kiw zin en he menge memumuhat he mibpilì din. Ne zutun, pinaaǥi te kedtavang ni Jesu Kristu, ebpekepemuhat kiw ne iyan pemuhat he egkesuatan din is: ed-ezapen tew sikandin pinaaǥi te Waǥas he Mulin-ulin.
60002006	Su zuen insurat he Lalag te Megbevayà he edhenduen te, Duen mibpilì ku he hadì he iring sikandin te vatu he mahal utew. Idsavuk ku sikandin diyà te inged he Siyun. Iring sikandin te melig-en he vatu he ebpeuntuzan te valey. Is minsan hentei he edsarig kandin, kenè en egkeanggà, su iyan sikandin sikan is tutuu he edseriǥan. Iyan heini insurat he Lalag te Megbevayà.
60002007	Ne heini is hadì he iring te vatu, mahal utew sikandin dini te kenita te nekesarig en kandin, iyan, is langun he kenà edtuu, netuman pinaaǥi kandan is insurat he tagnà he edhenduen te, Sikan is batu he pengawid te valey, mid-engkezan te menge pandey. Ne heini, nehimu en guntaan he vatu he iyan dà ebpekepurung te valey.
60002008	Ne zuen daan tagnà he netuman he edhenduen te, Iyan haazà sikan is batu he nesipà te menge etew; iyan haazà nekeseligkat kandan. Wazè dan medtuu te Lalag te Megbevayà ne tenged dutun, sumalà is netagnà, nekeurambak sikandan su iyan imbanglis te Megbevayà dutun te kenà edtuu.
60002009	Iyan, sikitew mulà, pinilì kiw zin. Menge memumuhat kiw te mibpilì he hadì he iyan si Kristu. Iyan kiw menge sakup din; iyan kiw menge ǥaked din he etew. Umba mibpilì kiw zin su wey tew mesangyew is tudtul te utew egkein-inuwan he menge vaal zin. Iyan sikandin nengelintau wey kiw meketuu wey kiw maawà dutun te kerusireman. Ne ǥuntaan edteyawan kiw zin, he ke và dà egkeǥiya, utew en meupiya is kedtuvazi zin kenitew .
60002010	Su zengan kenè kiw menge sakup te Megbevayà ne ǥuntaan menge sakup kiw zin en. Dengan wazè tew hanew zutun te hizu te Megbevayà, iyan, guntaan impezayag din en kenitew.
60002011	Menge minahal ku he suled, kenè en hustu he inged tew heini is kelibutan su menge humuhulevungà kiw zà dini. Ne tenged dutun edhengyuan ku sikiyu he kenè niw pezumdumahi is menge mezaat he kebayè niw su ebpekesanggen heini te kedsundan niw te Megbevayà.
60002012	Kinahanglan he utew metazeng is menge ulaula niw su wey maahà te menge etew he kenà tumutuu. Su minsan ke egkeǥiyen dan he mezaat is ulaula niw, egketuenan dan gihapun he meupiya is ed-ul-ulahan niw ne ebpekezalig dan te Megbevayà keuzemà te andew te kebulusi zin te menusiyà.
60002013	Kinahanglan he edtumanen niw is midtukud he velaud diyan te inged niw su iyan heini egkesuatan te Nengazen. Ebpesakup ki te lavew he hadì su iyan sikandin ebayàbayà te langun.
60002014	Ebpesakup ki zaan te gubirnedur su iyan midsuǥù te lavew he hadì wey zin siluti is menge mesinupaken ne wey zin daan deliǥa is menge metazeng.
60002015	Umba edhengyuen ku heini su egkesuatan te Megbevayà he is menge mepedeligen he wazà mekesavut te hustu, meehè dan is menge metazeng he ulaula tew. Ne pinaaǥi kayi ebpekeengked dan is edsudì kenitew.
60002016	Ne ǥeina te nelibri kiw en te Megbevayà, egkehimu he iyan kiw en ebayàbayà te ed-ul-ulahan tew, iyan, kinahanglan he kenè tew edhimuwen is kelibriyanan tew he pesangil wey kiw mekeulaula te mezaat. Su minsan pa te nelibri kiw en, kinahanglan he menge suluǥuen kiw ǥihapun te Megbevayà.
60002017	Edtehuzen tew is langun he menge etew; ebmahalen tew is langun he menge suled tew te kedtuu. Igkehandek ta is ked-ulaula te kenà egkesuatan te Megbevayà; edtehuzen ta is keǥehem te lavew he hadì.
60002018	Sikita is suluǥuen, ebpesakup ki te egalen ta ne hustu is kedtehuza ta kandin. Kenè ta iyan dà ebpezumdumahan is egalen he metulanged wey meupiya is ulaula zin, kekenà, ebpezumdumahan ta zaan is melemu he egkepauk.
60002019	Su edtuvazan ki te Megbevayà emun tenged te kedtumana ta te egkesuatan din, egkeantus ta is kedresaya kenita te egalen ta minsan pa te wazè ki mekesalà.
60002020	Iyan, kenè ki zait he edtuvazan te meupiya emun iyan igkeentusa ta te kedsiluti kenita is mezaat he ulaula ta. Iyan, ke ebpekeantus ki te merasey te wazà mezaat he mid-ulaula ta, edtuvazan ki te Megbevayà.
60002021	Nekeantus si Kristu te merasey wey ki melibri te silut. Ne nehimu sikandin he petug-iringan he kinahanglan he edsunuzen ta. Umba mibpetuu kenitew is Megbevayà su wey tew si Kristu meiringi.
60002022	Wazà minsan hengkey he salà he neveelan ni Kristu. Wazà minsan hengkey he tarù he migkaǥi zin.
60002023	Hein edsumpeliten sikandin duen te kedrensanga kandin wazà sikandin medtavak te mezaat; wazà sikandin mebpenrawak. Is kebelesi zutun te edrasey kandin, insarig din diyà te Megbevayà he iyan kes metazeng is kedhukum din.
60002024	Iyan si Kristu midsilutan tenged te menge salè tew zutun te kedrensanga kandin diyà te krus. Umba iyan sikandin midsilutan su wey tew meengkezi is menge mezaat he ulaula ne wey tew iyan meulaula is metazeng. Is menge palì din dutun, ne iyan nekevawì kenitew.
60002025	Iring kiw zengan te menge ayam he kerehidu he nengetazin, iyan, guntaan impeulì kiw en diyà te Megbevayà he iyan bekidu he metau he ebantey kenitew.
60003001	Sikiyu zaan is menge vahi, kinahanglan he pesakup kew te esawa niw ne zutun minsan ke kenè dan edtuu te Lalag te Megbevayà kela ke ebpeketuu zan ded ke egkeehè dan is menge ulaula niw he memeupiya. Su iyan heini egkehimu he wali niw kandan.
60003002	su egkeehè dan is kedtahud niw te Megbevayà wey is ulaula niw he wazà igkesewayi zuen.
60003003	Sikiyu is menge vahi, kenè niw isipa he iyan ibmekempet niw is pinaaǥi te utew subra he kedeyzeyani niw te vulvul niw wey te kedsul-uva niw te menge mahal he vutang iring te vulawan wey mahal he bisti.
60003004	Su kinahanglan he iyan ibmekempet niw is meupiya he ulaula he ebpuun te ǥehinawa niw he iring te menayù he kegkaǥi, wey is melinawen he ulaula su is kekempet he iring kayi, ne kenà mulà egkeawà, ne utew mahal ziyà te Megbevayà.
60003005	Is menge vahi zengan he midsarig te Megbevayà, iyan heini kandan he inmekempet. Mibpesakup sikandan te menge esawa zan
60003006	he iring ki Sara he mibpesakup daan te esawa zin he si Abraham. Neisip din he egalen din si Abraham. Ne sikiyu is menge vahi ǥuntaan, egkehimu kew he iring te menge anak ni Sara emun ed-iringan niw is ulaula zin he metazeng wey ke kenè niw idtuǥut he egkesamuk is isip niw te kegkehandek.
60003007	Sikita zaan is maama, kinahanglan he ebpurungan ta wey edtehuzen ta is esawa ta. Su minsan pa te meluya is lawa zan kenà is kenita, iring sikandan kenita su imbeǥey zaan kandan te Megbevayà is untung he wazà pidtemanan. Ne tenged kayi kinahanglan he edtehuzen ta sikandan su wey pemineǥa te Megbevayà is kebpengampù ta.
60003008	Duen pa egkeǥiyen ku keniyu te langun ne iyan is: kinahanglan he mesevaha is isip niw wey ǥehinawa niw. Mebpepurpurungè kew wey megiǥineǥawè kew su iring kew en te teltelesuled. Kinahanglan he memetulanged kew wey kenè kew menge mepelevawen.
60003009	Ke zuen ebpesipala keniyu kenè niw velesi te mezaat. Ke zuen edrawak keniyu kenè niw zaan penrewaki, kekenà, belesi niw te meupiya. Su umba midhimu kew te Megbevayà he menge tumutuu su wey kew zin metuvazi te meupiya.
60003010	Duen insurat he Lalag te Megbevayà he edhenduen te, Sikan is egkesuat he meupiya is ked-ubpè din dini te kelibutan wey layun melipey, kinahanglan he kenà mezaat is kebpemèbè din ne kenà edtarùtarù.
60003011	Engkezi zin en is memezaat he ulaula ne layun meupiya is menge ulaula zin. Layun din pen-ahaa is melinawen he kedepitè dan te menge zuma zin.
60003012	Su iyan ebentayan te Megbevayà is memetazeng he etew; ebpemineǥen din is ked-ampù dan. Iyan, egkuntedahan din mulà is ed-ulaula te mezaat.
60003013	Wazà edhilavet keniyu ke edhamen kew te ked-ulaula te meupiya.
60003014	Iyan, minsan ke ebpekeantus kew te kebpesipala tenged te metazeng is ed-ul-ulahan niw, medlipey kew. Kenè kew mahandek te etew zà duen ne kenè kew meseeng.
60003015	Layun niw isipa he iyan egalen niw si Kristu. Layun niw endama is tavak ke zuen ed-insà keniyu ke maan is ebpekesarig kew te Megbevayà.
60003016	Mebmetinehuzen kew is edtavak wey menayù is kegkaǥi niw. Kinahanglan he wazà salà he netaǥù diyà te ǥehinawa niw te menge sumusundan ni Kristu su emun wazà ulaula niw he mezaat egkeeled is edsudì keniyu tenged te egkeǥiyen dan.
60003017	Deyzey ke ebpekeantus ki te merasey tenged te metazeng is ulaula ta, ke iyan intuvad kenita te Megbevayà, kenà ke ebpekeantus ki te merasey tenged te mezaat is ulaula ta.
60003018	Kesevaha zà is kebpehimatey ni Kristu wey mepesaylu is menge salè tew. Mibpehimatey su wey mehimu sikandin is metazeng he elili tew te kenà memetazeng wey kiw mehimu he menge ǥaked te Megbevayà. Nepatey is lawa zin, iyan, nevanhew sikandin
60003019	ne mibeyaan din minsan is nengepirisu he ǥimukud te nemematey zengan ne midweliyan din sikandan.
60003020	Iyan heini menge etew zengan he wazà mebpemineg te Megbevayà dutun te timpu zengan hein ebpelevayen din dà is memezaat he ulaula zan taman te nepasad ni Noe is kebeeli zin te arka. Walu zà he etew is nekeseled dutun te arka wey zan melibri te wahig.
60003021	Ne iyan teǥialung kayi te wahig is kebewtismu he ebpekelibri kenitew te silut. Ne haazà is kebewtismu, ne kenà iyan is kedlumpiyuwi te lawa tew ziyà te wahig, kekenà, iyan is kedhengyui tew te Megbevayà he maawè din is menge salè tew. Egkehimu heini tenged te mibanhew zin si Jesu Kristu.
60003022	Diyà si Jesus med-ulì te langit ne ǥuntaan diyà sikandin ebpimpinuu te zapit te egkekewanan te Megbevayà tuus te utew lavew sikandin. Iyan sikandin ebayàbayà te langun he menge velinsuǥuen te Megbevayà wey te menge kedesenan wey te minsan hentei ziyà te langit he zuen din gehem.
60004001	Ne netuenan ta he si Kristu, hein dini pa te kelibutan, nekeantus sikandin te merasey. Tenged dutun kinahanglan he andam kew zaan te ked-antus te merasey su is etew he ebpekeantus te merasey, egkeawè en diyà te kandin is suat din te ked-ulaula te mezaat.
60004002	Ne tenged kayi, puun dutun taman te kebpatey zin egkehimu he kenè din en human edtumanen is mezaat he kebayà te lawa zin, kekenà, iyan din edtumanen is egkesuatan te Megbevayà.
60004003	Su kinahanglan he kenè niw en maan ul-ulaha sikan is mezaat he ed-ul-ulahan he egkesuatan te menge etew he wazà medtuu te Megbevayà. Su zengan meremerik is ulaula niw; mezaat is egkesuatan te lawa niw; lelenguten kew ne mezaat is kelenganan he ibpelepew niw ziyà te menge keemuran he zutun kew ebpenginum. Utew kew egkeepesi te Megbevayà su kenà tutuu he megbevayà is ed-ezapen niw.
60004004	Iyan, guntaan, is menge etew he kenà edtuu te Megbevayà, utew zan egkeinuinu su maan is kenè kew en edtampu kandan te ed-ulaula te utew memezaat wey memahawag ne tenged dutun edsumpeliten kew zan.
60004005	Keuzemà ke ziyà sikandan ibpeetuvang te Megbevayà ed-insaan din sikandan ke maan is mid-ulaula zan te mezaat. Andam en sikandin te kedsusi te nengeulaula te nemematey en wey te menge uuyag pa.
60004006	Sikan is menge etew he nemematey en, impesavut en kandan dengan is Meupiya he Tudtulanen he ebpuun diyà te Megbevayà su wey meveǥayi sikandan te untung he wazà pidtemanan minsan pa te kenè dan egkelikayan is kebpatey te lawa zan su iyan silut te Megbevayà diyà te tivuuk he menusiyà.
60004007	Kenè en utew egkeuǥet is ketepusan te kelibutan. Ne tenged dutun, kinahanglan he hustu is ked-isip-isip niw. Kinahanglan daan he purungi niw is menge ulaula niw su wey mehustu is ked-ampù niw ziyà te Megbevayà.
60004008	Kinahanglan he iyan lavew he edhemenan niw is kebmahala niw ziyà te ǥehinawa niw te minsan hentei he zuma niw he tumutuu su emun ebmahalen ta is menge zuma ta melemu ki zà ebpekepesaylu te menge salè dan kenita.
60004009	Kinahanglan he utew kew metulanged is ebpepemenahik te menge humehulevungà diyan te valey niw.
60004010	Is minsan hengkey he ketau he imbeǥey te Megbevayà diyà te kada sevaha keniyu, kinahanglan he ǥemita zin wey metevangi is menge zuma zin he tumutuu su wey hustu is kegemita niw te minsan hengkey he intavang keniyu te Megbevayà.
60004011	Sikita is edwali, kinahanglan he is kedwali ta, ne utew hustu he iring te iyan en edwali is Megbevayà. Sikita is edtavang, ne kinahanglan he kenè ta edlipatan he is idtavang ta, ne ziyà ebpuun te Megbevayà su wey pinaaǥi te ǥehem ni Jesu Kristu iyan mevantug is Megbevayà te minsan keenu su iyan dait he edeliǥen wey zait he ebayàbayà te wazà pidtemanan.
60004012	Minahal ku he menge suled, kenè kew meinuinu tenged te utew merasey he penggezam he egkeantus niw en tenged te kedtuu niw. Su emun tumutuu ki, ebpekeantus ki layun te merasey.
60004013	Kenè kew meinuinu, kekenà, lipey kew utew su pinaaǥi kayi ebpekeambit kew te menge kemeresayan he naantus ni Kristu ne tenged dutun utew kew zaan egkelipey keuzemà ke ibpezayag din kenitew haazà is bulawan he ed-ulian.
60004014	Utew kew zeyzey ke edsudien kew tenged te menge sumusundan kew ni Kristu su tuus heini he mid-ulinan kew te mekeǥeǥehem he Mulin-ulin he iyan is Megbevayà.
60004015	Kinahanglan he kenè niw iyan igkerasey is kedsiluti keniyu tenged te kebpemumunù, kebpemenakew, ked-ulaula te minsan hengkey he mezaat, wey te kebpenhilavet dutun te wazè niw ketenged.
60004016	Iyan, ke iyan niw ibpekeantus te merasey is tenged te neketuu kew ki Kristu, kenè niw haazà ikeeled, kekenà, utew zekelà is kebpeselemati niw te Megbevayà su neǥaked kew ni Kristu.
60004017	Iyan heini, menge suled, timpu he pinaaǥi te merasey he egkeulaula ebpuunan te Megbevayà is kedsusiya zin te menge ulaula te menusiyà. Edhunaan din edsusiya is menge sakup din. Ne emun iyan kiw zin is menge tumutuu edhunaan din, utew pa merasey is egketemanan te menge etew he kenà ebpemineg te Meupiya he Tudtulanen he impesavut kandan te Megbevayà.
60004018	Su zuen insurat he Lalag te Megbevayà he edhenduen te, Emun mereǥen he edlibriyen te silut is menge metazeng he etew, iyan pe be melibri sikan is menge etew he edsukul te Megbevayà wey memezaat is ulaula!
60004019	Ne tenged dutun, menge suled, ke ebpekeantus kew en te merasey su iyan intuvad keniyu te Megbevayà, isarig niw is gehinawa niw ziyà te kandin he iyan metinumanen he nenlimbag wey hemeni niw is memeupiya he ulaula.
60005001	Sikiyu is ebmeǥurangen te menge tumutuu, duen idhangyù ku keniyu su ebmeǥurangen a zaan. Nekevantey a te kedresaya zengan ki Kristu ne iring keniyu, ebpekeseled a zaan te vulawan he ed-ulian he ibpeǥawaǥawa keuzemà.
60005002	Ne iyan idhangyù ku keniyu is: purungi niw elimahi is menge tumutuu he insarig keniyu te Megbevayà. Iring sikandan te menge kerehidu zin. Iyan kew edumala kandan, kenà iring te ebpeǥesen kew, kekenà, kinahanglan he ebpuun te meliwanag he ǥehinawa niw su iyan haazà egkesuatan te Megbevayà. Kinahanglan he kenà iyan dà id-elimahi niw kandan is tenged te edsuhulan kew zan, kekenà, tenged te egkesuat kew he edtavang kandan.
60005003	Kenè kew medhadìhadì kandan te insarig keniyu, kekenà, eǥaka niw sikandan su wey iyan kew zan edsunuzen te menge meupiya he ulaula.
60005004	Ne emun edlikù si Jesus, sikan is lavew he ed-elima te menge kerehidu te Megbevayà, duen idsuhul zin keniyu he iyan is kebpekeambit niw te utew zin kegkelavew he kenà egkehanew.
60005005	Sikiyu menge menguhed, edhengyuan ku sikiyu he pevayàbayè kew te menge ebmeǥurangen. Kinahanglan he kenè kew mepelevawen, kekenà, mebpetebtevangè kew su zuen insurat he Lalag te Megbevayà he edhenduen te, Kuntada te Megbevayà is mepelevawen, iyan, igkehizu zin is kenà ebpelavew.
60005006	Ne tenged dutun kinahanglan he kenè kew mepelevawen, kekenà, pevayàbayè kew te Megbevayà he mekeǥeǥehem ne edhimuwen kew zin he utew lavew keuzemà te hustu he timpu.
60005007	Isarig niw ziyà te kandin is minsan hengkey he seeng niw su iyan sikandin ed-elima keniyu.
60005008	Med-andam kew, mebantey kew su is kuntada tew he si Setanas, edriǥuriǥu en he iring te erimaung he edhiniǥer su ebpen-ahà te edewiyen din.
60005009	Sukuli niw sikandin, ne hamen kew sarig te Megbevayà su netuenan niw he is menge zuma niw he tumutuu zini te tivuuk he kelibutan, ebpekeantus dan daan te merasey he iring te egkeantus niw.
60005010	Mevavè dà is ked-antus niw ne edheǥeten te Megbevayà is kedsarig niw kandin. Ebiǥeran kew zin, edlig-enan kew zin wey ebeǥayan kew zin te zesen. Iyan sikandin puunà te minsan hengkey he tavang kenitew. Midhimu kiw zin he tumutuu su wey pinaaǥi te kebpekidsevaha tew ki Kristu mekeambit kiw te wazà pidtemanan he utew kegkelavew zin.
60005011	Berakat he zeliǥa sikandin te wazà pidtemanan su iyan sikandin mekeǥeǥehem.
60005012	Mid-uǥupan a ni Silvanu te edsurat kayi. Suled tew sikandin he utew egkeseriǥi. Iyan insurati ku keniyu kayi su wey ku meheǥet is kedtuu niw. Ibpesavut ku keniyu he impenurù ku en keniyu he tutuu is gaǥew te Megbevayà keniyu. Ne kenè niw heini lipati.
60005013	Ebpengemusta keniyu is menge tumutuu zini te inged he Bebilunya. Pinilì sikandan te Megbevayà iring te pinilì kew zin daan. Ebpengemusta zaan keniyu si Marcos he iyan iring te tutuu he anak ku.
60005014	Mebpelimlimuey kew. Mebmelinawen is gehinawa te uman sevaha keniyu he nekidsevaha ki Kristu.
61001001	Iyan a si Simon Pedro is teǥisurat kayi. Suluǥuen a ni Jesu Kristu wey epustul zin, he ke và dà egkeǥiya, midsuǥù e zin . Ebpesuratan ku sikiyu is langun he neketuu ki Jesu Kristu. Megbevayà he Menluluwas tew sikandin. Geina te wazè din ibpelavi he minsan hentei, midhimu kew zin he tumutuu kandin iring te midhimu key zin daan he tumutuu.
61001002	Berakat he ikeǥaǥew kew utew te Megbevayà wey mebmelinawen is gehinawa niw pinaaǥi te kegkesevuta niw te Megbevayà wey te Nengazen tew he si Jesus.
61001003	Pinaaǥi te ǥehem te Megbevayà edtevangan kiw zin te mezakel he paaǥi wey kiw meketuman te menge suǥù din kayi te ked-ubpè tew zini te kelibutan. Umba egkehimu heini su impekilala en kenitew si Jesu Kristu he iyan mibpetuu kenitew wey kiw mekeambit te ketazeng din wey te utew zin kegkelavew.
61001004	Iyan heini kedtumana zin te penaad din he utew zekelà wey mahal is idtuvad din kenitew. Umba impenaad din heini su wey mekeiring is menge ulaula tew te menge ulaula te Megbevayà ne mekelikey kiw zini te kelibutan te kedtumana te menge mezaat he kebayè tew su ebpekezezaat heini kenitew.
61001005	Ne ǥeina te iyan heini intavang din kenitew kinahanglan he edhimuwen ta is taman te egkehimu ta su wey meheǥeti is kedtuu ta kandin te menge meupiya he ulaula. Ne is menge meupiya he ulaula, kinahanglan he edheǥetan ta te kegkesevuta te hustu.
61001006	Ne is kedsavut, edheǥetan ta te edtengkaan he ed-ul-ulahan. Ne haazà daan, edheǥetan ta te kebmeinentusen. Ne is kebmeinentusen, edheǥetan ta te kebpevayàbayè ta te Megbevayà.
61001007	Ne haazà daan, edheǥetan ta te kegiǥineǥawè tew ne is kegiǥineǥawè tew, edheǥetan ta zaan te kebmahala ta te menge zuma ta.
61001008	Ne emun ed-iseg layun is ked-ul-ulaha niw kayi te langun, kenà egkehimu he kenà utew zekelà is pulus te kedtuuwi niw te Nengazen tew he si Jesu Kristu.
61001009	Iyan, ke zuen tumutuu he kenà ed-ulaula kayi, henduen be te nelakap is isip din su kenè din egkesavut is hustu. Nelipatan din en buwa he nepelisan en sikandin te menge zaan he ulaula zin he mezaat.
61001010	Menge suled, geina te mibpilì kiw ne midhimu kiw te Megbevayà he menge tumutuu kandin, edhimuwen tew is taman te egkehimu tew wey maahà he tutuu iyan is kebpilia zin kenitew wey is kedhimuwa zin kenitew he menge tumutuu zin. Su emun iyan heini ed-ul-ulahan tew kenè kiw ebpekesuwey te hustu he ibayà,
61001011	ne zekelà is kelipey tew keuzemà su egkeǥalew is Megbevayà kenitew zutun te kebpeseleza zin kenitew zutun te wazà pidtemanan he ǥinhedian te Nengazen tew he si Jesu Kristu he iyan Menluluwas tew.
61001012	Minsan pa te nesavut niw en heini is langun wey meheǥet en is kedtuu niw te tutuu he tuluuwen, kinahanglan he layun ku heini ibpezineg keniyu.
61001013	Su taman te kemulu e pa zini te kelibutan meupiya ke igkepezineg ku keniyu heini su wey kenè niw melipati.
61001014	Netuenan ku he meǥaan e en egkeumuri sumalà is impesavut kedì te Nengazen tew he si Jesu Kristu.
61001015	Ne tenged kayi edhimuwen ku is taman te egkehimu ku su wey kenè niw melipati is impenurù ku.
61001016	Sikan is impenurù dey keniyu mehitenged te egkeulaula keuzemà ke edlikù is Nengazen tew he si Jesu Kristu he utew zekelà is gehem din, ne kenà heini tetezemen dà he midhimu te etew zà duen. Netuenan dey su nemesahan dey en is mekeǥeǥehem he anlag din.
61001017	Duma key zin dengan hein impaahà te Amey tew he Megbevayà is mekeǥeǥehem he anlag din wey is utew zin kegkelavew. Nezineg dey is lalag te mekeǥeǥehem he Megbevayà he migkaǥi te, Iyan heini sikan is Anak ku he utew ku minahal; ingkesuat ku utew sikandin, ke sikandin.
61001018	Nezineg dey is laǥeng te Megbevayà he ziyà ebpuun te langit hein miduma key zengan ni Jesus pehendiyà te vuntud he mibulusan te Megbevayà.
61001019	Ne utew zutun neheǥet is kedtuu zey te nengetagnà dengan te ebpemeneuven te Megbevayà mehitenged ki Jesus ne kinahanglan he purungi niw zaan tuuwi. Su is impenurù dan, ne iring te sulù he ebpenganlag diyà te merusirem taman te kenè pa egkeriwaswas. Ne emun egkeriwaswas en, egketeyawan kiw te mekevugwas, he ke và dà egkeǥiya egkeuma is kegketuman te kedlikù ni Jesus .
61001020	Ne kinahanglan utew he sevuta niw he wazà etew he hustu is kedseysey zin te penurù he insurat te ebpemeneuven dengan te Megbevayà emun wazà ipesavut kandin te Waǥas he Mulin-ulin.
61001021	Su heini is penurù, wazà diyà dà mebpuun te isip te etew zà duen, kekenà, impinted te Megbevayà. Mid-ulinan te Waǥas he Mulin-ulin is ebpemeneuven dengan, ne is menge lalag dan, iyan impekaǥi kandan te Megbevayà.
61002001	Duen dengan menge teruen he etew he uvag kun ebpeneuven te Megbevayà ne iring din ded daan, duen menge etew he edlepew ǥuntaan he ebpenurù te tarù diyan te keniyu. Sayep is ibpenurù dan te meeles ne ebpekezezaat heini te upakat niw te menge tumutuu. Ibpenurù dan he kenà Nengazen tew si Jesus he iyan pezem mibelukas kandan ne tenged dutun egketik-awan sikandan ke edsilutan dan.
61002002	Ne minsan pa zutun mezakel is edsunud te meremerik he menge ulaula zan, ne pinaaǥi zutun egkesawey kiw is edsunud te tutuu he tuluuwen su kunaan te menge etew ke zuma tew sikandan.
61002003	Tenged te suat dan te selapì, ebpenepian kew zan pinaaǥi te penurù dan he tarù. Daan en he midteǥana is silut kandan; andam en is Megbevayà te kedsilut kandan.
61002004	Su wazà pesegdana te Megbevayà minsan is menge velinsuǥuen din dengan he nekesalà, kekenà, intimbag din diyà te Iveyaan. Ne ziyè dan pa te utew merusirem he mibakus te kedina su idtaǥad sikandan taman te andew te kedsilut.
61002005	Wazà daan pesegdana te Megbevayà is tivuuk he menusiyà dengan su impelapey zin is daǥat ne nengelened is langun he wazè dan kedtahud kandin. Iyan dà midlibri zin si Noe he nekepenurù te metazeng he ulaula wey zuen pa pitu he etew he midlibri zin daan.
61002006	Elin daan midsilutan dengan te Megbevayà is menge etew ziyà te menge inged he Suduma wey Gumura. Iyan dà meǥinged dutun he midlibri zin ensi Lut su metazeng mulà si Lut. Nerasey si Lut he ed-isip-isip te meremerik he ulaula te menge mesinupaken he zuma zin. Andew-andew utew mezaat he ulaula is egkengezineg din wey egkengeehè din ne zutun utew mibmesakit is gehinawa zin. Ne tenged dutun te utew menge lalung mibinsulan te Megbevayà is inged dan su wey mesavut te minsan hentei ke hengkey is kedsiluti zin keuzemà dutun te menge etew he kenà ebpemineg te menge suǥù din.
61002009	Iyan, is menge etew mulà he ed-azap te Nengazen, metau sikandin he edtavang kandan wey kenè dan mekesalà ke ebpenulayen sikandan. Metau zaan sikandin he ebakus te menge nemematey he lalung su wey itaǥad sikandan taman te andew te kedsiluti zin kandan.
61002010	Utew meveǥat keuzemà is kedsiluti zin dutun te menge etew he ebpeniguduwan dan te edtuman is menge meremerik he kebayà te lawa zan wey edsumpeliten dan is minsan hentei he zuen din keǥehem. Ne heini is migkaǥi ku he menge etew he ebpenurù te tarù, utew zan memevurut wey memepelevawen. Kenè dan edtehuzen is menge kedesenan diyà te langit, kekenà, edsumpeliten dan.
61002011	Ne minsan is menge velinsuǥuen te Megbevayà he lavew pa is gehem dan kenà dutun te menge teruen he menunudlù, kenè dan mulà ebpekeaku he edsudì te menge kedesenan emun idsumbung dan is menge kedesenan diyà te etuvangan te Megbevayà.
61002012	Iyan, heini is menge teruen he menunudlù, kenè dan egkeisip he igkehandek heini su zaan he ulaula zan is kedsudì. Iring sikandan te menge langgam he wazà keeled he iyan intuvad kandan is kedekepa wey kedhimetayi kandan. Edsumpeliten dan is kenè dan egkesavut. Ne iyan egkezungguan dan is kemetayen he wazà pidtemanan.
61002013	Utew merasey is silut he egkeantus dan keuzemà iring te merasey zaan is ibpeantus dan te menge etew. Iyan kelenganan he egkesuatan dan is kedtumana zan te minsan maandew pa te minsan hengkey he meremerik he kebayà te lawa zan. Igkeeled niw wey igkesudii sikandan keniyu su minsan ke ebpekidtuǥen dan keniyu ziyà te menge keemuran niw utew zan egkesuati is kedtarùtarù keniyu.
61002014	Egkeeriǥan dan te minsan hentei he vahi; kenà egkepenù is suat dan te mezaat he ulaula. Ebpeeyatan dan is menge etew he kenè pa ebpekesavut te hustu. Utew zan leǥezen, iyan, kenà egkehimu he kenà sikandan egkesilutan te Megbevayà.
61002015	Nengetazin en is isip dan su midsuwey zan en te tutuu he ibayà. Iyan ibayà he ed-ikulen dan is mezaat he paaǥi zengan ni Belaam he anak ni Busur. Iyan dekelà diyà te ǥehinawa ni Belaam is selapì he idsuhul kandin ke mezaat is ed-ul-ulahan din.
61002016	Duen kudè din he asnu he kenà pezem ebpekekaǥi, iyan, impekaǥi te Megbevayà ne indawey zin ki Belaam haazà is mezaat he ed-ul-ulahan ne tenged dutun wazà melaus ni Belaam is ketuturebungi zin.
61002017	Ne haazà is menge etew he ebpenurù te tarù, iring sikandan te kalut he nemezahan. Iring sikandan te ǥapun he ebpegwisen te keramag su wazè dan menge pulus. Inteǥana te Megbevayà is egkeubpaan dan diyà te Impirnu he utew merusirem.
61002018	Uvag mezalem is menge lalag dan, iyan, wazà pulus te egkeǥiyen dan. Duen menge etew he ed-engkezan dan pezem is menge zaan he zuma zan he ed-ulaula te sayep, iyan, ebpenulayen sikandan dutun te menge menunudlù pinaaǥi te meremerik he kebayà te lawa zan.
61002019	Egkeǥiyen dutun te menge menunudlù he egkelibri ki pinaaǥi te kedsunuza kandan su idtuǥut kun kenita is minsan hengkey he ulaula, iyan, nasì nengeuripen pa sikandan te menge ulaula he ebpekezezaat su netuenan ta he uripen is etew te minsan hengkey he ebpekevayàbayà kandin.
61002020	Ke zuen menge etew he nekesavut en mehitenged te Nengazen tew he si Jesu Kristu, egkelibri zan en pezem te mezaat he ulaula zini te kelibutan he ebpekezezaat kandan. Iyan, ke egkepenulayan sikandan ne edlikuan dan en maan haazà is daan he kegkeuripena kandan te mezaat he ulaula, tuwas pa he merasey is egketemanan dan.
61002021	Meupiya pa ke wazè dan meturedu is paaǥi te kegkehimu kandan he metazeng, kenà te neturedu zan ne mid-iniyuǥan dan ne wazè dan medtuman te suǥù kandan te Megbevayà he impesavut kandan.
61002022	Netuman en pinaaǥi kandan sikan is erubasa he edhenduen te, Migkaan te asu is in-utè din ne sikan is neziǥù he vavuy, midtunè en maan.
61003001	Minahal he menge suled ku, ikezuwa en heini te kebpesurati ku keniyu. Iyan tuyù ku kayi te kezezuwa ku kebpesurati keniyu is: wey kew mekeisip te hustu pinaaǥi kayi te menge sambag ku keniyu.
61003002	Egkesuatan ku he meisip-isip niw is menge lalag he insurat dengan te ebpemeneuven te Megbevayà wey is suǥù te Nengazen tew he Menluluwas tew he imbeǥey zin kenitew pinaaǥi kenami te menge epustul.
61003003	Idhuna ku keniyu ibpesavut he keuzemà te ketepusan he timpu duen ebpemenlepew he menge etew he iyan ebayàbayà kandan is menge mezaat he kebayè dan. Edsumpeliten kew zan he egkaǥi te,
61003004	Hendei vuwa si Kristu su impenaad din dengan he edlikù dini te kelibutan, iyan, kenè key ebpeketuu te iring dutun su puun pa te timpu zengan te kebpatey te menge tipehuna he kepuun tew taman en guntaan, wazà mahalin is minsan hengkey; iyan ded gihapun genat dà te kedtukuza te kelibutan taman en guntaan.
61003005	Is egkaǥi te iring kayi, iyan edlipatan dan is: dengan midlimbag te Megbevayà is langit pinaaǥi zà te lalag din, ne is tanà daan, midlimbag din pinaaǥi te wahig ne impelepew zin is tanà puun dutun te wahig.
61003006	Ne pinaaǥi zaan te wahig, midlimas dengan te Megbevayà is tivuuk he menusiyà dini te lumpad.
61003007	Ne haazà is Lalag te Megbevayà he iyan inlimbag din dengan, pinaaǥi zutun midteǥenahan din en is langit wey tanà su wey melimas din te hapuy keuzemà dutun te andew te kedsusiya zin wey kedsiluti zin te menge etew he wazè dan kedtahud kandin.
61003008	Minahal ku he menge suled, tentenuzi niw he ziyà te Megbevayà, neked-iring is sengeandew zà wey is nengkelibu he tuig su ziyà te kandin meǥaan dà utew haazà is dezuwa.
61003009	Kunaan te zuma ke edlanganlangan is Nengazen su maan is kenè din edtumanen is pesarig din he edlikù sikandin. Kenà sikandin edlanganlangan, kekenà, utew sikandin mepelevayen keniyu su kenè din egkesuatan he zuen minsan sevaha he kenà egkelibri te silut. Egkesuatan din he meiniyuǥi te langun is menge ulaula zan he mezaat.
61003010	Ne minsan pa zutun, edtumanen gihapun te Megbevayà is kedlimasa zin te kelibutan. Egketik-awan is menusiyà he iring te kegketik-awi kandan te tekawen. Dutun he andew egkezineg is kerekatak ne egkehanew is langit. Egkeǥevà ne egkeamin egketutung is minsan hengkey. Egkevinsulan is tivuuk he kelibutan wey is langun he taǥù din.
61003011	Ne ǥeina te zuen andew keuzemà he zutun egkehanew is langun te iring kayi, kinahanglan he ebpurungan tew is kedsunud tew te Megbevayà para wazà igkesewayi kenitew.
61003012	Su edteǥazan ta is andew te kedlimasa te Megbevayà te kelibutan. Edhimuwen ta is taman te egkehimu ta su wey meǥaan metuman. Dutun he andew egkeamin egketutung is langit, wey egkengetunew is langun te utew meinit.
61003013	Iyan, sikitew mulà, ebperetengen ta is beǥu en he tanà wey langit he impenaad kenitew te Megbevayà. Iyan dà ebpekeubpà dutun is memetazeng is ulaula zan.
61003014	Na menge suled, geina te kemulu tew pa edteǥazi haazà is andew, kinahanglan he ebpurungan tew edtengkai is menge ulaula tew su wey wazà igkesewayi kenitew te Megbevayà ne wey melinew is kedepità te uman sevaha kenitew ziyà te kandin.
61003015	Kenè niw lipati he iyan ibpelevaya te Megbevayà kenitew su wey melibri ki te silut din. Iyan daan heini impesavut keniyu te emiǥu tew he si Pablo zutun te surat he impeuwit din keniyu. Impinted heini kandin te Megbevayà.
61003016	Ibpenurù din layun is andew te kedlimas diyà te langun he menge surat din. Duen daan ibpenurù ni Pablo he mereǥen he edsevuten ne is menge etew he kenà edsavut te hustu wey wazà meheǥet is kedtuu zan, edhelinen dan haazà is memereǥen ne nesayep is kedseysaya zan duen iring te nesayep daan is kedseysaya zan te zuma he insurat he Lalag te Megbevayà. Ne tenged dutun edsilutan sikandan te Megbevayà.
61003017	Minahal ku he menge suled, geina te netuenan niw en heini he zaan, andam kew su wey kenè kew meketuu te menge tarù he ibpenurù te menge lalung he etew ne egkelipatan niw is tutuu he tuluuwen he midtuuwan niw.
61003018	Kinahanglan he pinaaǥi te kegkeǥeǥawi keniyu te Nengazen tew wey Menluluwas tew he si Jesu Kristu, med-iseg is kedsevuta niw te ibpesavut din. Berakat he iyan sikandin edeliǥen guntaan wey te wazà pidtemanan.
62001001	Ebpesuratan ku sikiyu mehitenged ki Kristu. Migeraran sikandin te Lalag he ebpekeveǥey te wazà pidtemanan he untung. Daan en sikandin te wazè pa tukuza is kelibutan. Ne minsan pa zutun neehè dey sikandin ne nekepemineg key te migkaǥi zin. Neehè dey ne neǥewezan dey sikandin.
62001002	Hein mibulus dini te kelibutan heini is puunà te untung, neehè dey ne tenged dutun egkeǥiyen dey keniyu is neehè dey. Edseyseyen dey keniyu is migeraran te untung he wazè din pidtemanan. Daan sikandin he zuma te Amey tew he Megbevayà ne zutun mibpeǥawaǥawa kenami zini te kelibutan.
62001003	Edtudtulen ku en keniyu haazà is neehè dey wey nezineg dey ziyà te kandin su wey kew mebpekid-upakat kenami su nekid-upakat key zaan te Amey tew he Megbevayà wey te Anak din he si Jesu Kristu.
62001004	Ne tenged dutun ebpesuratan ku sikiyu te iring kayi su wey meheǥet is kelipey tew.
62001005	Ibpesavut ku keniyu is impesavut kenami te Anak te Megbevayà he is Megbevayà, iyan sikandin puunà te kerayag ne wazà minsan hengkey he merusirem diyà te kandin.
62001006	Emun egkaǥi ki he nekid-upakat ki te Megbevayà, iyan, diyè ki pa te kerusireman, he ke và dà egkeǥiya, mezaat pa is menge ulaula ta , teruen ki. Teruen ki pinaaǥi te menge lalag ta wey pinaaǥi te menge ulaula ta.
62001007	Emun merayag mulà is ibayè tew iring te merayag is Megbevayà, he ke và dà egkeǥiya, emun mibpesakup kiw te Megbevayà, egkeupakat kiw ne layun kiw edlumpiyuwi te minsan hengkey he salè tew pinaaǥi te kebpelisi kenitew te lengesa ni Jesus he Anak te Megbevayà.
62001008	Emun egkaǥi ki he wazè ta salà, tarù is ebpetuuwan ta te ǥehinawa ta ne kenè ki ves edtuman te tutuu he tuluuwen.
62001009	Emun idtug-an ta ziyà te Megbevayà is menge salè ta, kenà egkehimu he kenè ki zin ebpeseyluwen su metazeng sikandin ne metinumanen te pesarig din. Edlumpiyuwan ki zin te langun he menge ulaula ta he kenà metazeng.
62001010	Iyan, ke egkaǥi ki he wazè ki mekesalà, henduen be te migkaǥi ki he teruen is Megbevayà ne wazè ki mebpezumazuma te lalag din.
62002001	Sikiyu is iring te menge anak ku, iyan ibpesurati ku keniyu is: wey meheǥeti is kedtuu niw wey kew kenà mekesalà. Iyan, ke zuen ebpekesalà he minsan hentei kenitew, duen datù tew he edtavang kenitew ziyà te etuvangan te Amey tew he Megbevayà. Iyan datù tew si Jesu Kristu he utew metazeng.
62002002	Iyan sikandin impemuhat tenged kenitew wey mepalis is menge salè tew, ne kenè kenitew zà he salà is egkepalis, kekenà, is menge salà daan te tivuuk he menusiyà.
62002003	Egketuenan tew he emiǥu kiw en te Megbevayà ke edtumanen tew is menge sugù din kenitew.
62002004	Iyan, ke zuen egkaǥi te, Emiǥu e en te Megbevayà, ne haazà is egkaǥi, kenè din edtumanen is menge suǥù te Megbevayà, teruen sikandin. Kenà sikandin ebpezumazuma te tutuu he tuluuwen.
62002005	Ne ke zuen etew he edtumanen din is menge suǥù te Megbevayà, neheǥet en is kebmahala zin te Megbevayà diyà te ǥehinawa zin. Sikan is etew he egkaǥi he nekidsevaha sikandin te Megbevayà, kinahanglan he metazeng is menge ulaula zin iring te metazeng is menge ulaula ni Jesus. Emun iyan heini ed-ul-ulahan ta, netuenan ta he nekidsevaha ki te Megbevayà.
62002007	Minahal ku he menge suled, kenà beǥu heini is idsuǥù ku keniyu su zengan dà. Ne insuǥù en heini keniyu hein aney kew medtuu. Ne heini he suǥù, ne iyan ded sikan is lalag he impesavut kenitew he mahala tew is minsan hentei he zuma tew.
62002008	Ne minsan pa te zaan heini he suǥù, henduen be te sikan pa isuǥù kenitew su impaahà ni Kristu he tutuu heini is suǥù wey ibpeehè niw zaan ǥuntaan. Egkeawè en kayi te kelibutan is kerusireman ne egketeyawan kiw en te tutuu he tuluuwen.
62002009	Ke zuen etew he egkaǥi he midteyawan te Megbevayà is isip din, iyan, ebpekigkuntada sikandin te zuma zin, kemulu pa sikandin diyà te kerusireman.
62002010	Is etew mulà he ebmahalen din is duma zin, iyan sikandin kes edteyawan is isip din te Megbevayà, ne kenè din ibpekesalà is menge ulaula zin.
62002011	Iyan, is etew he ebpekigkuntada te zuma zin, kemulu pa is isip din diyà te kerusireman ne mezaat pa is menge ulaula zin. Iring sikandin te etew he kenè din egketuenan ke hendei sikandin ebpekepevayà su ziyè pa sikandin te kerusireman.
62002012	Ebpesuratan ku sikiyu, menge anak ku, su nengepesaylu en is menge salè niw tenged ki Kristu.
62002013	Sikiyu is menge meǥurang, umba ebpesuratan ku sikiyu su nehimu kew en he menge emiǥu ni Kristu. Daan en sikandin te wazè pa limbaǥa is minsan hengkey. Sikiyu is menge menguhed, ebpesuratan ku sikiyu su nezaag niw en si Setanas.
62002014	Sikiyu is menge vatà, ebpesuratan ku sikiyu su menge emiǥu kew en te Amey tew he Megbevayà. Iyan ibpesurati ku keniyu te menge meǥurang is: tenged te emiǥu kew en ni Kristu. Daan en sikandin te wazè pa limbaǥa is minsan hengkey. Iyan ibpesurati ku keniyu te menge menguhed su meviǥer en is kedtuu niw ne kenà egkeawà diyan te isip niw is Lalag te Megbevayà, wey nezaag niw en si Setanas.
62002015	Kinahanglan he kenà iyan dekelà dini te ǥehinawa ta is menge ulaula te menge etew zini te kelibutan he menge kuntada te Megbevayà, kinahanglan daan he wazà minsan hengkey zini te kelibutan he iyan dekelà dini te ǥehinawa ta. Su ke zuen etew he iyan dekelà diyà te ǥehinawa zin is iring dutun, kenà egkehimu he iyan mahal ziyà te ǥehinawa zin is Amey tew he Megbevayà.
62002016	Su is minsan hengkey he mezaat he ulaula zini te kelibutan, iring te menge mezaat he kebayà, is menge mezaat he vutang he egkeahà wey egkesuatan te menge etew wey is kebpezalig dan tenged te menge azen he nekuwa zan, kenè man heini ebpuun te Amey tew he Megbevayà, kekenà, dini zà ebpuun te kelibutan.
62002017	Egkehanew keuzemà is kelibutan wey egkehanew zaan is minsan hengkey he mezaat he egkesuatan te menge etew, iyan, sikan is edtuman te egkesuatan te Megbevayà, kenà mulà egkehanew, kekenà, duen din untung he wazà pidtemanan.
62002018	Menge anak ku, meǥaan en egketapus heini is timpu. Nezineg niw en he keuzemà duen edlepew he egeraran te Kuntada ni Kristu. Guntaan duen en mezakel he menge kuntada ni Kristu ne tenged dutun netuenan ta he meǥaan en iyan egketapus heini is timpu.
62002019	Ne heini is menge kuntada ni Kristu, kenè tew sikandan tutuu he menge zuma su umba mid-ewaan kiw zan. Angin ke tutuu zan he zuma tew su wazè kiw zan geina ewai. Tenged te ked-awè dan egketuenan ta he kenè dan tutuu he menge zuma tew.
62002020	Sikiyu mulà, mibpeulinan kew ni Kristu te Waǥas he Mulin-ulin ne tenged dutun nesavut niw te langun is tutuu he tuluuwen.
62002021	Kenè ku iyan ibpesurati keniyu is tenged te wazè niw mesavut ke hengkey is tutuu he tuluuwen, kekenà, tenged te nesavut niw en wey tenged te wazà minsan hengkey he tarù he ziyà ebpuun te tutuu he tuluuwen.
62002022	Hentei man is teruen? Iyan sikan is egkaǥi he kenà iyan si Jesus mibpilì te Megbevayà he ibpahadì. Is egkaǥi kayi, ne iyan kuntada ni Kristu su egkeǥiyen din he kenà tutuu he ed-ezapen is Amey tew he Megbevayà ne egkeǥiyen din daan he kenà si Kristu Anak te tutuu he Megbevayà.
62002023	Ne ke zuen etew he kenè din edewaten is Anak te Megbevayà, kenè din daan edewaten is Amey tew he Megbevayà. Ne iring din ded daan ke zuen etew he midawat din en is Anak te Megbevayà, nezawat din en daan is Amey tew he Megbevayà.
62002024	Is tuluuwen he impenurù keniyu hein aney kew medtuu, kinahanglan he edhemenan niw su emun edhemenan niw kenà egkehimu he kenè kew layun egkesevaha te Amey tew he Megbevayà wey te Anak din he si Jesu Kristu.
62002025	Su iyan impenaad kenitew ni Kristu is untung he wazà pidtemanan.
62002026	Ebpesuratan ku sikiyu wey kew med-andam su zuen menge etew he tarù is ibpetuuwan dan pezem keniyu.
62002027	Iyan, sikiyu, wazà kinahanglan he zuen selakew pa he ebpenurù keniyu su mibpeulinan kew en ni Kristu te Waǥas he Mulin-ulin. Pinaaǥi zutun egkesavut niw is langun he ibpesavut keniyu ni Kristu. Tutuu mulà ne kenà tarù haazà is ibpesavut din keniyu umba kinahanglan he hemeni niw is kebpekidsevaha niw kandin sumalà is impenurù en keniyu.
62002028	Ne tenged kayi te langun, menge anak ku, hemeni niw is kebpekidsevaha niw ki Kristu su wey kenè kew mahandek ne kenè kew egkeeled keuzemà dutun te kedlikù din.
62002029	Netuenan te en he metazeng si Kristu. Netuenan ta zaan he minsan hentei he metazeng is menge ulaula zin, nehimu en sikandin he anak te Megbevayà.
62003001	Utew kiw mahal ziyà te ǥehinawa te Amey tew he Megbevayà su ahaa niw man migngezanan kiw zin en he menge anak din ne menge anak kiw zin en iyan. Is menge etew zini te kelibutan he kuntada te Megbevayà, kenè kiw zan egkekilala he menge anak kiw te Megbevayà su kenè dan daan egkekilala ke hentei sikandin.
62003002	Menge minahal ku he menge emiǥu, menge anak kiw en te Megbevayà ne kenè tew pa egketuenan ke hengkey is egketemanan te kegkeenaka kenitew te Megbevayà. Iyan, netuenan tew he ke edlikù si Kristu, egkehimu zutun is kenitew he zagwey he iring te kandin he zagwey su zutun egkeehè tew human is tutuu he zagwey zin.
62003003	Is minsan hentei he ebperateng te kedlikù ni Kristu, layun din ebpurungi is menge ulaula zin su wey wazà mezaat iring te wazà daan mezaat he ulaula ni Kristu.
62003004	Ke zuen nekesalà, nesupak din is kesuǥuan te Megbevayà su is ulaula he egngezanan te salà ne iyan is minsan hengkey he ulaula he supak te kesuǥuan te Megbevayà.
62003005	Netuenan niw en he umba mibpeetew si Kristu su wey zin maawà is menge salè tew. Ne netuenan niw zaan he wazà minsan sevaha he salà he nehimu zin wey egkehimu zin.
62003006	Ne tenged dutun is minsan hentei he edhemenan din is kebpekidsevaha zin ki Kristu, kenà egkehimu he layun sikandin ed-ulaula te mezaat. Sikan is etew he layun ed-ulaula te mezaat, wazè din metueni ke hentei si Kristu ne wazè din tuuwi sikandin.
62003007	Menge anak ku, kinahanglan he kenè niw pemineǥa is minsan hentei he teruen he ebpenurù pezem keniyu. Iyan tutuu is: ke zuen etew he ed-ulaula te hustu ne iyan sikandin metazeng he etew iring te metazeng si Kristu.
62003008	Ke zuen etew he layun ed-ulaula te mezaat ne sakup sikandin ni Setanas su layun daan si Setanas ed-ulaula te mezaat puun pa te kedlimbaǥa te kelibutan. Umba midhendini te kelibutan is Anak te Megbevayà su wey zin ikeawà is gehem te menge ulaula ni Setanas.
62003009	Is minsan hentei he nehimu en he anak te Megbevayà, kenè en sikandin egkesuat he ed-ulaula te mezaat su midsempù en man te Megbevayà. Geina te iyan Amey zin is Megbevayà kenà egkehimu he layun sikandin ed-ulaula te mezaat.
62003010	Ne ke zuen etew he kenà metazeng is menge ulaula zin, tuus heini he kenà sikandin anak te Megbevayà. Ne kenà daan anak te Megbevayà is minsan hentei he kenè din ebmahalen is duma zin. Pinaaǥi kayi egketuusan ta ke hentei is menge anak te Megbevayà wey ke hentei is menge sakup ni Setanas.
62003011	Kinahanglan he ebmahalen tew te kada sevaha is menge zuma tew. Iyan heini impenurù kenitew hein aney kiw meketuu.
62003012	Kenè tew ed-iringan si Kain su sakup sikandin ni Setanas ne mibunù din is hazi zin. Umba mibunù din su mezaat is kandin he ulaula ne metazeng mulà is menge ulaula te hazi zin.
62003013	Menge suled, kenè kew meinuinu emun ebpekigkuntada keniyu is menge etew zini te kelibutan he kuntada te Megbevayà.
62003014	Netuenan tew he zengan iyan egkeperateng tew is kemetayen he wazà pidtemanan. Ne netuenan tew zaan he ǥuntaan duen tew en untung he wazà pidtemanan. Umba netuenan tew heini su utew en mahal zini te ǥehinawa tew is menge zuma tew. Is minsan hentei he kenà mahal ziyà te ǥehinawa zin is menge zuma zin, kemulu pa sikandin ebpekeperateng te kemetayen he wazà pidtemanan.
62003015	Is minsan hentei he ebpekigkuntada te zuma zin, mid-isip sikandin te Megbevayà he iring te teremunù; ne netuenan ta he ke zuen etew he egkesuat he ebunù wazè pa sikandin mekeangken te untung he wazà pidtemanan.
62003016	Umba netuenan tew en he utew zekelà is kebmahala kenitew te Megbevayà diyà te ǥehinawa zin su mibpehimatey si Jesu Kristu he elili kenitew. Ne sikitew zaan, kinahanglan he edtevangan tew is menge zuma tew he tumutuu minsan ke ibpatey ta haazà is kedtavang.
62003017	Ke zuen minsan hentei kenitew he egkehimu he edtevangan din is duma zin he edlised, iyan, kenè din edtevangan, kenà egkehimu he mahal ziyà te ǥehinawa zin is Megbevayà.
62003018	Menge mahal ku he anak, kinahanglan he kenà menge lalag dà is kebmahala ta te menge zuma ta, kekenà, kinahanglan he ibpeehè ta is kebmahala ta kandan pinaaǥi te menge ulaula ta.
62003019	Su emun ed-ul-ulahan tew heini, egketuenan tew he menge anak kiw iyan te tutuu he Megbevayà. Ne tenged dutun kenè en kinahanglan he egkeeled ki ziyà te etuvangan din
62003020	minsan pa te iyan diyà te isip ta is: dait ki he edsilutan. Umba kenè ki egkeeled su iyan lavew he egkeseriǥan is hukum te Megbevayà, kenà is hukum te isip ta su netuenan din is minsan hengkey.
62003021	Ne emun netuenan ta he wazè en igkesiluti zin kenita, egkehimu en he zekelà is kedsarig ta ke ed-ampù ki ziyà te kandin.
62003022	Ibeǥey zin kenita is ebuyuen ta su edtumanen ta is menge suǥù din wey ed-ul-ulahan ta is egkesuatan din.
62003023	Ne iyan insuǥù din kenitew is: kinahanglan he edtuuwan tew is Anak din he si Jesu Kristu wey ebmahalen tew te kada sevaha is menge zuma tew sumalà is insuǥù daan dengan ni Jesus.
62003024	Is minsan hentei he edtuman te menge suǥù te Megbevayà, nekidsevaha sikandin te Megbevayà ne ziyà te kandin ed-ubpà is Megbevayà. Egketuenan ta he zini te kenita ed-ubpà is Megbevayà su mid-ulinan ki te Waǥas he Mulin-ulin.
62004001	Menge minahal ku he suled, kenè niw petuluy tuuwi is etew he egkaǥi he mid-ulinan sikandin te Waǥas he Mulin-ulin. Gezami niw zè pa wey niw metueni ke ebpuun be te Megbevayà is ed-ulin kandin. Umba egkeǥiyen ku heini su mezakel en is menge ebpenurù te tarù he midlepew zini te kelibutan he mid-ulinan sikandan te teruen he mulin-ulin.
62004002	Is minsan hentei he mulin-ulin he egkaǥi he mibpeetew si Jesus is mibpilì te Megbevayà he ibpahadì, ne ziyà ebpuun haazà is mulin-ulin te Megbevayà. Pinaaǥi kayi egketuusan niw is mulin-ulin he ebpuun te Megbevayà.
62004003	Iyan, ke zuen mulin-ulin he egkaǥi he wazà mebpeetew si Jesus is mibpilì te Megbevayà, ne kenà ebpuun haazà is mulin-ulin diyà te Megbevayà, kekenà, diyà ebpuun te kuntada ni Kristu. Nezineg niw en he zuen edlepew he mulin-ulin he ebpuun te kuntada ni Kristu. Ne egkeǥiyen ku keniyu he zini en guntaan haazà te kelibutan.
62004004	Sikiyu, menge anak ku, gaked kew en te Megbevayà ne nezaag niw en is menge teruen he mulin-ulin su lavew pa he mekeǥeǥehem is Megbevayà he ziyà ed-ubpà te kenitew, kenà si Setanas he ziyà ed-ubpà te menge etew zini te kelibutan he kuntada te Megbevayà.
62004005	Haazà is menge etew he mid-ulinan te teruen he menge mulin-ulin, kuntada man sikandan te Megbevayà wey supak te Megbevayà is ibpenurù dan. Ne tenged dutun ebpemineǥen sikandan te menge etew zini te kelibutan he kuntada zaan te Megbevayà.
62004006	Iyan, sikitew mulà, gaked kiw te Megbevayà ne tenged dutun ebpemineg te ibpenurù tew is minsan hentei he emiǥu te Megbevayà. Iyan, is minsan hentei he kenà gaked te Megbevayà, kenà ebpemineg te ibpenurù tew. Pinaaǥi kayi egketuusan tew ke hentei is mid-ulinan te Waǥas he Mulin-ulin he ebpenurù te tutuu wey ke hentei is mid-ulinan te teruen he mulin-ulin.
62004007	Minahal ku he menge suled, kinahanglan he ebpurung kiw egiǥineǥawè su ziyà ebpuun te Megbevayà is gaǥew. Is minsan hentei he zekelà is gaǥew zin te menge zuma zin, ne iyan nehimu en he anak te Megbevayà wey emiǥu te Megbevayà.
62004008	Is minsan hentei he wazè din gaǥew te menge zuma zin, wazè din hanew te menge ulaula te Megbevayà su is minsan hengkey he ed-ul-ulahan te Megbevayà, ne iyan kebpaahaa zin te ǥaǥew zin.
62004009	Impehendini te Megbevayà is sebsevaha zà he Anak din te kelibutan su wey pinaaǥi kandin mekeangken kiw te untung he wazà pidtemanan. Iyan haazà kebpaahaa zin te ǥaǥew zin kenitew.
62004010	Is tutuu he ǥaǥew, kenà iyan is kebmahala tew te Megbevayà, kekenà, iyan is kebmahala zin kenitew wey is kebpehendiniya zin te Anak din su wey pinaaǥi te kebpehimatey zin mepesaylu is menge salè tew.
62004011	Menge minahal ku he suled, geina te iring dutun is utew zekelà he ǥaǥew kenitew te Megbevayà, kinahanglan he utew zaan dekelà is gaǥew te kada sevaha kenitew ziyà te menge zuma zin.
62004012	Wazè pa etew he nekeahà te Megbevayà, iyan, emun egiǥineǥawè kiw, ed-ubpà dini te kenitew is Megbevayà, ne egkeheǥet is kebmahala ta te Megbevayà dini te ǥehinawa ta.
62004013	Mibpeulinan ki zin te Waǥas he Mulin-ulin ne tenged dutun egketuusan ta he nekidsevaha ki kandin wey impeubpè din dini te kenita is Waǥas he Mulin-ulin.
62004014	Sikami is menge epustul, netuenan dey he impehendini te Megbevayà is Anak din su wey melibri is menusiyà te silut. Umba netuenan dey su neehè dey sikandin ne edtudtulen dey is neehè dey.
62004015	Ne ke zuen minsan hentei he egkaǥi he edtuuwan din he Anak te Megbevayà si Jesus, diyà ed-ubpà te kandin is Megbevayà ne nekidsevaha sikandin te Megbevayà.
62004016	Ne tenged dutun nesavut tew en he utew zekelà is gagew kenitew te Megbevayà ne umba ebpekesarig kiw. Is minsan hengkey he ed-ul-ulahan te Megbevayà, ne iyan kebpaahaa zin te ǥagew zin. Is minsan hentei he layun dekelà is gagew zin te menge zuma zin, meheǥet is kebpekidsevaha zin te Megbevayà, ne ziyà te kandin ed-ubpà is Megbevayà.
62004017	Edheǥetan din is kebmahala tew kandin dini te ǥehinawa tew su wey wazè tew kehandek keuzemà dutun te andew te kedsusiya zin te nengeulaula te tivuuk he menusiyà. Umba kenè kiw egkehandek su iring te metazeng is menge ulaula ni Kristu, metazeng daan is kenitew he ulaula zini te kelibutan.
62004018	Ne is minsan hentei he ebmahalen te Megbevayà, wazà kinahanglan he egkehandek sikandin te Megbevayà. Ne ǥeina te wazà kurang te kebmahala kenitew te Megbevayà in-awè din en is kegkehandek tew kandin. Umba egkehandek is etew su egkeperateng din is silut kandin te Megbevayà, iyan, sikan is etew he egkehandek te Megbevayà, wazè pa meheǥet diyà te isip din is kebmahala kandin te Megbevayà.
62004019	Umba utew en mahal sikandin dini te ǥehinawa tew su nehuna kiw zin he mibmahal ziyà te kandin he ǥehinawa.
62004020	Ke zuen minsan hentei he egkaǥi he utew mahal ziyà te ǥehinawa zin is Megbevayà, iyan, ebpekigkuntada sikandin te zuma zin, teruen sikandin. Su kenà egkehimu he ebmahalen din is Megbevayà he wazè din maahà ke kenè din daan ebmahalen is duma zin he neehè din en mulà.
62004021	Su insuǥù kenitew te Megbevayà he is minsan hentei he tutuu is kebmahala zin te Megbevayà, kinahanglan daan he ebmahalen din is duma zin.
62005001	Anak en te Megbevayà is minsan hentei he edtuu he iyan si Jesus mibpilì te Megbevayà he ibpahadì. Ne emun ebmahalen din diyà te ǥehinawa zin is Amey tew he Megbevayà ebmahalen din daan is menge zuma zin he anak te Megbevayà.
62005002	Emun hustu is kebmahala ta te Megbevayà wey is kedtumana ta te menge suǥù din, egketuenan ta he hustu zaan is kebmahala ta te menge zuma ta he anak te Megbevayà.
62005003	Is hustu he kebmahala ta te Megbevayà, ne iyan is kedtumana ta te menge suǥù din. Ne kenà mereǥen he edtumanen is menge suǥù din
62005004	su sikitew is langun he nehimu en he menge anak te Megbevayà, egkezaag tew en si Setanas he iyan ebayàbayà dini te kelibutan; ne iyan ibpekezaag tew kandin is kedtuu tew ki Jesus.
62005005	Hentei is ebpekezaag ki Setanas? Iyan dà sikan is midtuu he Anak te Megbevayà si Jesus.
62005006	Iyan si Jesu Kristu sikan is midsuǥù te Amey zin dini te kelibutan. Egketuusan heini pinaaǥi te wahig wey lengesa. Kenà heini egketuusan pinaaǥi zà te wahig he iyan is kebewtismuwi kandin , kekenà, pinaaǥi zaan te lengesa he iyan is kedtiǥis te lengesa zin dutun te kedrensanga kandin te krus . Iyan ebpenistiǥus kayi zini te kenitew is Waǥas he Mulin-ulin, su tutuu layun is egkeǥiyen din.
62005007	Tetelu is ebpenistiǥus mehitenged ki Jesu Kristu.
62005008	Is sevaha, ne iyan is Waǥas he Mulin-ulin; is sevaha pa, ne iyan is kebewtismuwi ki Jesu Kristu, ne is sevaha pa, ne iyan is kedtiǥis te lengesa zin. Ne neuyun is kedtistiǥus kayi te tetelu.
62005009	Egkevenaran ki te kebpenistiǥus te menge etew zà duen, iyan, lavew pa he mezesen is kebpenistiǥus te Megbevayà ne midtistiǥusan din he Anak din si Jesus.
62005010	Is minsan hentei he edtuu he Anak te Megbevayà si Jesus, nevenaran sikandin te kebpenistiǥus te Megbevayà. Is minsan hentei he kenà edtuu te kebpenistiǥus te Megbevayà, ed-isipen din he teruen is Megbevayà su wazè din tuuwi is kebpenistiǥus te Megbevayà mehitenged te Anak din he si Jesus.
62005011	Is Megbevayà, imbeǥey zin kenitew is untung he wazà pidtemanan; ne ziyà ebpuun heini is untung te Anak din he si Jesus. Iyan heini sikan is kebpenistiǥus kenitew te Megbevayà.
62005012	Is minsan hentei he nekidsevaha te Anak te Megbevayà, duen din en untung he wazà pidtemanan. Is minsan hentei he wazà mebpekidsevaha te Anak te Megbevayà, wazè din untung he wazà pidtemanan.
62005013	Sikiyu is nemeketuu en te Anak te Megbevayà, ebpesuratan ku sikiyu wey niw metueni he zuen niw en untung he wazà pidtemanan.
62005014	Sikitew is nemeketuu, dekelà is kebpekesarig tew ke ed-ampù kiw ziyà te Megbevayà. Netuenan tew he ke zuen minsan hengkey he ebuyuen tew he kenà supak te egkesuatan din, ibeǥey zin kenitew.
62005015	Layun sikandin ebpemineg kenitew ke ed-ampù kiw ne tenged dutun netuenan tew zaan he ibeǥey zin is ebuyuen tew.
62005016	Ke zuen minsan hentei he neehè din he nekesalà is duma zin, iyan, is rimeǥas dutun te salà, ne kenà kemetayen, ne kinahanglan he iampù din ne is Megbevayà, ibeǥey zin is untung he wazà pidtemanan dutun te nekesalà. Iyan egkeǥiyen ku kayi is etew he nekesalà he kenà kemetayen is rimeǥas dutun te salè din. Duen salà he iyan rimeǥas dutun is kemetayen. Kenè ku iyan egkeǥiyen he id-ampù tew is etew he nekesalà te iring dutun.
62005017	Salà is minsan hengkey he mezaat he ed-ul-ulahan, ne zuen salà he kenà iyan rimeǥas dutun is kemetayen.
62005018	Netuenan tew he wazà minsan hentei he nehimu he anak te Megbevayà he layun ed-ulaula te mezaat su edlig-enan sikandin te Anak te Megbevayà ne kenè en sikandin egkehilevetan ni Setanas.
62005019	Netuenan tew he menge anak kiw te Megbevayà, iyan, is langun he menge kuntada te Megbevayà dini te kelibutan, ebeyveyaan sikandan ni Setanas.
62005020	Netuenan tew zaan he midhendini en te kelibutan is Anak te Megbevayà ne imbeǥey zin kenitew is kedsavut wey kiw mehimu he menge emiǥu te tutuu he Megbevayà. Nekidsevaha kiw te tutuu he Megbevayà su nekidsevaha kiw te Anak din he si Jesu Kristu. Iyan sikandin tutuu he Megbevayà, iyan sikandin puunà te untung he wazà pidtemanan.
62005021	Menge anak ku, likayi niw is ked-ezapa te minsan hengkey he kenà iyan is tutuu he Megbevayà.
63001001	Siak is meǥurang, ebpesuratan ku sikew is bahi he pinilì te Megbevayà wey is menge anak nu. Utew kew mahal zini te ǥehinawa ku ne kenà dini zà te kedì he ǥehinawa, kekenà, mahal kew zaan diyà te langun he neketuu te tutuu he tuluuwen.
63001002	Umba minahal zey sikiyu su ǥeina te midhamen kiw en te tutuu he tuluuwen ne heini is tutuu he tuluuwen, kenà egkeawà dini te kenitew te wazà pidtemanan.
63001003	Is Amey tew he Megbevayà wey si Jesu Kristu he Anak din, berakat he meǥeǥawi zan kenitew, ikehizu kiw zan, ne veǥayi kiw zan te melinawen he kebpekesavuk. Egkehimu heini su midhamen kiw te tutuu he tuluuwen wey ebmahalen tew is menge zuma tew.
63001004	Nelipey ad utew su zuen menge anak nu he edtuman te tutuu he tuluuwen sumalà is insuǥù kenitew te Amey tew he Megbevayà.
63001005	Ne tenged dutun, Bayi, edhengyuen ku he egiǥineǥawè kiw. Kenà beǥu heini he suǥù is idsurat ku kayi, su zaan heini zuen te aney tew en kedtuu.
63001006	Su emun egiǥineǥawè kiw, egketuman tew is menge suǥù te Megbevayà. Su iyan suǥù din kenitew is: kinahanglan he egiǥineǥawè kiw.
63001007	Mezakel is nemenlepew he ebpenurù te tarù dini te kelibutan. Egkeǥiyen dan he si Jesus is mibpilì te Megbevayà he ibpahadì, wazà sikandin mehimu he etew. Is minsan hentei he iyan haazà egkeǥiyen dan, teruen sikandin wey kuntada ni Kristu.
63001008	Andam kew wey kenà maawà diyan te keniyu is midheǥuan niw su wey kenà meterini keuzemà is suhul te Megbevayà keniyu.
63001009	Ke zuen etew he ed-engkezan din is tutuu he tuluuwen he impenurù ni Kristu su iyan edhemenan din is tarù he tuluuwen he in-uman din dutun, wazà sikandin mebpekidsevaha te Megbevayà. Is minsan hentei mulà he edhemenan din is tutuu he tuluuwen, iyan sikandin mibpekidsevaha te Amey tew he Megbevayà wey is Anak din.
63001010	Ke zuen ebpekeuma he minsan hentei he ebpenurù te tuluuwen ne kenè din iyan ibpenurù is tutuu he tuluuwen he impenurù ni Kristu, kenè niw ipepemenahik diyan te valey niw. Kenè niw zaan igalewǥalew sikandin.
63001011	Su minsan ke igalewǥalew niw zà sikandin, egketevangan niw sikandin dutun te ulaula zin he mezaat.
63001012	Mezakel pezem is egkeǥiyen ku keniyu, iyan, kenè ku egkesuatan te edsurat. Egkesuatan ku he ebpenumbaley a ziyan wey kiw mekedlelalag ne wey meheǥet is kelipey tew.
63001013	Ebpengemusta keniyu is menge anak te suled nu he vahi zini he pinilì daan te Megbevayà.
64001001	Siak is meǥurang, ebpesuratan ku sikew, Gayu, is emiǥu ku he utew ku minahal.
64001002	Minahal ku he suled, id-ampù ku sikew ziyà te Megbevayà he mebmeupiya is kebpekesavuk nu wey iveǥey kenikew is meupiya he lawa iring te imbeǥey zin daan kenikew is mezesen he kedtuu.
64001003	Nelipey a utew zutun te kebpekeuma zini te menge suled tew he ebpuun diyan su midtudtulan e zan he utew meheǥet is kedhemeni nu te tutuu he tuluuwen wey uyun kun daan dutun is menge ulaula nu.
64001004	Iyan utew ku igkelipey is kegkezineg ku te tudtul he edtuman en te tutuu he tuluuwen is menge anak ku te kedtuu.
64001005	Minahal ku he suled, utew ka veliǥeǥawen su mibpurungan nu is menge suled tew he midtuluy ziyan minsan te sikan nu pa sikandan mekilala.
64001006	Mibpenudtul zan te menge tumutuu zini hein midtiǥum key he utew zekelà is gaǥew nu kandan. Emun ed-uman dan edtuluy ziyan tevangi nu en maan sikandan te paaǥi he egkesuatan te Megbevayà wey zan mekelaus dutun te kedhipanew zan.
64001007	Su midhipanew zan wey zan mekesangyew te impenurù ni Kristu, iyan, kenè dan ebpetavang te kenà menge tumutuu.
64001008	Ne tenged dutun kinahanglan he iyan ki is tumutuu ebeǥey ziyà te kandan su wey ki meketavang dutun te kedsengyawa zan te tutuu he tuluuwen.
64001009	Mibpesuratan ku is menge tumutuu ziyan, iyan, si Diyutripis, kenè din ebpemineǥen is menge suǥù ku. Iyan egkesuatan din is: iyan dà sikandin ebayàbayà.
64001010	Emun ebpekehendiyan a, edseyseyen ku keniyu is langun he mezaat he ed-ul-ulahan din, su kenà tutuu is menge memezaat he lalag din he ebpemekesuǥat kenami. Ne kenà duen dà taman su kenè din ed-elimahan is menge zuma ta he tumutuu ke ebpekeuma zan. Ne kenè din daan idtuǥut he ed-elimahan sikandan te menge zuma zin he tumutuu ziyan. Is ed-elima mulà kandan, kenè din idtuǥut he edtampu zan te kedsimba niw.
64001011	Minahal ku he suled, kenè ta iyan ed-iringan is mezaat he ulaula he iring dutun, kekenà, iyan ta ed-iringan is meupiya he ulaula. Is minsan hentei he meupiya is menge ulaula zin, neǥaked sikandin te Megbevayà. Is minsan hentei mulà he mezaat is ulaula zin, wazà diyà te ǥehinawa zin is Megbevayà.
64001012	Nezeliǥan si Dimitriyu te langun he menge etew. Egkeehè dan pinaaǥi te menge ulaula zin he edtumanen din is tutuu he tuluuwen. Edeliǥen dey zaan sikandin ne netuenan nu he tutuu is egkeǥiyen dey.
64001013	Mezakel pa pezem is egkeǥiyen ku keniyu, iyan, kenè ku egkesuatan te edsurat.
64001014	Egkesuatan ku he kenè en utew egkeuǥet edhendiyan a ne human ki ebpekedlalag.
64001015	Berakat he melinawen is kebpekesavuk niw ziyan. Is menge emiǥu nu zini, ebpengemusta zan kenikew. Ipengemusta a zaan te langun he menge emiǥu ta ziyan.
65001001	Siak si Hudas is suled ni Santiago wey is suluǥuen ni Jesu Kristu. Sikiyu is midhimu te Amey tew he Megbevayà he menge tumutuu he menge minahal zin he midlig-enan ni Jesu Kristu, iyan kew ebpesuratan ku.
65001002	Berakat he mehizuwi kew, mebmelinawen kew, wey ikeǥaǥew kew te Megbevayà.
65001003	Minahal ku he menge suled, minsan pa te iyan aney he egkesuatan ku is ebaal a te surat he ibpeuwit ku ziyan wey ku ikeseysey ziyan te keniyu is kedlibriya kenitew te Megbevayà, iyan, utew en guntaan epiki he ebpesuratan ku sikiyu wey ku sikiyu mesembaǥi. Kinahanglan, menge suled, he pekezesen kew sukul te menge etew he edhelinen dan pezem is tutuu he tuluuwen he imbeǥey te Megbevayà. Haazà is tuluuwen, imbeǥey zin kenitew te menge ǥaked din ne kinahanglan he kenè en ed-umanan te minsan hentei.
65001004	Umba kinahanglan he egkeǥiyen ku heini su zuen menge etew he nekeamur keniyu, iyan, id-eles dan he kenà hustu is edtuuwan dan. Wazè dan kedtahud te Megbevayà; edhelinen dan pezem is tutuu he tuluuwen su ibpenurù dan he egkehimu ke ed-ul-ulahan tew is meremerik su utew kun beliǥeǥawen is Megbevayà ne ebpeseyluwen kiw zin gihapun. Kenè dan edtuu he si Jesu Kristu, iyan dà egalen tew wey Nengazen tew. Dengan dà isurat te menge ebpeneuven te Megbevayà ke hengkey is silut kandan.
65001005	Netuenan niw en is egkeǥiyen ku, iyan, ed-umanan ku pa egkeǥiya ziyan te keniyu wey niw kenà melipati. Dengan midlibri te Megbevayà is menge pinilì din he etew ne impeǥuwè din sikandan diyà te ǥinhedian he Ihiptu, iyan, dutun te nekeǥuwè dan en, mibpenhimetayan din is duma kandan he wazà medsarig kandin.
65001006	Isipa niw zaan is menge velinsuǥuen din dengan diyà te langit. Mid-engkezan dan is ketengdanan he imbeǥey zin kandan ne mid-ewaan dan is hustu he ed-ubpaan dan. Tenged dutun mibpirisu zin sikandan diyà te utew merusirem. Mibakus din te kedina he kenà egkezeetan te wazà pidtemanan su idtaǥad sikandan taman te kenè pa egkeuma is andew keuzemà te kedsiluti zin kandan.
65001007	Isipa niw zaan is menge meǥinged dutun te menge inged he Suduma wey Gumura wey is menge inged he uvey zutun. Neiringan dan haazà is menge velinsuǥuen su utew subra is mezaat he menge ulaula zan. Is menge maama zutun, ne kenà iyan dà is menge vahi midhilevetan dan, kekenà, neked-eeriǥè dan is pudu menge maama ne tenged dutun midsilutan sikandan te hapuy ne nehimu haazà he petizaan te Megbevayà te langun keuzemà he edsilutan din te hapuy he kenà egkeevukan.
65001008	Ne iring din ded daan haazà is menge etew he ebpenurù te tarù diyan te keniyu. Edtumanen dan is meremerik he ulaula he egkeǥiyen dan he impenurù kandan pinaaǥi te teǥeinep. Kenè dan ebpesakup te Megbevayà ne edsumpeliten dan is menge kedesenan diyà te langit.
65001009	Ne minsan si Miguel, sikan is lavew he velinsuǥuen te Megbevayà, kenà sikandin ed-ulaula te iring dutun su hein minatey zengan si Moises, mibpelewanà si Miguel wey si Setanas ke hentei is ebpekeangken te lawa ni Moises. Ne wazà mekeǥehem si Miguel he edsulà ki Setanas. Iyan dà lalag din kandin is: Iyan edsawey kenikew is Megbevayà.
65001010	Iyan, haazà is menge etew mulà he ebpenurù te tarù, edsumpeliten dan is kenè dan egkesavut. Iring sikandan te menge leew he langgam he kenà ebpekeisip-isip su is ulaula he egkesuatan te lawa zan, iyan edtumanen dan ne iyan haazà ebpekezezaat kandan.
65001011	Kehizu zan! Mid-iringan dan is mid-ulaula zengan ni Kain. Mid-iringan dan is paaǥi ni Belaam he utew sayep su minsan netuenan dan he mezaat is ed-ul-ulahan dan, ed-ul-ulahan dan gihapun su susuaten sikandan te selapì. Iring te midsukul si Kuri te Mebevayà, midsukul zan daan ne edsilutan sikandan iring te midsilutan daan si Kuri.
65001012	Ebpekezezaat sikandan te zengeg niw ke edtampu zan te keemuran niw su kenè dan mulà egkeeled dutun te kedtumana zan te mezaat he kebayè dan ke ebpekidtuǥen dan keniyu. Iyan dà egkeisip dan is kandan dà he egkesuatan. Wazè dan menge pulus; iring sikandan te menge ǥapun he wazà duen uzan he mibpagwis te keramag. Iring sikandan te menge kayu he kenà ebpemeǥas minsan pa te iyan en pezem timpu te kebpemeǥas. Ne umba kenà ebpekepemeǥas su nepiley en ne neǥangu.
65001013	Iring daan sikandan te utew zezekelà he vaǥel ziyà te zaǥat ke zuen bagyu su iring is menge mekeeled-eled he ulaula zan te meremerik he vuràburà he ebpenlepew ziyà te veyvey. Iring sikandan te menge vituen he nekesuwey te hustu he nesevukan dan su kenè en egkeseriǥan is ibpenurù dan. Midteǥana te Megbevayà is utew merusirem he egkeubpaan dan te wazà pidtemanan.
65001014	Si Inuk, sikan is ikepitu he lapis he kevuwazan ni Adan, netagnè din dengan haazà is menge etew su migkaǥi sikandin te, Keuzemà ebpekeuma is Nengazen he edumahan te liblibuwen he menge velinsuǥuen din
65001015	su edsusiyen din is nengeulaula te minsan hentei he etew. Edsilutan din is minsan hentei he lalung he wazè dan kedtahud te Megbevayà tenged te menge kelelalung he mid-ulaula zan wey tenged te kedsumpelita zan te Megbevayà.
65001016	Ne haazà is menge etew he netagnà ni Inuk, menge perelivak wey perevasul sikandan. Iyan dan edtumanen is menge memezaat he kebayè dan. Memepelevawen dan, iyan, edigdiǥen dan is menge zuma he etew su wey zan melimbungi.
65001017	Tentenuzi niw, menge suled, is netagnà dengan te menge epustul he midsuǥù te Nengazen tew he si Jesu Kristu.
65001018	Ke sikandan te, Keuzemà te ketepusan he menge andew ebpenlepew is menge etew he edsumpalit keniyu. Iyan edtumanen dan is menge kebayè dan he supak te Megbevayà.
65001019	Ne haazà is menge etew he netagnè dan, iyan igkevahinbahin niw te menge tumutuu. Iyan dà egkeisip dan is egkesuatan dan dini te kelibutan ne wazà diyà te kandan is Waǥas he Mulin-ulin.
65001020	Ne sikiyu mulà, menge minahal ku he suled, peniguduwi niw is kebpetebtevangè niw su wey meheǥet is kedtuu niw te tuluuwen he impetuuwan kenitew te Megbevayà. Pekezesen kew ampù pinaaǥi te ǥehem he ibeǥey te Waǥas he Mulin-ulin.
65001021	Layun niw isipa is utew zekelà he ǥaǥew keniyu te Megbevayà dutun te kedteǥazi niw te timpu keuzemà he zutun ibpaahà kenitew te Nengazen tew he si Jesu Kristu is dekelà he hizu zin su zutun kenè kiw zin edsuwayan te wazà pidtemanan.
65001022	Is menge etew he zuwazuwa pa is kedtuu zan, ipeehè niw kandan is hizu niw kandan.
65001023	Tevangi niw sikandan wey zan melibri te silut, iring te kedsekelawa niw ziyà te hapuy te egketutung. Is menge zuma he utew zekelà is salè dan, ipeehè niw zaan kandan is hizu niw, iyan, andam kew su kela ke mepenulayi kew zaan pinaaǥi te meremerik he ulaula zan.
65001024	Utew zekelà is kebpeselemati tew te Megbevayà. Iyan metau he edtavang kenitew su wey kenè kiw mekesuwey ziyà te kandin. Iyan metau he id-etuvang kiw keuzemà kandin diyà te vulawan he ed-ulian he wazà igkesewayi kenitew he utew zekelà dutun is kelipey tew.
65001025	Edeliǥen tew sikandin su iyan dà sikandin Megbevayà; iyan sikandin Menluluwas tew pinaaǥi te Nengazen tew he si Jesu Kristu. Iyan sikandin egkevantug; iyan sikandin hadì; iyan sikandin mekeǥeǥehem; iyan sikandin ebayàbayà dengan te wazè pa limbaǥa is minsan hengkey, wey ǥuntaan, wey keuzemà te wazà pidtemanan.
66001001	Iyan heini kedtudtula te impezayag ni Jesu Kristu. Insarig heini kandin te Megbevayà wey zin daan ikepesavut diyà te menge suluǥuen te Megbevayà ke hengkey is meǥaan en he egkengeulaula. Impesavut heini ni Kristu pinaaǥi te kedsuǥua zin te velinsuǥuen din diyà te kediey te suluǥuen din he si Juan.
66001002	Ne siak, id-amin ku idsurat is langun he neehè ku. Is migkaǥi te Megbevayà wey is tutuu he tuluuwen he impesavut kediey ni Jesu Kristu, idsurat ku kayi.
66001003	Edtuvazan te Megbevayà is ebasa kayi te libru wey edtuvazan din daan is ebpemineg te kebesaha kayi ne edtuman te insuǥù kayi. Su utew en meǥaan is kegketuman te langun kayi te netagnà.
66001004	Siak si Juan, ne ebpesuratan ku is pitu he gurupu te menge tumutuu he ziyà te prubinsya he Asya. Ibpengumew-umew ku he ikeǥaǥew kew te Megbevayà, wey te Waǥas he Mulin-ulin, wey ni Jesu Kristu, ne iveǥey zan daan keniyu is melinawen he kebpekesavuk. Is Megbevayà, daan en sikandin te wazè pa limbaǥa is minsan hengkey; kemulu pa sikandin guntaan wey kenà sikandin egkehanew te wazà pidtemanan. Is Waǥas he Mulin-ulin he ziyà ed-ubpà te etuvangan te pinuuwà te Megbevayà, ne pitu is gehem din. Si Jesu Kristu, iyan egkeseriǥan is lalag din. Iyan sikandin kes nehuna he zuen din beǥu en he untung pinaaǥi te kegkevenhawa kandin. Iyan sikandin ebayàbayà te menge hadì dini te kelibutan. Dekelà is gehinawa zin kenitew. Midlibri kiw zin te silut te menge salè tew pinaaǥi te kebpaaǥas din te lengesa zin.
66001006	Midhimu zin he iyan kiw edhedian din wey iyan kiw memumuhat he iyan kebpemuhat tew is ked-ezapa tew te Megbevayà he Amey zin. Tehuza sikandin wey medhadì sikandin te wazà pidtemanan!
66001007	Ebpekeuma si Jesu Kristu he ziyà egkeahà te menge ǥapun. Egkeahà sikandin te tivuuk he menusiyà ragkes is menge etew he mibpilak kandin dengan. Ne is langun he kelasi te menusiyà dini te kelibutan, ebpekesineǥew zan tenged kandin su egkehandek dan te silut. Metuman heini is langun.
66001008	Is Nengazen tew he Megbevayà he mekeǥeǥehem he zaan en te wazè pa limbaǥa is minsan hengkey, iyan ded sikandin guntaan wey minsan keuzemà te wazà pidtemanan. Ke sikandin te, Iyan a sikan is alpa wey umiga, he ke và dà egkeǥiya, kes puunà wey egkepengkusan te minsan hengkey.
66001009	Iyan a si Juan is sevaha he suled niw tenged te kedtuu ku ki Jesus. Iring keniyu nekeantus a zaan te menge kemeresayan su sakup a zaan te ǥinhedian din. Tenged te ingkepauk te gubirnu is kebpenudtul ku te Lalag te Megbevayà wey is kebpenurù ku te impesavut ni Jesus, impesivey a ne ziyà a ibpeubpà te sengepupulu he egngezanan te Patmus.
66001010	Ne zutun te sevaha he andew he Duminggu, utew mezesen is ked-uwita kedì te Waǥas he Mulin-ulin ne zuen impeehè din kedì. Diyà te egkeiniyuǥan ku nezineg ku is egkaǥi he iring te vudyung su utew mezaǥing,
66001011	ne ke sikandin te, Is egkeehè nu, isurat nu ne ibpeuwit nu ziyà te pitu he menge gurupu te menge tumutuu he ziyà te menge inged he Ipisu, Ismirna, Pirgemu, Tiyetira, Sardis, Piledilpya, wey ziyà daan te inged he Leudisiya.
66001012	Ne midlilingey ku wey ku maahà ke hentei is egkaǥi ne neehè ku is pitu he sulù he vulawan.
66001013	Ne ziyà te teliwazà dutun te menge sulù, duen neehè ku he henduen be te etew. Meluǥayad is kumbalè din ne mibevanda te vulawan.
66001014	Is ulu zin wey vulvul zin, ne utew meputì su iring te manggad he meputì. Is mata zin, ne henduen be te egkeregreg.
66001015	Ne is menge paa zin, ne henduen be te ǥalang he midlangga he midlimbasan. Ne is laǥeng din, ne henduen be te zeǥurus te utew mezakel he menge wahig.
66001016	Ne ziyà te kewanan din migewezan din is pitu he vituen. Ne edlepew ziyà te vèbè din is sundang he zezuwa is gerangan din he utew meǥarang. Ne is buked din, henduen te edsiǥa he andew he utew merayag.
66001017	Ne hein neehè ku sikandin, nekelangkeb a ziyà te etuvangan din ne henduen a te minatey. Ne indampè din kediey is kewanan he palad din ne ke sikandin te, Kenè ka mahandek su iyan a sikan is puunà wey kes egkepengkusan te langun.
66001018	Iyan a kes Megbevayà he wazè din kemetayen. Mibpehimatey a ne ǥuntaan kenà ad maan ebpatey te minsan keenu. Iyan a ebayàbayà te menge minatey, ne zuen ku zaan keǥehem diyà te Iveyaan.
66001019	Isurat nu is ibpeehè ku kenikew, is egkeehè nu he egkeulaula ǥuntaan wey is egkeulaula pa keuzemà.
66001020	Ibpesavut ku kenikew is in-eles dengan he kehuluǥan kayi te pitu he vituen he neehè nu he egewezan ku te kewanan he velad ku wey is kehuluǥan kayi te pitu he sulù he vulawan. Is pitu he vituen, iyan alung te pitu he velinsuǥuen te Megbevayà he ebantey te pitu he gurupu te menge tumutuu. Ne heini is pitu he sulù, ne iyan sikan is pitu he gurupu te menge tumutuu.
66002001	Ne impelaus din is lalag din te, Pesurati nu is belinsuǥuen te Megbevayà he ebantey te menge tumutuu he ziyà te inged he Ipisu, ne isurat nu is menge lalag ku ziyà, ke sikew te, Siak si Jesus is egawed te pitu he vituen diyà te kewanan ku he velad ne iyan a zaan edhipanew kayi te teliwazà te pitu he sulù.
66002002	Netuenan ku is langun he menge ulaula niw; netuenan ku he edhaǥù kew ne meinentusen kew te kemereǥenan tenged te kedtuu niw. Netuenan ku zaan he kenè niw idtuǥut he zuen menge lalung he etew he menge zuma niw, su sikan is menge etew he migkaǥi he menge epustul sikandan ni Jesus, migezaman niw ne zutun netuenan niw he kenà tutuu he menge epustul sikandan.
66002003	Netuenan ku he ed-antus kew te mereǥen tenged te kedtuu niw kediey ne minsan pa zutun kenè niw ed-isipen he ed-engkezan niw is kedtumana niw te menge suǥù ku.
66002004	Iyan, duen netuenan ku he ulaula niw he kenà meupiya su hein aney kew meketuu, dekelà is gehinawa niw kediey, ne ǥuntaan malù en edeisek is gehinawa niw kediey.
66002005	Tentenuzi niw sikan is kedekelaa niw zengan kediey ziyà te ǥehinawa niw; iniyuǥi niw is mezaat he ulaula ne ul-ulaha niw is meupiya he mid-ulaula niw zengan su emun kenà, ebeyaan ku sikiyu. Ne id-awè ku is sulù niw ziyà te selevukè din emun kenè niw edlikuan is daan he ulaula niw.
66002006	Duen daan egkesuatan ku he ulaula niw su igkepauk niw is menge mezaat he ulaula te menge Nikuleyta he igkepauk ku zaan.
66002007	Is minsan hentei keniyu, mebpemineg kayi te egkeǥiyen te Waǥas he Mulin-ulin diyan te keniyu te menge tumutuu! Is etew he ebpekezaag ki Setanas, edtuǥutan ku he mekekaan sikandin te veǥas te kayu he iyan puunà te untung he wazà pidtemanan he ziyà te ed-ubpaan te Megbevayà.
66002008	Ne ke sikandin maan te, Pesurati nu is belinsuǥuen te Megbevayà he ebantey te menge tumutuu ziyà te inged he Ismirna, ke sikew te, Iyan heini menge lalag ku te puunà te langun ne egkepengkusan daan te langun. Minatey a ne nevanhew.
66002009	Netuenan ku is kegkeantus niw te kemeresayan; netuenan ku he egkengeayuayu kew. Ne minsan pa zutun sepian kew utew pinaaǥi te kedtuu niw. Netuenan ku he kenà benar is id-ituk keniyu te menge etew he egkaǥi he menge Hudiyu zan, iyan, kenà sikandan tutuu he Hudiyu su mibpekid-upakat dan ki Setanas.
66002010	Kenè kew mahandek te meǥaan niw en igkerasey. Si Setanas, meǥaan din en ibpepirisu is duma keniyu su ebpenulayen kew zin. Ne seled te sepulù he andew ebpekeantus kew te kemereǥenan. Mebmetinumanen kew te menge suǥù ku taman te kemetayen su ebeǥayan ku sikiyu te kuruna he iyan is untung he wazà pidtemanan.
66002011	Is minsan hentei keniyu, mebpemineg kayi te egkeǥiyen te Waǥas he Mulin-ulin diyan te keniyu te menge tumutuu. Is etew he ebpekezaag ki Setanas, kenè en egkeragkes te silut he iyan is ikezuwa he kemetayen.
66002012	Ne ke sikandin maan te, Pesurati nu is belinsuǥuen he impevantey te Megbevayà diyà te menge tumutuu he ziyà te inged he Pirgemu, ke sikew te, Siak si Jesus is egkaǥi; iyan a sikan is duen din sundang he zezuwa is gerangan din he meǥarang utew.
66002013	Netuenan ku he sakup ni Setanas is inged niw. Ne minsan pa zutun midhemenan niw is kedtuu niw kedì ne wazè niw engkezi is menge penurù ku minsan dutun te kedhimetayi ki Entipas dengan. Metinumanen sikandin he ebpenudtul te menge lalag ku, ne midhimetayan sikandin diyan te inged niw he nesakup ni Setanas.
66002014	Duen nepipira he menge ulaula niw he kenè ku egkesuatan, su zuen duma keniyu he edsunuzen dan is impenurù dengan ni Belaam. Su si Belaam, impenurù din dengan ki Balak is paaǥi wey mepenulayi is menge kevuwazan ni Israyil. Iyan is kegkaan te impemuhat diyà te kenà tutuu he megbevayà wey is kedhilavet te kenè dan esawa.
66002015	Ne zuen daan duma keniyu he edtuuwan dan is menge penurù te menge etew he Nikuleyta.
66002016	Iniyuǥi niw heini is mezaat he ulaula su emun kenà, meǥaan ku en sikiyu ebeyai ne edtebeken ku heini is menge etew. Iyan gumaan ku heini is sundang dini te vèbè ku he iyan is lalag ku .
66002017	Is minsan hentei keniyu, mebpemineg te egkeǥiyen te Waǥas he Mulin-ulin diyan te keniyu te menge tumutuu. Is etew he ebpekezaag ki Setanas, ebeǥayan ku sikandin te in-eles ku pa he egkeenen he mana he ziyà ebpuun te langit. Ne ibeǥey ku zaan kandin is meputì he vatu he insurat dutun is beǥu en he ngazan. Iyan dà egkesayud te ngazan dutun is ebeǥayan.
66002018	Ne ke sikandin maan te, Pesurati nu is belinsuǥuen he impevantey te Megbevayà diyà te menge tumutuu he ziyà te inged he Tiyetira. Ke sikew te, Siak is egkaǥi, ne Anak a te Megbevayà; is menge mata ku, ne henduen be te egkeregreg, ne is menge paa ku, ne henduen be te ǥalang he midlimbasan.
66002019	Netuenan ku is menge ulaula niw, dekelà is gehinawa niw kediey. Mezesen is kedtuu niw. Metinumanen kew te menge suǥù ku wey meinentusen kew te mereǥen. Netuenan ku zaan he edhuna he mezakel is menge ulaula niw he meupiya ǥuntaan kenà te mid-ulaula niw he meupiya zengan te aney kew en meketuu.
66002020	Ne minsan pa zutun, duen ulaula niw he kenè ku egkesuatan su sikan is bahi he si Hisibil he egkeǥiyen din he ebpeneuven sikandin te Megbevayà, idtuǥut niw he ibpenurù din is mezaat he ulaula ziyà te menge suluǥuen ku. Egkaǥi sikandin he kenà supak te Megbevayà is kedhilavet te kenè niw esawa wey is kegkaan te impemuhat diyà te menge kenà tutuu he megbevayà.
66002021	Neuǥet en is ked-entusa ku kandin wey zin meiniyuǥi is ulaula zin he mezaat, iyan, kenè din ed-iniyuǥan.
66002022	Ne ǥuntaan, ibpehizeǥè ku su ebpigedahan ku sikandin te zaru. Ne sikiyu is edtampu kandin te memahawag he vaal, ebpigedahan ku zaan sikiyu te kemeresayan he utew mepait emun kenè niw ed-iniyuǥan haazà is menge ulaula zutun te vahi.
66002023	Ne is menge sumusundan din, edhimetayan ku. Is menge tumutuu ziyan te langun he menge inged, egketuenan dan he iyan a nesayud ke hengkey is diyà te isip wey ǥehinawa te etew. Ibeǥey ku ziyà te kada sevaha is engayan he igkeveǥey kandin sumalà te menge ulaula zin.
66002024	Ne sikiyu is duma ziyan te Tiyetira he wazà mekezawat te penurù dutun te vahi, he ke và dà egkeǥiya, wazè niw zewata is egngezanan te menge mezalem he penurù ni Setanas, wazè en duma pa he ebpeveelan ku keniyu.
66002025	Iyan dà is: hemeni niw is netuenan niw en taman te ebpekeuma a.
66002026	Sikiyu is ebpekezaag ki Setanas wey edtuman te egkesuatan ku taman te kemetayen, is keǥehem he insarig kediey te Amey ku he Megbevayà, idsarig ku zaan keniyu. Ebpeveyveyaan ku keniyu is langun he menge inged diyan te kelibutan. Utew mezesen is ked-uwita niw kandan; egkengezaag niw is menge inged ne wazà ebpekesukul keniyu.
66002028	Ibeǥey ku zaan keniyu is mekevugwas.
66002029	Is minsan hentei keniyu, mebpemineg kayi te egkeǥiyen te Waǥas he Mulin-ulin diyan te keniyu te menge tumutuu.
66003001	Ne ke sikandin maan te, Pesurati nu is belinsuǥuen he impevantey te Megbevayà diyà te menge tumutuu he ziyà te inged he Sardis. Ke sikew te, Iyan a si Jesu Kristu is egkaǥi; iyan a ebayàbayà te Wagas he Mulin-ulin he pitu is gehem din. Ne iyan a zaan egawed te pitu he vituen. Netuenan ku is menge ulaula niw. Mezakel is egkaǥi he zuen niw en untung he wazà pidtemanan, iyan, kenè kew en edsunud kediey.
66003002	Kenè kew lipezeng, kekenà, lig-eni niw is egkesamà he zesen te kedtuu niw su henduen be te egkeawè en. Netuenan ku he utew zekelà is kurang niw su is menge ulaula niw, kenà egkesuatan te Megbevayà.
66003003	Kenè niw lipati is impenurù keniyu he midawat niw zengan, kekenà, hemeni niw ne ewaa niw ziyà te ǥehinawa niw is kenè niw kedtuu. Su emun kenè niw ed-iniyuǥan is menge ulaula niw he mezaat, ebeyaan ku sikiyu zutun te timpu he kenà a keniyu ebpeebuten su iring te tekawen is kebpekeuma ku.
66003004	Deisey kew zà diyan te Sardis is wazà mevuringi is bisti zin, he ke và dà egkeǥiya, wazà medtampu te mezaat he ulaula. Ne ebpekezuma kew kedì he edsun-uzan te meputì su zait kew he ebpekiduma kedì.
66003005	Is minsan hentei he ebpekezaag ki Setanas, edsun-uzan sikandin te meputì ne kenè ku ebpenasen is ngazan din diyà te libru he zutun isurat is menge ngazan te ebeǥayan te untung he wazà pidtemanan. Ne ziyà te etuvangan te Amey ku he Megbevayà wey is menge velinsuǥuen din, ed-engkenen ku sikandin he ǥaked ku.
66003006	Is minsan hentei keniyu, mebpemineg te egkeǥiyen te Waǥas he Mulin-ulin diyan te keniyu te menge tumutuu ku!
66003007	Ne ke sikandin en maan te, Pesurati nu is belinsuǥuen te Megbevayà he ebantey te menge tumutuu ziyan te inged he Piledilpya. Ne ke sikew te, Siak si Jesus is egkaǥi; iyan a sikan is egkeseriǥan he mibpilì te Megbevayà. Imbeǥey kedì is keǥehem te kedhadì te ǥinhedian ku iring te kedhadì dengan ni Hadì David. Ne emun duen ebpuwasan ku wey mekeseled dutun te ǥinhedian ku , kenè en egkelekevan te minsan hentei. Ne emun duen etew he edlekevan ku, kenè en daan egkepuwasan te minsan hentei.
66003008	Netuenan ku is menge ulaula niw. Ne minsan pa te pirapira kew zà he leǥas, metinumanen kew te menge lalag ku ne wazè niw engkezi is kedtuu niw kediey. Umba, is gemawan he ibayè niw, mibpuwasan ku en ne kenè en egkelekevan te minsan hentei, he ke và dà egkeǥiya, wazè en ebpekesanggen keniyu te ibpeulaula ku keniyu .
66003009	Ne haazà is menge etew he egkaǥi he menge Hudiyu sikandan, tarù is egkeǥiyen dan su menge sakup sikandan ni Setanas. Edhimuwen ku he mekeluhud sikandan diyan te etuvangan niw. Ne zutun egketuenan dan he iyan kew mahal zini te ǥehinawa ku.
66003010	Ne tenged te metinumanen kew te suǥù ku he med-antus kew, ebentayan ku sikiyu wey kew kenè en ebpekesaǥad te limas he egkeantus te tivuuk he menusiyà he ibpenggezam kandan.
66003011	Meǥaan e en ebpekeuma. Hemeni niw is tutuu he tuluuwen he netuenan niw su wey kenà igkeveǥey ziyà te zuma is suhul he ibeǥey keniyu ke ebpekezaag kew ki Setanas.
66003012	Is minsan hentei he ebpekezaag ki Setanas, edhimuwen ku sikandin he metahud su edhimuwen ku sikandin he iring te tukud diyà te valey ziyà te langit he zutun ed-ezapa is Megbevayè ku ne kenà haazà is tukud igkeawà dutun. Ne idsurat ku ziyà te kandin is ngazan te Megbevayè ku wey is ngazan te inged te Megbevayà he iyan sikan is inged he veǥu he Hiruselim he ebpenaug he ebpuun te Megbevayà diyà te langit wey elin daan idsurat ku ziyà te kandin is beǥu he ngazan ku.
66003013	Is minsan hentei keniyu, mebpemineg te egkeǥiyen te Waǥas he Mulin-ulin diyan te keniyu te menge tumutuu.
66003014	Ne ke sikandin maan te, Pesurati nu is belinsuǥuen te Megbevayà he ebantey te menge tumutuu ziyà te inged he Leudisiya, ne ke sikew te, Siak si Jesus is egkaǥi; migeraran a te Metinumanen wey Egkeseriǥan su venar is egkeǥiyen ku. Pinaaǥi kedì midlimbag te Megbevayà is minsan hengkey.
66003015	Nesayud a te langun he menge ulaula niw. Kenè kew meinit ne kenè kew zaan meǥenew, he ke và dà egkeǥiya, kenè kew menge kuntada ku ne kenè kew zaan menge sakup ku .
66003016	Angin pezem ke meinit kew ne emun kenà, ne meǥenew kew, iyan, geina te meǥelimendew kew zà, idrepu ku sikiyu.
66003017	Egkaǥi kew te, Sepian kiw ne meupiya is kebpekesavuk tew ne wazè tew en kurang te minsan hengkey. Ne minsan pa zutun, wazè niw metueni he mekehizuhizu kew utew su egkengeayuayu kew te kedtuu; nengelakap is isip niw wey nengelevasan kew su wazè niw menge metazeng he ulaula.
66003018	Umba, edsembaǥan ku sikiyu he pemesaha niw zini te kediey is waǥas he vulawan he migezaman diyà te hapuy, he ke và dà egkeǥiya, hustu he kedtuu , ne tutuu en human he sepian kew. Ne pemasa kew zaan diyà te kediey te meputì he bisti wey maawà is kegkeeled niw tenged te kegkelevasi keniyu. Ne pemasa kew zaan te ibawì te kegkelakap niw su wey mehustu is ked-ehè niw.
66003019	Is langun he menge etew he mahal zini te ǥehinawa ku, edsewayan ku wey edsilutan ku su wey mepenurù sikandan. Ne tenged dutun purungi niw is ulaula niw wey iniyuǥi niw is ulaula niw he mezaat.
66003020	Pemineg kew su zini ad te ǥemawan niw is ebpenelehuzan. Ke zuen etew he ebpekezineg kediey ne ebpuwasan e zin, edseled a ne egkaan a zuma kandin, ne egkaan daan sikandin duma kediey.
66003021	Is minsan hentei he ebpekezaag ki Setanas, ibeǥey ku kandin is ketenged te kebpinuu he zurug kedì diyà te pinuuwè ku te kedhadì iring te nekezaag a zaan ki Setanas ne mibpinuu a he zurug te Amey ku.
66003022	Is minsan hentei keniyu, mebpemineg te egkeǥiyen te Waǥas he Mulin-ulin diyan te menge tumutuu.  ke sikandin.
66004001	Ne zutun selakew en maan is impaahà kediey te Nengazen. Neehè ku is gemawan diyà te langit he nepuwasan. Ne zuen dutun egkaǥi ziyà te kediey ne haazà is egkaǥi ne iyan ded sikan is nezineg ku hein aney he henduen is kezaǥing din te vudyung he edaǥing. Ne ke sikandin te, Hendini ka te zivavew ne ibpeehè ku kenikew is kinahanglan he egkeulaula keuzemà.
66004002	Ne zutun impehendiyà a te Waǥas he Mulin-ulin. Ne hein diyè e en te langit, neehè ku is pinuuwà te edhadì ne zuen ebpimpinuu zutun.
66004003	Ed-ilak-ilak is paras din ne henduen be te menge mahal he vatu he haspi wey kurnalina. Ne mid-elingkus dutun te pinuuwà is belugtu he meilem he utew merayag su iring te mahal he vatu he ismiralda.
66004004	Ne zuen daan dutun keluwaan wey heepat he pinuuwà he nekeelingkus dutun te pinuuwà te edhadì. Ne zutun ebpememinuu is keluwaan wey heepat he ebmeǥurangen. Meputì is bisti zan ne zuen insuup diyà te ulu zan he menge kuruna he vulawan.
66004005	Ne haazà is pinuuwà te edhadì, egkeserasab is kilat dutun ne henduen te edsendaǥen is beransì. Ne ziyà te etuvangan dutun te pinuuwà is pitu he sulù he meregreg he iyan sikan is pitu he ǥehem te Waǥas he Mulin-ulin he edsuǥuen te Megbevayà.
66004006	Ne zutun daan te etuvangan te pinuuwà neehè ku is henduen be te meluag he zaǥat he iring te ispihu su utew metingew. Ne ziyà te teliwazà, iyan, ebpekeelingkus daan dutun te pinuuwà, duen heepat he linimbag he kedesenan he neeneb te mata is menge lawa zan diyà te egkesineruwan wey egkeiniyuǥan.
66004007	Is sevaha zutun te linimbag, ne iring te erimaung; is ikezuwa ne iring te vaka; is iketelu ne iring te etew is paras din; ne is ikeepat, ne iring te vanug he edlayang.
66004008	Ne heini is heepat he linimbag, heenem is pakpak te uman sevaha kandan. Neeneb te mata is lawa zan wey is diyà te zizalem te pakpak dan. Ne te maandew wey mezukilem, iyan dà baal zan is kenè en egkepangkus he kegkanta. Ke sikandan te, Waǥas, waǥas, waǥas is Megbevayà. Nengazen sikandin he ebpekehimu te minsan hengkey. Iyan sikandin sikan is Megbevayà he zengan, guntaan, wey keuzemà te wazà pidtemanan.
66004009	Ne haazà is heepat he linimbag, emun ebentuǥen dan wey edtehuzen dan wey ebpeselematan dan is wazà pidtemanan he Megbevayà he ebpimpinuu zutun te pinuuwà te edhadì, edlangkeb sikan is
66004010	keluwaan wey heepat he ebmeǥurangen diyà te etuvangan din ne ed-ezapen dan is wazè din kemetayen he Megbevayà. Ne haazà is menge kuruna zan, idsavuk dan dutun te etuvangan te pinuuwà su ibeǥey zan diyà te Megbevayà. Ne zutun te kedsevuka zan dutun, edhabet dan egkaǥi te,
66004011	He Nengazen dey he Megbevayà, dait ka he edeliǥen, dait ka he edtehuzen. Mekeǥeǥehem ka su nenlimbag ka te minsan hengkey. Nesuat ka he edlimbag ne pinaaǥi kayi nehimu is langun.
66005001	Ne haazà is ebpimpinuu ziyà te pinuuwà te edhadì, neehè ku he egewezan din diyà te kewanan he velad din is midlulun he velesahan. Midsuratan is pesiziveluyà dutun te velesahan ne zuen pitu he tiyap he impezeket dutun su wey kenà meebriyi.
66005002	Ne zutun neehè ku is utew mezesen he velinsuǥuen te Megbevayà ne mibensag sikandin he egkaǥi te, Hentei is dait he ed-abri kayi te velesahan? Hentei is dait he id-awè din heini is menge tiyap su wey mevasa heini?
66005003	Ne wazà naahà diyà te langit, dini te tanà, wey ziyà te zizalem te tanà he zait he ed-abri zutun te velesahan wey ebasa zutun.
66005004	Umba mibmesakit is gehinawa ku ne midsineǥew a su wazà naahà he zait he ed-abri wey ebasa zutun te velesahan.
66005005	Ne zutun migkeǥiyan a te sevaha zutun te menge meǥurang. Ke sikandin te, Kenè ka sineǥew su si Jesus, sikan is migeraran he erimaung he kevuwazan ni Huda wey kevuwazan ni Hadì David, iyan sikandin nekezaag ki Setanas, umba zuen din ketenged te ked-abri te velesahan wey te ked-ewaa te pitu he menge tiyap dutun.
66005006	Ne zutun duen neehè ku zutun te teliwazà te pinuuwà te edhadì wey te heepat he menge linimbag he kedesenan wey te menge ebmeǥurangen. Iyan neehè ku zutun is: duen edhithitindeg he nati he kerehidu ne neehè ku zaan dutun te lawa zin is menge tulak te palì din te kedhimetayi kandin dengan. Pitu is sungey zin wey pitu zaan is mata zin he iyan is pitu he ǥehem te Waǥas he Mulin-ulin he edsuǥuen te Megbevayà he ibpeeneb din te tivuuk he kelibutan.
66005007	Ne haazà is nati he kerehidu, mid-uvey ne migkuwa zin sikan is belesahan he ziyà te kewanan he velad te ebpimpinuu zutun.
66005008	Ne hein nekuwa zin en haazà is belesahan, sikan is menge heepat he linimbag wey is menge keluwaan wey heepat he ebmeǥurangen, midlangkeb dan diyà te etuvangan dutun te nati he kerehidu su ed-ezapen dan. Ne zuen arpa te uman sevaha zutun te menge ebmeǥurangen ne zuen egewezan dan he menge lediyà he vulawan he nepenù te veyewà he edtutungen su wey zuen mehemut he evel ne iyan kehuluǥan dutun is menge ked-ampù te menge etew he ǥaked te Megbevayà.
66005009	Ne egkanta zan te veǥu en he kentahan, ke sikandan te, Dait ka he egkuwa te velesahan wey ed-awà te menge tiyap din su mibpehimatey ka ne imbelukas nu is lengesa nu te menge etew wey maangken sikandan te Megbevayà. Ebpemuun sikandan diyà te minsan hengkey he kepuun wey kineǥiyan wey tribu wey ǥinhedian.
66005010	Midhimu nu he iyan dan edhedian nu; ne midhimu nu zaan he menge memumuhat sikandan he iyan kebpemuhat dan is ked-ezapa zan te Megbevayà tew. Ne ibpahadì nu sikandan diyà te kelibutan.
66005011	Ne zutun mibpenlangulangu a ne nezineg ku is kegkanta te menge velinsuǥuen te Megbevayà. Utew zan mezakel su edliblibuwen. Ne zutun dan mebpemenhitindeg te nekeelingkus dutun te pinuuwà te edhadì duma sikan is menge linimbag wey menge ebmeǥurangen.
66005012	Ne migkanta zan is langun ne utew mezaǥing is kegkanta zan. Ke sikandan te, Is nati he kerehidu he mibpehimatey, dait sikandin he edeliǥen su dekelà is gehem din, dekelà is naazen din, dekelà is ketau zin, dekelà is desen din. Ebentuǥen dey, edtehuzen dey wey edeliǥen dey sikandin!
66005013	Ne zutun nezineg ku is kegkanta te langun he menge linimbag he ziyà te langit, dini te tanà wey ziyà daan te zizalem te tanà wey ziyà te zaǥat. Ne migkanta is langun he linimbag he ziyà te minsan hendei. Ke sikandan te, Is ebpimpinuu ziyà te pinuuwà te edhadì wey is nati he kerehidu, deliǥa sikandan, tehuza sikandan, wey ventuǥa sikandan te wazà pidtemanan su iyan dan mekeǥeǥehem!
66005014	Ne zutun midtavak sikan is heepat he linimbag, ke sikandan te, Metuman heini. Ne zutun midlangkeb en maan haazà is menge ebmeǥurangen ne mid-azap dan.
66006001	Ne zutun mibantey a ne in-awà dutun te nati he kerehidu haazà is egkehuna zutun te pitu he tiyap dutun te velesahan, ne nezineg ku is migkaǥi te sevaha zutun te heepat he linimbag, ke sikandin te, Na, genat ke en! Ne iring te beransì is daǥing dutun te kegkaǥi zin.
66006002	Ne zutun neehè ku ziyà te etuvangan ku is kudà he meputì he midlepew ne is ed-untud dutun, duen egewezan din he panà. Ne mibeǥayan sikandin te kuruna he tuus te kebpekezaag din. Ne zutun midhipanew haazà su ebpenulitu te menusiyà.
66006003	Ne zutun in-awà te nati he kerehidu is ikezuwa he tiyap dutun te velesahan, ne nezineg ku he migkaǥi haazà is ikezuwa he linimbag, ke sikandin te, Genat ke en!
66006004	Ne zutun midlepew is sevaha pa he kudà he utew meriǥà. Is ed-untud dutun, intuǥut kandin he mehimu zin he mekedtetebek is tivuuk he menusiyà su wey mekebpepetayà is menge etew. Ne zuen imbeǥey kandin he melayat he sundang.
66006005	Ne hein in-awà dutun te nati he kerehidu haazà is iketelu he tiyap dutun te velesahan, nezineg ku he migkaǥi is iketelu he linimbag, ke sikandin te, Genat ke en! Ne neehè ku zutun he midlepew is kudà he meitem ne zuen timbangan he igkulang te ed-untud dutun.
66006006	Ne zutun henduen be te zuen migkaǥi ziyà te teliwazà duen te heepat he menge linimbag. Ke sikandin te, Tetelu zà he salmun te veǥas he trigu is egkepemasa te inendawen te sengeetew. Ne sengeǥantang dà wey tetelu he salmun te veǥas he sibada is egkepemasa te inendawen daan te sengeetew, iyan, kenè nu helina is bali te lana wey vinu.
66006007	Ne in-awà dutun te nati he kerehidu is ikeepat he tiyap dutun te velesahan ne nezineg ku he egkaǥi is ikeepat he linimbag, ke sikandin te, Genat ke en!
66006008	Ne mid-ehè ku ne midlepew zutun is kudà he meputìputì is kekelawag din. Si Kemetayen is ngazan te ed-untud dutun ne si Impirnu is ngazan dutun te edtinundug kandin. Ne imbeǥey kandan te zezuwa is kebayàbayà dutun te ikeepat he vahin te tivuuk he menusiyà wey zan mehimetayi pinaaǥi te gira wey vitil wey ebpenhalin he zaru wey ebpemekekaid he menge langgam.
66006009	Ne in-awà dutun te nati he kerehidu haazà is ikelima en he tiyap dutun te velesahan. Ne neehè ku zutun te zizalem te vangkù he pemuhatà is menge ǥimukud te menge etew he midhimetayan tenged te kedtuu zan te Lalag te Megbevayà wey tenged daan te kedsengyawa zan dutun te lalag.
66006010	Ne mibpekezaǥing dan is edhangyù, ke sikandan te, Sikew is mekeǥeǥehem he Nengazen, waǥas ka wey metinumanen ka! Sengemenu keluǥayad is kebpeketaǥad dey taman te kenè nu pa ebelesan te silut is menge etew ziyà te kelibutan tenged te kedhimetayi zan kenami?
66006011	Ne zutun impemeǥey ziyà te uman sevaha kandan is meputì he kumbalà. Ne migkeǥiyan sikandan te Nengazen he medhimeley zan dè pa taman te egkeamin egkevunù is menge zuma zan daan he suluǥuen te Megbevayà he edhimetayan daan iring kandan.
66006012	Ne neehè ku he id-awà dutun te nati he kerehidu is ikeenem he tiyap dutun te velesahan. Ne zutun midlinug he utew mezesen ne mibmeitem is andew ne henduen be te manggad he saku he meitem utew. Ne mibmeriǥà is bulan he iring te lengesa.
66006013	Ne nengeulug dini te tanà is menge vituen he iring te menge mehilew he veǥas te kayu he igira emun egkesuǥat te keramag ne egkengeulug.
66006014	Ne zutun nahanew is langit iring te velesahan he edlulunen ne is uman buntud wey is uman pulu ziyà te zaǥat, naawà dutun te nesevukan dan.
66006015	Ne zutun, is minsan hentei he etew, is menge hadì diyà te kelibutan, is menge velentuǥen he etew, is menge egalen te menge sundaru, is menge sepian wey is menge zekelà is keǥehem din, wey minsan daan is menge uripen wey kenà uripen, mid-eles dan diyà te menge vudsi wey ziyà te zizalem te menge zekelà he vatu ziyà te menge vuntud.
66006016	Ne mibpemengulahì dan diyà te menge vuntud wey menge vatu. Ke sikandan te, Lilizi key su wey key kenà maahà te ebpimpinuu ziyà te pinuuwà te edhadì he ziyà te langit ne wey key zaan kenà meumahi te pauk te nati he kerehidu.
66006017	Su neuma en is timpu te kedsiluti zan kenami te menusiyà ne wazà ebpekesukul kandan.
66007001	Neipus haazà neehè ku is heepat he velinsuǥuen te Megbevayà. Ebpemenhitindeg is kada sevaha kandan diyà te heepat he pesaǥì te kelibutan ne ed-elangan dan is heepat he keramag diyà te kelibutan su wey kenà mekeremaǥi is tanà wey is daǥat wey is menge kayu.
66007002	Ne zutun neehè ku zaan is sevaha pa he velinsuǥuen he ziyà ebpuun te zapit te edsilaan ne igkulang din is tiyap te wazè din kemetayen he Megbevayà. Ne haazà is heepat he velinsuǥuen he insarig kandan is kedèdeeti te tanà wey zaǥat, migkeǥiyan din sikandan.
66007003	Mezaǥing is kegkaǥi zin te, Kenè niw pa pendèdeeti is tanà wey zaǥat wey menge kayu taman te kenè dey pa egkesevukan te tiyap is menge vuked te menge suluǥuen te Megbevayè tew.
66007004	Ne nezineg ku zutun is kezakel te menge etew he edsevukan te tiyap, ne nenggatus wey kepatan wey heepat he libu sikandan langun. Ne ebpemuun sikandan diyà te sepulù wey zezuwa he kepuun te menge kevuwazan ni Israyil.
66007005	Te menge kevuwazan ni Huda, ne sepulù wey zezuwa he libu sikandan is midtiyapan. Te menge kevuwazan ni Rubin, ne sepulù wey zezuwa he libu. Te menge kevuwazan ni Gad, ne sepulù wey zezuwa zaan he libu.
66007006	Te menge kevuwazan ni Asir, ne sepulù wey zezuwa zaan he libu. Te menge kevuwazan ni Neptali, ne sepulù wey zezuwa zaan he libu. Te menge kevuwazan ni Menasis, ne sepulù wey zezuwa he libu.
66007007	Te menge kevuwazan ni Simeon, ne sepulù daan wey zezuwa he libu. Te menge kevuwazan ni Levi, ne sepulù wey zezuwa he libu zaan. Te menge kevuwazan ni Isekar, sepulù wey zezuwa he libu.
66007008	Te menge kevuwazan ni Sebulun, sepulù wey zezuwa he libu. Te menge kevuwazan ni Jose, sepulù wey zezuwa he libu. Te menge kevuwazan ni Benjamin, sepulù wey zezuwa he libu is midtiyapan daan.
66007009	Ne neipus haazà ne neehè ku is utew medmezakel he menge etew he kenè en egkevilang tuus te utew mezakel. Diyè dan ebpuun te minsan hendei he ǥinhedian wey tribu wey kepuun wey minsan hengkey he kineǥiyan. Diyè dan ebpemenhitindeg te etuvangan te pinuuwà te Megbevayà wey ziyà te etuvangan te nati he kerehidu. Midsun-uzan sikandan te meputì ne ebpemengulangkulang dan te zehunen he menge subpang.
66007010	Mibpekezaǥing dan is egkaǥi te, Deliǥa is Megbevayè tew he mibpinuu ziyà te pinuuwè din te kedhadì wey zeliǥa zaan is nati he kerehidu su nelibri kiw zan te silut!
66007011	Ne zutun daan ebpemenhithitindeg is langun he menge velinsuǥuen te Megbevayà. Neelingkusan dan haazà is pinuuwà te edhadì wey te menge ebmeǥurangen wey te heepat he linimbag. Ne heini is menge velinsuǥuen te Megbevayà, midlangkeb dan dutun te etuvangan te pinuuwà te edhadì su ed-ezapen dan is Megbevayà.
66007012	Ne migkaǥi zan te, Benar iyan su zait is Megbevayè tew he edeliǥen wey ebentuǥen wey edtehuzen wey ebpeselematan su iyan dà sikandin lavew he metau, iyan sikandin mekeǥeǥehem wey mezesen; deliǥa sikandin te wazà pidtemanan!
66007013	Ne zutun migkeǥiyan a te sevaha zutun te menge ebmeǥurangen, ke sikandin te, Hentei heini is mibpenun-uzan te meputì wey hendei zan ebpememuun?
66007014	Ne midtavak a te, Iyan ka nesayud. Ne ke sikandin te, Heini is menge etew, ebpemekeuma sikandan he ebpuun dutun te zekelà he kemeresayan diyà te lumpad te kelibutan. Mibpemìpian dan is menge bisti zan diyà te lengesa te nati he kerehidu wey zan mehimu he meputì, he ke và dà egkeǥiya, nepalis en is menge salè dan .
66007015	Umba, diyè dan edhitindeg te etuvangan te pinuuwà te Megbevayà. Andew wey mezukilem ne ziyè dan te simbahan te Megbevayà ne edtumanen dan dutun is egkesuatan din. Ne is Megbevayà he ziyà ebpimpinuu te pinuuwè din te kedhadì, iyan edlingahaan dan.
66007016	Kenè dan en egkengevitil; ne kenè dan en egkengemezahan; kenè dan en daan egkengetutung te andew wey minsan hengkey he utew meinit.
66007017	Su is nati he kerehidu he ziyà te teliwazà te pinuuwà te edhadì, iyan sikandin ed-elima kandan. Ibpeturedu zin kandan is ebpuunan te menge wahig he ebpekeveǥey te untung he wazà pidtemanan. Ne is Megbevayà, id-awè din en is keseengan kayi te menge etew, ke sikandin.
66008001	Ne hein in-awà te nati he kerehidu kes ikepitu he tiyap dutun te velesahan, naawà is egkengezineg diyà te ed-ubpaan te Megbevayà diyà te langit seled te liwazà te uras.
66008002	Ne zutun neehè ku sikan is pitu he menge velinsuǥuen te Megbevayà he ebpemenhitindeg diyà te etuvangan te Megbevayà, ne mibeǥayan is kada sevaha kandan te vudyung.
66008003	Ne zuen pa zutun selakew he velinsuǥuen he zuen din bulawan he lediyà ne mid-uvey ne midhitindeg dutun te uvey te vangkù he pemuhatà. Dekelà is mehemut he veyewà he imbeǥey kandin dutun wey zin ikeamut dutun te menge ampù te menge tumutuu ziyà te vulawan he pemuhatà.
66008004	Ne is evel zutun te veyewà he midtutung he in-amut te menge ampù te menge tumutuu, midhendiyà te zivavew he ebpuun dutun te lediyà he egewezan te velinsuǥuen he ebpemenhitindeg diyà te etuvangan te Megbevayà.
66008005	Ne zutun, sikan is belinsuǥuen, mibpenù din is lediyè din te menge vaǥa he ebpuun dutun te pemuhatà ne intimbag din haazà is lediyà diyà te tanà puun dutun te langit. Ne zutun mibpemeransì, ne zuen utew memezaǥing, ne egkeserasab is kilat, ne midlinug.
66008006	Ne zutun mid-andam haazà is pitu he menge velinsuǥuen su edhiyupen dan en is menge vudyung dan.
66008007	Ne is egkehuna zutun te menge velinsuǥuen, midhiyup din is budyung din. Ne zutun, giyew wey hapuy he nesahug te lengesa is nengeulug diyà te tanà. Ne netutung dutun is iketelu he vahin te kelibutan. Netutung is iketelu he vahin te menge kayu wey naamin metutung is menge sagbet.
66008008	Ne zutun, midhiyup te ikezuwa he velinsuǥuen haazà is kandin he vudyung, ne zuen intimbag diyà te zaǥat he henduen be te zekelà he vuntud he neregreg.
66008009	Ne mibaluy he lengesa is iketelu he vahin te zaǥat. Ne neǥerà is iketelu he vahin te minsan hengkey he linimbag he egeǥehinawa ziyà te zaǥat. Ne nahanew zaan is iketelu he vahin te langun he menge ed-untuzan diyà te zaǥat.
66008010	Ne zutun midhiyup te iketelu he velinsuǥuen is kandin he vudyung ne ebpuun te langit neulug is dekelà he vituen he egkeregreg he iring te sulù ne ziyà meketanà haazà te iketelu he vahin te menge wahig wey ziyà te iketelu he vahin te menge kalut.
66008011	Is ngazan dutun te vituen ne Mepait. Ne mibmepait is iketelu he vahin te menge wahig diyà te kelibutan. Ne mibpatey is mezakel he menge etew tenged dutun te wahig su mibmepait utew.
66008012	Ne zutun midhiyup te ikeepat he velinsuǥuen is budyung din. Ne nesuǥat is iketelu he vahin te andew, wey is iketelu he vahin te vulan, wey is iketelu he vahin te menge vituen. Ne tenged kayi naawà is kerayag te iketelu he vahin te menge vituen. Ne seled te iketelu he vahin te timpu te kada andew, mibmerusirem utew. Ne iring din ded daan seled te iketelu he vahin te timpu te kada kezukileman.
66008013	Ne zutun te kemulu ku pa kebantey nezineg ku is egkeǥiyen te vanug he edlayang he utew mibpeketikang diyà te udtuwan. Ne ketetelu sikandin megkaǥi te mezaǥing he lalag, ke sikandin te, Kehizu utew te menge meǥinged diyà te kelibutan. Ne mid-uman sikandin megkaǥi te, Utew mekehandekhandek is egkeulaula su meǥaan en edhiyupa te tetelu pa he velinsuǥuen is menge vudyung dan!
66009001	Ne midhiyup dutun te ikelima he velinsuǥuen is budyung din ne zutun neehè ku is bituen, he ke và dà egkeǥiya, belinsuǥuen he ziyè en te tanà su neulug he ebpuun te langit. Ne imbeǥey ziyà te kandin is yawi he ebpekepuwas te vitu he wazà pidtemanan is kezalem din.
66009002	Ne mibpuwasan din haazà is bitu he wazà pidtemanan is kezalem ne zutun midlepew is evel he iring te evel te utew zekelà he selsalan ne mibmerusirem is tanà wey neelangan is kedsilà te andew tenged te evel he zutun ebpuun te vitu.
66009003	Ne zutun te evel nenlepew is menge terapan ne midlatun dan diyà te tanà. Ne imbeǥey kandan is bisa te kegkaǥat dan he iring te visa te kegkaǥat te venayew.
66009004	Intelaan kandan he kenè dan dèdeeti is sagbet wey is minsan hengkey he edtuvù wey is menge kayu, kekenà, iyan dan dà edèdeetan is menge etew he wazà metiyapi is buked dan te tiyap te Megbevayà.
66009005	Intuǥut kandan is kedresaya zan te menge etew seled te lelima he vulan, iyan, wazà ituǥut kandan is kedhimatey. Is kedresaya zan te menge etew, ne iring te kesakit te egkeǥaten te venayew.
66009006	Ne zutun he timpu egkesuat is menge etew he mebpatey sikandan, iyan, kenà egkehimu. Utew zekelà is gustu zan he mebpatey, iyan, dutun, kenè dan en ebpatey.
66009007	Is menge terapan, henduen te menge kudà he ed-untuzan te ebpekidtebek. Ne zutun te menge ulu zan duen henduen be te menge kalù he vulawan. Ne iring te vuked te etew is buked dan.
66009008	Ne is bulvul zan, ne henduen be te vulvul te vahi. Ne is menge ngipen dan, ne henduen be te ngipen te erimaung.
66009009	Duen menge hun-ap dan he iring te limbutung he putew. Ne is daǥing te pakpak dan emun edlayang dan, ne henduen be te zaǥing te mezakel he menge kelisa he eguyuzen te kudà he ebpelumpat emun ebpehendiyà te edtebekan.
66009010	Is ikug dan, ne iring te ikug te venayew su edhereg ne pinaaǥi te ikug dan egkerasey zan is menge etew te seled te lelima he vulan.
66009011	Duen hadì he ebayàbayà kandan, iyan sikan is belinsuǥuen he mibpuwas duen te vitu he wazà pidtemanan is kezalem din. Ne ziyà te kineǥiyan he Hibriyuhanen iyan ngazan din si Ebedun, ne ziyà te Gerisyahanen, si Epeliyun, he ke và dà egkeǥiya, sikan is ebpekezezaat .
66009012	Ne neipus haazà is nehuna he nehitavù he mekehandekhandek; dezuwa pa zutun is wazè pa mehitavù.
66009013	Ne zutun midhiyup te ikeenem he velinsuǥuen is budyung din. Ne nezineg ku is egkaǥi he ziyà ebpuun te heepat he sungey he ziyà te vulawan he pemuhatà he zutun te etuvangan te Megbevayà.
66009014	Ke sikandin diyà te ikeenem he velinsuǥuen te, Ipaawè en is heepat he velinsuǥuen he mibpusasan diyà te zekelà he Wahig he Yupratis!
66009015	Ne zutun impaawè en haazà is heepat he velinsuǥuen. In-andam sikandan he zaan ne impetaǥad sikandan taman kayi he uras, wey andew, wey vulan, wey tuig. Umba in-andam sikandan su wey zan mehimetayi is iketelu he vahin te tivuuk he menusiyà.
66009016	Intazem diyà te kediey is kezakel zutun te menge sundaru zan he egkukudà. Menge zezuwa he ǥatus he libu he libu sikandan.
66009017	Ne zutun te impaahà kediey, neehè ku is menge sundaru wey menge kudà. Nelimbutungan haazà is egkukudà te meriǥà he iring te hapuy, wey meilem wey mekelawag daan he iring te esupri. Is menge ulu zutun te menge kudè dan, ne iring te ulu te erimaung. Ne is menge vèbè dan, ne edlepawan te hapuy wey evel wey esupri.
66009018	Ne pinaaǥi zutun te hapuy, wey evel, wey esupri he edlepew zutun te vèbè te menge kudà, migerè dan is iketelu he vahin te tivuuk he menusiyà.
66009019	Su zutun te vèbè te menge kudà is gehem dan te kedhimatey wey ziyà daan te menge ikug dan su is menge ikug dan, ne iring te menge uled su zuen ulu zutun, ne ebpekekaid te menge etew haazà is ikug.
66009020	Ne is nesamà dutun te menge etew, langun te sikandan he wazà mepatey zutun te ebpemekekaid he menge kudà, wazè dan engkezi is ked-ezapa zan te mibeelan dan he menge ledawan he vulawan, wey selapì wey ǥalang wey vatu wey kayu. Heini is menge ledawan, ne kenà ebpekeahà, kenà ebpekezineg ne kenà daan ebpekehipanew. Wazà daan engkezi zutun te menge etew is ked-ezapa zan te menge mezaat he mulin-ulin.
66009021	Ne wazè dan daan iniyuǥi is kebpemumunù, kinaagman, meremerik he ulaula, wey is kebpenakew zan.
66010001	Ne zutun neehè ku is sevaha pa he mekeǥeǥehem he velinsuǥuen he ebpenaug he ebpuun te langit. Midtaved diyà te kandin is gapun ne mibpeyungan is ulu zin te velugtu. Iring te kedsiǥa te andew is buked din ne is menge paa zin, ne henduen be te menge tukud he regreg.
66010002	Ne ziyà te velad din egewezan din is nevekar en he zeisek he velesahan. Is kewanan he paa zin, ne ziyè din iǥiek te lawed te zaǥat ne is givang, ne ziyà te tanà.
66010003	Ne mibpekezaǥing sikandin is ed-umew ne is kezaǥing te egkeǥiyen din ne henduen te hiniǥer te erimaung. Ne zutun te ked-umew zin, mibales te pitu he veransì he utew mezaǥing.
66010004	Ne zutun te kebales te veransì, idsurat ku pezem is nezineg ku, iyan, nezineg ku is egkaǥi ziyà te langit te, Ieles nu is ibpesavut kayi te pitu he veransì ne kenè nu isurat.
66010005	Ne zutun, sikan is belinsuǥuen he neehè ku he edhithitindeg he ziyà is sevaha he paa zin te tanà ne is sevaha ziyà te zaǥat, imbayew zin diyà te langit is kewanan he velad din.
66010006	Ne impepirmahan din is egkeǥiyen din te wazà kemetayen he Megbevayà he nenlimbag te langit wey tanà wey zaǥat wey nenlimbag daan te langun he taǥù kayi. Ke sikandin te, Kenè en heini ebpekesendud!
66010007	Ne emun edhiyupen dutun te ikepitu he velinsuǥuen is budyung din, ne human dutun ed-ul-ulaha te Megbevayà is tuyù he in-eles din sumalà is migkaǥi zin dengan diyà te menge ebpeneuven din he menge suluǥuen din.
66010008	Ne zutun mid-uman megkaǥi zini te kediey sikan is nezineg ku he egkaǥi ziyà te langit. Ke sikandin te, Hendutun ka te velinsuǥuen he ziyà egiek is sevaha he paa zin te tanà ne is sevaha ziyà te zaǥat. Ne kuwaa nu is belesahan he igkulang din he neebriyan en.
66010009	Ne midhendutun a te velinsuǥuen ne mibuyù ku haazà is deisek he velesahan. Ne migkeǥiyan e zin te, Kuwaa nu ne keena nu. Meemis utew he iring te teneb diyà te vèbè nu, iyan, emun diyè en te ǥetek nu ne utew mepezes.
66010010	Ne migkuwa ku haazà is deisek he velesahan diyà te velad din, ne migkaan ku ne meemis iyan diyà te vèbè ku su iring te teneb, iyan, hein neeveleng ku, ne mibmepezes utew ziyà te ǥetek ku.
66010011	Ne zutun duen migkaǥi zini te kediey, ke sikandin te, Kinahanglan he iuman nu ipenudtul is ibpepenudtul kenikew te Megbevayà he egkeulaula te mezakel he menge hadì wey menge etew ziyà te minsan hendei he ǥinhedian wey minsan hengkey he kineǥiyan.
66011001	Ne zutun, imbeǥey kedì is idsukud he iring te tuked, ne zuen migkaǥi kediey te, Hendiyè ka ne sukuza nu is simbahan he Valey te Megbevayà wey is bangkù he pemuhatà dutun, ne vilanga nu is menge etew he edsimba zutun.
66011002	Iyan, is lama he ziyà te ǥawas te valey, kenè nu sukuza su imbeǥey haazà diyà te menge etew he kenà menge Hudiyu. Ne edtekutakan dan is inged he Hiruselim he zutun edsimbaha is Megbevayà. Ne seled te kepatan wey zezuwa he vulan is kedtekutaki zan dutun.
66011003	Ne edsuǥuen ku zutun is dezuwa he ibpewali ku. Egkukumbalà sikandan te manggad he saku ne ebpenudtulen dan is ibpekaǥi kandan te Megbevayà seled te nengkelibu wey zezuwa he ǥatus wey keneman he andew.
66011004	Ne haazà is dezuwa he etew he menwewali, iyan sikan is netagnà dengan he zezuwa he etew he iring te zezuwa he kayu he ulivu wey zezuwa he sulù he ziyà mekesavuk te etuvangan te Nengazen he ebayàbayà te tivuuk he kelibutan.
66011005	Ne heini is dezuwa, ke zuen ebpesipala kandan, diyà te vèbè dan edlepew is hapuy ne egkeamin egketutung is menge kuntada zan. Ne pinaaǥi kayi edhimetayan dan is minsan hentei he egezam kandan ebpesipala.
66011006	Ebeǥayan sikandan te ǥehem su wey zan kenà ikepevayà is menge ǥapun su wey kenà ebpekeuzan dutun te timpu te kebpenudtula zan te Lalag te Megbevayà. Ne zuen daan gehem dan wey zan mehimu he lengesa is wahig diyà te menge kalut. Ne zuen daan gehem dan wey zan mesiluti is menge etew pinaaǥi te minsan hengkey he vangkit te minsan keenu he timpu he egkesuatan dan.
66011007	Ne heini is dezuwa he menwewali, emun egketapus dan is kebpenudtula zan te Lalag te Megbevayà, edtebeken sikandan te langgam he ziyà ebpuun te vitu he wazà pidtemanan is kezalem din. Ne egkezaag sikandan dutun te langgam, ne edhimetayan din sikandan.
66011008	Ne ziyà ibperey-as haazà is lawa zan te kersada ziyà te zekelà he inged he zutun iransang te krus is Nengazen dan. Ne zuen insempità he menge ngazan dutun te inged, ne iyan is Suduma wey Ihiptu.
66011009	Is langun he kelasi te menge etew te minsan hengkey he kineǥiyan wey kepuun wey ǥinhedian, ne ed-ehaan dan is menge lawa zutun te zezuwa seled te tetelu wey liwazà he andew ne kenè dan idtuǥut he ikeleveng haazà is dezuwa.
66011010	Utew igkelipey te menge etew is kedhimetayi zutun ne edsilibrahan dan ne ebpevegbeǥayà is kada sevaha kandan te menge ǥasa. Umba edsilibrahan dan su haazà is dezuwa he ebpeneuven te Megbevayà, mibeelan dan is ingkengerasey te menge etew ziyà te kelibutan.
66011011	Ne zutun hein neipus haazà is tetelu wey liwazà he andew, haazà is dezuwa he menwewali, mibeǥayan sikandan te Megbevayà te ǥehinawa ne nevanhew ne midhitindeg dan. Ne utew nengehandek is langun he nekeahà dutun.
66011012	Ne zutun nezineg dutun te zezuwa he menwewali is mezaǥing he egkaǥi ziyà te langit he edhenduen te, Hendini kew en te langit. Ne zutun mibatun sikandan pehendiyà te langit he nevukusan sikandan te ǥapun. Ne nengeahà haazà te menge kuntada zan dutun.
66011013	Ne segugunà midlinug te utew mezesen. Ne nengerundus is ikesepulù he vahin te menge valey zutun te inged. Ne neǥerà zutun te linug is pitu he libu he menge etew. Ne utew nengehandek dutun is menge etew he naawas dutun te linug ne midalig dan is mekeǥeǥehem he Megbevayà he ziyà te langit.
66011014	Ne zutun neipus haazà is ikezuwa he mekehandekhandek he hitavù, iyan, meǥaan ebpekesunud dutun is iketelu.
66011015	Ne zutun midhiyup te ikepitu he velinsuǥuen is budyung din ne ziyà te langit nezineg is memezaǥing he laǥeng he edhenduen te, Is kedhedii te tivuuk he menusiyà, ne ziyè en guntaan te Nengazen tew wey ziyà te hadì he mibpilì din. Ne heini he hadì, ebpekehadì sikandin te wazà pidtemanan.
66011016	Ne zutun, haazà is keluwaan wey heepat he menge ebmeǥurangen he ebpimpinuu zutun te etuvangan te Megbevayà, mibpemenlangkeb sikandan ne mid-azap dan is Megbevayà,
66011017	ne ke sikandan te, Sikew is Megbevayè dey wey Nengazen dey, iyan ka ebayàbayà te langun. Megbevayè ka zengan wey ǥuntaan. Ebpeselematan dey sikew su migamit nu is dekelà he ǥehem nu ne ǥuntaan mibpuunan nu en is kedhadì nu ziyà te kelibutan.
66011018	Utew nengepauk kenikew is menge kuntada nu, iyan, netuman en is andew te kedsiluti nu kandan wey is andew te kedsusiya nu te nengeulaula te nemematey en. Iyan en heini timpu te kedsuhuli nu te menge suluǥuen nu he menge ebpeneuven wey kedsuhuli nu zaan te langun he menge ǥaked nu he etew, se zekelà is pid-etawan din, se zeisek is pid-etawan din, is langun he edtahud kenikew. Iyan heini zaan timpu te kedèdeeti nu te langun he menge etew he midezaat te kelibutan!
66011019	Ne ziyà te langit mibpuwasan is simbahan he Valey te Megbevayà ne naahà dutun te seled is kavan he midteǥuan duen te insurat he menge pesarig te Megbevayà. Ne zutun neserasab is kilat, ne zuen utew memezaǥing, ne mibpemeransì, ne midlinug, ne mibpenggiyew te utew zezekelà.
66012001	Ne zutun neehè ku ziyà te langit is kebpeelunga te egkeulaula. Neehè ku is bahi he midsun-uzan te andew ne ziyà te zizalem te paa zin is bulan, ne insuup diyà te ulu zin is kuruna he sepulù wey zezuwa he vituen.
66012002	Meǥingey sikandin ne ed-anak en ne ebpekeerang su ebeliliten.
66012003	Ne zutun duen pa impaahà kedì diyà te langit he kebpeelunga te egkeulaula. Duen utew zekelà he meriǥà he uled he egngezanan te deragun he iyan si Setanas. Pitu is ulu zin ne sepulù is sungey zin. Ne zuen kuruna ziyà te kada sevaha zutun te pitu he ulu zin.
66012004	Ne pinaaǥi te ikug din neǥuyud din is iketelu he vahin te menge vituen diyà te langit ne nemeketimbag haazà diyà te tanà. Ne zutun edhithitindeg haazà is uled te etuvangan dutun te vahi he ed-anak su emun idlusad en haazà is id-anak din, ne egkeenen dutun te uled.
66012005	Ne zutun inlusad is batà he maama. Ne haazà is batà, edhedian din keuzemà is langun he menge ǥinhedian dini te kelibutan ne wazà ebpekesukul kandin dutun te kedhadì din. Ne haazà is batà, midsekelew te Megbevayà ne mibatun din diyà te langit, diyà te pinuuwà te kedhadì din.
66012006	Ne haazà is bahi, nekepelaǥuy pehendiyà te tanà he kenà ed-ubpaan te etew, diyà te ed-eputan he mid-andam he zaan te Megbevayà. Ne zutun ed-elimahan te Megbevayà haazà is bahi seled te nengkelibu wey zezuwa he ǥatus wey keneman he andew he repeng te tetelu wey liwazà he tuig.
66012007	Ne zutun he timpu zuen gira ziyà te ed-ubpaan te Megbevayà diyà te langit. Si Miguel, is sevaha he velinsuǥuen te Megbevayà wey is menge sakup din he velinsuǥuen, edtebeken dan sikan is dekelà he uled he egngezanan te deragun. Ne haazà is uled wey is menge velinsuǥuen din, mibpekidtebek dan daan,
66012008	iyan, nezaag haazà is uled ne sikandin wey is menge velinsuǥuen din, wazè en tuǥuti te Megbevayà he mekeseled dan pa maan diyà te langit, umba,
66012009	midsegseg haazà is dekelà he uled puun te langit. Ne haazà he deragun, iyan si Setanas, sikan is mezaat he mulin-ulin he mid-ekalan din is tivuuk he menusiyà. Ne sikandin wey is langun he menge velinsuǥuen din, intimbag sikandan pehendini te tanà.
66012010	Ne zutun, nezineg ku is utew mezaǥing he egkaǥi ziyà te langit he edhenduen te, Guntaan egketuman en is kedlibriya te Megbevayà te menusiyà. Impeehè en te Megbevayà is keǥehem din te kedhadì. Is hadì he mibpilì te Megbevayà, impeehè din en is ketenged din te kedhadì. Su midsegseg en pehendiyà te tanà si Setanas, is edsumbung te menge suled tew. Iyan sikandin midsumbung kandan diyà te Megbevayà tew te maandew wey te mezukilem.
66012011	Heini is menge suled tew, nezaag dan en si Setanas tenged te kedtiǥis te lengesa te migeraran he impemuhat he nati he kerehidu, wey tenged te insangyew zan is tutuu he tuluuwen, wey tenged daan te wazè dan iyan menuǥuni is untung dan, kekenà, mibpehimatey zan tenged te kedtuu zan.
66012012	Sikiyu is menge meǥinged diyà te langit, medlipey kew. Iyan, sikiyu is diyan te tanà wey ziyan te zaǥat, kehizu niw! Su kes mezaat he mulin-ulin he si Setanas, mibpenaug en diyan te keniyu. Ne utew sikandin nererengiti su netuenan din he mevavè dà utew is nesamè din he timpu te kedlalunglalung.
66012013	Ne hein netuenan dutun te deragun he zini sikandin itimbag te tanà, midtelukunan din sikan is bahi he iney zuen te vatà he maama.
66012014	Ne haazà is bahi, mibeǥayan te Megbevayà te zezuwa he pakpak te zekelà he vanug su wey mekelayang wey mekeaput diyà te tanà he kenà ed-ubpaan te etew, ne zutun ed-elimahan sikandin seled te tetelu wey liwazà he tuig ne zutun kenè en egkekeizan dutun te uled.
66012015	Ne zutun, haazà is uled, impelepew zin diyà te vèbè din is dekelà he wahig su wey maanud haazà is bahi,
66012016	iyan, midtevangan te tanà haazà is bahi ne mibeka is tanà ne nehimu is dekelà he vitu ne zutun mekeahuk haazà is wahig he ebpuun dutun te vèbè te uled he deragun.
66012017	Ne zutun utew nepeuki te deragun haazà is bahi, ne mibeyaan din is menge zuma he anak dutun te vahi su edtebeken din sikandan. Iyan sikandan is langun he metinumanen te menge suǥù te Megbevayà wey metinumanen daan te tutuu he tuluuwen he impenurù ni Jesus.
66012018	Ne zutun diyà mekehitindeg haazà is deragun te veyvey te zaǥat.
66013001	Ne zutun neehè ku is mekehandekhandek he langgam he egaun puun diyà te zaǥat. Sepulù is sungey zin wey pitu is ulu zin. Ne zuen kuruna he insuup diyà te kada sevaha he menge sungey zin, ne ziyà te kada ulu zin ne zuen insurat he ngazan he idsupak din te Megbevayà.
66013002	Ne haazà is langgam he neehè ku, ne iring te liyupardu; ne is menge paa zin ne iring te paa te biyir, ne is bèbè din ne iring te vèbè te erimaung. Ne is gehem te deragun wey is kebpekehadì din, wey is keǥehem din te kebayàbayà, ne imbeǥey zin dutun te langgam.
66013003	Nepelian is sevaha he ulu zutun te langgam ne henduen be te midhimetayan dengan haazà is ulu, iyan, neulian en haazà is gerabi he palì dutun ne uuyag en maan haazà is ulu. Ne tenged dutun is tivuuk he menusiyà, midsundanan dan haazà is langgam su utew zan ingkeinuinu.
66013004	Ne is tivuuk he menusiyà, ed-ezapen dan haazà is deragun tenged te kebeǥaya zin te keǥehem din dutun te langgam he utew mekehandekhandek. Ne mid-azap dan daan haazà is langgam, ne ke sikandan te, Wazà ebpekelavew te langgam; ne wazà daan ebpekesukul kandin.
66013005	Ne mibpesagdan te Megbevayà haazà is langgam he mekekaǥi sikandin te utew memezaat he ibpegalbu he menge lalag he ebpekesumpalit te Megbevayà. Ne midtuǥutan daan sikandin he mekevayàbayà seled te kepatan wey zezuwa he vulan.
66013006	Ne ebpengeǥiyen din is menge lalag he utew memezaat he idsumpalit din te Megbevayà wey ebpekesupak te ed-ubpaan te Megbevayà diyà te langit wey ebpekesupak daan te menge meǥinged diyà te langit.
66013007	Ne midtuǥutan daan haazà is langgam he tebeka zin is menge etew he ǥaked te Megbevayà ne nezaag din dè pa sikandan. Ne imbeǥey kandin is kebayàbayà diyà te minsan hengkey he tribu wey minsan hengkey he kepuun, wey menge etew he minsan hengkey is kineǥiyan dan, wey is minsan hengkey he ǥinhedian.
66013008	Ed-ezapen haazà is langgam te langun he menge etew zini te kelibutan he wazà ikesurat is ngazan dan diyà te libru he zutun ilista is menge etew he ebeǥayan te untung. Iyan haazà kes libru zuen te nati he kerehidu he zengan dà imbanglis is kebpehimatey zin te wazè pa tukuza is kelibutan.
66013009	Is minsan hentei keniyu, mebpemineg kayi!
66013010	Is menge etew he imbanglis kandan is kebpirisuwa kandan ne siguradu egkepirisu sikandan. Ne is menge etew he imbanglis kandan he ǥumaan is idhimatey kandan, gumaan iyan is idhimatey kandan. Kinahanglan he sikitew is menge tumutuu te Nengazen, edsarig kiw kandin wey ed-antus kiw te kemereǥenan.
66013011	Ne zutun selakew en maan he langgam is neehè ku. Midlepew haazà he ebpuun diyà te zizalem te tanà. Dezuwa is sungey zin su iring te nati he kerehidu, iyan, emun egkaǥi, ne is kegkaǥi zin ne iring te kegkaǥi zuen te utew zekelà he uled he egngezanan te deragun.
66013012	Ne haazà he langgam, iyan kes ebpeneuven ni Setanas ne migamit din is gehem duen te nehuna he langgam he iyan midsuǥù kandin. Ne mibpeǥes din is tivuuk he menusiyà he ezapa zan sikan is nehuna he langgam he neulian duen te palì din he hapit din ibpatey.
66013013	Utew zekelà is menge egkein-inuwan he mibeelan dutun te langgam he ikezuwa su minsan hapuy he ebpuun te langit, impepenaug din wey maahà te menge etew.
66013014	Ne pinaaǥi te menge egkein-inuwan he intuǥut kandin he ibpeulaula ziyà te etuvangan dutun te nehuna he langgam, ed-ekalan din is tivuuk he menusiyà dini te kelibutan. Ne zutun edsuǥuen din is menge etew he veeli zan is ledawan dutun te nehuna he langgam ne ezapa zan. Haazà is nehuna he langgam, midtibas duen te sundang, iyan, wazà mebpatey.
66013015	Ne intuǥut daan he mehimu zutun te ikezuwa he langgam he mekeǥeǥehinawa haazà is ledawan dutun te nehuna he langgam ne tenged dutun ebpekekaǥi haazà is ledawan ne egkepatey zin daan is minsan hentei he kenà ed-azap kandin.
66013016	Ne is langun he menge etew, lavew se kenà lavew, sepian se kenà sepian, uripen se kenà uripen, mibpeǥes din sikandan merkahi ziyà te kewanan he velad dan ne emun kenà ne ziyà te vuked dan.
66013017	Ne is minsan hentei he kenà ebpemarka zutun te marka he iyan ngazan dutun te nehuna he langgam wey lumiru te ngazan din, kenè dan ebpekepemasa ne kenè dan daan ebpekepemelegyà.
66013018	Iyan dà ebpekesavut dutun is etew he mibeǥayan te Megbevayà te ketau. Sikan is uluwanen, egkesavut din is kehuluǥan dutun te lumiru te langgam su lumiru haazà te menusiyà. Ne haazà is lumiru, ne heenem he ǥatus wey keneman wey heenem.
66014001	Ne zutun neehè ku is buntud he Siyun ne zutun edhithitindeg sikan is nati he kerehidu ne zuma zin daan dutun is nenggatus wey kepatan wey heepat he libu he menge etew. Ne haazà is menge etew, insurat diyà te menge vuked dan is ngazan dutun te nati wey is ngazan daan te Amey zin he Megbevayà.
66014002	Ne zutun nezineg ku is egkaǥi ziyà te langit ne is kegkaǥi zin, henduen be te zeǥurus te utew mezakel he menge wahig wey iring te utew mezaǥing he veransì. Haazà is egkaǥi he nezineg ku, ne henduen be zaan te menge zaǥing te utew mezakel he ebpemen-arpa.
66014003	Ne haazà is menge etew, diyè dan te etuvangan te pinuuwà te Megbevayà wey te etuvangan duen te heepat he menge linimbag he kedesenan wey te menge ebmeǥurangen. Ne migkanta zan dutun is beǥu he kentahan. Iyan dà netau zutun he egkanta te kentahan, haazà is nenggatus wey kepatan wey heepat he libu he etew he mibelukasan dini te lumpad te kelibutan duen te nati he kerehidu.
66014004	Iyan haazà he menge maama he wazè dan mekesalà pinaaǥi te kedhilavet te kenè dan esawa su utew lumpiyu is menge ulaula zan ne wazè dan suwayi sikan is nati he kerehidu te minsan hendei sikandin ebpevayà. Mibelukasan sikandan puun duen te perayan he iyan is tivuuk he menusiyà wey zan mehimu he iyan nepengilizan dutun wey ikeveǥey sikandan diyà te Megbevayà wey ziyà te nati he kerehidu.
66014005	Ne wazà minsan keenu sikandan mezineg he edtarùtarù ne wazà neveelan dan he minsan hengkey he mezaat.
66014006	Ne zutun neehè ku en maan is selakew en maan he velinsuǥuen he edlayang he utew mibpeketikang diyà te udtuwan. Ibpesavut din dutun is Meupiya he Tudtulanen he kenà egkehanew te minsan keenu. Impesavut din haazà te tivuuk he menusiyà, diyà te menge etew te minsan hengkey he kineǥiyan wey minsan hendei he ǥinhedian, wey tribu, wey kepuun.
66014007	Ne mibpekezaǥing is egkaǥi te, Tehuza niw is Megbevayà wey ventuǥa sikandin su neuma en is timpu te kedsusi zin te menge ulaula te tivuuk he menusiyà! Ezapa niw is Megbevayà he iyan nenlimbag te langit wey tanà wey zaǥat wey menge puunà te wahig!
66014008	Ne zuen daan ikezuwa he velinsuǥuen he nekesunud dutun te nehuna ne migkaǥi sikandin te, Na, nezeetan en! Utew nezeeti is dekelà he inged he Bebilunya! Midlangut din te vinu zin is tivuuk he menusiyà, he ke và dà egkeǥiya, impenurù din te tivuuk he menusiyà is ked-ezapa te menge ledawan!
66014009	Ne midlepew is iketelu he velinsuǥuen he midsunud dutun te nehuna he zezuwa ne mibpekezaǥing is egkaǥi te, Is minsan hentei he etew he ed-ezapen din haazà is langgam wey ledawan duen te langgam, ne ebpemarka sikandin diyà te vuked din, ne emun kenà, ne ziyà te velad din,
66014010	ne ibpeinum kandin is binu te pauk te Megbevayà, he ke và dà egkeǥiya, silut kandin te Megbevayà, ne heini is mepait he vinu, midtaǥey en te Megbevayà diyà te tasa he iyan sikan is meinit he pauk din. Ne haazà is menge etew, edresayen sikandan diyà te meregreg he esupri ziyà te Impirnu. Ne egkeahà haazà dutun te nati he kerehidu wey te menge velinsuǥuen te Megbevayà.
66014011	Ne haazà is hapuy he idrasey kandan, ed-evel te wazà pidtemanan ne te maandew wey mezukilem kenà egkeengked is kedresaya kandan su ed-ezapen dan kes langgam wey kes ledawan duen te langgam ne ebpemarka sikandan te tuus duen te ngazan te langgam.
66014012	Ne tenged dutun, sikan is menge etew he neǥaked te Megbevayà, sikan is ebpememineg te menge suǥù te Megbevayà wey edtuman te menge lalag ni Jesus, kinahanglan he med-antus sikandan.
66014013	Ne zutun nezineg ku is egkaǥi ziyà te langit te, Isurat nu heini: Utew mulà meupiya is egkengeulaula te menge etew he ebpatey ke menge tumutuu sikandan te Nengazen. Benar iyan, egkaǥi is Waǥas he Mulin-ulin. Utew zan en egkengelipey su wazè en igkehaǥù dan ne ebpekehimeley sikandan. Ne zutun edsuhulan sikandan tenged te menge meupiya he menge vaal zan.
66014014	Ne zutun neehè ku is gapun he utew meputì, ne zutun te ǥapun duen ebpimpinuu he henduen be te iyan sikan is Kakey te Menusiyà. Duen bulawan he kuruna he insuup diyà te ulu zin ne egawed te ǥarab he utew meǥarang.
66014015	Ne zutun duen selakew he velinsuǥuen he migawas dutun te simbahan diyà te langit. Mibpekezaǥing sikandin is egkaǥi ziyà te ebpimpinuu ziyà te ǥapun, ke sikandin te, Gemita nu en is garab nu su iyan en heini timpu te kegarab su is kelibutan, iring te kamet he nelutuan en is pinemula zuen!
66014016	Ne zutun, haazà is ebpimpinuu zutun te ǥapun, migamit din haazà is garab din, ne midraǥun ziyà te kelibutan.
66014017	Ne zutun neehè ku is selakew en maan he velinsuǥuen he migawas dutun te simbahan he ziyà te langit ne zuen daan kandin he egewezan he meǥarang he ǥarab.
66014018	Ne ziyà te pemuhatà he ziyà te simbahan, migawas is selakew pa he velinsuǥuen. Iyan sikandin belinsuǥuen he impevantey te hapuy zutun. Ne mibpekezaǥing sikandin is egkaǥi ziyà te nesunuzan din he velinsuǥuen he zuen din meǥarang he ǥarab. Ke sikandin te, Gemita nu en heeyan is garab nu ne reǥuna nu is menge paras diyà te pemuleey he iyan is kelibutan su nengelutuan en is menge paras dutun.
66014019	Ne zutun migamit haazà is belinsuǥuen te ǥarab din dini te lumpad te kelibutan ne midraǥun din is menge paras, he ke và dà egkeǥiya, iyan is langun he menge etew he kuntada te Megbevayà. Ne is neraǥun din, in-ahuk din diyà te zekelà he vudsi he zutun egkeresa is beǥas te paras. Ne is kehuluǥan dutun te vudsi ne iyan is pauk te Megbevayà diyà te menge kuntada zin.
66014020	Ne migunas haazà is beǥas te paras dutun te vudsi he ǥawas te inged ne ebpuun dutun te vudsi midtudà is lengesa taman te tetelu he ǥatus wey keluwaan he kilumitru is netudaan ne sengemitrus wey tengà is kezalem din.
66015001	Ne zutun neehè ku ziyà te langit is selakew pa he utew zekelà he egkein-inuwan he iyan kebpeelunga te egkeulaula. Duen pitu he velinsuǥuen ne is kada sevaha kandan, ne egkulangan te idrasey zin te menusiyà. Ne emun egkeulaula en heini ne egketapus en is idsilut kandan te Megbevayà dini te kelibutan.
66015002	Ne neehè ku zutun is henduen be te zaǥat he ispihu he nesahug te hapuy. Ne neehè ku zaan is menge etew he nemekezaag te mekehandekhandek he langgam su wazè dan sikandin ezapa. Wazè dan med-azap dutun te ledawan din ne wazè dan daan mebpemarka te lumiru te ngazan din. Dutun dan ebpemenhithitindeg te uvey te zaǥat he ispihu. Ne zuen egewezan dan he menge arpa he imbeǥey kandan te Megbevayà.
66015003	Ne egkentahan dan is kentahan duen te suluǥuen te Megbevayà he si Moises he iyan sikan is kentahan he idalig dutun te nati he kerehidu. Ke sikandan te, Sikew is Megbevayà, mekeǥeǥehem ka he Nengazen te langun. Utew zekelà wey utew egkein-inuwi is langun he menge vaal nu! Hadì ka te langun he menge ǥinhedian. Metazeng wey tutuu is menge ulaula nu!
66015004	Ne edtehuzen ka te langun he menge etew ne ebentuǥen dan is ngazan nu te Nengazen. Su iyan ke zà waǥas he Megbevayà. Edhendiyà te kenikew is langun he menge etew te minsan hendei he ǥinhedian ne ed-ezapen ke zan su nevantug en is menge vaal nu he memetazeng.
66015005	Ne neipus haazà, neehè ku he nepuwasan is simbahan diyà te langit ne ziyà te seled din, neehè ku is ruǥu he zutun is tuus te ǥehem te Megbevayà.
66015006	Ne zutun te simbahan migawas sikan is pitu he velinsuǥuen he egkulangan te pitu he menge ibpenrasey te menusiyà. Midsun-uzan sikandan te manggad he utew meputì ne vevakes sikandan te vulawan.
66015007	Ne is sevaha zutun te heepat he linimbag he kedesenan, imbeǥey zin dutun te pitu he velinsuǥuen is pitu he menge vulawan he lediyà he nepenù te pauk te wazè din pidtemanan he Megbevayà.
66015008	Ne zutun nepenù is simbahan te evel he ebpuun te anlag wey ǥehem te Megbevayà. Ne zutun wazà ebpekeseled dutun te simbahan taman te kenè pa egketapus haazà is kepipitu he kedresaya te menusiyà he ibpaaǥi te pitu he velinsuǥuen.
66016001	Ne zutun nezineg ku is ebensag diyà te simbahan diyà te langit ne ke sikandin dutun te pitu he menge velinsuǥuen te, Kuwaa niw en ne iitis niw ziyà te lumpad te kelibutan is taǥù keniyan te pitu he lediyà he iyan is pauk te Megbevayà!
66016002	Ne haazà is egkehuna he velinsuǥuen, mid-ulaan din dini te kelibutan is lediyà he ziyà te kandin. Ne zutun, is menge etew he mibpemarka te tuus duen te langgam wey mid-azap dan haazà is ledawan dutun te langgam, midtuvuan sikandan te menge memahù wey utew memesakit he menge vekukang.
66016003	Ne haazà is ikezuwa he velinsuǥuen, mid-ulaan din diyà te zaǥat is lediyè he ziyà te kandin ne mibaluy is daǥat he lengesa he iring te lengesa te etew he minatey. Ne zutun mibpematey is minsan hengkey ziyà te zaǥat he zuen din gehinawa.
66016004	Ne haazà is iketelu he velinsuǥuen, is lediyà he ziyà te kandin, mid-ulaan din diyà te menge wahig wey ebpuunan te menge wahig ne mibaluy he lengesa haazà is menge wahig.
66016005	Ne nezineg ku zutun is belinsuǥuen he impevantey te menge wahig, ke sikandin te, Sikew is waǥas he Megbevayà he zengan wey ǥuntaan, metazeng heini is kedsiluti nu te menusiyà
66016006	su mibpenhimetayan dan is menge tumutuu kenikew wey menge ebpeneuven dengan ne ǥuntaan ibpeinum nu kandan is lengesa su iyan hustu he ibales nu kandan!
66016007	Ne zutun nezineg ku is egkaǥi ziyà te pemuhatà he edhenduen te, Sikew is mekeǥeǥehem he Megbevayà he Nengazen te langun, benar iyan he metazeng wey hustu is kedsiluti nu te menusiyà!
66016008	Ne zutun haazà is ikeepat he velinsuǥuen, mid-ulaan din diyà te andew is lediyà he ziyà te kandin. Ne haazà, nehimu is andew he ebpeketutung te menusiyà.
66016009	Ne ǥeina te nengetutung is menge etew zutun te utew meinit, midsumpalit dan is Megbevayà su iyan sikandin ebayàbayà dutun te kedresaya kandan, iyan, wazè dan iniyuǥi is memezaat he ulaula zan ne wazè dan daan bentuǥa is Megbevayà.
66016010	Ne haazà is ikelima he velinsuǥuen, is lediyà he ziyà te kandin, mid-ulaan din diyà te pinuuwà te kedhadì te mekehandekhandek he langgam. Ne mibmerusirem utew is ginhedian dutun te langgam. Ne tuus te utew merasey is silut te menge etew, egkesepè dan en is dilè dan tenged te utew mesakit.
66016011	Ne minsan pa zutun wazè dan iniyuǥi is memezaat he menge ulaula zan, kekenà, midsumpalit dan nasì is Megbevayà he ziyà te langit tenged dutun te utew mesakit he menge vekukang.
66016012	Ne haazà is ikeenem he velinsuǥuen, mid-ulaan din is lediyà he ziyà te kandin diyà te zekelà he wahig he egngezanan te Yupratis ne nemezahan dutun haazà is wahig su wey maandam is ibayà te menge hadì he ziyà ebpuun te zapit te edsilaan.
66016013	Ne neehè ku zutun is tetelu he menge utew memekehandekhandek he mezaat he mulin-ulin he henduen be te vakbak. Midlepew is sevaha he ebpuun duen te vèbà te zekelà he deragun he iyan si Setanas, ne is sevaha, diyà medlepew puun te vèbà duen te langgam, wey is sevaha zuen medlepew te vèbà te ebpeneuven ni Setanas.
66016014	Menge mezaat he mulin-ulin haazà he zuen dan gehem te kebaal te egkengein-inuwan. Midsuǥù sikandan su ibpetiǥum kandan is menge sundaru te langun he menge hadì dini te kelibutan su zutun te egkevantug he andew te kedsilut, egkengezaag sikandan te Megbevayà he Nengazen te langun.
66016015	Ne zutun nengetiǥum te menge mezaat he mulin-ulin is menge hadì wey is menge sundaru zan diyà te tanà he migngezanan te Ermegidun te kineǥiyan he Hibriyuhanen. Purungi niw pemineǥa heini, ke si Jesu Kristu, su iring te kebpekeuma te tekawen is kedlikù ku. Is etew he kenà edlipezeng ne ed-endamen din is bisti zin, he ke và dà egkeǥiya, ebpeebuten e zin , egkelipey sikandin dutun su kenà sikandin egkelevasan, he ke và dà egkeǥiya, kenà sikandin dutun egkepeel-elezan.
66016017	Ne zutun, is ikepitu he velinsuǥuen, mid-ulaan din diyà te keramag is lediyà he ziyà te kandin ne nezineg ku is egkaǥi he ziyà ebpuun te pinuuwà te edhadì he ziyà te simbahan, ke sikandin te, Netapus en!
66016018	Ne zutun nezineg ku is utew memezaǥing ne neserasab is kilat ne mibpemeransì ne midlinug te utew mezesen. Sikan pa meseǥazi te etew haazà is linug he utew mezesen he iring dutun!
66016019	Ne kes dekelà he inged he Bebilunya, neǥevà te tetelu he vahin ne nengerundus is langun he menge inged diyà te minsan hendei he ǥinhedian. Ne wazà dutun melipati te Megbevayà is inged he Bebilunya he impeinum din te menge meǥinged dutun is binu he ziyà te tasa zin, he ke và dà egkeǥiya, impeǥezaman din kandan is utew mekelimlimezang he pauk din.
66016020	Ne nengehanew is langun he menge pulu ziyà te zaǥat. Ne nengehanew zaan is langun he menge vuntud.
66016021	Ne mid-uzanan te utew zekelà he ǥiyew is menge etew. Is keveǥat te kada sevaha zutun te ǥiyew, ne menge kelimahan he kilu. Ne is menge etew, midsumpalit dan is Megbevayà tenged dutun te ǥiyew he insilut din kandan su utew nerasey sikandan dutun.
66017001	Ne migkeǥiyan a te sevaha zutun te pitu he menge velinsuǥuen he egkulang dutun te pitu he menge lediyà, ke sikandin te, Hendini ka su ibpeehè ku kenikew is kedsiluti zuen te nevantug he vahi he ebpelelevag he ebpinuu ziyà te mezakel he menge wahig.
66017002	Nekehilavet kandin is menge hadì diyà te kelibutan. Ne is binu zin, he ke và dà egkeǥiya, is ked-ezapa zin te menge ledawan, ingkelangut te menge meǥinged diyà te kelibutan.
66017003	Ne zutun pinaaǥi te ǥehem te Waǥas he Mulin-ulin mid-uwit a zuen te velinsuǥuen diyà te tanà he kenà ed-ubpaan te etew ne neehè ku zutun kes bahi. Ed-untud sikandin diyà te langgam he meriǥà. Ne haazà is langgam, insurat diyà te lawa zin is mezakel he menge gerar he utew supak te Megbevayà. Ne pitu is ulu zutun te langgam wey sepulù is sungey zin.
66017004	Ne haazà is bahi, ne midsun-uzan te utew mahal su meriǥà wey merudtem he manggad. Ne mideyzeyanan is lawa zin te vulawan wey menge mahal he vatu wey menge pirlas. Ne zutun te velad din is bulawan he tasa he nepenù te vinu he iyan is menge memahawag wey memeremerik he ulaula zin dutun te kebpelelevag din.
66017005	Ne zuen insurat dutun te vuked din he ngazan he in-eles is kehuluǥan din he edhenduen te, Kes nevantug he inged he Bebilunya he iyan iney, he ke và dà egkeǥiya, puunà te minsan hentei he vahi he ebpelelevag wey minsan hengkey he mahawag he meremerik he ulaula zini te lumpad te kelibutan.
66017006	Ne neehè ku he nelangut haazà is bahi te lengesa te menge tumutuu he midhimetayan din tenged te kedtuu zan ki Jesus. Ne utew a neinuinu te kegkeahaa ku zutun te vahi.
66017007	Iyan, migkeǥiyan a zutun te velinsuǥuen, ke sikandin te, Maan is egkeinuinu ka? Ibpesavut ku kenikew is in-eles he kehuluǥan mehitenged keniyan te vahi wey keniyan te langgam he pitu is ulu zin ne sepulù is sungey zin he ed-untuzan keniyan te vahi.
66017008	Heeyan is langgam he egkeehè nu, ne zini sikandin te kelibutan dengan, iyan, wazè en guntaan. Ne meǥaan en maan edlepew he ebpuun te vitu he wazà pidtemanan is kezalem din, ne zutun te kedlepew zin, id-agbur sikandin diyà te Impirnu su edsilutan. Ne is langun he menge etew he zengan te wazè pa limbaǥa is kelibutan, wazà isurat is menge ngazan dan diyà te libru he zutun ilista is langun he ebeǥayan te untung, utew zan egkengeinuinu zutun te ked-ehè dan te langgam. Iyan igkengeinuinu zan su haazà is langgam, dengan uuyag ne minatey en guntaan, iyan, egkevanhew zed.
66017009	Egkesavut heini te etew he uluwanen. Is kehuluǥan duen te pitu he ulu zutun te langgam, ne pitu he menge vuvungan he zutun ebpinuu haazà is bahi, he ke và dà egkeǥiya, sikan is nevantug he inged. Ne kenà duen dà taman su haazà is pitu he ulu ne pitu zaan he hadì.
66017010	Minatey en is lelima zutun te menge hadì, ne edhadì pa ǥuntaan is sevaha, ne wazè pa medhadì is sevaha, iyan, emun edhadì en haazà ne meǥaan dà utew is kedhadì din ne egkeawè en.
66017011	Ne is kehuluǥan dutun te langgam he zengan uuyag ne ǥuntaan minatey, ne ikewalu sikandin he hadì he edsunud dutun te pitu he hadì. Ne edsilutan sikandin daan keuzemà diyà te Impirnu.
66017012	Ne haazà is sepulù he sungey, ne iyan kehuluǥan dutun is sepulù pa he hadì he wazè pa medhadì. Haazà is sepulù he hadì wey haazà is langgam, ebeǥayan sikandan te keǥehem te kedhadì te meǥaan dà.
66017013	Sevaha zà is tuyù dutun te sepulù he hadì ne edtevangan dan is langgam pinaaǥi te zesen dan wey keǥehem dan te kedhadì.
66017014	Edtebeken dan sikan is nati he kerehidu ne egkezaag sikandan dutun te nati su egalen sikandin te minsan hentei he egalen wey hadì te minsan hentei he hadì. Ne is menge etew he edumahan dutun te nati, ne migeraran sikandan te menge impetuu wey menge pinilì, wey menge metinumanen he menge sumusundan te Megbevayà.
66017015	Ne zutun mid-uman megkaǥi haazà is belinsuǥuen diyà te kedì, ke sikandin te, Haazà is menge wahig he neehè nu he zutun ebpinuu sikan is bahi, ne iyan kehuluǥan dutun is menge ǥinhedian wey kepuun wey utew medmezakel he menge etew he kenà ed-iring-iring is kineǥiyan dan.
66017016	Ne haazà is neehè nu he sepulù he sungey wey haazà is langgam, ne egkuntedehan dan haazà is bahi he ebpelelevag ne ed-eǥawen dan is menge azen din ne edlevasan dan sikandin ne egkeenen dan is sapù din ne ebinsulan dan sikandin.
66017017	Umba ed-ul-ulahan dan haazà su is Megbevayà, midhimu zin he egkesuatan dan te edtuman is tuyù te Megbevayà. Ne tenged dutun sevaha zà is egkeisip dan ne idtavang dan te langgam is keǥehem dan te kedhadì taman te egkengetuman is nengetagnà he menge Lalag te Megbevayà.
66017018	Ne haazà is bahi he egkeehè nu, ne iyan kehuluǥan din sikan is nevantug he inged he edlingahaan te menge hadì diyà te lumpad te kelibutan.
66018001	Ne hein nepasad dutun te velinsuǥuen is egkeǥiyen din, neehè ku is selakew pa he velinsuǥuen he ebpenaug pehendiyà te tanà he ebpuun te langit ne utew zekelà is keǥehem din. Ne utew merayag is ked-anlag din ne neenlaǥan din is minsan hendei zini te lumpad te kelibutan.
66018002	Ne mibpekezaǥing is egkaǥi te, Neǥerè en. Nepurung mezeeti is dekelà he inged he Bebilunya! Ne nehimu en guntaan he ubpeey te menge mezaat he mulin-ulin wey menge mezaat he kedesenan. Egkeubpaan haazà is inged te minsan hengkey he mezaat wey meremerik he tagbis.
66018003	Umba neulaula heini su is bahi he iyan is inged he Bebilunya, impeinum din te langun he menge etew ziyà te langun he menge ǥinhedian is binu he iyan is ked-ezapa zin te menge ledawan. Is menge hadì diyà te tivuuk he kelibutan, ne midtampu zan dutun te memahawag he menge vaal zin. Ne is menge ebpemetiǥayun diyà te kelibutan, midsepian dan pinaaǥi te suat dutun te vahi te menge utew mahal!
66018004	Ne zutun nezineg ku is selakew pa he egkaǥi ziyà te langit, ke sikandin te, Sikiyu is menge ǥaked ku he etew, awè kew en keniyan te inged! Kenè kew medtampu te menge ulaula he mezaat keniyan te vahi su kela ke mekeragkes kew te menge silut ku kandin.
66018005	Su emun idtambù is menge salè din ne ebpekesungkul ziyà te langit tenged te utew medmezakel, ne wazà melipati te Megbevayà is menge vetasan din he utew mezaat.
66018006	Is mid-ulaula zin keniyu he pesipala, iyan daan ul-ulaha niw kandin asal kezezuwa niw tekepa is menge vales niw kandin. Teǥayi niw is tasa zin te pauk te Megbevayà he ibpeinum kandin he kezezuwa edtekepa is kebpekelangut din kenà te impeinum din keniyu.
66018007	Utew subra is kebpurungi zin te kebpekesavuk din ne ǥuntaan iyan bales kandin is kegkeseeng wey is merasey he kebpekesavuk. Su kenà sikandin ed-engked he ebpegalbu, ke sikandin diyà te isip din te, Bai a ne kenà a valu. Kenà egkehimu he egkeumahan a te kemereǥenan.
66018008	Ne tenged te iyan haazà neisip din, ne zutun te sengeandew, egkeumahan sikandin te kemeresayan. Su edsilutan sikandin te zaru, vitil, wey kemetayen; ne egkepurung sikandin egketutung su is Megbevayà he mekeǥeǥehem he Nengazen te langun, iyan edsilut kandin.
66018009	Ne is menge hadì dini te kelibutan he midtampu zutun te mezaat he ulaula zin he iyan is ked-ezapa zin te menge ledawan, ebpekesineǥew ne ebpekelelendag sikandan dutun emun egkeehè dan en is evel zutun te kebinsuli kandin.
66018010	Ne ebpekeziyù dan is ebpantew su egkehandek dan su kela ke meragkes sikandan dutun te kedèdeeti zutun te inged. Ne ke sikandan te, Kehizu nu, sikew is utew zekelà he inged he Bebilunya su seled te sengeuras neumahan ka te silut!
66018011	Ne is menge ebpemetiǥayun dini te kelibutan, ebpemekesineǥew zan daan ne edlelendag dan tenged dutun te inged su wazè en ebpememasa te menge ibelegyè dan.
66018012	Wazè en ebpekepemasa te ibpemelegyè dan he vulawan, pelata, menge mahal he vatu wey pirlas, meupiya he manggad he meputì wey meriǥà wey manggad he sida, menge mehemut he kayu, menge vutang he mibeelan te mahal he kayu, wey vatu wey ǥalang wey putew, wey marpil, wey vatu he marmul,
66018013	menge perehemut he egkekaan wey edtutungen, menge mehemut he sulù, menge vinu, lana, erina, wey parey he trigu, menge vaka, menge kerehidu, menge kudà, wey menge kelisa, wey minsan menge etew he uripen.
66018014	Ne is menge ebpemetiǥayun, egkaǥi zan dutun te vahi he iyan is inged he Bebilunya, ke sikandan te, Nepurung mezeeti is langun he menge meupiya he ed-engkenen nu pezem. Ne nezeetan en daan is ketiǥeyunan nu wey igkelipey nu, ne haazà, kenè nu en maan egkeahà, ke sikandan.
66018015	Ne haazà is menge ebpemetiǥayun he insepian dan is kebpemetiǥayun dan dutun te inged, ebpekeziyù dan daan is ebpantew su egkehandek dan su kela ke meragkes dan dutun te kedèdeeti zutun he inged. Ebpekesineǥew zan ne edlelendag dan.
66018016	Ne ke sikandan te, Kenuǥun utew te zekelà he inged! Is menge meǥinged dutun, ne nebistiyan te mahal he manggad he meputì wey meriǥà wey merudtem. Ne mideyzeyanan dan is lawa zan te vulawan wey menge mahal he vatu wey pirlas.
66018017	Iyan, seled te sengeuras dà, naamin mezeeti is langun he ketiǥeyunan dan! ke sikandan. Ne is menge kepitan te barku wey is menge pesehiru wey menge edterebahu zutun te menge barku wey is langun he ebpemetiǥayun pinaaǥi te zaǥat, ne ebpekeziyù dan is ebpantew ne emun egkeehè dan is evel zutun te kebinsuli zutun te inged,
66018018	ebpekezaǥing dan is egkaǥi te, Wazè pa inged he ebpekelavew keniyan te zekelà he inged!
66018019	Ne tuus te utew ebmesakit is gehinawa zan, ebukbukan dan te eliyavuk is ulu zan. Ne edsineǥew zan ne edlelendag dan ne ke sikandan te, Kenuǥun utew te zekelà he inged! Su insepian is ketiǥeyunan din te langun he teǥiǥaked te menge barku ziyà te zaǥat. Ne ǥuntaan, seled dà te sengeuras, nepurung mezeeti is langun he menge valey zutun! ke sikandan.
66018020	Ne sikiyu is menge meǥinged diyà te langit, lipey kew tenged te limas kayi te zekelà he inged. Lipey kew zaan is menge tumutuu wey menge epustul wey ebpeneuven te Megbevayà su midsilutan te Megbevayà haazà is inged tenged te menge pesipala zin keniyu!
66018021	Ne zutun duen belinsuǥuen he mekeǥeǥehem ne mibitbit din is batu he iring kezekelà te ǥelingan ne intimbag din diyà te zaǥat. Ne ke sikandin te, Iring kayi is kegkepurung kegkezeeti te zekelà he inged he Bebilunya ne kenè en maan egkeahà te minsan hentei.
66018022	Kenè en maan egkezineg kayi te inged is ebpememulalà wey ebpememudyung wey ebpemeng-arpa. Ne kenè en maan egkeahà kayi is minsan hengkey he pandey. Ne is daǥing te ebpenggaling ne kenè en maan egkezineg kayi.
66018023	Ne kenè en maan egketeyawan heini is inged te minsan hengkey he sulù. Ne is kegkaǥikaǥi te vahi wey maama he sikan pa meked-esawa, ne kenè en maan egkezineg kayi te inged. Utew nengevantug diyà te tivuuk he kelibutan is menge ebpemetiǥayun kayi ne mid-ekalan is menge etew ziyà te langun he menge ǥinhedian pinaaǥi te kinaagman te menge veyilan dutun.
66018024	Midsilutan is dekelà he inged he Bebilunya su zutun mid-aǥas is lengesa te menge etew he ǥaked wey ebpeneuven te Megbevayà. Ne is langun he nevunù dini te tivuuk he kelibutan, ne pinaaǥi zaan kayi te inged.
66019001	Ne nepasad haazà, nezineg ku ziyà te langit is utew meǥurub he henduen be te utew mezakel he menge etew he egkaǥi te, Deliǥa is Megbevayà su iyan sikandin mekeǥeǥehem, iyan sikandin dekelà is bentuǥan din, iyan sikandin Menluluwas.
66019002	Metazeng wey hustu is kukuman din su midsilutan din haazà is nevantug he ebpelelevag he vahi he pinaaǥi te meremerik he vaal zin, neeneb is tivuuk he kelibutan te ked-ezapa te menge ledawan. Midsilutan sikandin te Megbevayà su midhimetayan din is menge suluǥuen te Megbevayà.
66019003	Ne mid-uman dan megkaǥi te, Deliǥa is Megbevayà! Haazà is inged, kenà egkeawà te minsan keenu is ked-evel zutun te inged.
66019004	Ne zutun nemenlangkeb haazà is keluwaan wey heepat he ebmeǥurangen wey haazà is heepat he linimbag he kedesenan, ne mid-azap dan is Megbevayà he ebpimpinuu zutun te pinuuwè din te kedhadì. Ne ke sikandan te, Benar! Deliǥa is Megbevayà!
66019005	Ne zutun nezineg ku is egkaǥi he henduen be te ebpuun dutun te pinuuwà te Megbevayà, ne ke sikandin te, Sikiyu is menge suluǥuen te Megbevayè tew, wey sikiyu is edtahud kandin, deisek is pid-etawan se zekelà is pid-etawan, deliǥa niw is Megbevayà!
66019006	Ne nezineg ku is kegkaǥi zutun te utew medmezakel he menge etew he iring te zeǥurus te utew zekelà he evaǥa wey henduen daan te egkengelilid he ruǥung. Ke sikandan te, Deliǥa is Megbevayà su is Megbevayè tew he mekeǥeǥehem he Nengazen, ne iyan sikandin edhadì!
66019007	Edlilipey kiw utew ne edeliǥen tew sikandin tenged te zekelà he ǥehem din! Su iyan en heini timpu he kegketuman te eseweey te nati he kerehidu. Is ed-esewaan te nati, ne mibistiyan en.
66019008	Ne is esawa te nati, mibeǥayan te ketenged te kebisti te manggad he meputì he merayag utew. (Ne haazà is meputì he manggad, ne iyan kehuluǥan din is menge metazeng he ulaula te menge etew he ǥaked te Megbevayà.)
66019009	Ne migkeǥiyan a zutun te velinsuǥuen, ke sikandin te, Isurat nu heini: Utew zeyzey is langun he ibpemetelavuk dutun te eseweey te nati he kerehidu. Ne impelaus din haazà is lalag din te, Iyan heini tutuu he menge Lalag te Megbevayà!
66019010	Ne zutun midlangkeb a ziyà te etuvangan din su ed-ezapen ku pezem, iyan, mibensaǥan e zin te, Kenà a kenikew ezapa su siak wey sikew wey is langun he menge zuma nu he edtuu te tuluuwen he impenurù ni Jesus, neked-iiring kiw zà he menge suluǥuen te Megbevayà. Iyan nu zà ezapa is Megbevayà! Umba migkaǥi zin haazà su sikan is ibpekaǥi te Megbevayà dutun te menge ebpeneuven te Megbevayà, ne iyan sikan is tuluuwen he impenurù ni Jesus.
66019011	Ne zutun neehè ku is langit he nepuwasan ne zuen dutun kudà he meputì ne egkeseriǥan wey metinumanen is ed-untud dutun. Metazeng is kedhukum din ne metazeng daan is kebpekidtebek din te menge kuntada zin.
66019012	Is menge mata zin, ne henduen be te egkeregreg. Ne mezakel is menge kuruna he insuup diyà te ulu zin. Ne zuen ngazan he insurat diyà te kandin he iyan dà sikandin nesayud ke hengkey is kehuluǥan dutun.
66019013	Ne is kumbalè din ne henduen be te intereb diyà te lengesa. Ne migeraran sikandin he Lalag te Megbevayà.
66019014	Ne ebpemeninundug kandin is utew medmezakel he menge sundaru he ebpuun diyà te langit. Ebpemen-untud dan daan te meputì he menge kudà ne nengesun-uzan dan te meputì he manggad he utew lumpiyu.
66019015	Ne midlepew ziyà te vèbè din is sundang he utew meǥarang ne egemiten din haazà te kedsulituwa zin te langun he menge ǥinhedian dini te lumpad te kelibutan. Utew mezesen is kebayàbayè din kandan ne ibpeehè din is rerangit kandan te mekeǥeǥehem he Megbevayà. Henduen sikandin te egkeres te menge kuntada zin, su ke và dà beǥas te paras is menge etew ne henduen sikandin te egkeres te veǥas te paras.
66019016	Diyà te kumbalè din wey ziyà te vuvun din ne zuen insurat he ǥerar he iyan is: Hadì te langun he menge hadì wey Egalen te langun he menge egalen.
66019017	Ne zutun neehè ku is belinsuǥuen he ziyà edhithitindeg te teliwazà te andew ne mibpekezaǥing sikandin is ed-umew te langun he menge tagbis he ziyà edlayang te zivavew, ne ke sikandin te, Tiǥum kew en is menge tagbis wey kew mekekaan te idlavung he ibpekaan keniyu te Megbevayà!
66019018	Amur-amur kew wey kew mekekaan te sapù te menge hadì, menge kepitan, wey menge sundaru! Kaan kew te menge lawa te kudà wey is menge egkukudà kayi! Kaan kew te lawa te langun he menge etew, uripen se kenà uripen, dekelà is pid-etawan din se minus is pid-etawan din! ke sikandin.
66019019	Ne zutun neehè ku sikan is mekehandekhandek he langgam wey is menge hadì dini te lumpad he edumahan te langun he medmezakel he menge sundaru zan. Mid-amur-amur zan su edtebeken dan haazà is ed-untud te meputì he kudà wey is menge sundaru zin he ebpuun te langit.
66019020	Ne midakep haazà is langgam ne midakep daan kes ebpeneuven ni Setanas, sikan is mibpaahà te menge egkein-inuwan diyà te etuvangan te langgam. (Pinaaǥi zutun te menge egkein-inuwan mid-ekalan din wey meketuu te langgam haazà is langun he menge etew he midtiyapan te tiyap duen te langgam wey mid-azap te ledawan te langgam.) Ne sikan is langgam wey kes ebpeneuven ni Setanas, intimbag sikandan he uuyag pa ziyà te ranew he egkeregreg te esupri.
66019021	Ne midhimetayan is menge sundaru zan pinaaǥi te sundang he eguwà te vèbà dutun te ed-untud te meputì he kudà. Ne haazà is menge tagbis, utew zan nengehantey zutun te menge lawa zutun te menge sundaru.
66020001	Ne zutun, neehè ku is belinsuǥuen he ebpenaug he ebpuun te langit ne igkulang din is utew zekelà he pusas wey is yawi zuen te vitu he wazà pidtemanan is kezalem din.
66020002	Ne midakep din sikan is dekelà he uled he deragun he iyan ded sikan is uled dengan he iyan daan kes mezaat he mulin-ulin he si Setanas ne mibpusasan din. Ne kenà ibpaawà haazà seled te nengkelibu he tuig.
66020003	Ne intimbag din si Setanas diyà te vitu he wazà pidtemanan te kezalem din. Ne migkendeduwan din ne midtuusan din su wey kenà mepuwasi. Umba mibeelan haazà su wey kenà meekali ni Setanas is menge etew te menge ǥinhedian dini te lumpad taman te kenè pa egketapus is nengkelibu he tuig. Ne emun egketapus haazà is nengkelibu he tuig, ibpaawè dè pa si Setanas te meǥaan dà utew he timpu.
66020004	Ne zutun neehè ku is menge pinuuwà te edhadì. Ne is ebpememinuu zutun, mibeǥayan sikandan te keǥehem te kedhukum wey kebeǥey te kukuman. Neehè ku zaan is menge ǥimukud te menge etew he midhimetayan tenged te insangyew zan is Lalag te Megbevayà wey is impenurù ni Jesus. Wazè dan med-azap duen te langgam wey te ledawan te langgam, ne wazè dan daan mebpetiyap te tiyap te langgam diyà te vuked dan wey ke ziyè be te velad dan. Nengevanhew sikandan ne impehadì sikandan duma ki Kristu seled te nengkelibu he tuig.
66020005	Ne haazà is kegkevenhawa kandan ne iyan sikan is egkehuna he kegkevanhew te menge minatey. (Ne haazà is samà te menge etew he minatey, kenè dan pa egkevanhew taman te kenè pa egketapus is nengkelibu he tuig.)
66020006	Utew egkengelipey wey edtuvazan te Megbevayà haazà is egkengevanhew zutun te egkehuna he kegkevanhew. Kenè dan en ebpekeragkes duen te ikezuwa he kemetayen he iyan sikan is ranew he regreg. Menge memumuhat sikandan he ed-azap te Megbevayà wey ki Kristu. Ne ebpekehadì dan duma ki Kristu seled te nengkelibu he tuig.
66020007	Ne emun egketapus haazà is nengkelibu he tuig ne ibpaawè dè pa si Setanas dutun te pirisuwan din.
66020008	Ne egawas sikandin dutun wey zin meekali is menge etew ziyà te langun he menge ǥinhedian dini te tivuuk he kelibutan. Iyan haazà sikan is migngezanan te Gug wey Magug. Edtiǥumen sikandan ni Setanas wey zan mekepekidtebek te Megbevayà. Utew zan mezakel su henduen dan te pantad diyà te veyvey te zaǥat.
66020009	Mid-eneb dan is tivuuk he lumpad te kelibutan ne midlingutan dan is inged he utew ingkesuat te Megbevayà he zutun is menge sundaru te Megbevayà he iyan is menge tumutuu kandin. Iyan, mid-uluǥan sikandan te hapuy he ebpuun te langit ne naamin dan nengeǥerà.
66020010	Ne zutun, is mid-akal kandan he si Setanas, intimbag sikandin diyà te ranew he egkeregreg te esupri he zutun itimbag sikan is langgam wey kes ebpeneuven ni Setanas ne zutun edresayen sikandan te maandew wey mezukilem te wazà pidtemanan.
66020011	Ne zutun neehè ku is dekelà he meputì he pinuuwà te edhadì ne neehè ku zaan is ebpimpinuu zutun.Naawà is langit wey tanà diyà te etuvangan din ne nahanew ne kenè en maan sikandan egkeahà.
66020012	Ne neehè ku is langun he menge minatey, deisey is pid-etawan din se zekelà is pid-etawan din he ziyà ebpemenhithitindeg te etuvangan te pinuuwà te edhadì. Ne mibekar is menge libru ne mibekar zaan is libru he zutun ilista is egkengeveǥayan te untung. Ne mibpemekar zaan is menge zuma he menge libru he zutun isurat is mid-ulaula te menge etew hein uuyag dan pa su edhukuman sikandan tenged te mid-ulaula zan su nekesurat dutun te menge libru.
66020013	Nekelepew is menge minatey he ziyà ebpuun te zaǥat wey ziyà te tanà he ziyà is menge ǥimukud dan te Iveyaan. Ne midhukuman sikandan langun tenged te mid-ulaula zan.
66020014	Ne zutun, is langun he ebpuun te ed-ubpaan te menge minatey, in-agbur is lawa zan wey ǥimukud dan diyà te ranew he egkeregreg. (Ne haazà is ranew ne iyan kes ikezuwa he kemetayan.)
66020015	Is minsan hentei zutun he wazà ilista is ngazan din diyà te libru te untung, in-agbur zaan sikandin diyà te ranew he egkeregreg.
66021001	Ne zutun neehè ku is beǥu en he langit wey tanà su nahanew en is nehuna he langit wey nehuna he tanà ne wazè en maan daǥat.
66021002	Ne zutun neehè ku is inged te Megbevayà he Veǥu he Hiruselim he idlugtanà he ebpuun te Megbevayà diyà te langit. Utew mekempet haazà is inged su is kekempet din ne iring te kekempet te vahi he ed-esewaan he nepurungan mebistiyi.
66021003	Ne nezineg ku is egkaǥi he utew mezaǥing diyà te pinuuwà te edhadì, ne ke sikandin te, Mid-amur en human is Megbevayà diyà te menusiyà. Ed-amur sikandin kandan ne egkehimu sikandan he menge gin-etawan din. Iyan sikandin duma zan wey ed-ezapen dan he Megbevayà.
66021004	Ebpemunasen din en is menge luhà diyà te menge mata zan ne zutun wazè en maan ebpatey, ne wazè en maan ebpekesineǥew wey ebpekelelendag. Ne wazè en maan minsan hengkey he ibpekeantus su nahanew en man is nehuna he kelibutan.
66021005	Ne migkaǥi haazà is ebpimpinuu zutun te pinuuwà te edhadì, ke sikandin te, Guntaan edhimuwen ku he veǥu is minsan hengkey! Ne ke sikandin diyà te kedì te, Isurat nu heini is egkezineg nu; egkeseriǥan wey tutuu heini he lalag.
66021006	Ne ke sikandin en maan te, Netuman en heini is langun. Siak, iyan a kes alpa wey umiga, he ke và dà egkeǥiya, kes puunà wey egkepengkusan te minsan hengkey. Ke zuen egkemezahan, ibpeinum ku sikandin diyà te serebseb he zutun ebpuun is wahig he ebpekeveǥey te untung he wazà pidtemanan ne kenè ku sikandin ibpevayad.
66021007	Ke zuen minsan hentei he ebpekezaag ki Setanas, ne edhimuwen ku sikandin he anak ku ne egkehimu a zaan he Megbevayè din.
66021008	Iyan, sikan is egkehandek he edsundan kedì wey is menge kenà metinumanen, is menge etew he memahawag is ulaula, is menge memumunù, wey is menge meremerik is betasan, is menge keteuwan he etew, wey menge ed-azap te kenà tutuu he Megbevayà wey is langun he teruen he menge etew, iyan egketemanan dan is id-agbur sikandan diyà te ranew he nepenù te egkeregreg he esupri he iyan ikezuwa he kemetayen, ke sikandin.
66021009	Ne zutun mid-uvayan a te sevaha zutun te pitu he velinsuǥuen he sikan is nen-ulà te pitu he lediyà he nepenù te pitu he huziyan en he idrasey te menusiyà, ne ke sikandin te, Duma ka kedì su ibpeehè ku kenikew is ed-esawaan te nati he kerehidu.
66021010	Ne zutun, pinaaǥi te ǥehem te Waǥas he Mulin-ulin mid-aǥak a te velinsuǥuen pehendiyà te utew metikang he vuntud. Ne impeehè din kediey is inged te Megbevayà he iyan sikan is inged he Hiruselim he idlugtanà he ebpuun te Megbevayà diyà te langit.
66021011	Ne haazà he inged, ne utew merayag su zutun ed-anlag is gehem te Megbevayà. Edsinlang haazà is inged iring te mahal he vatu he haspi he edlahus dutun is mata ta.
66021012	Utew metikang is elavat dutun te inged ne sepulù wey zezuwa is pultahan din ne zuen belinsuǥuen te Megbevayà he ebantey zutun te kada pultahan. Ne midsuratan is menge pultahan te menge ngazan te sepulù wey zezuwa he kepuun he menge kevuwazan ni Israyil.
66021013	Heepat he pesaǥì is elavat dutun te inged ne ziyà te kada elavat ne zuen tetelu he pultahan. Diyà te zapit te edsilaan ne tetelu he pultahan ne ziyà te zapit te edsenlepan ne tetelu zaan. Diyà te zapit te zivavà ne tetelu zaan ne ziyà te zapit te zizayà ne tetelu zaan he pultahan.
66021014	Ne is elavat dutun te inged, ne sepulù wey zezuwa is impepinuuwan dutun he zekelà he vatu. Ne midsuratan haazà is menge vatu te menge ngazan te sepulù wey zezuwa he menge epustul zuen te nati he kerehidu.
66021015	Ne haazà is belinsuǥuen he ebpekidlalag kedì, egkulang sikandin te vulawan he mitrusan su edsukuzan din haazà is inged wey is elavet dutun wey haazà is menge pultahan.
66021016	Ne haazà is inged, is sukud dutun te velevaǥan din ne iring te sukud te petindeg din su nepesaǥì is kegkeveeli zin. Ne midsukud dutun te velinsuǥuen haazà is inged ne zezuwa he libu wey heepat he ǥatus he kilumitru is petindeg din. Ne iring din ded daan is belevaǥan din wey is ketikang din.
66021017	Ne midsukud din daan is ketikang dutun te elavat ne menge keneman he mitrus is ketikang din sumalà is paaǥi tew te kedsukud su iyan migamit din.
66021018	Ne haazà is elavat ne hinimu te mahal he vatu he haspi. Ne haazà is inged ne hinimu te vulawan he utew waǥas su edlahus is mata ta zutun.
66021019	Is menge vatu he mibpepinuuwan dutun te elavat, ne mideyzeyanan te mezakel he menge memekempet he menge mahal he vatu. Haazà is nehuna he vatu ne haspi, is ikezuwa ne sepiru, is iketelu ne kelsidunya, is ikeepat ne ismiralda,
66021020	is ikelima ne serdunika, is ikeenem ne kurnelina, is ikepitu ne krisulita, is ikewalu ne birilu, is ikesiyam ne tupasyu, is ikesepulù ne krisuprasu, is ikesepulù wey sevaha ne hesintu, ne is ikesepulù wey zezuwa ne emetista.
66021021	Ne haazà is sepulù wey zezuwa he pultahan, ne sepulù wey zezuwa he pirlas su is kada pultahan, ne hinimu te sevaha he pirlas, ne is kersada zutun te inged, ne vulawan he utew waǥas su iring te ispihu he edlahus is mata ta.
66021022	Ne wazè ku naahà he valey he simbahan dutun te inged. Wazà kinahanglan is baley he simbahan dutun su is Megbevayà he mekeǥeǥehem he Nengazan te langun wey is nati he kerehidu, dutun en te kandan edsimba is langun.
66021023	Ne kenè en daan kinahanglan is anlag te andew wey vulan he idtayew zutun su haazà is inged, ed-enlaǥan en te mekeǥeǥehem he anlag te Megbevayà; sikan is nati he kerehidu ne iyan sulù dutun.
66021024	Ne haazà is inged, ne egketeyawan te anlag din is langun he menge etew zutun he kelibutan. Ne is menge hadì te menge ǥinhedian dutun, ed-uwiten dan dutun te inged is ketiǥeyunan dan.
66021025	Is menge pultahan dutun te inged, ne kenè en edlekevan te minsan keenu he timpu su emun maandew ne ebpuwasan, ne wazà dutun mezukilem.
66021026	Ne ed-uwiten dutun seled te inged is menge mahal he azen wey is menge ketiǥeyunan te langun he menge ǥinhedian.
66021027	Iyan, wazà minsan hengkey he mezaat wey is minsan hentei he ebpenurù te tarù wey is etew he ed-azap te ledawan he ebpekeseled dutun. Iyan dà ebpekeseled dutun is menge etew he inlista is menge ngazan dan dutun te libru te nati he kerehidu he zutun idlista is ebpemeǥayan te untung he wazà pidtemanan.
66022001	Ne, impaahà kediey zutun te velinsuǥuen is wahig he egngezanan te Wahig he Ebpekeveǥey te Untung. Ne haazà is wahig ne utew metingew iring te ispihu. Ne ziyà ebpuun haazà te pinuuwà te Megbevayà he iyan sikan is pinuuwà te nati he kerehidu.
66022002	Ne haazà is wahig, diyà edtudà te teliwazà te kersada zutun te inged. Ne te pesiziveluyà he veyvey zutun te wahig egkeahà is menge kayu he ebpekeveǥey te untung. Ne haazà is kayu, sepulù wey zezuwa he kelasi is beǥas din ne kada vulan ebpemeǥas te sengekelasi. Ne is dahun dutun, ne vawì he ebpekeulì te menge etew he sakup te menge ǥinhedian dini te lumpad.
66022003	Ne haazà is inged, wazà dutun minsan hengkey he midrewakan te Megbevayà. Ne zutun is pinuuwà te Megbevayà he iyan pinuuwà te nati he kerehidu. Ne ed-ezapen is Megbevayà te menge suluǥuen din.
66022004	Egkeehè dan is paras din ne haazà is menge suluǥuen, edsuratan is menge vuked dan te ngazan din.
66022005	Wazè en dutun mezukilem ne wazè en kinahanglan he zuen pa sulù wey silà te andew su iyan sulù dan is Megbevayà he Nengazen te langun, ne edhadì sikandan te wazà pidtemanan.
66022006	Ne migkeǥiyan a zutun te velinsuǥuen, ke sikandin te, Heini is menge lalag he nezineg nu, utew venar ne tutuu he egkengetuman. Is Megbevayè tew he Nengazen te langun, imbeǥey zin is Waǥas he Mulin-ulin diyà te ebpemeneuven din ne midsuǥù din is belinsuǥuen din wey zan ikepaahà diyà te menge suluǥuen din ke hengkey is meǥaan en he egkeulaula.
66022007	Ne egkaǥi si Jesus te, Meǥaan e en ebpekeuma! Utew egkengelipey is langun he edtuman te menge lalag ku he impezayag keniyu kayi te libru.
66022008	Ne siak si Juan is nekezineg wey nekeahà te langun he insurat ku kayi. Ne hein neipus ku te ed-ahà wey ebpemineg is langun kayi, midlangkeb a zutun te etuvangan te velinsuǥuen he mibpaahà kedì kayi te langun su ed-ezapen ku pezem.
66022009	Iyan, mibensaǥan e zin, ke sikandin te, Kenà a kenikew ezapa su siak wey sikew, wey is menge zuma nu he ebpeneuven te Megbevayà wey is langun he edtuman te menge lalag kayi te libru, neked-iiring kiw zà he menge suluǥuen te Megbevayà. Iyan nu zà ezapa is Megbevayà, ke sikandin.
66022010	Ne impelaus din haazà is lalag din te, Kenè nu ieles heini is impezayag kenikew he menge lalag kayi te libru su meǥaan en egkengetuman heini is langun.
66022011	Ne zutun he timpu, ke sikandin, sikan is mezaat pa is ulaula zin, ipepenigudu en sikandin ibpevaal te mezaat. Ne sikan is meremerik pa is ulaula zin dutun, ipepenigudu en sikandin ibpevaal te meremerik. Ne sikan is metazeng is ulaula zin dutun, ipepenigudu en ibpevaal te metazeng, ne haazà is etew he midhimu te Megbevayà he sakup din, ipepenigudu zutun sikandin te kebpesakup din te Megbevayà.
66022012	Pemineg kew, ke si Jesus, meǥaan e en ebpekeuma ne zutun edsuhulan ku is kada sevaha sumalà is mid-ulaula zin.
66022013	Iyan a sikan is alpa wey umiga, he ke và dà egkeǥiya, kes ebpuunan wey kes egkepengkusan te minsan hengkey, ke si Jesus.
66022014	Utew egkengelipey haazà is langun he ebpìpian dan is ugelingen dan, he ke và dà egkeǥiya, ibpepalis dan is menge salè dan su wey utew meputì su emun ebeelan dan haazà, ebeǥayan sikandan te ketenged te kegkaan te veǥas dutun te kayu he ebpekeveǥey te untung wey te kedseled dutun te menge pultahan te inged.
66022015	Iyan, diyè dà te meziyù is mekeeled-eled is baal zin, wey is menge keteuwan, is memeremerik is ulaula, is menge memumunù, is ebpemenimba te menge ledawan wey is langun he menge etew he ebpenurù te tarù wey is etew he limbung is ulaula zin.
66022016	Siak si Jesus, midsuǥù ku ziyan te keniyu te menge tumutuu is belinsuǥuen ku wey zin metudtul heini is langun. Iyan a sikan is kevuwazan te hadì dengan he si David. Iyan a sikan is iring te mekevugwas, kes bituen he ed-anlag ke egkepkepawè en , ke si Jesus.
66022017	Ne kes Waǥas he Mulin-ulin wey kes egkeesawa te nati he kerehidu, ed-umew zan is egkaǥi te, Tuu kew en. Ne sikan is nekezineg kayi, ne kinahanglan he med-umew zaan he egkaǥi te, Tuu kew en. Is minsan hentei keniyu he egkemezahan, wey is minsan hentei he egkesuat, dewata zin en he wazà bayad is wahig he ebpekeveǥey te untung he wazà pidtemanan.
66022018	Siak si Juan. Ebpetizeenan ku is minsan hentei he nekezineg kayi te impezayag kediey he ibpesavut kayi te libru. Ke zuen minsan hentei he ed-umanan din te minsan hengkey heini is ibpesavut, id-uman te Megbevayà te silut kandin is menge idrasey he nekaǥi kayi te libru.
66022019	Ne ke zuen minsan hentei he id-awè din kayi te ibpesavut he impezayag kediey is minsan hengkey, id-awà daan te Megbevayà is kandin he vahin dutun te veǥas duen te kayu he ebpekeveǥey te untung he nekaǥi kayi. Ne id-awà daan diyà te kandin is ketenged din te ked-ubpà dutun te inged te Megbevayà he nekaǥi kayi te libru.
66022020	Si Jesus he iyan ebpirma kayi te langun, ke sikandin te, Benar iyan he meǥaan e en ebpekeuma! Ne ke siak te, Uya, Jesus he Nengazen dey, hendini ke en!
66022021	Sikiyu is langun he menge ǥaked te Megbevayà, ikeǥaǥew kew te Nengazen tew he si Jesus. ���
