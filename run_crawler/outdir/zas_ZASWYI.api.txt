40001001	Guie zëëd laj ree bén na̱j xdiaagulal Jesucrist, bén zëëd ree loj xdiaa rey Davi në loj xdiaa Abraham.
40001002	Abraham brii laj xdad Isaac, abi' Isaac gojc xdad Jacob, guiáad Jacob gojc xdad Judá con ree bijchaman.
40001003	Dxel Judá cwa'man Tamar, abi' guyu xi'n reeman brii laj reeman Fares con Zara. Fares gojc xdad Esrom, Esrom gojc xdad Aram.
40001004	Aram gojc xdad Aminadab, Aminadab gojc xdad Naasón, Naasón gojc xdad Salmón.
40001005	Salmón gojc xdad Booz, guiáad xniaa Booz brii laj Rahab. Booz cwa'man Rut, abi' xi'n reeman brii laj Obed. Obed gojc xdad Isaí,
40001006	Isaí gojc xdad rey Davi. Dxel rey Davi con bén goc lacheel Urías guyu xi'n reeman brii lajman Salomón.
40001007	Dxel Salomón gojc xdad Roboam, Roboam gojc xdad Abías, Abías gojc xdad Asa.
40001008	Asa gojc xdad Josafat, Josafat gojc xdad Joram, Joram gojc xdad Uzías.
40001009	Uzías gojc xdad Jotam, Jotam gojc xdad Acaz, Acaz gojc xdad Ezequías.
40001010	Ezequías gojc xdad Mainán, Mainán gojc xdad Amón, Amón gojc xdad Josías.
40001011	Dxel Josías gojc xdad Jeconías con ree bijchaman, tiamp ni guzu ree bén Israel Babilonia zi'c bén yu' ladxguiib.
40001012	Chi ma barii reeman Babilonia lod guzu reeman zi'c bén yu' ladxguiib, gojl Salatiel, xdadaman gojc Jeconías. Dxel Salatiel gojc xdad Zorobabel.
40001013	Zorobabel gojc xdad Abiud, Abiud gojc xdad Eliaquim. Eliaquim gojc xdad Azor,
40001014	Azor gojc xdad Sadoc, Sadoc gojc xdad Aquim. Aquim gojc xdad Eliud,
40001015	Eliud gojc xdad Eleazar. Eleazar gojc xdad Matán, Matán gojc xdad Jacob.
40001016	Jacob gojc xdad Xiëb lacheel Li. Dxel Li gojc xniaa Jesús, bén la gajc Cristo.
40001017	Zian gojc, diizd xtiamp Abraham xt xtiamp rey Davi, guyu chidaj generacion, dxel chidaj generacion guyu diizd xtiamp rey Davi xt tiamp ni guzu ree bén Israel Babilonia zi'c bén yu' ladxguiib, abi' zachidaj generacion guyu diizd tiamp ni barii ree bén Israel Babilonia xt chi bidxin dxej gojl Jesucrist loj guidxliuj.
40001018	Ze gojc gojl Jesucrist: Li, xniaaman, ma na̱j tia' Xiëb laaman. Per chi gad reeman tia' lasa', guyu xi'n Li por xSprijt Dios.
40001019	Abi' Xiëb guial najman benza'c, ad guyëntaman nusa'nxtuman Li. Beenman xgab niro'nladxaman laaman ralanzi.
40001020	Per la'tgaj cayüjnman xgab zian, balüüloj tijb xianjl Dios lojman loj bacaal, rëb anjl guin lojman: ―Xiëb, xdiaa Davi, ad bal rdxebil tia'l Li, din xindo nüüm por xSprijt Dios zëëdix.
40001021	Tijb xindoniguiaaw gac xi'n Li, yagu'l lajx “Jesús”, din por laax gra ree xbejnx gac perdon xtol.
40001022	Gra ree ni guie gojc persi guzojb xtiidx Dios zi'c gunee bén badëë xtiidxaman loj ree bejn, chi rëbaman:
40001023	Tijb biinxdüb chu' xi'n, abi' chi galix grii lajx Emanuel, rën guiëban: Dios za'në dunuj ree.
40001024	Chi baban Xiëb, dxel beenman zi'c gunabee xianjl Dios laaman, cwa'man Li,
40001025	per ad bagaalt Xiëb laaman xt chi bidxin dxej gojl xi'nman. Dxel bagu' Xiëb laj xindobëz guin JESÚS.
40002001	Jesús gojlaman Belén tijb guiedx naaz Judea, tiamp gunabee rey Herodes. Dxel bidxin ree bén rajc, Jerusalén, laa reeman na̱j magos, za reeman niz oriente.
40002002	Abi' gunabdiidx reeman, rëb reeman: ―¿Con xrey ree bén Israel, bén ma gojl? Din dunujn diizd duladxan baguiaan xbajlaman xanyabaa, zeel zio'pan din yazuxiban lojman.
40002003	Chi biguien rey Herodes zian, dád guyunawëëgaman, nëgajc gra ree bén Jerusalén guyunawëëg.
40002004	Zeel gurejdx Herodes gra ree bixhioz rniabee ree bixhioz, në ree mextr rajc ley, persi gunabdiidxaman loj reeman banguin na̱j gal Cristo.
40002005	Dxel rëb reeman: ―Belén na̱j galaman, tijb guiedx naaz Judea, din ze bacaa bén badëë xtiidx Dios loj ree bejn:
40002006	Lüj Belén, tijb guiedx naaz Judea, majsi guiedx dobëz najl loj gra ree guiedxro' naaz Judea. Per lasajquil din luguiedx Belén guin grii tijb bén nabee guiniaj tëëman da bén Israel reen.
40002007	Dxel ralanzi gurejdx rey Herodes bén rajc guin ree, persi gunabdiidxaman goc balüüloj bajl xanyabaa guin loj reeman.
40002008	Abi' guxhaalaman laa reeman Belén, rëbaman loj reeman: ―Gol wej, gol bignabdiidxchaaw graczi xcwent xindobëz guin. Abi' chi yadxejlidi laax, laa gol bagojn gajc naj, din në naj chigzuxib lojx.
40002009	Chi gulox rëb Herodes loj reeman zian, dxel zë reeman. Abi' bajl xanyabaa baguiaa reeman diizd ladx reeman, nedan loj reeman, xt lod yu' xindobëz guin guzudxen.
40002010	Chi baguiaa reeman bajl guin, dád babaa reeman.
40002011	Abi' chi guyu reeman lënü guin, baguiaa reeman xindo guin con xniaax Li. Abi' bazuxib reeman gojp reeman laax respejt. Dxel guxhal ro' xcaj reeman, abi' bazaladx reeman or, në yaal, nëtëë mirra par xindo guin.
40002012	Chi ma guidxin dxej yaza reeman, dxel bagojn Dios laa reeman loj bacaal chitëë yayejc reeman niz lod za' Herodes, zianan zeel bayejc reeman niz lood ren.
40002013	Chi ma zia ree bén rajc guin ladx reeman, dxel balüüloj tijb xianjl Dios loj Xiëb loj bacaal, rëbaman: ―Bixche, cwa' xindo guin con xniaax, gol chej niz Egipto. Ni gol guzuj xt chi ganin lëjt, din zaguiil Herodes laax din gugüjtaman laax.
40002014	Dxel bixche Xiëb, cwa'man xindobëz guin con xniaax, abi' guxhin guin brii reeman zë reeman niz Egipto.
40002015	Ni guzu reeman xt güjt rey Herodes. Zian guzojb xtiidx Dios ni gunee bén badëë xtiidxaman loj ree bejn, chi rëbaman: “Babedx da xi'nan Egipto.”
40002016	Chi gogbee Herodes guial basquiee ree bén rajc guin laaman, dád bidxe'chaman. Dxel gunabeeman guiët gra ree xindoniguiaaw diizd ree xindo qui gojlri ree xt ree xindo ma yu' ree guia' tio'p ijz, xindo yu' ree Belén në gra ree guiedx riga' niz ni, guial yu'guijcaman ni rëb ree bén rajc guin guial ma gojc tio'p ijz ni baguiaa reeman bajl guin.
40002017	Zian gojc cumplid ni bacaa Jeremías, bén badëë xtiidx Dios loj ree bejn, chi rëbaman:
40002018	Biguien cha' tijb bejn guiedx Ramá, yu' guialroon në guialrbixdiaj, Raquelan cayoon por ree xi'nman, abi' ad rile't chu gusquiejn laaman guial güjt ree xi'nman.
40002019	Per chi güt Herodes, dxel balüüloj tijb xianjl Dios loj Xiëb loj bacaal lod zojb reeman, Egipto, abi' rëbaman lojman:
40002020	―Bixche, cwa' xindobëz guin con xniaax. Gol baguiaj niz Israel, din ma güjt ree bén guyën nugüjt laax.
40002021	Dxel bixche Xiëb cwa'man xindobëz guin con xniaax, bayejc reeman niz Israel.
40002022	Per chi gogbee Xiëb guial Arquelao, xi'n Herodes, na̱j bén canabee niz Judea, bidxebaman naguiaj reeman niz ni. Dxel bagojn Dios laaman loj bacaal din che reeman niz Galilea, dxel zë reeman.
40002023	Chi bidxin reeman ni, gurej reeman guiedx Nazaret. Zian gojc persi guzojb diidx ni gunee ree bén badëë xtiidx Dios loj ree bejn, guial grii laj Jesús bén Nazaret.
40003001	Lën ree dxej ni bidxin Waj, bén baroobnijs bejn ree, loj yujbidx niz Judea catie'chaman xtiidx Dios.
40003002	Rëbaman: ―Gol bayüjn xgab por xtolidi din ma zidyob xguialrniabee Dios.
40003003	Xcwent Waj guinan bacaa Isaías, bén badëë xtiidx Dios loj ree bejn, chi rëbaman: Rguien cha' tijb bén rbidxa' niz loj yujbidx, rëbaman: “Gol beenchaaw xnejz dux Dad ree Dios, gol guxhal tijb nejz nali.”
40003004	Con guidxlad camell gojcnë xab Waj, abi' lënman bixii tijb guid. Gudaw tëëman bi'tsu con dxijn yu' dajn.
40003005	Dxel bén Jerusalén ree në los demazri ree bén Judea nëtëë gra ree bén zojb gadëd ro' guiiw Jordán, brii reeman bicaagdiajg reeman ni rniee Waj.
40003006	Dxel guxhoobdol reeman, abi' baroobnijs Waj laa reeman loj guiiw Jordán guin.
40003007	Per chi baguiaa Waj zien ree bénfarisew në ree bénsaducew bidxin din tiobnijs reeman, rëbaman loj reeman: ―¡Xi'n xindxab! ¿Chu bagojn lëjt din laadi loj castiro' ni zëëd?
40003008	Gol gubajn zagdxe din guiguien guial waliquidi ma bayüjndi xgab por xtolidi,
40003009	abi' ad bal rlies xvalorgajquidi, rëbidi: “Dunujn zio'p loj xdiaa Abraham”, din naj rni lëjt xt guiaj guie ree zile' yayüjn Dios xdiaa Abraham.
40003010	Abi' ree bén ad zinalt xnejz Dios zi'c rayal, ma zidyob dxej ni güünnë Dios laa reeman zi'c rüjnnë bejn tijb yag chi ad rtiatan, rutüügaman laan din che'can.
40003011	Naj rni lojdi, curobnijsan lëjt con nijs zi'c tijb sen guial ma bayüjndi xgab por xtolidi. Per bén zidnal naj, laaman guroobnijs lëjt con xSprijt Dios con në bajl, din laaman mazri rajp guialrniabee guial lon, abi' ni'qui xgurëchaman ad rayalt gaxhiecan.
40003012	Abi' zi'c raya trigo zian güünnëman bejn. Din bén zinal ree xnejz Dios chinëman laa reeman lod rniabeeman, guiáad ree bén ad zinalt xnejz Dios guixhiaalaman laa reeman loj bajl ni ad yu't dxej yayü'.
40003013	Lën ree dxej zii guza Jesús niz Galilea wejman ro' guiiw Jordán lod za' Waj, din guroobnijs Waj guin laaman.
40003014	Per ad nuyëntaman nuroobnijsaman Jesús, rëbaman lojman: ―Lüj rayal guroobnijs naj, ad najt rayal gurobnijs lüj.
40003015	Dxel rëb Jesús lojman: ―Yo guna gac zian, din mazri zagdxe yaguieen gra zi'c rniabee Dios. Dxel cwëjb Waj baroobnijsaman laaman.
40003016	Chi gulox gurobnijsaman, naabzi bariiman loj nijs guin, dxejczi bixal xanyabaa, abi' baguiaaman zidguiajt xSprijt Dios zi'c tijb palom xt guijcaman.
40003017	Dxel biguien cha' tijb bejn xanyabaa, rëbaman: ―Bén guie na̱j da Xi'nan, bén rën da'tan bén rabaanë' tëën.
40004001	Dxel binë xSprijt Dios Jesús niz loj yujbidx, din güün xindxab laaman prueb.
40004002	Ni guzuman tiuu dxej tiuu guiaal sin guialraw, dxel gulaanman.
40004003	Abi' bidxin xindxab beenx laaman prueb, rëbix: ―Bal wali najl xi'n Dios, gunabee yayajc guiaj guie ree guiadxtil.
40004004	Per badxi' Jesúsan rëbaman: ―Loj xtiidx Dios rëb: “Ad ganaxtizi guiadxtil guiban bejn, nëgajc gra diidx rniee Dios.”
40004005	Dxel binë xindxab guin laaman Jerusalén, abi' gulë'pix laaman guijc yadooro' zojb luguiedxzii,
40004006	abi' rëbix lojman: ―Bal wali najl xi'n Dios, gudidya' diizd guie, din loj xtiidx Dios rëb: Dios guixhiaal ree xianjlaman din guinia reeman lüj. Guiniaaz reeman lüj con yaa reeman chitëë ladx ni'czi tijb guiaj guia'l.
40004007	Badxi' Jesúsan, rëbaman: ―Rëb gajc loj xtiidx Dios: “Ad güünl prueb xDadil Dios.”
40004008	Dxel binë xindxab guin laaman tijb guijc guia' ya da't, lod balüüx laaman gra ree guiedx riga' loj guidxliuj në ree guialnaza'c yu' loj reen.
40004009	Abi' rebix lojman: ―Naj gune gra ree ni guie lojl, bal guzuxibil lon guiniajchi' tëël naj.
40004010	Badxi' Jesúsan, rëbaman: ―Biquied, xindxab, din loj gajc xtiidx Dios rëb: “Gunajchi' xDadil Dios, tijbzi lojman been sirv.”
40004011	Dxel biquied xindxab guin lojman, abi' bi't tio'p choon ree xianjl Dios persi been reeman laaman sirv.
40004012	Chi gogbee Jesús guial yu' Waj ladxguiib, bayejcaman Galilea.
40004013	Per ad gurejtraman guiedx Nazaret, wejman bisobaman guiedx Capernaum, tijb guiedx riga' gajxh ro' nijs Galilea niz lod goc ree xdajn Zabulón në Neftalí.
40004014	Zian gojc persi gojc cumplid ni bacaa Isaías, bén badëë xtiidx Dios loj ree bejn, chi rëbaman:
40004015	Bén Zabulón con ree bén Neftalí, në ree bén zojb gajxh ro' nijsdoo, nëtëë ree bén zojb xijch guiiw Jordán con gra ree bén zojb niz Galilea, lod zojb ree bén ad najt bén Israel,
40004016	gra reeman gubajn loj xcay. Yan ma brii tijb biani par laa reeman, abi' biani guin guxhal xquiarguiejn ree bén ad nabant xnejz loj Dios.
40004017	Diizd dxejzii guzuloj gutie'ch Jesús xtiidx Dios, rëbaman: ―Gol bayüjn xgab por xtolidi din ma zëëd gajxh xguialrniabee Dios.
40004018	La'tgaj caza Jesús gajxh ro' nijsdoo Galilea, baguiaaman Simón bén la gajc Bëd con bijchaman Andrejs. Cuzaal reeman guijxh loj nijs din guiniaaz reeman bëjl. Guial laan na̱j xchiin reeman.
40004019	Dxel rëb Jesús loj reeman: ―Gol tanal naj, din gulün lëjt xhienaag güündi din guto'pidi bejn par Dios luar guiniaazidi bëjl.
40004020	Loj hor guin gajc basa'n xguijxh reeman abi' zinal reeman laaman.
40004021	Guzaman zatibda'n dxel baguiaaman zatio'p ree bejn, Jacob con bijchaman Waj, xi'ngaan ree Zebedeo. Yu' reeman loj tijb barcw con xdad reeman cayüjnchaaw xguijxh reeman. Dxel gurejdx Jesús laa reeman,
40004022	abi' basa'n reeman barcw guin con xdad reeman, dxel laa zinal gajc reeman laaman.
40004023	Wej Jesús guidibczi niz Galilea, abi' tijbgaj ree guiedx wejman lën ree yadoo persi balüüman bejn ree. Balüüman laa reeman xtiidx Dios, rëbaman loj reeman xhienaag na̱j xguialrniabee Dios, abi' bayüjnman bén rdoob ree në gra ree bén rajc xhietëëz guialguijdxan.
40004024	Guidibczi niz Siria bire'ch xtiidx Jesús, abi' bidnë reeman bén cusagdiaj ree gadxagayaa ni mal në graloj ree guialguijdx, bén yu' ree xindxab luxdoo, në ree bén rëjtya', nëtëë ree bén ad rile't suli, abi' bayüjn Jesús laa reeman.
40004025	Dád zien ree bejn binal laaman, bén Galilea ree, bén zëëd ree Decápolis, bén Jerusalén ree, bén zëëd ree niz Judea në ree bén zëëd stiblad ro' guiiw Jordán.
40005001	Chi baguiaa Jesús bén guixiuj ree, wë'paman tijb guijc guia' abi' gurejman, dxel gubig ree xbejnman lojman.
40005002	Abi' guzuloj culüüman laa reeman, rëbaman:
40005003	―Xiquilbaa ree bén ragbee guial ryaadx gagnë Dios laa reeman, din por zian yayal reeman lod rniabeeman.
40005004	’Xiquilbaa ree bén yu'naya, din Dios yagu' luxdoo reeman zagdxe.
40005005	’Xiquilbaa ree bén na̱j bén chaawladx, din laa reeman tia' guidxliuj ni rëb Dios gudëëdaman loj reeman.
40005006	’Xiquilbaa ree bén rzajc zi'c chi rliaan bejn o chi re'caman nijs zian rën da't reeman güün reeman zi'c rniabee Dios, din Dios gagnë laa reeman din güün reeman zi'c ruladxaman.
40005007	’Xiquilbaa ree bén raya lasa', din zian yaya Dios laa reeman.
40005008	’Xiquilbaa ree bén naya loj Dios, din laa reeman guguiaa laaman.
40005009	’Xiquilbaa ree bén rüjn naguiejn cwedxenë lasa', din laa reeman grii laj xi'n Dios.
40005010	’Xiquilbaa ree bén cadëd loj guialzi por graloj ni rujnnë bejn laa reeman guial cayüjn reeman zi'c rniabee Dios, din laa reeman yayal lod rniabeeman.
40005011	’Xiquilbaadi, chi rüjnnë reeman lëjt xhiernarajc në chi rnieeguijdx reeman lëjt nëtëë chi rudxiib reeman guijquidi graczi, guial najdi da bejnan.
40005012	Gol badxe' luxdoodi nix, gol babaa tëë din naroob na̱j ni gunee Dios lojdi xanyabaa. Abi' lëjt ragbee guial ziangajc basagzi reeman bén badëë ree xtiidx Dios loj ree bejn gocli chi gadidi gui't loj guidxliuj.
40005013	’Lëjt na̱j zi'c zëd loj guidxliuj guie. Per bal id naxijran, ¿xhieza naag yayajcan naxij zatijb? Achetri dxiin güünan, gaz guire'chan abi' chë'p ree bejn guijcan.
40005014	’Lëjt na̱j zi'c tijb biani loj guidxliuj guie, naj tëëdi zi'c tijb guiedx ni riga' tijb guijc guia' abi' ad zajct guiguie'chan.
40005015	Ad ritiaguij tëët tijb guij par guida'cwan lën tijb yagalm, rtiaguijn persi rzojban ya din gusnin loj gra ree bén yu' lënü.
40005016	Ziangajc lëjt, gol gojc zi'c biani loj ree bejn, din chi guguiaa reeman ni zagdxe cayüjndi guza't reeman xDadidi Dios zagdxe bén yu' xanyabaa.
40005017	’Ad naladxidi zialan par günan ley tiblad, ley ni badëë Dios loj Moisejs o ni balüü ree bén badëë xtiidx Dios loj ree bejn, zialan par günanan cumplid.
40005018	Din naj rni lojdi, la'tgaj yu' xanyabaa në guidxliuj, ad ziquiedt tijb punt o tijb lejtr loj ley xt chi gac gra ni na̱j gac.
40005019	Zianan zeel bén ad ruzoobt tijb mandamient ni zëëd loj ley guin majsi nidobëz na̱j mandamient guin, bal rulüü tëëman bejn ree güün reeman zian, laaman lasajc ta'nzi lod rniabee Dios. Per bén ruzoob gra ree mandamient ni zëëd loj ley guin, rulüü tëëman bejn ree guzoob reeman laan, laaman na̱j mazri bén lasajc lod rniabee Dios.
40005020	Zeel naj rni lojdi, bal id zabajndi mazri zagdxe guial loj ree mextr rajc ley në ree bénfarisew, ad zayaltidi lod rniabee Dios.
40005021	’Lëjt ragbee guial rëb Dios loj ree xbéngulalidi: “Ad gugüjtil bejn, din bén gugüjt bejn yayalaman casti.”
40005022	Per naj rni lojdi, chutëëz bén rdxe'chnë lasa', yayalaman casti, në bén rniee diidxguijdx lasa' xt loj guxtis zajc cheman, guiáad bén rëb loj lasa' achet sirv lüj, laaman yayal loj bajl yu' gabijl.
40005023	’Zeel bal zinël gon lën yadoo abi' yagaj rusaaladxil guial yu' bén rdxe'chil,
40005024	basa'nsii xgonl yagaj, yalojxgaj babenë bén rdxe'chil zagdxe, dxel ma zile' yayejquil din gusa'n xgonl.
40005025	’Bal chu bén rudëed lüj loj guxtis, baya'nnëman diidx zagdxe la'tgaj yu' tiamp, chitëë yayüman lüj loj guxtis, abi' guxtis guin nabee chu'l ladxguiib.
40005026	Naj rni lüj, ad zariitil ladxguiib guin xtczi quixil gra ni na guxtis guin.
40005027	’Lëjt ragbee guial loj ley rëb: “Ad sunël lacheel ben ren.”
40005028	Per naj rni lëjt, chutëëz bén rüjn xgabmal chi ruguiaaman tijb béngunaa, con laan ma beenman dol lën luxdooman por béngunaa guin.
40005029	’Bal laagajc guiaaloj ladbeel rüjn din güünl dol, mazri zagdxe na̱j gulëën bazaalan zijt. Din mazri zagdxe na̱j nit tiblad guiaalojl luar che guidibil gabijl.
40005030	Abi' bal laagajc yaa ladbeel rüjn din güünl dol, gutü'n bazaalan zijt. Din mazri zagdxe na̱j nit tiblad yaal luar che guidibil gabijl.
40005031	’Ma bacaagdiajg tëëdi: “Chutëëz bén rala' lacheel, rayal gudëëdaman gui'ch lojman guial ma bala' lasa' reeman.”
40005032	Per naj rni lëjt: Xinguiaaw rala' xbéngunaa, abi' ad za'nët béngunaa guin xin ren, laagajc laax cayüjn din sunë xbéngunaax xin ren. Abi' xin tia' béngunaa guin dolan cayüjnx.
40005033	’Rëb tëë Dios loj ree xbéngulalidi: “Ad guza't xlia'di Dios, rayal güündi cumplid ni rëbidi gudëëdidi lojman.”
40005034	Per naj rni lojdi: Ad rayaltczi guza'tidi Dios, ni'qui xanyabaa par chililadx reeman lëjt din ni zojb Dios,
40005035	ni'qui guidxliuj din loj guidxliuj na̱j lod ruzuj guia'man, ni'qui Jerusalén din laan na̱j ladx rey mazri rniabee.
40005036	Ad guza't tëë guijquidi par chililadx reeman lëjt, din ni'qui tijb guidxguijquidi ad zajct güündi ni ya's o ni naquich ya.
40005037	Zagdxeli con gol güjdx “an” o “a'n”, din los demazri ree ni guinieedi loj xindxab zan.
40005038	’Lëjt ragbee guial loj ley rëb: “Bén cwëë guiaalojl, gulëë gajc guiaalojman. Guiáad bén cwëë layil, gulëë gajc layaman.”
40005039	Per naj rni lëjt: Ad yadxi'di ni mal por ni mal, bal chu chëëz xhajg ladbeedi, gol badëë stibladan chëëzaman.
40005040	Bal chu bén tilë lüj din cwëëxuuman xmanguil, badëë në xchamarril tia'man.
40005041	Abi' bal rüjn reeman lüj naguiejn güül tijb yuu din sanëlan tib kilometro, guzanën tio'p kilometro.
40005042	Chutëëz bén rniab xhienin lojl, badëëdan, bal chu tëë rgui'n xhienin lojl ad bal cwexuul gudëëdilan.
40005043	’Ragbee tëëdi rëb ree bejn: “Guyën bén rën lüj, bidxe'ch tëë bén rdxe'ch lüj.”
40005044	Per naj rni lojdi: Gol guyën bén rdxe'ch lëjt, gol gurejdx tëë Dios por ree bén rzunal lëjt, din güün reeman lëjt ni mal.
40005045	Din zian gaquidi xi'n xDadidi Dios bén yu' xanyabaa, din laaman ruslejn xgubijdxaman par ree benza'c në par ree benmal, ruscal tëëman guia par ree bén naban zi'c rayal në par ree bén ad nabant zi'c rayal.
40005046	Din bal rëndi ganaxzi bén rën lëjt, ¿xhieza tia'di loj Dios zian? Din xt béndol ree rüjn zian.
40005047	Abi' bal ganaxzi bén rëndi rugajpdiozidi, ¿xhieza ni zagdxe cayüjndi? Din xt bén ad nünbeet ree Dios rüjn zian.
40005048	Zeel gol gojc benza'c, zi'c na̱j xDadidi Dios bén yu' xanyabaa.
40006001	’Ad güündi ni zagdxe niz loj ree bejn naabzi par yadxaloj reeman lëjt. Din bal güündi zian, xDadidi Dios bén yu' xanyabaa achet guneeman lojdi.
40006002	Zeel chi güünl yudar bén ryaadx xhienin, ad guitie'chil diidx par gagbee bejn xhie cayüjnl zi'c rüjn ree bén rusquiee, lën ree yadoo në ree lunejz, din guilies bejn xvalor reeman na̱j reeman benza'c. Per diidxliczi rnin lojdi, laazan na̱j ni rayal reeman.
40006003	Zeel chi güünl yudar bén ryaadx xhienin, ni'czi loj xmiwda'til ad gül diidx ni cayüjnl.
40006004	Mazri zagdxe lüjzi gagbee ni cayüjnl, abi' xDadil Dios laaman cuguiaa ni cayüjn lüjzi, laaman gunee ni rayalil.
40006005	’Chi cwedx guiniabidi Dios, ad güündi zi'c rüjn ree bén rusquiee, bén ruladx ree rzuli par cwedx guiniab reeman Dios lën ree yadoo në ree xquin nejz, din yadxaloj bejn laa reeman. Din naj rni lojdi, laazan na̱j ni rayal reeman.
40006006	Per lüj chi cwedx guiniabil Dios, bayu lënü lidxil, basiaaw ro' port, dxel gurejdx gunab Dios bén za'në lüj. Abi' laaman cuguiaa ni cayüjn lüjzi, laaman gunee ni rayalil.
40006007	’Chi rbejdx rniabidi Dios, ad radxi'di diidx guin guië'tzi guië't naabzi par gacxhiej xtiidxidi, zi'c rüjn ree bén ad nünbeet Dios. Din laa reeman naladx guial zien ni rniee reeman mazri guidxga' Dios laa reeman.
40006008	Ad güündi zi'c rüjn reeman, din xDadidi Dios ma ragbeeman xhie ryaadxidi chi gadidi guiniab laan.
40006009	Zeel chi cwedx guiniabidi Dios, gol güjdx: Dad, lüj yu' xanyabaa, rayal yaya'p da'tan lajl respejt.
40006010	Gac zi'c rniabeel. Gac zi'c rënl loj guidxliuj zi'c rajc xanyabaa.
40006011	Banee ni yadaawan guixie guixie.
40006012	Been dunujn perdon gra ree ni mal ma baguieenan zi'c raguieenan perdon bén rüjn ree dunujn ni mal.
40006013	Ad guslaal dunujn yaguieenan dol, babëë dunujn loj gra ni mal.
40006014	’Din bal güündi perdon bén rüjn lëjt ni mal, ziangajc xDadidi Dios bén yu' xanyabaa züjn gajcaman perdon xtolidi.
40006015	Per bal id züjndi perdon bén rüjn ree lëjt ni mal, ziangajc xDadidi Dios ad züjntaman lëjt perdon.
40006016	’Chi rba'ndi ad güün lojdi naya, zi'c rüjn ree bén rusquiee din guguiaa bejn guial naba'n reeman. Naj rni lojdi, guial laazan na̱j ni rayal reeman.
40006017	Per lüj, chi rba'nl, gudiib lojl gudüjn tëë guijquil
40006018	chitëë gagbee ree bejn guial naba'nl. Tijbzi xDadil Dios bén za'në lüj na̱j bén gagbee laan, abi' laaman gunee lüj ni rayal tia'l.
40006019	’Ad guto'pidi guialnaza'c loj guidxliuj guie lod zajc tiabe reen o xhin reen o chu' xingubaan cwan laa reen.
40006020	Zagdxeli gol been naguiejn gol been gan guialnaza'c yu' xanyabaa lod ad zacabet reen, lod ad zaxint reen, lod ad zu tëët xingubaan cwan laa reen.
40006021	Lod gapil guialnaza'c guin yagaj su luxdool.
40006022	’Guiaaloj bejn na̱j zi'c tijb biani par xcuerpaman. Zeel bal cayüjnl ni zagdxe, guidib xcuerpil rajp biani.
40006023	Per bal cayüjnl ni mal, guidib xcuerpil na̱j zi'c lod nacay, zi'c na̱j lod nacaybuu.
40006024	’Ad zile't chu güün sirv loj tio'p patron, din zadxe'chaman tijbaman abi' guiënman stijbaman, o gacaman benza'c con tijbaman abi' ad zëntaman stijbaman. Zeel ad zile't güündi sirv loj Dios në loj milia.
40006025	’Naj rni lëjt: Ad chu'di xgab por ni gawidi në por ni guië'di din guibandi, ni'qui por lajd ni gacwidi. Guialnaban mazri lasajc guial loj guialraw, abi' xcuerp bejn mazri lasajc guial loj xabaman.
40006026	Gol baguiaa ree be rzuj xanyabaa, ad rxübint reeb, ad rato'p tëët reeb guialnaza'c, ad na̱j tëët lod cu'chaaw reeb guialnaza'c guin. Per xDadidi Dios bén yu' xanyabaa rudëëd ni raw reeb. Abi' mazri lasajquidi guial loj reeb.
40006027	Abi' tëë, ¿wen guial ru da'tidi xgab ma güün lëjt mazri ziool ya?
40006028	’¿Chexquiza zeel dád rudi xgab por xabidi? Gol baguiaa xhienaag rni's ree guiaa dajn. Achet dxiin rüjn reen ad rguib tëët reen,
40006029	per ni'qui rey Salomón ad guzujchaawt zi'c za'chaaw ree guiaa majsi mast guzujchaawaman.
40006030	Abi' bal gui'xh dajn ruzujchaaw Dios yan, majsi guixiezi che'can. Diidxgui lëjt bén ad rliladxza'ct ree laaman, nid zuneeman ni gacwidi ya.
40006031	Zeel ad rudi xgab xhie gawidi, o xhie guië'di, o xhie gacwidi.
40006032	Din bén ad nünbeet ree Dios rüjn zian, laa reeman ru xgab por gra ree ni guin. Per lëjt yu' xDadidi xanyabaa, abi' laaman ragbeechaaw xhienin ryaadxidi.
40006033	Per yalojxgaj gol baguiil güündi zi'c rniabee Dios, gol been tëë zi'c rënman, dxel laaman gunee gra ree ni ryaadxidi.
40006034	Ad chu'di xgab por ni gac guixie, gol basa'nan par guixie, zagdxeli gol guyu xgab tib dxejgaj.
40007001	’Ad gula'chidi bejn chitëë saquidi zian.
40007002	Din bal rula'chidi bejn ziangajc saquidi, zi'c rüjnnëdi bejn ziangajc güünnë reeman lëjt.
40007003	Ad gula'chidi bén ren por falt dobëz ni rajpaman, zagdxeli gol guyu xgab por falt naroob ni rajpidi.
40007004	Abi' bal mazri falt naroob rajpidi, ¿xoza guiëbidi loj stijb bejn: “Ad laat na̱j ni rüjnl”?
40007005	¡Bén rusquiee! Yalojxgaj gol been zi'c rayal, chi ma rüjndi zian dxel ma zile' guiëbidi loj stijb bejn: “Ad laat na̱j ni rüjnl.”
40007006	’Ad güündi naguiejn güüncwent ree bén ad rënt güüncwent xtiidx Dios, chitëë xhie güünnë reeman lëjt. Din bal güündi zian, laan na̱j zi'c chi ruzaal bejn tijb ni nagle' loj bë'cw, o chi ruzaal bejn tijb ni lasajc loj cüch abi' chë'pzib guijcan.
40007007	’Naj rni lëjt: Gol gunab loj Dios, abi' laaman gunee ni rniabidi. Gol baguiilaman, zadxejlidi laaman. Gol gurejdx gunabaman, züjncwentaman lëjt.
40007008	Din bén rniab, zaca'man. Abi' bén rguiil, zadxejlaman, guiáad bén rbejdx rniab laaman, züjncwentaman laaman.
40007009	’Lëjt najdi dad, ¿wen zudëëdi tijb guiaj loj xi'ndi ya chi guiniabix guiadxtil?,
40007010	¿o zudëëdi tijb bëël ya chi guiniabix bëjl?
40007011	Nacli lëjt najdi béndol rajc rudëëdi ni rën xi'ndi. ¡Diidxgui xDadidi bén yu' xanyabaa, nid zudëëdaman ni zagdxe loj ree bén rniab laan ya!
40007012	’Gol beennë ree bejn zi'c rëndi güünnë reeman lëjt. Din zian rniabee xley Dios në ni bacaa ree bén badëë xtiidxaman loj ree bejn.
40007013	’Gol been naguiejn din chu'di niz ro' port nadëë. Din port gulajg në nejz gulajg, laa reen na̱j ni zinë bejn loj nejz mal, abi' zien bejn zë loj nejz guin.
40007014	Per port nadëë guin në nejz nadëë guin laa reen na̱j ni rnë bejn lod yu' guialnaban tiblayaa, abi' ta'nzi ree bejn zë loj nejz guin.
40007015	’Gol gojp cudad con ree bén rusquiee rëb rudëëd reeman xtiidx Dios. Din rulüü dád bén chaawladx reen, per rüjnzi reeman par gusquiee reeman bejn.
40007016	Per zayünbeedi laa reeman por ni rüjn reeman, din ad rtiat uv loj yaquiëjch ad rtia tëët higo loj gui'xh guiëjch.
40007017	Zeel gra yag zagdxe rtia ni zagdxe lojn. Guiáad gra yag guijdx rtia ni guijdx lojn.
40007018	Ad rtiat ni guijdx loj yag zagdxe, ad rtia tëët ni zagdxe loj yag guijdx.
40007019	Gra yag ad rtiat ni zagdxe, rirugan dxel re'can.
40007020	Ziangajc lëjt zayünbeedi laa reeman por ni rüjn reeman.
40007021	’Ad grat ree bén na lon: “Dad, Dad,” chu' lod rniabee Dios, ganaxzi ree bén rüjn zi'c rën da Dadan, bén yu' xanyabaa.
40007022	Dxejzii, zien ree bén na lon: “Dad, Dad, por lüj batie'chan xtiidxil, abi' guial baza'tan lajl balëën xindxab ree luxdoo ree bejn, baguieen tëën zien ree milagr guial baza'tan lajl.”
40007023	Dxel guiën loj reeman: “Ad benbeetczan lëjt, gol gubi'ca lon béndol.”
40007024	’Chutëëz bén rucaagdiajg da diidxan abi' rüjnman ni rën, laaman na̱j zi'c tijb bén nasin gules xcimiant lidx loj guiaj.
40007025	Abi' gol guia, dxel biguiajt nijs ro' gubi' tëë bidoxh, gulaj reen lad yu guin, per ad gulenxantan guial na̱j xcimiantan loj guiaj.
40007026	Per bén riguiejn da diidxan abi' ad rüjntaman ni rën, laaman na̱j zi'c tijb bén ad nasint bazoob lidx loj üx.
40007027	Abi' chi gol guia biguiajt nijs naroob, gubi' tëë bidoxh. Abi' gulaj reen lad yu guin zianz gulenxanan, ni'qui tibda'nan ad baya'nt.
40007028	Chi gulox guneenë Jesús bén guin ree, graczi reeman badxa da't loj zi'c balüüman laa reeman,
40007029	guial rulüüman laa reeman zi'c bén rajp guialrniabee, ad zi'c rulüüt ree mextr rajc ley.
40008001	Chi baza Jesús ruguia' guin, dád zien bejn nal laaman.
40008002	Dxel gubig tijb bejn lojman rajcaman guialguijdx la lepra, abi' bazuxibaman lojman, rëbaman: ―Dad, bal tiëbil, zile' yayüjnl naj.
40008003	Dxel basli yaa Jesús baqui'man laaman, rëbaman: ―Rënan. Bayajc. Chi rëb Jesús zian, loj hor ziigajc biquied guialguijdx guin abi' bayaman.
40008004	Dxel rëb Jesús lojman: ―Bacaagdiajg ni ganin lüj. Achu loj guiëbil guial ma bayajquil. Lojzi bixhioz wej din guguiaaman lüj, binë gon ni rayal chinël zi'c gunabee Moisejs, din gagbee gra ree bejn guial ma bayajquil.
40008005	Chi guyu Jesús luguiedx Capernaum, tijb suldad Rom rniabee ree suldad bibig lojman, guzajcaman laaman liaadx,
40008006	rëbaman: ―Dad, laa da mojsan naga' lidxan ragxuux. Ad rile't chixchex, dád cusagzi guialguijdx guin laax.
40008007	Dxel rëb Jesús lojman: ―Gan din yayünan laax.
40008008	Badxi' bén rniabee ree suldad guinan, rëbaman: ―Dad, ad rayaltan chu'l lidxan, per gunee diizd guie din yayajc da mojsan.
40008009	Din zi'c naj yu' ree bén rniabee naj, ziangajc naj yu' ree da suldadan xin rniabeen. Chi rën loj tijb reex: “Wej”, rejx, chi rën loj stijbix: “Guda,” ri'tix. Abi' chi rë loj da mojsan: “Been ni guin”, rüjnxan.
40008010	Chi biguiejn Jesús zian, dád badxalojman abi' rëbaman loj ree bén zinal laaman: ―Naj rni lojdi, ni'qui Israel ad wadxaaglojtan tijb bén rliladx Dios zi'c rliladx bén guin Dios.
40008011	Naj rni lëjt, dád zien ree bén gralad yayal gawnë Abraham, në Isaac, në Jacob lod rniabee Dios.
40008012	Guiáad ree bén rayal niu lod rniabee Dios, laa reeman yayal lod nacay da't lod goon reeman lod gaw tëë lay reeman.
40008013	Dxel rëb Jesús loj suldad rniabee guin: ―Baguiaj lidxil, gac tëë zi'c ma bililadxil. Abi' loj hor guin gajc bayajc xmojs bén guin.
40008014	Chi we Jesús lidx Bëd, baguiaaman xnasuegr Bëd naga'man yu'man xliaa.
40008015	Dxel gunaazaman yaaman, abi' bariiman xliaa guin, dxel bixcheman guzuloj cuyaanman laa reeman.
40008016	Chi ma caxhin, binë ree bejn zien ree bén yu' xindxab luxdoo loj Jesús. Abi' con tijb diidx ni guneeman babëëman xindxab guin luxdoo reeman, bayüjn tëëman gra ree bénragxuu.
40008017	Zian gojc persi gojc cumplid ni rëb Isaías, bén badëë xtiidx Dios loj ree bejn, chi rëbaman: “Laaman zignë dux guialguijdx ree, laa tëëman zignë dux guialzi ree.”
40008018	Chi baguiaa Jesús bénguixiuj nayaw laaman, gunabeeman tëdaman stiblad ro' nijs na̱j yagaj.
40008019	Dxel gubig tijb mextr rajc ley loj Jesús, rëbaman: ―Mextr, rënan guidnaalan lüj bantëëz guin chel.
40008020	Abi' rëb Jesús lojman: ―Bëz ree yu' xbiliaa reeb, abi' ree biguijn yu' xguixbitia's reeb. Per Bén guxhaal Dios ni'qui lod quixh guijcaman ad yu't.
40008021	Dxel rëb stijb ree bén zinal laaman: ―Dad, baslaa naj gabenë' da dadan xt chi guiëtaman.
40008022	Per rëb Jesús lojman: ―Tanal naj, basa'nman con ree bén ad rënt guidnal naj, laa reeman guquie'ch laaman chi guiëtaman.
40008023	Guyu Jesús loj barcw con ree xbejnman,
40008024	abi' la'tgaj zë reeman loj nijs guin dxejlczi gubi' tijb bidoxh, ma cazëëbczi barcw guin xan nijs. Per Jesús naga'yëjsaman.
40008025	Dxel bicwëën ree xbejnman laaman, rëb reeman: ―¡Dad, gunaj dunujn! ¡Ma cayzëëban xan nijs!
40008026	Badxi'man laan rëbaman: ―¿Chexc zeel dád rdxebidi? ¿Chexc zeel ad rliladxza'ctidi naj? Dxel bixcheman abi' gunabeeman bacwëëz bi guin në nijs guin. Loj hor ziigajc babedxe reen.
40008027	Abi' ree xbejnman badxa da't loj reeman, zianz gunabdiidx loj lasa' reeman, rëb reeman: ―¿Chu bén guin, zeel xt bi në nijs ruzoob xtiidxaman?
40008028	Chi bidxin Jesús stiblad ro' nijs guin, loj xguidxliuj ree bén Gadara, dxel tio'p ree xinguiaaw yu' xindxab luxdoo brii reex la̱d ree baa abi' wej reex loj Jesús. Dád nadoxh reex, zeel ad rile't chu tëd lunejz guin.
40008029	Chi baguiaa reex Jesús, gurixdiaj reex rëb reex: ―¿Xhie rënl con dunujn, Jesús, Xi'n Dios? ¿Zëëdil guie ya din gusagzil dunujn chi gadli dxej guidxin?
40008030	Per gajxh yagaj za' zien ree cüch, cayaw reeb,
40008031	abi' guzajc ree xindxab guin liaadx loj Jesús, rëb reex: ―Bal yabëël dunujn, banee mod yadxu'n lën ree cüch guin.
40008032	Dxel rëb Jesús: ―Gol wej. Dxel barii ree xindxab guin luxdoo ree bén guin bayu reex lën ree cüch guin. Abi' gra reeb guzuloj cuxüün zianz bitidia' reeb ro' tijb bala' xt loj nijs, lod gu' reeb nijs abi' güjt reeb.
40008033	Abi' ree bén cayajp cüch guin ree, baxüün reeman. Dxel chi badxin reeman luguiedx guin, be reeman diidx gra ni goc në gra ni guzac ree bén yu' ree xindxab guin luxdoo.
40008034	Dxel gra ree bén guiedx guin brii wej lod za' Jesús, abi' chi baguiaa reeman laaman, guzajc reeman laaman liaadx, din yazaman ladx reeman.
40009001	Dxel bayu Jesús loj tijb barcw, badëdaman stiblad ro' nijs guin abi' badxin ladxaman.
40009002	Yagaj binë ree bejn tijb xin nëjt xcuerp, naga'x loj da. Chi baguiaa Jesús guial rliladx reeman laaman, rëbaman loj xin ragxuu guin: ―Bagu' luxdool zagdxe, xi'n. Ma benan perdon xtolil.
40009003	Dxel tio'p choon ree mextr rajc ley been reeman xgab: “Diosan rüjnx tiblad guial rnieex zian.”
40009004	Per guial gogbee gajc Jesús xhie xgaban cayüjn reeman, dxel rëbaman loj reeman: ―¿Chexc zeel rüjndi xgabmal?
40009005	¿Conin mazri nawëëg gac? ¿Guial guiën ya: “Ma benan perdon xtolil” o guiën: “Bixche, guza”?
40009006	Per yan, gulün lëjt guial naj, Bén guxhaal Dios ra'pan guialrniabee loj guidxliuj guie par günan perdon dol ree. Dxel rëb Jesús loj xin ragxuu guin: ―Bixche. Baca' ni go'til loj. Baguiaj lidxil.
40009007	Laa bixchegajquix zia lidxix.
40009008	Chi baguiaa ree bén guin zian, bidxeb reeman, abi' baza't reeman Dios zagdxe por guialrniabee ni badëëman loj ree bejn.
40009009	Chi baza Jesús yagaj ziaman, baguiaaman tijb xin la Matew. Zojbix lod ruquijxix impuest, abi' rëbaman lojx: ―Tanal naj. Dxel bisu Matew zinalix laaman.
40009010	Tijb dxej chi cayaw Jesús lidx Matew con zien ree bén ruquijx impuest në ree bén zëëb xtiidx ad nabant xnejz, gra reeman zojbnë Jesús xan mex con ree xbejnman.
40009011	Chi baguiaa ree bénfarisew zian, gunabdiidx reeman loj ree xbejn Jesús rëb reeman: ―¿Chexc zeel cayawnë xmextridi bén ruquijx ree impuest në ree béndol?
40009012	Chi biguiejn Jesús ni rëb reeman, dxel rëbaman: ―Bénnadaan ree ad ryaadxt reeman doctor, bénragxuu ree laa reeman ryaadx doctor.
40009013	Gol chej, gol basiid xhie rën guiëb loj xtiidx Dios lod rëb: “Ni mazri rënan na̱j guial yaya lasa'di luar guidnëdi gon lon.” Yan, naj ad zialtan par ree benza'c, zialan par ree béndol, din yayüjn reeman xgab por xtol reeman.
40009014	Dxel ree xbejn Waj, bén baroobnijs bejn ree, bibig reeman loj Jesús, zianz gunabdiidx reeman lojman, rëb reeman: ―¿Chexc zeel dunujn con ree bénfarisew dád zienvolt raba'nan, guiáad ree xbejnl ad rba'nt reeman?
40009015	Badxi' Jesúsan rëbaman: ―Lod yu' guialruxhliaa, ¿wen runaya ree biooz ya chi za'në xin cuxhliaa guin laa reeman? Per guidxin dxej chiquiedix, dxel guiba'n reeman.
40009016	’Achut rata' lajd cüb loj lajd yojx din zaxü'n lajd cüb guin, abi' mazri quixya'n lajd yojx guin.
40009017	Ad rgu' tëët reeman vin cüb lën anfr yojx din zaxya' anfr yojx guin, abi' zi'c anfr guin zi'c vin guin zaxin reen. Zeel na̱j guial chu' vin cüb lën anfr cüb, din ni'qui tijb reen ad zaxint.
40009018	La'tgaj canee Jesús zian, bidxin tijb bén rniabee lën xyadoo ree bén Israel, abi' bazuxibaman loj Jesús, rëbaman: ―Yangajczi güjt da xi'ndxa'pan, per bal gui'til guixhioob yaal guijquim zabanm.
40009019	Dxel zinë Jesús laaman con ree xbejn Jesús.
40009020	Abi' tijb béngunaa ragxuu ma gojc chiptio'p ijz ad rbëzt ryajbaman rejn, gubigaman niz xijch Jesús abi' bagaalaman guia' xabaman,
40009021	guial gunaladxaman: “Bal gugaalaman majsi xabzaman, zayajcaman.”
40009022	Per badxi' loj Jesús, abi' baguiaadxijchaman béngunaa guin, dxel rëbaman lojman: ―Zagdxe bagu' luxdool, xi'n. Ma bayajquil guial bililadxil naj. Abi' loj hor ziigajc bayajc bén guin.
40009023	Chi bidxin Jesús lidx bén rniabee guin, baguiaaman ma riga' ree xinrucwejdx din chiquie'ch reex xi'nman, abi' ree bejn roon rbixdiaj reeman guijquim.
40009024	Dxel rëb Jesús loj reeman: ―Gol barii guie, din ad güjtt bindo guin, naga'yëjszim. Abi' baxijdxnë reeman laaman.
40009025	Chi ma barii reeman, zianz guyuman. Gunaazaman yaa bindo guin dxel bixchem.
40009026	Abi' guidib niz yagaj bire'ch diidx ni goc.
40009027	Chi baza Jesús yagaj, binal tio'p bénlutia'p laaman, rbixdiaj reeman, rëb reeman: ―¡Jesús, xdiaa Davi, baya dunujn!
40009028	Chi badxin Jesús lod zojbaman, dxel bibig ree bén guin lojman, abi' gunabdiidxaman loj reeman, rëbaman: ―¿Rliladxidi ya guial zile' yayünan lëjt? Badxi' reeman laan rëb reeman: ―Raliduladxan, Dad.
40009029	Dxel bagaal Jesús guiaaloj reeman, rëbaman: ―Gac zi'c rliladxidi.
40009030	Abi' bayajc guiaaloj reeman, dxel rëb Jesús loj reeman: ―Ad bal chu loj guiëbidi guial bayajc guiaalojdi.
40009031	Per naabzi baza reeman yagaj, guzuloj catie'ch reeman diidx guidib niz yagaj ni been Jesús.
40009032	Chi baza ree bén bayüjn Jesús guiaaloj, dxel bidxinnë ree bejn tijb bengop, yu' xindxab luxdooman.
40009033	Abi' guloxzi babëë Jesús xindxab guin luxdoo bengop guin, laa guzuloj gajc caneeman. Abi' dád badxaloj ree bejn, rëb reeman: ―Ad goct waguiaa ree lasa' milagr guie niz Israel.
40009034	Per ree bénfarisew rëb reeman: ―Bén guin rabëë xindxab luxdoo ree bejn por xguialrniabee gajc xindxab rniabee ree xindxab.
40009035	Wej Jesús gra ree ciuda në ree guiedx ni riga' niz yagaj, abi' beegaj lod rejman ruman lën ree yadoo persi rulüüman bejn ree xtiidx Dios, rëbaman loj reeman xhienaag rniabee Dios, rayüjn tëëman graloj guialrdoob në graloj guialguijdx ni rajc ree bejn.
40009036	Chi baguiaa Jesús benzien guin ree, bayaman laa reeman, guial dád naya riga' reeman, riga' reeman zi'c xiil ad rya'pt.
40009037	Dxel rëbaman loj ree xbejnman: ―Walican zien bejn rën gucaagdiajg xtiidx Dios, per ad zient bén gulüü laa reeman yu'.
40009038	Zeel gol gunab loj Dios din guixhiaalaman mazri ree bén gulüü laa reeman.
40010001	Gurejdx Jesús chiptio'p ree xbejnman, abi' badëëman guialrniabee loj reeman din yabëë reeman xindxab luxdoo ree bejn din yayüjn tëë reeman bejn ree graloj guialrdoob në graloj guialguijdx.
40010002	Bén guie ree na̱j guidxiptio'p ree xi apóstoles Jesús: Simón bén gulëëlajman Bëd, con bijchaman Andrejs, në Jacob con Waj, bén na̱j ree xi'n Zebedeo.
40010003	Në Felip, Tol, Tumajs con Matew bén baquijx impuest, nëtëë Jacob xi'n Alfeo con Lebeo bén la gajc Tadeo
40010004	në Simón bén bi'ch loj ree bén Cananistas con Judas Iscariote bén yayü Jesús.
40010005	Chi guxhaal Jesús guidxiptio'p ree xbejnman, rëbaman loj reeman: ―Ad chedi niz lod zojb ree bén ad najt bén Israel, ni'qui ree guiedx riga' niz Samaria,
40010006	gol chejli niz lod zojb ree bén Israel bén ad zinalt ree xnejz Dios.
40010007	Gol güjdx loj reeman guial ma zëëd gajxh xguialrniabee Dios.
40010008	Gol bayüjn bénragxuu ree, gol basban bén ma güjt ree, gol bayüjn bén rajc ree guialguijdx la lepra, gol babëë tëë xindxab luxdoo ree bejn. Zi'cgajc cwa' lagajdi guialrniabee, ziangajc yayüjndi bejn lagajzi.
40010009	’Ad chinëdi or, ni'qui plajt, ni'qui cobr,
40010010	ni'qui guijxh. Ad bal chinë stib nejz xabidi, ni'qui stib nejz xgurëchidi, ni'qui yagrliadxidi, din bén rüjn dxiin rayal gudëëd ree bejn ni gawaman.
40010011	’Chi guidxindi tijb guiedx o tijb ciuda, gol gule'c ruson chu bén na̱j benza'c yaya'ndi lidx, yagaj gol baya'n xt chi yazadi luguiedx guin.
40010012	Abi' chi chu'di lënü guin, gol güjdx loj ree bén zojb yagaj: “Yabe'cdxe Dios luxdoodi.”
40010013	Bal rayal reeman guialnaza'c guin, zaya'nan con laa reeman guiáad bal id rayal reeman laan zayejcan con lëjt.
40010014	Guiáad bal yu' guiedx o yu ya lod ad raca't reeman lëjt o bal id rën reeman gucaagdiajg reeman ni guiëbidi, gol baza yagaj, gol gudxijp guxyuj guia'di zi'c tijb sen guial ad bazoobt reeman xtiidxidi.
40010015	Naj rni lëjt guial dxej ni yadëëd ree bejn cwent loj Dios, mazri casti naroob yayal reeman guial loj ree bén Sodoma në Gomorra.
40010016	Rëb tëë Jesús loj ree xbejnman: ―Gol bacaagdiajg ni rnin, naj rxhial lëjt zi'c ree xiil loj ree cuyojt. Zeel gol gojc nasin zi'c bëël, gol gojc tëë nadoo zi'c palom.
40010017	Gol gojp cudad din zayü ree bejn lëjt loj ree guxtis, zaguijn reeman lëjt lën ree yadoo.
40010018	Abi' xt chinë reeman lëjt loj ree gobernador në loj ree rey guial rliladxidi naj, zian güdi da diidxan loj reeman në loj ree bén ad zinalt xnejz Dios.
40010019	Per chi chinë reeman lëjt loj guxtis, ad chu'di xgab xhie guinieedi xhie tëë naag guinieedan, din chi guidxin hor guinieedi, Dios yazaladx lëjt diidx ni guinieedi.
40010020	Din ad lëjttan guiniee, xSprijt xDadidi Diosan guiniee por lëjt.
40010021	’Zadxin dxej yayü ree bejn laagajc bijch reeman par guiët reeman. Guiáad ree dad yayü laagajc xi'n reeman, abi' ree bejn zadxe'ch xdad reeman në xniaa reeman abi' yayü reeman laa reeman par guiët reeman.
40010022	Gra bénguidxliuj guidxe'ch lëjt guial najdi da bejnan, per bén sudxi'ch loj guial rliladxaman naj xt dxej chigra guibanman, laaman yayal xanyabaa.
40010023	Chi sunal reeman lëjt tijb luguiedx par güün reeman lëjt xhienin, gol chej stijb guiedx, din naj rni lojdi, ad warat xguiedx Israel chedi chi gui't Bén guxhaal Dios.
40010024	’Tijb bejn ad mast lasajc loj xmextraman, ni'qui tijb mojs ad mast lasajquix loj xpatronx.
40010025	Bén cusiid rayal xhienladxaman chi ma rajcaman zi'c rajc xmextraman guiáad tijb mojs rayal xhienladxix chi ma najx zi'c xpatronx. Nacli naj rniabeen lojdi, gulëëlaj ree bejn naj Beelzebú, diidxgui lëjt najdi da bejnan.
40010026	’Ad guidxebidi bejn ree, din achet ni ralan yu' ni ad zaguient, ni'qui tijb ni naguie'ch ad yu't ni ad zagbeet bejn.
40010027	Ni canin lëjt naguie'ch, gol güjdxan loj ree bejn, guiáad ni canin lëjt ralan, gol güjdxan loj gra ree bejn.
40010028	Ad rdxebidi bén rën ree gugüjt lëjt. Din zile' gugüjt reeman xcuerpidi, per xsprijtidi ad zile't gugüjt reeman laan. Gol bidxebli Dios din laaman zile' gunijt xcuerpidi abi' guixhiaalaman xsprijtidi gabijl.
40010029	’Lëjt ragbee guial biguijndoo ree ad lasajct reeb wayëjx, per ni'qui tijb reeb ad zëjtt sin xpermis xDadidi Dios.
40010030	Guiáad lëjt xt guidxguijquidi graczan nayab loj Dios.
40010031	Zeel ad rdxebidi din mazri lasajquidi guial loj zien da't ree biguijndoo.
40010032	’Bén guiëb niz loj ree bejn guial da bejnanan, ziangajc naj guië loj da Dadan Dios bén yu' xanyabaa guial da bejnanan.
40010033	Per bén guiëb niz loj ree bejn guial ad da bejntanan, ziangajc guië loj da Dadan Dios bén yu' xanyabaa guial ad da bejntanan.
40010034	Rëb tëë Jesús: ―Ad zialtan par yabecdxen luxdoo bejn, zialan din guial chililadx reeman naj chu' wadijl.
40010035	Din guial chililadx bejn naj, zadxe'ch xinguiaaw xdadix, guiáad biingunaa zadxe'ch xniaam, abi' biinwalidx zadxe'ch xnasuegrim.
40010036	Abi' laagajc bén zojb ree lënülidxidi guidxe'ch lëjt.
40010037	’Bén rën xdad o xniaa mazczi guial lon, ad zajct gacaman da bejnan. Ziangajc bén rën xi'ngaan o xi'ndxa'p mazczi guial lon, ad zajct gacaman da bejnan.
40010038	Bén rën guidnal naj, abi' ad rëntaman sagdiajman por naj, ad zile't gacaman da bejnan.
40010039	Bén rniajchi' guialnaban rajpaman loj guidxliuj guie, zadxin dxej gunijtaman laan, per bén guiët por naj, zajpaman guialnaban tiblayaa con Dios.
40010040	’Bén ridxga' lëjt, najn ridxga'man, guiáad bén ridxga' naj, bén guxhaal najn ridxga'man.
40010041	Bén ridxga' tijb bén rudëë xtiidx Dios loj ree bejn, guial zëëdaman por Dios, zaca'man lasa' ni rayal tia' bén guin loj Dios. Ziangajc bén ridxga' tijb bén naban zi'c rën Dios, zaca'man lasa' ni rayal tia' bén guin loj Dios.
40010042	Abi' chutëëz bén gudëëd majsi tib xijgzi nijs naalyuj loj bejn guial najman da bejnan, naj rni lojdi guial yu' ni gudëëd Dios tia' reeman.
40011001	Chi gulox rëb Jesús loj guidxiptio'p ree xbejnman con ree nin chiguieen reeman, dxel bazaman yagaj ziglüüman bejn ree xtiidx Dios loj ree guiedx riga' niz yagaj.
40011002	Abi' Waj, la'tgaj yu'man ladxguiib, cwa'man ruson gra ree ni cayüjn Jesús. Dxel guxhaal tio'p choon ree xbejnman,
40011003	bignabdiidx reeman lojman, rëb reeman: ―¿Lüj na̱j Cristo ya bén na̱j gui't, o yalëjzan ben ren ya?
40011004	Dxel rëb Jesús loj reeman: ―Gol chej gol güjdx loj Waj ni cuguiaadi në ni cucaagdiajguidi.
40011005	Gol güjdx lojman guial ma ruguiaa ree bénlutia'p, ma rajc rza ree bencoj, ma bayajc tëë ree bén rajc guialguijdx la lepra, ma riguiejn ree bén nacwa't guiáad ree bengüt ma baban reeman, abi' ree bénprob ma caguiejn reeman xtiidx Dios.
40011006	Xiquilbaa ree bén ad zucwëëzt chililadx naj.
40011007	Chi baza ree bén guxhaal Waj, dxel guzuloj Jesús caneeman loj ree bejn xcwent Waj, rëbaman: ―¿Chu naladxidi na̱j bén biquiaadi loj yujbidx? ¿Naladxidi ya najman zi'c tijb biqui ni runiib bi?
40011008	¿O xhienaag na̱j bén biquiaadi? ¿Najman tijb bén najcw lajd zagdxe ya? Lëjt ragbee guial bén rajcw ree lajd zagdxe lën palas zojb reeman.
40011009	¿Chuza biquiaadi? ¿Tijb bén rudëë xtiidx Dios loj ree bejn ya? Per naj rni lojdi guial biquiaadi tijb bén mazri zojbloj guial loj bén rudëëd xtiidx Dios loj ree bejn.
40011010	Wajn din laaman naj ben ruza't loj xtiidx Dios lod rëb: Naj rxhial tijb bén ned lojl, ben güünchaaw xnejzil.
40011011	Naj rni lëjt, loj graczi ree bénguidxliuj, ad wayut bén mazri zojbloj guial loj Waj. Per majsi zian, bén ad zojblojt loj xguialrniabee Dios, laaman mazri zojbloj guial loj Waj.
40011012	’Diizd chi bi't Waj xt yan, zien bejn rüjn da't naguiejn chu' lod rniabee Dios. Abi' ree bén rüjn da't naguiejn laa reeman chu' lod rniabeeman.
40011013	Diizd ley badëë Dios loj Moisejs con loj ree bén badëë xtiidx Dios loj ree bejn, xt Waj, laa reeman gunee xcwent xguialrniabee Dios.
40011014	Abi' bal chililadxidi ni ganin lëjt, naj rni guial Wajn na̱j Elías bén badëë xtiidx Dios loj ree bejn.
40011015	Bén rën ree gucaagdiajg, gol bacaagdiajg.
40011016	’¿Xhienaag ganin lëjt na̱j ree bén riga' loj guidxliuj guie yan? Laa reeman na̱j zi'c ree xindoo rguijt niz galay luguiedx, abi' rbixdiaj reex rëb loj lasa' reex:
40011017	“Bacwejdxan bidxa, per ad baya'tidi, badoolan ni naya ree per ad biintidi.”
40011018	Din bi't Waj bén baroobnijs bejn ree, ad rawtaman ad rë' tëëtaman vin, abi' rëbidi xindxab yu' luxdooman.
40011019	Yan, bi't Bén guxhaal Dios, rawaman rë' tëëman vin abi' rëbidi nalaman ruladx tëëman guië'man, ruchajg tëëman béndol ree con ree bén ruquijx impuest. Per ree bén ma ca' xguialrniabee Dios, por laa reeman rguien guial gra ni rüjn Dios na̱j zagdxe.
40011020	Dxel guzuloj Jesús cadilëman bén zojb ree guiedx lod beenman mazri zien ree milagr. Din bén guin ree ad bayüjnt reeman xgab por xtol reeman, abi' rëbaman loj reeman:
40011021	―¡Probza lëjt bén Corazín! ¡Probza lëjt bén Betsaida! Din bal luguiedx Tiro në luguiedx Sidón niajc ree milagr ni goc ladxidi, diizd gocli nayüjn reeman xgab por xtol reeman, niajcw reeman lajd ya's nuroob tëë cobdëj guijc reeman zi'c tijb sen guial ma bayüjn reeman xgab por xtol reeman.
40011022	Per rnin lëjt guial dxej yadëëd ree bejn cwent loj Dios, mazri casti naroob yayalidi guial loj ree bén Tiro në ree bén Sidón.
40011023	Guiáad lëjt bén Capernaum, ad naladxidi yayalidi xanyabaa, lëjt yayal gabijl. Din bal luguiedx Sodoma niajc ree milagr goc ladxidi, xt yan sta yu' guiedx guin.
40011024	Per rnin lojdi guial dxej yadëëd ree bejn cwent loj Dios, mazri casti naroob yayalidi guial loj ree bén Sodoma.
40011025	Lën ree dxejzii rëb Jesús: ―Dad, ruzatan lüj zagdxe, din ni baquie'chil loj ree bén rajc në loj ree bén rignia', laan ma balüül loj ree bén ad rajct.
40011026	Zian gojc Dad, din zian guyënl.
40011027	’Da Dadan banee gra lon. Abi' achut nünbee Jesucrist xi'n Dios, tijbzi Dios, achu tëët nünbee Dios, tijbzi Jesucrist xi'nman, con ree bén rënman güünbee Dios.
40011028	Gradi, bén ma badxag rüjn xhienin din yaya'ndi zagdxe loj Dios, ma badxag tëëdi nüü xtolidi. Gol guda lon, naj gune guialraziiladx lojdi.
40011029	Gol bazoob da diidxan, gol basiid tëë gaquidi benza'c në bén chaawladx zi'c naj, din yabedxe luxdoodi loj Dios.
40011030	Din ad nawëëgt guial guzoobidi da diidxan, ad nawëëg tëët guial güündi zi'c rënan.
40012001	Tijb dxej raziiladx ree bejn, chi cadëd Jesús con ree xbejnman loj tijb guiniaa lod yu' trigo, dxel calaan ree xbejnman abi' guzuloj cagui'ch reeman trigo persi cayaw reeman laan.
40012002	Abi' chi baguiaa ree bénfarisew ni cayüjn reeman, rëb reeman loj Jesús: ―Baguiaa ree xbejnl nial cayüjn reeman ni ad rayalt güün reeman dxej raziiladx ree bejn.
40012003	Dxel rëb Jesús loj reeman: ―¿Gadidi gool loj xtiidx Dios ya ni been Davi chi gulaanman con ree xcompniaraman?
40012004	Guyu Davi lën xyadoo Dios abi' cwa'man guiadxtil ma nagle' ree gudawaman con ree xcompniaraman, ni ad rayalt niajw reeman, bixhiosi ree rayal gaw laa reen.
40012005	¿O gadidi gool loj xley Moisejs ya guial achet dol rüjn ree bixhioz chi rüjn reeman dxiin lën yadoo majsi ad raziiladxt reeman dxej raziiladx ree bejn?
40012006	Abi' naj rni lëjt guial naj, bén za'në lëjt mazri lasajcan guial loj yadoo.
40012007	Bal rignia'di xhie rën guiëb loj xtiidx Dios lod rëb: “Ni rënan na̱j guial yaya lasa'di, ad guial guneetidi gon lon.” Bal rignia'di diidx guin ree ad zudxiibtidi guijc ree bén ad rajpt dol.
40012008	Abi' Bén guxhaal Dios rajpaman guialrniabee dxej raziiladx ree bejn.
40012009	Chi gudëd gojc zian, dxel baza Jesús abi' guyuman lën tijb yadoo na̱j niz yagaj.
40012010	Lën yadoo guin za' tijb bén nëjt tiblad yaa. Abi' guial ree bénfarisew raguiil reeman mod xhie gudxiib reeman guijc Jesús, dxel gunabdiidx reeman lojman, rëb reeman: ―¿Zile' yayüjn bejn tijb bénragxuu dxej raziiladx bejn ya?
40012011	Badxi' Jesúsan rëbaman: ―Bal tijb lëjt rajp tijb xiil, abi' yabib lën bala' dxej raziiladx bejn. ¿Nid zabëëdi laab dxej guin ya?
40012012	¿Wen id mazri lasajc tijb bejn guial loj tijb xiil ya? Zeel achet güünan zajc güün bejn ni na̱j zagdxe dxej raziiladx bejn.
40012013	Dxel rëb Jesús loj bénragxuu yaa guin: ―Basli yaal. Abi' basli yaa bén guin, loj hor ziigajc bayajc yaaman zi'c na̱j stibladan.
40012014	Per chi barii ree bénfarisew guin lën yadoo guin, guzuloj cayü reeman diidx xhienaag güün reeman din gugüjt reeman Jesús.
40012015	Chi gogbee Jesús zian, laa zia gajcaman, abi' zien ree bejn binal laaman. Dxel bayüjnman gra ree bénragxuu,
40012016	abi' gunabeeman laa reeman chitëë guitie'ch reeman diidx chu bayüjn laa reeman.
40012017	Zian guzojb xtiidx Isaías, bén badëë xtiidx Dios loj ree bejn, chi rëbaman:
40012018	Gol baguiaa, bén guie na̱j bén gulen din güünman naj sirv, laaman na̱j bén rën da'tan, rabaanë' tëën laaman. Gudë da Sprijtan lojman abi' guiëbaman loj ree bénguidxliuj xhienaag na̱j da guialrniabeen.
40012019	Achut tilnëman, ad zabixdiaj tëëtaman achut tëët guien cha'man niz lunejz.
40012020	Ad zudëëdtaman casti bén ad za'dxi'cht ree loj da nejzan, në ree bén ad ridxga'za'ct naj, xt chi ma beenman gan gac guialguxtis.
40012021	Abi' xt ree bén ad najt bén Israel cwëz reeman yabëëman laa reeman loj dol.
40012022	Binë ree bejn tijb xinguiaaw lod za' Jesús, yu' xindxab luxdoox, natia'p lojx naj tëëx gop. Dxel bayüjn Jesús laax abi' guzuloj rnieex ruguiaa tëëx.
40012023	Graczi ree bejn dád badxaloj reeman, abi' rëb reeman: ―¿Id bén guinan zëëd loj xdiaa Davi ya?
40012024	Chi biguiejn ree bénfarisew zian, dxel rëb reeman: ―Bén guin rabëë xindxab luxdoo ree bejn por xguialrniabee Beelzebú xin rniabee ree xindxab.
40012025	Per Jesús gogbee gajcaman xgab cayüjn reeman, abi' rëbaman: ―Gra nacion o ciuda bal id nadxag riga' bejn, rlia' lasa' reeman, ziangajc tijb famil bal id nadxag riga' reeman, rlia' lasa' reeman.
40012026	Ziangajc bal xindxab su contr laagajquix, nayob nitix.
40012027	Lëjt na guial naj rabë xindxab luxdoo ree bejn por xguialrniabee Beelzebú, per bal zianan, ¿chuza rudëë guialrniabee loj xbejndi din yabëë reeman xindxab? Zeel laagajc reeman rulüü guial ad laat rnieedi.
40012028	Per naj, bal por xSprijt Dios rabën xindxab luxdoo ree bejn, rën guiëban guial ma za'në xguialrniabee Dios lëjt.
40012029	’Din ¿xhieza naag chu' tijb bejn lidx tijb bén gojl par cwanman ni rajpaman, bal id zaxhiixgajman laaman? Zian güünman din chile' cwanman ni rajpaman.
40012030	’Bén ad za't con naj, za'man contr naj. Guiáad bén ad ruto'pt bejn par naj, rtie'chaman laa reeman.
40012031	’Zeel rnin lëjt: Züjn Dios perdon xhietëëz dolan, në ree diidxguijdx ni rnieetzi ree bejn, per ad züjntaman perdon bén rnieeguijdx ree xSprijt Dios.
40012032	Chutëëz bén guinieeguijdx Bén guxhaal Dios, zajcaman perdon, per bén guinieeguijdx xSprijt Dios ad zajctaman perdon yan, ni'qui chi yaguialan.
40012033	’Lëjt ragbee, bal tijb bejn ruzuj tijb yag zagdxe, rtia ni zagdxe lojn, per bal guzujman tijb yag guijdx, rtia ni guijdx lojn. Din tijb gaj yag nünbee bejnan por ni rtia lojn.
40012034	¡Xi'n xindxab! ¿Xoza guinieedi diidx zagdxe ree awa benmal lëjt? Din ni yu' luxdoo bejn laan rnieeman.
40012035	Benza'c rnieeman diidxza'c, din laan yu' luxdooman. Guiáad benmal rnieeman diidxmal din laan yu' luxdooman.
40012036	Per naj rni lëjt guial dxej ni güün xguialguxtis Dios, gra ree bejn yadëëd cwent lojman por gra ree diidxguijdx ni rniee reeman.
40012037	Din por xtiidx gajc bejn guiguien bal rayalaman xcasti Dios o ad rayaltaman laan ya.
40012038	Yu' ree bénfarisew con ree mextr ni rajc ley, rëb loj Jesús: ―Mextr, rayënan yaguiaan güünl tijb milagr.
40012039	Badxi' Jesúsan rëbaman: ―Lëjt benmal, bén ad rüjnt ni rën Dios abi' rëndi günan tijb milagr. Per achetri guguiaadi, tijbzi zi'c guzac Jonás bén badëë xtiidx Dios loj ree bejn.
40012040	Din zi'c guyu Jonás lën bëjl naroob choon dxej choon guiaal, ziangajc Bén guxhaal Dios, choon dxej choon guiaal chu'man lën baa.
40012041	Abi' chi yadëëd ree bejn cwent loj Dios, bén guban ree Nínive zaban reeman abi' guiëb reeman guial ree bén riga' yan, yayal reeman xcasti Dios. Din bén Nínive ree bayejc reeman loj Dios chi bacaagdiajg reeman xtiidx Dios ni gunee Jonás. Abi' yan, bén za'në lëjt mazri lasajcaman guial loj Jonás.
40012042	Ziangajc bén goc reina niz sur, zabanman chi yadëëd ree bejn cwent loj Dios, dxel guiëbaman guial ree bén riga' yan, yayal reeman xcasti Dios. Din laaman dád zijt guzaman persi bicaagdiajgaman xguialrajc rey Salomón. Abi' yan, bén za'në lëjt mazri lasajcan guial loj Salomón.
40012043	’Chi rarii tijb xindxab luxdoo tijb bejn, abi' rzax niz loj yujbidx rguiilix lod yaziiladxix. Abi' chi ad rdxejlt lod yaziiladxix, dxel rüjnx xgab naladxix:
40012044	“Zagdxeli yaye'can lod guzaan.” Abi' chi rayejquix ruguiaax luxdoo bén guin najn zi'c tijb lënü lod achut zojb, lod bilioob lod najcchaaw tëë.
40012045	Dxel rica'x za gajdx xindxab na̱j ree mazri xinmal guial lojx. Abi' ru gra reex luxdoo bén guin. Dxel mazri benmal gacaman guial loj ni gocaman yaloj. Ziangajc sac ree benmal riga' loj guidxliuj yan.
40012046	Sta canee Jesús loj ree bejn, bidxin xniaaman con ree bijchaman, za' reeman lule', rën reeman guinieenë reeman laaman.
40012047	Abi' yu' tijb bén rëb lojman: ―Laa xniaal con ree bijchil za' lule' guin, rën reeman guinieenë reeman lüj.
40012048	Per Jesús badxi'man xtiidx bén guin rëbaman: ―¿Chu na̱j da nan chu tëë ree nin na̱j da bichan?
40012049	Dxel con yaaman balüü ree xbejnman rëbaman: ―Bén guie ree na̱j da nan në ree da bichan.
40012050	Din chutëëz bén rüjn zi'c rën da Dadan bén yu' xanyabaa, laaman na̱j da bichan, da zanan, në da nan.
40013001	Dxejzii brii Jesús yu lod zojbaman, bisobaman ro' nijs Galilea.
40013002	Abi' guial dád zien ree bejn bido'p yagaj, beenan naguiejn wë'p Jesús loj tijb barcw dxel gurejman lojn, guiáad ree bén guin za' reeman ro' nijs guin.
40013003	Zien ree ni guzuloj culüüman laa reeman, per con ganax zi'c cwent ree, rëbaman loj reeman: ―Tijb bejn, briiman bigtie'chaman bin loj xguiniaaman.
40013004	Chi catie'chaman bin guin, ta'nan biajb loj nejz, abi' bi't ree biguijn gudaw reeb laan.
40013005	Sta'nan biajb loj ree guiaj lod ad riga't zien yuj, cari gulejnan guial ad zient yuj riga'.
40013006	Per chi brii gubijdx, baze'can laan, abi' guial ad yu't liujn gubidxan.
40013007	Dxel sta'nan biajb loj ree yaquiëjch, chi guni's ree yaquiëjch guin banidloj reen laan.
40013008	Per sta'nan biajb loj yuj za'c, abi' dád gojcan. Yu'n cwa tibgayuu bin loj, yu'n cwa gayojn yu' tëën cwa gajlbichii.
40013009	Bén rën gucaagdiajg, gol bacaagdiajg.
40013010	Dxel gubig ree xbejn Jesús lojman rëb reeman: ―¿Chexquiza zeel rulüül bejn ree con ganax zi'c cwent ree?
40013011	Badxi' Jesús laan rëbaman: ―Lëjt, Dios ma basa'n lëjt din chignia'di xhienaag na̱j xguialrniabeeman, per bén guin ree ad basa'nt Dios laa reeman chignia' reeman laan.
40013012	Din Bén ma rignia', gusnuu chignia'man mazri, abi' zignia' da'taman. Per bén ad rignia'za'ct ad rüjn tëëtaman naguiejn chignia'man mazri, xt ta'n ni rignia'man zayanladxaman.
40013013	Zeel rnienë'n laa reeman con ganaxzi zi'c cwent ree. Din majsi rani loj reeman per rüjn reeman zi'c bén ad ruguiaat, abi' majsi riguiejn reeman per rüjn reeman zi'c bén ad riguiejnt, bén ad rignia' tëët.
40013014	Zian rzojb xtiidx Isaías, bén badëë xtiidx Dios loj ree bejn, chi rëbaman: Majsi riguiejn reeman, per achetczi chignia' reeman. Abi' majsi rani loj reeman, per ad ruguiaat reeman.
40013015	Din ma been luxdoo reeman gojl, nayaaw guidiajg reeman, nayaaw tëë guiaaloj reeman. Chitëë guguiaa reeman, guiguiejn reeman, chignia' tëë reeman. Din ad rënt reeman gui't reeman lon din günan laa reeman perdon.
40013016	’Per xiquilbaadi cuguiaadi caguiejn tëëdi.
40013017	Din naj rni lojdi guial dád zien ree bén badëë xtiidx Dios loj ree bejn, në ree bén guban zi'c rayal, guyën reeman nuguiaa reeman ni cuguiaadi per ad baguiaat reeman laan. Guyën reeman niguiejn reeman ni caguiejndi per ad biguiejnt reeman laan.
40013018	’Yan gol bacaagdiajg xhie rën guiëb ni rnin lojdi xcwent bén bigtie'ch bin.
40013019	Bén riguiejn xtiidx Dios abi' ad rignia'taman laan, laaman na̱j zi'c bin biajb loj nejz, guial laa ri't gajc xindxab rquiedix ni bacaagdiajgaman.
40013020	Guiáad bin biajb loj ree guiaj na̱j zi'c bén riguiejn xtiidx Dios, abi' dád nix ru luxdooman riguiejnman laan,
40013021	per guial najman zi'c cwaan ni ad yu't xliuj, ad rzudxi'chtaman. Chi rzagdiajman o rdxe'ch ree bejn laaman por xtiidx Dios, laa rusa'n gajcaman ni rliladxaman.
40013022	Abi' bin biajb loj ree yaquiëjch na̱j zi'c bén riguiejn xtiidx Dios, per guial mazri ruman xgab por ni yu' loj guidxliuj guie, rusquiee guialnaza'c riga' loj guidxliuj guie laaman, abi' zianzi rucwëëz rucaagdiajgaman xtiidx Dios achet sirv been ni bacaagdiajgaman.
40013023	Per bin biajb loj yuj za'c na̱j zi'c bén riguiejn xtiidx Dios abi' rignia'man laan rüjn tëëman zi'c rën Dios, zi'c ni cwa tibgayuu bin loj o zi'c ni cwa gayojn o ni cwa gajlbichii.
40013024	Be Jesús stijb ni na̱j zi'c cwent loj reeman, rëbaman: ―Xguialrniabee Dios na̱j zi'c tijb bén badxe' ganax bin zagdxe loj xguiniaa.
40013025	Per la'tgaj naga'yëjs gra reeman, bidxin bén rdxe'ch laaman guxübinman gui'xhguijdx ree loj trigo guin dxel ziaman.
40013026	Abi' chi gulen trigo guin brii tëë dojn lojn në ree gui'xh guin ma yu' lojn.
40013027	Dxel bicojn ree xmojs bén naj xguiniaa laan laaman, rëb reeman: “Dad ¿nid ganax bin zagdxe badxe' loj xguiniaal ya? yan, ¿banza guza gui'xh yu' lojn?”
40013028	Badxi'man laan rëbaman: “Wed tijb bén rdxe'ch naj bidgadxe' laan.” Dxel gunabdiix ree mojs guin lojman rëb reeman: “¿Xhie nal zudojxhan gui'xh guin ree ya?”
40013029	Dxel rëbaman loj reeman: “Yajqui, chitëë guial gaxhidi gui'xh guin gaxhidi në trigo guin.
40013030	Zagdxeli gol basa'nan din ni'snën trigo guin xt chi ma gojcan. Abi' chi guidxin dxej yado'p trigo guin guiën loj ree bén guto'p laan din yalojxgaj gui'xh guin yato'p reeman din guixhii reeman lënan zianz che'can. Dxelri yato'p reeman trigo guin din cu'chaaw reeman laa reen lod ruchaaw reen.”
40013031	Be Jesús stijb ni na̱j zi'c cwent loj reeman, rëbaman: ―Xguialrniabee Dios na̱j zi'c xhaj moxtajs, ni rudxe' tijb bejn loj xguiniaaman.
40013032	Abi' bin guin na̱j mazri ni wit loj gra ree bin, per chi rni'san laan rajc mazri ni naroob loj gra ree cwaan. Abi' guial naroob da't rajcan, xt rüjn xguixbitia's ree biguijn xidxan.
40013033	Be tëë Jesús stijb ni na̱j zi'c cwent loj reeman, rëbaman: ―Xguialrniabee Dios na̱j zi'c levadur ni rugo'ch tijb béngunaa choon midid harin, abi' laan rusaaguij gra cob guin.
40013034	Gra ree ni balüü Jesús bejn ree, balüüman laa reeman con ganax ree ni na̱j zi'c cwent, achet balüüman laa reeman con ni ad najt ree zi'c cwent.
40013035	Zian gojc persi guzojb xtiidx bén badëë xtiidx Dios loj ree bejn, chi rëbaman: Con ganaxzi ni na̱j ree zi'c cwent gulün bejn ree, guiën loj reeman ni gad reeman gagbee diizd chi gocchaaw guidxliuj.
40013036	Chi ma bazaadiidxnë Jesús benzien guin ree, dxel bayuman lënü con ree xbejnman, abi' gunabdiidx reeman lojman, rëb reeman: ―Basignia' dunujn xcwent gui'xhguijdx ni gulen loj guiniaa guin.
40013037	Badxi' Jesúsan rëbaman: ―Bén rudxe' bin zagdxe guin na̱j Bén guxhaal Dios,
40013038	abi' guiniaa guin na̱j guidxliuj. Guiáad bin zagdxe guin na̱j ree bén na̱j par loj xguialrniabee Dios. Abi' ree gui'xh guin na̱j bén na̱j ree par xindxab.
40013039	Guiáad bén rdxe'ch, bén guxübin trigo guin na̱j xindxab. Abi' guial rado'p guialnaza'c guin rën guiëb chi nit guidxliuj, guiáad ree bén yato'p guialnaza'c guin na̱j ree xianjl Dios.
40013040	Zian zi'c rado'p ree gui'xhguijdx guin par che'c reen, zian gac chi nit guidxliuj.
40013041	Bén guxhaal Dios guixhiaal ree xianjlaman din yabëë reeman bén rayal ree yarii loj xguialrniabeeman, bén ruzaalguiiw bejn ree din güün reeman dol në gra ree bén cayüjn dol.
40013042	Abi' guzaal reeman laa reeman loj bajl lod goon reeman xt gaw lay reeman.
40013043	Dxel bén naban ree zi'c rën Dios, guidiin reeman bacha' loj xguialrniabee xDad reeman Dios, zi'c rdiin gubijdx bacha'. Bén rën gucaagdiajg, gol bacaagdiajg.
40013044	’Xguialrniabee Dios na̱j zi'c tijb ni lasajc da't, ni naguie'ch loj tijb guidxliuj. Abi' rdxejl tijb bejn laan zianz ruquie'chaman laan stijb, lod gulëëman laan. Abi' dád rabaaman ruto' gra ni rajpaman persi rsiiman guidxliuj guin.
40013045	’Rni tëën lëjt: Xguialrniabee Dios na̱j zi'c tijb bén rguiil perl zagdxe din siiman laan.
40013046	Chi rdxejlaman tijb perl lasajc, ruto' gra ni rajpaman abi' rsiiman laan.
40013047	’Abi' tëë xguialrniabee Dios na̱j zi'c tijb guijxh ni ruzaal reeman loj nijs abi' rniaazan graloj bëjl.
40013048	Dxel chi ma gudxa guijxh guin rabëë reeman laan ro' nijs guin, abi' rbej reeman rabe reeman loj bëjl guin, dxel ragu' reeman be zagdxe lën dxüm guiáad be ad najt zagdxe rusëëb reeman.
40013049	Zian gac dxej nit guidxliuj, gui't ree xianjl Dios yabe reeman benmal loj ree benza'c.
40013050	Abi' guzaal reeman benmal guin ree loj bajl lod goon reeman abi' xt gaw lay reeman.
40013051	Dxel gunabdiidx Jesús loj ree xbejnman, rëbaman: ―¿Rignia'di gra ni canin lëjt ya? Badxi' reeman laan rëb reeman: ―Rayignia'nan, Dad.
40013052	Dxel rëb Jesús loj reeman: ―Gra ree mextr ni rajc ley, abi' cusiid reeman xhienaag na̱j xguialrniabee Dios, laa reeman na̱j zi'c tijb bén rbe nicüb në ni yojx loj gra ni rajpaman.
40013053	Chi gulox gunee Jesús loj reeman zian, zianz bazaman.
40013054	Dxel badxin ladxaman, ni guzuloj culüüman bejn ree lën xyadoo reeman. Abi' dád badxaloj ree bén guin, rëb reeman: ―¿Ban guin basiidaman gra ree ni rajcaman? ¿Chexquiza zeel rajc rüjnman milagr ree?
40013055	¿Nid laaman na̱j xi'n carpinter ya, abi' xniaaman na̱j Li, guiáad ree bijchaman na̱j Jacob, Xiëb, Simón, në Judas?
40013056	¿Nid luguiedx guie zojb ree bizanman ya? ¿Banza guin basiidaman gra ree ni rajcaman?
40013057	Abi' ad bidxga't reeman Jesús. Per rëbaman loj reeman: ―Bantëëz guin rajp ree bejn respejt tijb bén rudëë xtiidx Dios loj ree bejn, per ladxaman achut rajp laaman respejt ni'qui lidxaman.
40013058	Abi' ad zient milagr beenman yagaj guial ad bililadxt reeman laaman.
40014001	Tiampzii Herodes bén canabee niz Galilea, biguiejnman ni cayüjn Jesús.
40014002	Abi' rëbaman loj ree xbejnman: ―Waj bén baroobnijs bejn ree, laaman baban zatijb, zeel rajpaman guialrniabee rüjnman milagr ree.
40014003	Rëb Herodes zian guial laaman gunabee biniaaz Waj, abi' bixiiman con caden dxel badxe' reeman laaman ladxguiib. Been Herodes guin zian por Herodías lacheel bijchaman bén la Felip,
40014004	guial rëb Waj guin loj Herodes: ―Ad laat guial zojbnël laagajc lacheel bijchil.
40014005	Guyën Herodes nugüjtaman Waj, per bidxebaman xhie nüjn ree bejn laaman guial graczi reeman rëb Waj na̱j tijb bén rudëëd xtiidx Dios loj ree bejn.
40014006	Per chi baza' Herodes ijz, brii xi'n Herodías baya'm loj ree xbioozaman. Abi' dád bayuladx Herodes zi'c baya'm,
40014007	dxel rëb Herodes gudëëdaman xhietëëz ni guiniabim.
40014008	Abi' xniaam rëb lojm xhie guiniabim, dxel rëbim loj Herodes: ―Banee guijc Waj bén ruroobnijs bejn ree, baneen loj tijb pliajt.
40014009	Dád guyunaya rey Herodes, per guial mal baya'n reeman diidx niz loj gra ree xbioozaman, gunabeeman xsuldadaman gudëëd reeman ni gunabim.
40014010	Dxel gunabeeman guitü' reeman guijc Waj lën ladxguiib guin,
40014011	abi' bidxinnë reeman laan loj tijb pliajt badëëd reeman laan lojm, dxel bayümin loj xniaam.
40014012	Zianz bidxin ree xbejn Waj baca' reeman xcuerpaman persi biquie'ch reeman laaman. Dxel bicojn reeman Jesús.
40014013	Chi gogbee Jesús zian, guyuman loj tijb barcw zëman niz lod achutczi zojb din su laazaman. Chi gogbee ree bejn, dxel brii ladx reeman zë guia'zi reeman lod guidxinman.
40014014	Chi barii Jesús loj barcw guin baguiaaman bén guixiuj ree riga' yagaj, bayaman laa reeman abi' bayüjnman bénragxuu zinë reeman.
40014015	Chi ma gudxe, gubig ree xbejnman lojman rëb reeman: ―Ma gudxe yan, abi' achut bejn zojb niz guie. Güjdx loj ree bén guin ma gojl yaguiaj reeman, din che reeman guiedx lod sii ni gaw reeman.
40014016	Per badxi' Jesúsan rëbaman: ―Ad rüjnt naguiejn yaguiaj reeman, lëjt gol badëë ni gaw reeman.
40014017	Badxi' reeman laan rëb reeman: ―Per gaayzi guiadxtil naca'n con zatio'p bëjl.
40014018	Dxel rëb Jesús loj reeman: ―Gol tanë reen guie.
40014019	Dxel gunabeeman gurej gra ree bén guin loj guixya'. Abi' cwa'man guigaay guiadxtil guin con grop bëjl guin. Dxel gules lojman xanyabaa badëëman quixtëë loj Dios, abi' gula'man guiadxtil guin badëëman laan loj ree xbejnman persi gudi's reeman laan loj gra ree bén guin.
40014020	Gra reeman gudaw xt bigdxinladx reeman, abi' staczi bacha reeman za chiptio'p dxüm ni baya'n.
40014021	Bén gudaw guin ree na̱j reeman cost gaay mil xinguiaaw garenqui ree béngunaa con ree xindoo.
40014022	Dxel gunabee Jesús xbejnman guyu reeman loj barcw din ned reeman tëd gaj reeman stiblad ro' nijs guin, la'tgaj cuzaadiidx nëman benzien guin ree.
40014023	Chi ma gulox bazaadiidx nëman laa reeman, dxel zë xtijbaman guijc tijb guia' din cwedx guiniabaman Dios. Chi gure guiaal xtijbzaman za' guijc guia' guin.
40014024	Guiáad barcw guin zijt ma zën loj nijs, dád rliaro' xtüjp nijs guin laan guial rliaj bi niz loj barcw guin.
40014025	Chi ma cayreguiaal, zibig Jesús loj ree xbejnman rzaman loj nijs guin.
40014026	Dxel baguiaa ree xbejnman laaman rzaman loj nijs guin, dád bidxeb reeman abi' gurixdiaj reeman rëb reeman: ―¡Tijb anman!
40014027	Per guneenë Jesús laa reeman rëbaman: ―¡Gol bagu' luxdoodi! ¡Najn, ad rdxebidi!
40014028	Badxi' Bëdan rëbaman: ―Dad, bal lüjn, gunabee gazan loj nijs guin guialan lojl.
40014029	Abi' rëb Jesús lojman: ―Guda. Dxel baguiajt Bëd loj barcw guin, rzaman loj nijs guin zëman loj Jesús.
40014030	Per chi baguiaaman bidoxhan cabi' dxel bidxebaman, abi' guial guzuloj cazëëbaman xan nijs guin guridxa'man rëbaman: ―¡Gognë naj, Dad!
40014031	Loj hor ziigajc basli yaa Jesús gunaazaman yaa Bëd, rëbaman lojman: ―¿Chexc zeel ad rliladxza'ctil, chexc zeel yu' nawëëguil?
40014032	Abi' chi bayë'p reeman loj barcw guin, laa bacwëëz gajc bi guin.
40014033	Guiáad ree bén yu' loj barcw guin bazuxib reeman loj Jesús, rëb reeman: ―Diidxliczi lüjn na̱j xi'n Dios.
40014034	Chi gudëd reeman loj nijs guin dxel bidxin reeman xyuj ree bén Genesaret.
40014035	Abi' ree bén niz ni bayünbee reeman Jesús, abi' guidibczi niz yagaj gutie'ch reeman diidx guial za'man ni. Dxel binë ree bejn bénragxuu ree lojman,
40014036	guzajc reeman liaadx lojman din tiëbaman gugaal reeman majsi guia'zi xabaman. Abi' gra ree bén bagaal xabaman bayajc.
40015001	Bénfarisew ree con ree mextr rajc ley, bén za ree Jerusalén, gubig reeman loj Jesús abi' gunabdiidx reeman lojman, rëb reeman
40015002	―¿Chexc zeel ad zinalt ree xbejnl costumbr ni basa'n dux béngulal ree? ¿Chexc zeel ad zinalt reeman costumbr zi'c rayal gunaa reeman chi gad reeman gaw?
40015003	Dxel rëb Jesús loj reeman: ―Laadx lëjt, ¿chexc zeel rüjndi xtiidx Dios tiblad persi zinal xcostumbridi?
40015004	Din Dios rëb: “Gojp respejt xDadil con xniaal”, abi' “Bén rniee diidxguijdx loj xdadaman o xniaaman ya, rayal guiëtaman.”
40015005	Per lëjt rëb zile' guiëb bejn loj xdadaman o xniaaman: “Ad zile't günan lüj yudar, din gra ni ra'pan na̱j par Dios.”
40015006	Rëbidi guial bén guiniee zian, ad zile't güün yudar xdadaman con xniaaman, abi' zian rbëëladxidi xtiidx Dios persi zinal xcostumbridi.
40015007	¡Bén rusquiee! ¡Rüjnzidi guial nabandi xnejz! Waliqui ni gunee Isaías, bén badëë xtiidx Dios loj ree bejn, chi rëbaman:
40015008	Bén guie ree rëbzi reeman rniajchi' reeman naj, per ad rënt reeman naj con guidib luxdoo reeman.
40015009	Xlia'czi rniajchi' reeman naj, abi' rulüü reeman bejn ree ganaxzi ni rbëëguijc ree bénguidxliuj.
40015010	Dxel gurejdx Jesús ben zien riga' ree yagaj, abi' rëbaman loj reeman: ―Gol bacaagdiajg, gol bignia' tëë ni ganin lojdi.
40015011	Ad ni rawt bejn rüjn laaman béndol, ni ririi ro'man laan rüjn laaman béndol.
40015012	Dxel gubig ree xbejn Jesús lojman, rëb reeman: ―¿Gogbeel ya bidxe'ch ree bénfarisew chi biguiejn reeman ni guneel?
40015013	Badxi' Jesús laan rëbaman: ―Gra ni ad zëëdt por da Dadan Dios bén yu' xanyabaa, yu' dxej nitan.
40015014	Zeel gol basa'n reeman din laa reeman na̱j zi'c tijb bénlutia'p rulüü stijb bénlutia'p ban niz cheman. Abi' bal tijb bénlutia'p gulüü stijb bénlutia'p guin, zayajb grop reeman ro' bala'.
40015015	Dxel rëb Bëd loj Jesús: ―¿Basignia' dunujn xhie rën guiëb ni guneel?
40015016	Badxi' Jesúsan rëbaman: ―¿Wen, ni'qui lëjt ad rignia'tan ya?
40015017	¿Id rignia'di ya guial gra ni raw bejn rej lënman abi' rariin?
40015018	Per diidx ririi ro' bejn, luxdooman zan, abi' laan rüjn laaman béndol.
40015019	Din luxdoo bejn za graloj ree xgabmal, guialrugüjt bejn, guial rüjn nidxuudx, guialrzunë lacheel ben ren, guialrban, guialrusquiee në guialrniee diidxguijdx loj lasa'.
40015020	Gra ree ni guie na̱j ni rüjn bejn béndol. Per guial ad zunaat bejn zi'c na̱j costumbr ni rayal güün bejn chi gadaman gaw, ad laatan na̱j ni rüjn laaman béndol.
40015021	Chi baza Jesús yagaj zëman niz Tiro në niz Sidón.
40015022	Abi' yagaj zojb tijb béngunaa za niz Canaán, briiman, rbixdiajman rëbaman loj Jesús: ―¡Dad, xdiaa Davi, baya naj! Da xi'ndxa'pan yu' bendxab luxdoom, dád rusagziman laam.
40015023	Abi' Jesús ad badxi'taman xtiidx béngunaa guin. Dxel gubig ree xbejnman lojman, rëb reeman: ―Bidxga' béngunaa guin, din yaguiajman, din rbixdiajman nalaman dunuj ree.
40015024	Dxel rëb Jesús: ―Dios guxhaal naj din günan yudar ganaxzi ree bén Israel zë loj nejz mal.
40015025	Per béngunaa guin bigzuxibaman loj Jesús, rëbaman: ―¡Dad, gognë naj!
40015026	Badxi' Jesúsan, rëbaman: ―Ad zagdxet na̱j chiquied bejn guiadxtil loj xi'nman din gudëëdaman laan loj ree bë'cw.
40015027	Badxi' béngunaa guinan, rëbaman: ―Waliquil, Dad, per në ree bë'cw ruto'p guiadxtil laay ni ryajb xan xmex bén na̱j xbë'cw laa reeb.
40015028	Dxel rëb Jesús lojman: ―¡Na, waliquil rliladxil con guidib luxdool! Gac zi'c rënl. Loj hor guin gajc bayajc xi'n bén guin.
40015029	Baza Jesús yagaj, bidxinman ro' nijs Galilea, dxel wë'paman guijc tijb guia' abi' gurejman yagaj.
40015030	Dád zien bejn bido'p lod za'man. Binë reeman bencoj ree, në ree bénlutia'p, në ree bén ad rüjnt xu'c dxiin, con ree bengop në zien ree bénragxuu ren ree, badxig reeman laa reeman loj Jesús, abi' bayüjnman laa reeman.
40015031	Dád badxa loj ree bejn chi baguiaa reeman ma rniee ree bengop, ma bayajc xu'c ree bén ad rüjnt dxiin xu'c, guiáad ree bencoj ma rza reeman abi' ree bénlutia'p ruguiaa reeman. Zianz guzuloj cuza't reeman zagdxe xDios ree bén Israel.
40015032	Abi' gurejdx Jesús bén na̱j ree xbejnman, rëbaman loj reeman: ―Rayan bén guin ree, din ma gojc choon dxej za' reeman con naj, abi' achet ni gaw reeman. Ad rëntan yagu'nejzan laa reeman sin guialraw ad nial yadaj reeman niz lunejz.
40015033	Dxel rëb ree xbejnman lojman: ―Per ¿ban guin yuca'n ni gaw ree benzien guin, zi'c na̱j guie lod achutczi bejn zojb?
40015034	Gunabdiidx Jesús loj reeman, rëbaman: ―¿Bël guiadxtil ca'di? Badxi' reeman laan rëb reeman: ―Gajdx guiadxtil con zatio'p choon bëjl.
40015035	Dxel gunabee Jesús gurej gra ree bén guin luyuj.
40015036	Abi' cwa'man guigajdx ree guiadxtil guin con ree bëjl guin, badëëman quixtëë loj Dios. Dxel gula'man laa reen, badëëman laa reen loj ree xbejnman persi gudi's reeman laa reen loj gra ree bén guin.
40015037	Gra reeman gudaw xt bigdxinladx reeman. Abi' staczi bacha reeman gajdx dxüm ni baya'n.
40015038	Bén gudaw ree na̱j reeman tajp mil xinguiaaw, garenqui ree béngunaa con ree xindoo.
40015039	Dxel bazaadiidxnë Jesús laa reeman, abi' guyuman loj barcw ziaman niz Magadán.
40016001	Bénfarisew ree con ree bénsaducew bidxin reeman lod za' Jesús, abi' par güün reeman laaman prueb gunab reeman lojman din güünman tijb milagr din guiguien guial Dios guxhaal laaman.
40016002	Per badxi' Jesús laan rëbaman: ―Wadxe ree chi ruguiaadi naxnia xanyabaa, rëbidi: “Zagdxe gac guixie din naxnia xanyabaa.”
40016003	Guiáad rsil chi naxnia xanyabaa yu' tëë za̱j, rëbidi: “Ad laat gac yandxej.” ¡Bén rusquiee!, bal ragbeedi xhie rën guiëb sen yu' xanyabaa, ¿chexc ad rignia'tidi xhie rën guiëb gra ni cuguiaadi yan?
40016004	Bén mal, ad rliladxtidi abi' rniabidi günan tijb milagr, per achet guguiaadi, tijbzi zi'c guzac Jonás. Dxel basa'n Jesús laa reeman, ziataman.
40016005	Dxel gudëdnë ree xbejnman stiblad ro' nijs guin, per bayanladx ree xbejnman ninë reeman guiadxtil.
40016006	Abi' rëb Jesús loj reeman: ―Gol gojp cudad con xlevadur ree bénfarisew në ree bénsaducew.
40016007	Dxel guzuloj rëb loj lasa' reeman: ―Naman duloj ree zian guial ad naca't ree guiadxtil.
40016008	Gogbee Jesús ni canee reeman abi' rëbaman loj reeman: ―¿Chexc zeel rëbidi guial ad ca'tidi guiadxtil? Ta'nnijt rliladxidi naj.
40016009	¿Staczi ad rignia'tidi ya? ¿Nid rusaaladxidi ya chi gudi'san gaay guiadxtil loj gaay mil bejn, abi' zabël dxüm ni baya'n bato'pidi?
40016010	¿Nid zaladx tëëdi ya chi gudi'san gajdx guiadxtil loj tajp mil bejn, abi' zabël dxüman bato'pidi?
40016011	¿Chexc zeel ad rignia'tidi guial ad guiadxtiltan cuzatan lojdi, chi rnin lojdi gapidi cudad con xlevadur ree bénfarisew në ree bénsadusew?
40016012	Dxel bignia' ree xbejnman guial ad xlevadurt guiadxtilan cuza'taman loj reeman, rëbaman zian din gap reeman cudad con ni rulüü ree bénfarisew në ree bénsaducew.
40016013	Chi bidxin Jesús niz Cesarea de Filipo, gunabdiidxaman loj ree xbejnman, rëbaman: ―¿Chu rëb ree bejn, na̱j Bén guxhaal Dios?
40016014	Badxi' reeman laan, rëb reeman: ―Yu' reeman rëb guial Wajn, bén baroobnijs bejn ree. Yu'za reeman rëb guial Elíasan, bén badëë xtiidx Dios loj ree bejn, yu' tëë reeman rëb guial Jeremíasan, bén badëëd xtiidx Dios loj ree bejn o stijb ben ren ya, bén badëëd xtiidx Dios loj ree bejn.
40016015	Dxel rëbaman loj reeman: ―Laadx lëjt, ¿xhie nadi, chu naj?
40016016	Badxi' Simón Bëdan, rëbaman: ―Lüjn na̱j Cristo. Lüjn na̱j Xi'n Dios naban.
40016017	Dxel rëb Jesús lojman: ―Xiquilbaal, Simón, xi'n Jonás, din ad bénguidxliujt guna lojl ni guinieel, da Dadan bén yu' xanyabaa laaman na̱j bén guna lojl.
40016018	Abi' naj rni lojl, Bëd, (rën guiëban “guiaj”) lüj na̱j zi'c tijb guiaj ni gacnë lidxan, din por lüj grii ree bén gac da bejnan abi' ni'qui guialgüjt ad zunijtt laa reeman.
40016019	Naj gune lüj guialrniabee ni za xanyabaa, abi' gra ni tiëbil gac loj guidxliuj guie ma na̱j gacan xanyabaa, guiáad ni ad zatiëjbtil gac loj guidxliuj guie ad najt gacan xanyabaa.
40016020	Dxel gunabee Jesús loj gra ree xbejnman guial achu loj guiëb reeman guial laaman na̱j Cristo.
40016021	Diizd nadxel guzuloj Jesús bagojn ree xbejnman guial na̱j cheman Jerusalén, abi' ree guxtis Israel con ree bixhioz rniabee ree bixhioz në ree mextr rajc ley, laa reeman na̱j bén gusagzi laaman, gugüjt reeman laaman, per ni yayon dxej yabanman.
40016022	Dxel gulëëcaan Bëd laaman, rëbaman lojman: ―¡Dios ad zabëëladxt lüj, Dad! ¡Laaman ad zatiëjbt saquil zian!
40016023	Per badxi' loj Jesús, rëbaman: ―¡Basa'n naj, xindxab!, ad rüjn nawëëguil lon. Din ad por Diost zëëd ree xgab ni rüjnl, xixgab bénguidxliujn rüjnl.
40016024	Dxel rëb Jesús loj ree xbejnman: ―Bal yu' bén rën gac da bejnan ad zajct güünman zi'c na̱j xixgabaman, siibnejzaman guialzi ni tëdzaman abi' guidnalaman naj.
40016025	Din bén mazri rën xguialnaban ni rajpaman loj guidxliuj guie zadxin dxej gunijtaman laan. Per bén guiët por naj, zajpaman guialnaban tiblayaa con Dios.
40016026	Xhieczi gan gap bejn gra ni yu' loj guidxliuj, abi' nitaman loj Dios. Din ad zile't sii bejn xguialnabanman xanyabaa.
40016027	Abi' Bén guxhaal Dios, gui'taman con xguialrniabee xDadaman Dios në ree xianjl Dios din gudëëman ni rayal tijbgaj bejn, bal gonin been bejn.
40016028	Diidxliczi rnin lojdi guial yu' ree bén riga' guie ad zëjtt reeman chi gad reeman guguiaa Bén guxhaal Dios, gui'taman con xguialrniabeeman din nabeeman.
40017001	Chi gudëd xho'p dxej, binë Jesús Bëd, në Jacob con Waj bijch Jacob, binëman laa reeman guijc tijb guia' ya.
40017002	Ni bidxaa Jesús niz loj reeman. Dád balaa bacha' lojman zi'c rulaa gubijdx bacha', guiáad xabaman bayajcan naquich, balaa tëën bacha' zi'c guij.
40017003	Abi' loj hor guin baguiaa reeman Moisejs con Elías cayünë reeman Jesús diidx.
40017004	Dxel rëb Bëd loj Jesús: ―Dad, ¡zagdxe na̱j nadxu' ree guie! Bal rënl, günan choon ranch, tijban par lüj, tijban par Moisejs, stijban par Elías.
40017005	La'tgaj canee Bëd zian, biguiajt tijb za̱j xt guijc reeman ridiinan bacha', loj za̱j guin brii cha' bejn rëbaman: ―Bén guie na̱j da Xi'nan, bén rën da'tan, bén rabaanë' tëën, gol bacaagdiajg xtiidxaman.
40017006	Chi biguiejn ree xbejn Jesús diidx guin ree, bazuxib reeman basajb loj reeman xt luyuj, dád bidxeb reeman.
40017007	Dxel gubig Jesús lod za' reeman, baqui'man laa reeman, rëbaman: ―Gol guzuli, ad ridxebidi.
40017008	Abi' chi gules loj reeman achutri baguiaa reeman, tijbzi Jesús za' yagaj.
40017009	La'tgaj cayguiajt reeman ruguia' guin, rëb Jesús loj reeman: ―Achuczi loj guiëbidi ni baguiaadi, xt chi yaban Bén guxhaal Dios.
40017010	Dxel gunabdiidx ree xbejnman lojman, rëb reeman: ―¿Chexquiza zeel rëb ree mextr rajc ley guial yaloj Elías gui't?
40017011	Badxi' Jesúsan, rëbaman: ―Walican guial yaloj Elías gui't, laaman guzuxnejz gra.
40017012	Per naj rni lëjt guial mal bi't Elías, abi' ad bayagbeet ree bejn laaman, beennë reeman laaman ni guyëntzi reeman. Abi' ziangajc gusagzi reeman Bén guxhaal Dios.
40017013	Dxel gogbee ree xbejnman guial Wajn bén baroobnijs bejn ree cuza'taman.
40017014	Chi badxin Jesús con guiyon ree xbejnman, lod cabëz ree ben zien laaman bibig tijb xinguiaaw lojman, bazuxibix lojman rëbix:
40017015	―Dad, baya da xi'nan, din dád rzagdiajx rëjtya'x. Bëlczi volt riyajbix lojguij o lojnijs ya.
40017016	Bidnë'n laax loj ree xbejnl, per ad rajct rayüjn reeman laax.
40017017	Badxi' Jesúsan, rëbaman: ―¡Benguijdx, bén ad rliladxt! ¿Xt goc gazunë'n lëjt? ¿Xt goc gadaanan lëjt? Gol tanë xinzii guie.
40017018	Dxel gudilë Jesús xindxab guin, babëëman laax luxdoo xin guin. Loj hor guin gajc bayajquix.
40017019	Abi' gunabdiidx ree xbejn Jesús lojman lood ren, rëb reeman: ―¿Chexc zeel ad gojct nalëën xindxab guin luxdoo xin guin?
40017020	Dxel rëb Jesús loj reeman: ―Guial ta'nzi rliladxidi. Naj rni lojdi bal na̱j xguialrliladxidi majsi zi'ctzi na̱j xhaj moxhtajs, zile' guiëbidi loj guia' guin: “Bisüd guie, bisob lood ren”, zucaagdiajgan xtiidxidi. Achetczi gac nawëëg par lëjt.
40017021	Per par yarii lasa' ree xindxab guie ryaadx chu cwedx guiniab Dios guiba'n tëë.
40017022	La'tgaj za' Jesús niz Galilea con ree xbejnman, rëbaman loj reeman guial yayü reeman Bén guxhaal Dios loj ree bejn,
40017023	abi' gugüjt reeman laaman, per ni yayon dxej yabanman. Chi biguiejn ree xbejnman zian, dád guyu naya reeman.
40017024	Chi badxin Jesús con ree xbejnman guiedx Capernaum, bén ruquijx ree impuest par yadoo wej reeman loj Bëd bignabdiidx reeman, rëb reeman: ―¿Rguijx xmextril impuest par yadoo ya?
40017025	Badxi' Bëdan, rëbaman: ―Riguijxcaman laan. Dxel chi bayu Bëd lënü lod za' Jesús, yalojli Jesús gunabdiidx lojman, rëbaman: ―¿Xhie naladxil, Simón? ¿Chu rguijx impuest loj ree rey yu' loj guidxliuj guie? ¿Xi'n reeman ya o benzit ree?
40017026	Badxi' Bëd laan rëbaman: ―Benzit ree. Dxel rëb Jesús: ―Abi' ree bén ladx reeman ad rguijxt reeman laan.
40017027	Per chitëë guidxe'ch reeman, wej ro' nijs, bazaal xiansuelil, dxel bëjl yaloj ni guiniaazil babëëb. Ro' bëjl guin guidxelil tijb cintabl, con laan bitijx dux impuest.
40018001	Lën ree dxejzii bidxin ree xbejn Jesús lod za'man, abi' gunabdiidx reeman lojman, rëb reeman: ―¿Chu mazri zojbloj lod rniabee Dios?
40018002	Dxel gurejdx Jesús tijb xindoo, bazujman laax galay reeman,
40018003	abi' rëbaman: ―Diidxliczi rnin lojdi bal id zayüjndi xgab por xtolidi, bal id zajc tëëdi zi'c tijb xindoo, ad zutidi lod rniabee Dios.
40018004	Bén güün naya loj Dios, gac tëëman zi'c xindo guie, laaman gac bén mazri zojbloj lod rniabee Dios.
40018005	Abi' bén yaca' tijb xindoo, por naj, najn raca'man.
40018006	’Bal chu gusajb tijb bén qui rliladxri naj loj dol, zagdxeli guixhii reeman tijb guiajro' yëjnman guzaal reeman laaman xt xan nijs.
40018007	¡Probza bénguidxliuj guial yu' da't ni rusajb laaman loj dol! Zianczi yu' ni mal guin loj guidxliuj, per ¡probza bén gusajb bejn ree loj dol!
40018008	’Zeel, bal laagajc yaal o guia'l rusajb lüj loj dol, zagdxeli gutü'n bazaalan zijt, din zagdxeli chu'l xanyabaa con tibladzi yaal o con tibladzi guia'l, luar chu'l con groplad yaal o groplad guia'l loj bajl ni ad yu't dxej yayü'.
40018009	Abi' bal laagajc guiaalojl rusajb lüj loj dol, gulëën bazaalan zijt, zagdxeli chu'l con tibladzi guiaalojl xanyabaa, luar chu'l con gropladan loj bajl yu' gabijl.
40018010	’Ad guiniajgaadi loj ree bén qui rliladxri naj. Din diidxliczi rnin lëjt guial xanyabaa yu' ree anjl rniaj laa reeman zianczi za' reeman loj da Dadan Dios bén yu' xanyabaa.
40018011	Guiáad Bén guxhaal Dios zëëdaman par ree bén ad zinalt xnejz Dios din laa reeman loj dol.
40018012	’¿Xhie naladxidi? Bal tijb bejn rajp tibgayuu xiil, abi' rizëëb tijbib, ¿nid zusa'nman zatajpgajlchiinbitapib dajn ya din chigdiilaman be bizëëb guin?
40018013	Abi' bal yadxejlaman laab, diidxliczi rnin mazri yabaanëman laab guial loj tajpgajlchiinbitap be ad bizëëb guint.
40018014	Ziangajc dux Dad ree Dios bén yu' xanyabaa ad rëntaman nit ni'czi tijb ree bén qui rliladxri laaman.
40018015	’Bal xhie tijb ni mal güün lasa'l lüj, guneenëman lüjzi din gagbeeman xhie falt badxe'man. Bal guidxga'man xtiidxil, ma beenl gan yaneenël laaman zagdxe.
40018016	Bal id ridxga'man lüj, binë zatijb o zatio'p bejn, din chigneenëdi laaman din con xtiidx tio'p o choon bejn guiguien guial ma bigneenël laaman.
40018017	Dxel bal ni'qui xtiidx reeman ad ridxga'taman, bagojn ree bén zinal xnejz Dios, abi' bal ni'qui xtiidx reeman ad ridxga'taman, dxel ma guguiaadi laaman zi'c tijb bén ad rliladxt Dios o zi'c tijb bén ruquijx impuest par Rom.
40018018	’Diidxliczi rnin, gra ni ad zatiëjbtidi gac loj guidxliuj guie ad rajctan xanyabaa, guiáad ni tiëbidi gac loj guidxliuj guie mal rajcan xanyabaa.
40018019	’Rni tëën lëjt: Bal yaya'n tio'pidi diidx loj guidxliuj guie, par guiniabidi xhienin loj da Dadan bén yu' xanyabaa, laaman gunee laan.
40018020	Din lod rado'p tio'p o choon bejn por naj, laa naj za' galay reeman.
40018021	Dxel gubig Bëd gunabdiidxaman loj Jesús, rëbaman: ―Dad, ¿bël volt rayal günan perdon lasa'n, bal güünman naj xhienin? ¿Xt gajdx volt ya?
40018022	Badxi' Jesúsan rëbaman: ―Ad gajdx voltizi rayal güün lasa'l perdon, rayal güünl perdon gajdx volt gayojnchii.
40018023	’Xguialrniabee Dios na̱j zi'c tijb rey ni been xgab guial ma gojl yaguijx ree xmojsaman lojman.
40018024	Chi guzulojman caybëëman cwent guin, bidxin tijb xmojsaman lojman bén ral zro' da't.
40018025	Abi' guial achet rajp bén guin din yaguijxaman ni ralaman, gunabee rey guin to'man loj ree bejn në lacheelaman con ree xi'nman nëtëë gra ni rajpaman din chile' yaguijxaman di'n guin.
40018026	Dxel bazuxibaman loj rey guin, beenman naya rëbaman: “Dad, gojp naj pacens zaguixcan graczi ni ralan lojl.”
40018027	Zianz baya rey guin laaman, beenman laaman perdon gra ni ralaman, abi' baslaaman laaman ziaman.
40018028	Per chi barii mojs guin yagaj, badxajgaman tijb bén rüjnnëman dxiin, ralaman ta'nzi milia lojman. Dxel gunaazaman laaman guzuloj caguiajman yëjnman, rëbaman: “¡Baguijx ni ralil lon!”
40018029	Dxel bazuxib bén guin lojman beenman naya rëbaman: “Gojp naj pacens zaguixcan graczi ni ralan lojl.”
40018030	Per ad guyënt bén guin, badxe'man laaman ladxguiib xt lodzi yaguijxaman di'n guin.
40018031	Chi baguiaa ree los demazri ree xmojs rey guin, dád gognaa luxdoo reeman, abi' wej reeman biguiedx reeman lojman gra ni goc.
40018032	Dxel gurejdx rey guin mojs guin, zianz rëbaman lojman: “¡Mojs guijdx! Benan perdon gra ni ralil lon guial beenl naya.
40018033	¿Nid nëgajc lüj rayal naya xcompniaril ya, zi'cgajc bayan lüj?”
40018034	Abi' guial tant balen rey guin, gunabeeman badxe' reeman laaman ladxguiib xt lodzi baguijx gra ni ralaman.
40018035	Basnuu Jesús rëbaman: ―Ziangajc güünnë da Dadan lëjt, bén yu' xanyabaa, bal id züjn perdon lasa'di con guidib luxdoodi ni rüjnnë reeman lëjt.
40019001	Chi gulox gunee Jesús zian, bazaman niz Galilea, zëman niz Judea, niz stiblad ro' guiiw Jordán.
40019002	Zien ree bejn binal laaman, yagaj bayüjnman bénragxuu ree.
40019003	Abi' tio'p choon ree bénfarisew bibig loj Jesús, dxel par güün reeman laaman prueb, gunabdiidx reeman lojman rëb reeman: ―¿Zile' yala' bejn lacheelaman por xhiedxitzinin ya?
40019004	Badxi' Jesúsan rëbaman: ―¿Nid wayoolidi loj xtiidx Dios ya, guial diizd guia'xchej Dios “been xinguiaaw në béngunaa”?
40019005	Rëb tëëman: “Zeel xinguiaaw gusa'n xdad xniaax din guibannë lacheelix, dxel grop reex ma gac zi'c tijbzi bejn.”
40019006	Zianan zeel ad najtri reex tio'p, ma na̱j reex tijbzi. Zeel bénguidxliuj ad rayalt yala'man lasa' ni ma bachajg Dios.
40019007	Dxel rëb ree bénfarisew guin loj Jesús: ―¿Chexquiza zeel rëb Moisejs guial zile' yala' lacheel bejn, con gudëëdaman gui'ch guial ma bala' lasa' reeman?
40019008	Badxi' Jesúsan, rëbaman: ―Cwëjb Moisejs gojc zian guial ad rëntidi guzoobidi diidx, per ad ziant gojc diizd guia'xchej.
40019009	Naj rni lojdi. Xin yala' lacheel, bal id za'në lacheelix xin ren, abi' tia'x ben ren dolan cayüjnx. Ziangajc xin tia' bén qui bala'ri lasa' guin dolan cayüjnx.
40019010	Dxel rëb ree xbejn Jesús lojman: ―Bal zian na̱j xcwent guial ru lacheel, zagdxeli ad zut lacheel bejn
40019011	Badxi' Jesúsan rëbaman: ―Ad grat bejn zile' chignia' ni canin, bén ca'zi ree quiarguiejn par chignia' reeman laan.
40019012	Yu' bejn diizd rajlaman ad zëëdtaman loj guidxliuj par guxhliaaman, yu'za reeman, bejn rüjn laa reeman zian. Abi' yu' reeman rüjn xgab guial zagdxeli guitie'ch reeman xtiidx Dios luar guxhliaa reeman. Bén rën chignia', gol bignia'.
40019013	Binë ree bejn xindoo ree lod za' Jesús, din guixhioob yaaman guijc reex cwedx guiniab tëëman Dios por laa reex, per ree xbejnman guzuloj cadilë reeman bén zinë ree laa reex.
40019014	Dxel rëb Jesús loj reeman: ―Gol baslaa gui't reex lon, ad bal rudxoondi, din lod rniabee Dios na̱j par ree bén naj zi'c laa reex.
40019015	Abi' guxhoob yaa Jesús guijc ree xindo guin, dxel ziaman.
40019016	Bidxin tijb xin guin loj Jesús, abi' gunabdiidxix lojman, rëbix: ―Mextr, ¿xhie ni zagdxe günan din ga'pan guialnaban tiblayaa con Dios?
40019017	Dxel rëb Jesús lojx: ―¿Chexc zeel rniabdiidxil lon conin na̱j ni zagdxe? Achut na̱j benza'c, tijbzi Dios. Per bal rënl gapil guialnaban tiblayaa con Dios, been zi'c rëb ree mandamient.
40019018	Dxel gunabdiidxix loj Jesús rëbix: ―¿Con ree mandamientan? Badxi' Jesúsan, rëbaman: ―Ad gugüjtil bejn, ad sunël lacheel ben ren, ad cwanl, ad cwëël xtiidx bejn,
40019019	gojp respejt xdad xniaal, guyën tëë ree lasa'l zi'c rën lüj gajc.
40019020	Dxel rëbix: ―Gra ree ni guin cayünan diizd najn xindoo, ¿xhieri ryaadx günan yan?
40019021	Badxi' Jesúsan, rëbaman: ―Bal rënl gaquil benza'c loj Dios, bigto' gra ni rajpil dxel gudëël milia guin loj ree bénprob. Zian gapil guialnaza'c xanyabaa. Zianz guidnalil naj.
40019022	Chi biguiejn xin guin zian, dád guyu nayax ziax, guial dád xinrijcwan.
40019023	Dxel rëb Jesús loj ree xbejnman: ―Diidxliczi rnin lojdi: Dád nawëëg chu' benrijcw lod rniabee Dios.
40019024	Naj rni lëjt. Adli nawëëgt tëd tijb camell xan gagux, guial chu' tijb benrijcw lod rniabee Dios.
40019025	Chi biguiejn ree xbejn Jesús zian, dád badxaloj reeman, abi' rëb reeman: ―¿Chuza zajc gac perdon loj Dios?
40019026	Dxel baguiaa Jesús loj reeman, rëbaman: ―Nawëëg gac zian par bénguidxliuj, per par Dios achet ni nawëëg yu'.
40019027	Abi' rëb Bëd lojman: ―Ma basa'nan graczi ni raya'pan, persi zudnaalan lüj. Abi' ¿xhieza yayalan?
40019028	Badxi' Jesúsan, rëbaman: ―Diidxliczi rnin lojdi chi guidxin dxej yacüb gra, guidxin tëë dxej cwe Bén guxhaal Dios luar lod nabeeman, në lëjt, guial zidnalidi naj, cwedi loj chiptio'p ree luar lod nabeedi, din güün xguialguxtisidi loj guidxiptio'p ree xdiaa Israel.
40019029	Abi' gra ree bén basa'n lidx, bijch, bizan, xdad, xniaa, xi'n, o guidxliuj ree por naj, zaca' reeman tibgayuu volt mazri guial loj ni basa'n reeman, zajp tëë reeman guialnaban tiblayaa con Dios.
40019030	Per zien ree bén na̱j bén yaloj, gac reeman bén bigra, abi' zienza ree bén na̱j bén bigra, gac reeman bén yaloj.
40020001	Rëb tëë Jesús: ―Xguialrniabee Dios na̱j zi'c tijb bén rajp tijb guiniaaro', rsildoo briiman zitiilaman mojs güün dxiin loj xguiniaaman.
40020002	Baya'nnëman laa reeman diidx plac quixaman tijb gaj reeman tibdxej, dxel guxhaalaman laa reeman loj xguiniaaman.
40020003	Dxel briiman stijb cost raca gaa rsil, abi' baguiaaman ben ren ree za' reeman galay luguiedx, achet xchiin reeman.
40020004	Zianz rëbaman loj reeman: “Gol biguieen dxiin loj da guiniaan, naj gaguix lëjt zi'c rayal.” Dxel zë reeman.
40020005	Cost garol dxej briiman stijb, abi' brii gajman cost raca choon wadxe ziangajc rëbaman loj ree bén riga' yagaj, bén achet xchiin.
40020006	Cost raca gaay wadxe wejman galay luguiedx guin stijb, abi' bidxaaglojman ben ren ree, bén achet ree xchiin, gunabdiidxaman loj reeman, rëbaman: “¿Chexc zeel za'di guin gudëdchej ad cayüjntidi dxiin?”
40020007	Badxi' reeman laan rëb reeman: “Achut wanee dxiin yaguieenan.” Dxel rëbaman loj reeman: “Në lëjt gol biguieen dxiin loj da guiniaan naj gaguix lëjt zi'c rayal.”
40020008	Chi ma gurej guiaal, rëb bén naj xguiniaan loj bén naaz dxiin guin: “Gurejdx ree mojs guin din quixil laa reeman, per yalojxgaj gudijx ree bén bigra guyu, zianz quixil bén guyu ree yaloj.”
40020009	Chi bidxin ree bén guyu loj dxiin guin raca gaay wadxe, gojx tijbgaj reeman xieen tibdxej.
40020010	Dxel chi bidxin ree bén guyu loj dxiin diizd rsil, gunaladx reeman niajx reeman mazri, per nëgajc reeman gojx xieen tibdxej.
40020011	Abi' chi cayajx reeman, guzuloj cadxe'ch reeman bén na̱j xguiniaa laan,
40020012	rëb reeman lojman: “Bén bigra guyu ree, been reeman dxiin tib horzi abi' zi'cgajc caguijxil dunujn gudijxil laa reeman, abi' dunujn badaanan baguieenan dxiin dëchej loj guialnalaa.”
40020013	Per rëb bén guin loj tijb reeman: “Achet ni mal cayünan lüj. ¿Nid baya'n diidx ya plac gunen tia'l tibdxej?
40020014	Cwa' ni bayalil baguiaj. Din naj rënan gaguixan bén bigratë guyu zi'c gudixan lüj,
40020015	zajc günnë' da milian ni rëntzan. ¿O nadëdlojl ya guial najn benza'c?”
40020016	Zianan zeel bén na̱j ree bén bigra gac reeman bén yaloj, guiáad ree bén yaloj gac reeman bén bigra.
40020017	Chi zë Jesús Jerusalén, gurejdx guidxiptio'p ree xbejnman tiblad, rëbaman loj reeman:
40020018	―Ganin lëjt, ziyo' ree Jerusalén, lod yayü reeman Bén guxhaal Dios, loj ree bixhioz rniabee ree bixhioz në loj ree mextr rajc ley, abi' laa reeman nabee guiëtaman,
40020019	yayü reeman laaman loj ree benzit, din guze' reeman laaman quin tëë reeman laaman, abi' gucaa reeman laaman loj crüjz, per yayon dxej yabanman.
40020020	Gubig lacheel Zebedeo loj Jesús con grop ree xi'nman, bazuxibaman lojman din guiniabaman ni rënman.
40020021	Gunabdiidx Jesús lojman, rëbaman: ―¿Xhie rënl? Badxi' bén guinan, rëbaman: ―Rënan nabeel cwe tijb da xi'nan xladbeel, stijbim xladruvejsil, chi ma canabeel.
40020022	Dxel rëb Jesús: ―Ad ragbeetidi ni rniabidi. ¿Wen zajc tëdidi guialzi zi'c na̱j ni gadëëdan ya? Badxi' reeman laan, rëb reeman: ―Zayajcan.
40020023	Abi' rëbaman: ―Diidxliczi rnin zajc tëdidi guialzi zi'c na̱j ni gadëëdan, per guial cwedi da ladbeen o da ladruvejsan ya ad najt rayal ganabee, din ma najn par ree bén bacaabee da Dadan.
40020024	Chi biguiejn zachii ree xbejn Jesús zian dád balen reeman grop bijch reeman.
40020025	Per gurejdx Jesús laa reeman, rëbaman: ―Lëjt ragbee, bén rniabee ree loj guidxliuj, rniabee reeman bejn ree zi'ctzi rën reeman, guiáad ree bén zojbloj rüjnnë reeman bejn ree zi'ctzi rën reeman por guialrniabee ni rajp reeman.
40020026	Per con lëjt ad rayalt gac zian. Bal chu rën gac bén rniabee lojdi, rayal güünman sirv lojdi.
40020027	Ziangajc bén rën gac bén zojbloj lojdi, rayal güünman sirv lojdi zi'c bén nado'.
40020028	Zi'c Bén guxhaal Dios ad bi'ttaman par güün reeman sirv lojman, bi'taman par güünman sirv gudëë tëë xguialnabanman din laa zien bejn loj dol.
40020029	Chi bazaman luguiedx Jericó con ree xbejnman, dád zien ree bejn binal laaman.
40020030	Dxel tio'p ree bénlutia'p zojb cwë' nejz chi biguiejn reeman cadëd Jesús niz yagaj, gurixdiaj reeman rëb reeman: ―¡Dad, xdiaa Davi, baya dunujn!
40020031	Abi' rdilë ree ben guin laa reeman din yacwëëz ro' reeman, per mazri ribixdiaj reeman rëb reeman: ―¡Dad, xdiaa Davi, baya dunujn!
40020032	Dxel guzudxe Jesús, gurejdxaman laa reeman, gunabdiidxaman loj reeman, rëbaman: ―¿Xhie rëndi günan por lëjt?
40020033	Badxi' reeman laan, rëb reeman: ―Dad, rayënan yaxal du lojn.
40020034	Dxel baya Jesús laa reeman, abi' baqui'man loj reeman. Loj hor zii baxal loj reeman, dxel binal reeman Jesús.
40021001	Chi ma cadxin Jesús con ree xbejnman Jerusalén, niz guiedx la Betfagé, gajxh ruguia' Olivos, guxhaal Jesús tio'p ree xbejnman,
40021002	rëbaman loj reeman: ―Golchej guiedx riga' lad ni, ni guidxaaglojdi tijb bur, caduunë xi'nb. Gol guxhiec reeb gol tanë reeb guie.
40021003	Abi' bal chu xhie na lojdi, gol güjdx guial Dad Jesús cayaadx laa reeb, gandoo yaxhaalaman laa reeb.
40021004	Zian gojc persi gojc cumplid ni gunee bén badëë xtiidx Dios loj ree bejn, chi rëbaman:
40021005	Gol güjdx loj ree bén Sión: “Gol baguiaa laa xreydi zëëd lojdi, ad zëëdtaman nabë, dxiibaman tijb bur, tijb burdoo xi'n tijb be rüü.”
40021006	Dxel wej ree xbejn Jesús abi' been reeman zi'c rëbaman loj reeman,
40021007	binë reeman bur guin con xi'nb, abi' badxiib xab reeman xijch reeb zianz gudxib Jesús burdo guin.
40021008	Abi' guial zien ree bejn, yu' reeman rguijxh xab lunejz, zien tëë reeman ritü' xidx ree yag persi rguijxh reeman laa reen lod cadëdaman.
40021009	Abi' zi'c ree bén ned zi'c ree bén zidnal laaman, rbixdiaj reeman, rëb reeman: ―¡Benza'c bendxoon na̱j xdiaa rey Davi! ¡Nüjnle' Dios bén guxhaalaman! ¡Benza'c bendxoon na̱j Dios bén yu' xanyabaa!
40021010	Chi guyu Jesús luguiedx Jerusalén, gra ree bén luguiedx guin badxaloj, abi' riniabdiidx loj lasa' reeman, rëb reeman: ―¿Chu bén guin?
40021011	Dxel rëb ree benzien guin: ―Laaman na̱j Jesús, bén rudëë xtiidx Dios loj ree bejn, bén Nazaret guiedx riga' niz Galilea.
40021012	Chi bidxin Jesús ro' yadooro' Jerusalén, guzuloj caybëëman bén cuto' ree në ree bén cazii. Barexguiataman xmex ree bén cuchaa milia në xmex ree bén cuto' palom.
40021013	Dxel rëb Jesús loj reeman: ―Loj xtiidx Dios rëb: “Lidxan grii laj yu lod rbejdx rniab bejn Dios.” Per lëjt nüjndan zi'c lidx ree xingubaan.
40021014	Dxel bénlutia'p ree con ree bencoj bibig reeman loj Jesús lën yadoo guin abi' bayüjnman laa reeman.
40021015	Per chi baguiaa ree bixhioz rniabee ree bixhioz con ree mextr rajc ley milagr cayüjn Jesús, biguiejn tëë reeman rëb ree xindoo lën yadoo guin: “Benza'c bendxoon na̱j xdiaa rey Davi”, dxel dád bidxe'ch reeman.
40021016	Abi' rëb reeman loj Jesús: ―¿Rguiejnl ni canee ree xindo guin ya? Badxi' Jesúsan, rëbaman: ―Rguiejncan. Per ¿gadidi gool loj xtiidx Dios ya? Lod rëb: Lüj badëëd ni gool ree xindoo në ree xindobëz sta rë' dud, din guilies reex xvaloril.
40021017	Dxel basa'n Jesús laa reeman, zëman Betania ni baya'nman guxhin guin.
40021018	Chi bareguiaal rsil la'tgaj zë Jesús Jerusalén stijb, guzuloj gulaanman.
40021019	Abi' baguiaaman zojb tijb yag higo cwë' nejz, dxel gubigaman cwë'n, per ganaxzi balag ca lojn. Zianz rëbaman loj yag higo guin: ―¡Ad yu'tri dxej tial higo! Loj hor guin gajc gubidx yag guin.
40021020	Chi baguiaa ree xbejnman zian, dád badxaloj reeman abi' gunabdiidx reeman loj Jesús, rëb reeman: ―¿Xhienaag gojc zeel laa gubidx gajc yag higo guin?
40021021	Badxi' Jesúsan, rëbaman: ―Naj rni lojdi, bal rliladxidi Dios abi' ad zunawëëgtidi, ad ni bentzan con yag higo guin zajc güündi, zajc guiëbidi loj guia' guie: “Biquied guie, bisob loj nijsdoo”, abi' zajc gajc zian.
40021022	Gra ni guiniabidi loj Dios, bal rliladxidi laaman, zuneeman laan.
40021023	Chi guyu Jesús lën yadooro' Jerusalén, la'tgaj culüüman bejn ree. Bixhioz rniabee ree bixhioz con ree guxtis Israel, gubig reeman loj Jesús, abi' gunabdiidx reeman, rëb reeman: ―¿Chu na güünl ni guin ree? ¿Chu banee guialrniabee lojl?
40021024	Badxi' Jesúsan, rëbaman: ―Ziangajc naj yu' tijb ni ganabdiidxan lojdi, bal yadxi'dan dxel ganin lëjt chu banee guialrniabee günan ni guin ree.
40021025	¿Chu guxhaal Waj chigroobnijsaman bejn ree, Dios ya o bénguidxliuj? Dxel guzuloj cayü reeman diidx, rëb reeman: ―Bal yaguie'ch ree, “Dios guxhaal laaman”, zanaman: “¿Chexza zeel ad bililadxtidi laaman?”
40021026	Abi'za bal yaguie'ch ree: “bénguidxliuj guxhaal laaman”, radxeb ree yalen ree bejn din gra reeman rliladx guial Waj na̱j bén badëëd xtiidx Dios loj ree bejn.
40021027	Dxel rëb reeman loj Jesús: ―Ad rayagbeetan. Badxi' Jesúsan, rëbaman: ―Ni'qui naj ad zanitan lojdi chu banee guialrniabee günan ni guin ree.
40021028	Basnuu Jesús rëbaman loj ree bixhioz rniabee ree bixhioz në loj ree guxtis Israel. ―¿Xhie nadi ni ganin lëjt? Tijb bejn guyu tio'p xi'nman, dxel rëbaman loj tijbix: “Xi'n, wej yandxej biguieen dxiin loj guiniaa yu' uv.”
40021029	Badxi'xan, rëbix: “Ad zatan.” Per dxelri bayüjnx xgab zianz wejx.
40021030	Abi' rëbaman loj stijb xi'nman din chex, badxi'xan, rëbix: “Yo dad, gazacan.” Per ad wejtix.
40021031	Yan, ¿chu loj grop reex been ni rën xdad reex? Badxi' reeman laan, rëb reeman: ―Xin rëbaman loj yaloj guin. Dxel rëb Jesús loj reeman: ―Diidxliczi rnin, bén ruquijx ree impuest con ree béngunaa naban nadxuudx, yalojl laa reeman chu' lod rniabee Dios guial lojdi.
40021032	Din bi't Waj, bén baroobnijs bejn ree par gulüüman lëjt xhienaag guibandi, per ad bililadxtidi xtiidxaman. Guiáad ree bén ruquijx impuest con ree béngunaa naban nadxuudx, bililadx reeman xtiidxaman. Per lëjt majsi baguiaadi gra ree ni guin, ad bayüjntidi xgab por xtolidi din nililadxidi laaman.
40021033	Rëb tëë Jesús loj reeman: ―Yan, gol bacaagdiajg ganin lëjt stijb ni na̱j zi'c cwent. Guyu tijb bejn guxübinman uv ree loj xguiniaaman, dxel beenman gurajl gadëd ro'n, beenchaaw tëëman tijb luar lod grii xnijs uv guin, abi' bazoobaman tijb yu ya da't din guiya'p guidib guiniaa guin. ’Zianz badëëdaman laan garol loj ree bén güün dxiin lojn, zëtaman zijt.
40021034	Chi bidxin dxej yaru' ree uv guin, guxhaalaman tio'p choon ree xmojsaman chigxii reeman ni rayalaman.
40021035	Per ree bén rüjn dxiin loj guiniaa guin gunaaz reeman mojs guin ree. Tijbaman gudijn reeman, stijbaman bagüjt reeman, stijbaman bacaaguiaj reeman.
40021036	Dxel bén na̱j xguiniaan guxhaalaman mazri ree mojs guial loj ree bén we yaloj, per ziangajc beennë ree bén guin laa reeman.
40021037	’Ni bigra, guxhaal xi'nman guial gunaladxaman: “Zajpqui reeman da xi'nan respejt.”
40021038	Per chi baguiaa ree bén guin xi'nman, rëb loj lasa' reeman: “Xin guinan na̱j xin tia' guidxliuj guin, yagüjt reex din gacan du xieen ree.”
40021039	Abi' gunaaz reeman laax, babëë reeman laax loj guiniaa guin dxel bagüjt reeman laax.
40021040	Dxel gunabdiidx Jesús loj ree bén caneenëman, rëbaman: ―Chi yadxin bén na̱j xguidxliuj laan, ¿xhie naladxidi güünnëman bén guin ree?
40021041	Abi' rëb reeman loj Jesús: ―Ad zayataman gugüjtaman bén guin ree, dxel gudëëman guidxliuj guin garol loj ree ben ren, bén yayü ni rayalaman chi guidxin dxej yaru' ree uv guin.
40021042	Dxel rëb Jesús loj reeman: ―¿Id wayolczidi loj xtiidx Dios ya? Lod rëb: Guiaj ni gulëëgo'n ree bén rüjn yu. Laan goc ni mazri been sirv gojcnë yu guin. Laan na̱j ni been Dios, abi' dád radxa du loj ree.
40021043	Zeel rnin lojdi, zariicadi loj xguialrniabee Dios abi' ben ren ree yayu xluaridi, bén wali ree güün zi'c rënman.
40021044	Abi' chutëëz bén yab guijc guiaj guin, zarooxaman, guiáad bal yab guiaj guin guijcaman zanidlojman.
40021045	Chi biguiejn ree bixhioz rniabee ree bixhioz con ree bénfarisew guin ni cayü Jesús zi'c cwent, dxel gogbee reeman guial laa reeman cuza'taman.
40021046	Abi' guyën reeman niniaaz reeman laaman, per bidxeb reeman bejn ree guial rliladx reeman laaman na̱j bén rudëëd xtiidx Dios loj ree bejn.
40022001	Basnuu Jesús beman zi'c cwent loj reeman rëbaman:
40022002	―Xguialrniabee Dios na̱j zi'c tijb rey bén been lanijro' chi baxhliaa xi'nman.
40022003	Abi' guxhaalaman mojs ree bignee reeman biooz ree, per biooz guin ree ad guyënt reeman niej reeman.
40022004	Dxel guxhaalaman mojs ren ree, rëbaman loj reeman: “Gol güjdx loj ree biooz guin ma na̱j guialraw, ma gunabeen güjt ree da go'nan në ree beren, bero' ree. Ma najcchaaw graczi, gol güjdx loj reeman din gui't reeman loj guialruxhliaa guin.”
40022005	Per biooz guin ree ad bidxga't reeman xtiidx rey guin, yu' reeman zë loj xguiniaa, yu' reeman zë xmandad,
40022006	yu' tëë reeman gunaaz mojs guin ree gudijn reeman laa reeman abi' bagüjt reeman laa reeman.
40022007	Chi gogbee rey guin zian, dád bidxe'chaman. Guxhaalaman bén na̱j ree xsuldadaman persi bagüjt reeman bén guin ree baze'c tëë reeman lidx reeman.
40022008	Dxel rëbaman loj ree xmojsaman: “Graczi ma najcchaaw par loj guialruxhliaa guin, per ree bén gunen ad najt guial ni't reeman.
40022009	Yan, gol wej lod radxaag lasa' ree nejz, gol güjdx loj ree bén guidxaalojtzidi din gui't reeman loj guialruxhliaa guin.”
40022010	Abi' brii ree mojs guin wej reeman lunejz guin ree, bato'p reeman gra ree bén bidxaalojtzi reeman, zi'c ree benmal zi'c ree benza'c, zian gudxa ree biooz lidx rey guin.
40022011	’Per chi guyu rey guin din guguiaaman biooz guin ree, baguiaaman tijb bén ad najcwt xab ni rayal gacwaman loj guialruxhliaa guin.
40022012	Abi' rëb rey guin lojman: “Laadx lüj, ¿xhienaag beenl guyul guie abi' ad najcwt xabil ni rayal gacwil loj guialruxhliaa?” Dxel achet badxejl niëjb bén guin.
40022013	Zianz rëb rey guin loj ree bén cagui's guialraw: “Gol guxhii guia'x në yaax, gol bazaal tëëx xchu lod nacay da't lod goonx gaw tëë layix.”
40022014	Din zien ree bejn rdxejl, per ad grataman chu'.
40022015	Dxel baza ree bénfarisew yagaj, abi' baya'n reeman diidx xhie guiniabdiidx reeman loj Jesús din guidoon xhie guiëbaman, zian chile' gutedia' reeman laaman.
40022016	Abi' guxhaal ree xbejn reeman con ree xbejn Herodes, rëb reeman lojman: ―Mextr, dunujn rayagbee guial lüj rniee diidxli, abi' walil rulüül guial xhienaag rën Dios guiban bejn, ad ridxga' tëëtil chu na̱j bejn. Din lojl tiblojzi na̱j bejn.
40022017	Guna du lojn: ¿Zagdxen ya yadijxan impuest loj César o ad zagdxetan ya?
40022018	Per gogbee gajc Jesús xgabmal ni cayüjn reeman, abi' rëbaman loj reeman: ―Bén rusquiee, ¿chexc zeel raguiilidi mod xhienaag gutidia'di naj?
40022019	Gol balüü tijb cintabl lon ni rguijxnëdi impuest. Dxel badëëd reeman tijban lojman,
40022020	abi' gunabdiidx Jesús loj reeman, rëbaman: ―¿Chu loj ca lojn chu tëë laj ca lojn?
40022021	Badxi' reeman laan, rëb reeman: ―Laj César në lojman. Dxel rëbaman: ―Gol badëëd loj César ni na̱j xieen César, guiáad loj Dios gol badëëd ni na̱j xieen Dios.
40022022	Chi biguiejn reeman zian, dád badxaloj reeman, dxel basa'n reeman laaman, zianz zia reeman.
40022023	Dxejzii gajc tio'p choon ree bénsadusew wej reeman bignaj reeman Jesús, bénsadusew guin ree ad rliladxt reeman guial yaban ree bengüt, zeel rëb reeman loj Jesús:
40022024	―Mextr, Moisejs rëb guial bal guiët tijb xinguiaaw abi' achut xi'n reex guyu con lacheelix, bijch xingüt guin guxhliaanë béngunaa bizëjb guin din chu' xi'n reex luar bijchix.
40022025	Du lojn guyu tijb famil lod gojc reex gajdx bijch. Baxhliaa xin yaloj guin, per güjtix abi' guial ad guyut xi'nx, dxel bijch barojpix baxhliaanë béngunaa guin.
40022026	Per ziangajc guzajc xin barojp guin abi' ziangajc guzajc xin bayon guin, xt bagajdx reex guzajc zian.
40022027	Chi bara reex güjt dxel güjt béngunaa guin.
40022028	Yan, chi yaban ree bengüt, loj guigajdx reex, ¿chu gac xbéngunaa laaman guial gra reex baxhliaanë laaman?
40022029	Badxi' Jesúsan, rëbaman: ―¡Ragdxadi guial ad nünbeetidi xtiidx Dios ad nünbee tëëtidi xhienaag na̱j xguialrniabeeman!
40022030	Din chi yaban ree bengüt, ad zuxhliaatri reeman ad zudëëd tëëtri xi'n reeman guxhliaa, ma gac reeman zi'c ree anjl yu' xanyabaa.
40022031	Abi' xcwent ni yaban ree bengüt, ¿gadidi gool ya lod ca guial Dios gajc rëb:
40022032	“Naj na̱j xDios Abraham, xDios Isaac në xDios Jacob”? Abi' Dios ad najtaman xDios ree bengüt, najman xDios ree bén naban.
40022033	Chi biguiejn ree bejn zian, dád badxaloj reeman zi'c rulüüman laa reeman.
40022034	Chi gogbee ree bénfarisew guial achet badxejl niëjb ree bénsadusew loj Jesús, dxel baya'n reeman diidx badxaag lasa' reeman.
40022035	Abi' tijb ree bénfarisew guin, bén na̱j mextr rajc ley, gunabdiidxaman loj Jesús din guidoon xhie guiëbaman, rëbaman:
40022036	―Mextr, ¿con mandamientan mazri zojbloj loj gra ree mandamient ni zëëd loj ley?
40022037	Badxi' Jesúsan rëbaman: ―“Guyën xDadil Dios guidiblagaa guidib guijc guidib ladxil.”
40022038	Laan na̱j mandamient mazri zojbloj.
40022039	Ziangajc na̱j mandamient rarojp ni rëb: “Guyën ree bejn zi'c rën lüj gajc.”
40022040	Con grop ree mandamient guie, ma cayüjn bejn cumplid gra ley bacaa Moisejs në ree ni bacaa ree bén badëë xtiidx Dios loj ree bejn.
40022041	La'tgaj nadxag lasa' ree bénfarisew guin, gunabdiidx Jesús loj reeman, rëbaman:
40022042	―¿Xhie xgab rüjndi por Cristo? ¿Chu loj xdiaa zaman? Badxi' reeman laan rëb reeman: ―Loj xdiaa Davi.
40022043	Dxel rëb Jesús loj reeman: ―Per, ¿chexquiza zeel por xSprijt Dios rëb Davi lojman, Dad? Din Davi rëb:
40022044	Dios rëb loj bén rniabee naj: “Gurej da ladbeen, xt gabecan xin rdxe'ch ree lüj guia'l.”
40022045	Yan, bal xi'n Davi na̱j Cristo, ¿chexquiza zeel rëb Davi lojman Dad?
40022046	Achutczi gojc nadxi' xtiidx Jesús, ni'czi tijb diidx. Abi' diizd dxejzii achutczi bayax niniabdiidx xhienin lojman.
40023001	Rëb Jesús loj ree bejn në loj ree xbejnman:
40023002	―Mextr rajc ree ley con ree bénfarisew rulüü reeman xhie rën guiëb ni ca loj xley Moisejs.
40023003	Zeel gol bazoob xtiidx reeman, gol been tëë gra ni na reeman lojdi, per ad güündi zi'c rüjn reeman, din laa reeman ni ren na reeman abi' ni ren rüjn reeman.
40023004	Rniabee reeman güün bejn ni nawëëg da't, per rniabeezi reeman güün bejn zian, guiáad laa reeman ni'qui ta'n ad rüjnt reeman bejn yudar din güün reeman zi'c rën reeman.
40023005	Gra ni rüjn reeman, rüjn reeman laan din yadxaloj bejn laa reeman. Ruladx reeman guixhii lucwaj reeman në xu'c reeman tijb cint ni ca xtiidx Dios loj, ruladx tëë reeman gacw reeman lajd zagdxe.
40023006	Ruladx reeman cwe reeman lod rayal rbej ree bén zojbloj, loj tijb guialraw, abi' ziangajc rüjn reeman lën ree yadoo.
40023007	Ruladx tëë reeman gugajpdioz bejn laa reeman zagdxe niz lunejz guiëb tëë reeman loj reeman mextr.
40023008	’Per lëjt ad sëëbladxidi guiniee bejn lëjt mextr, din tijbzi na̱j gradi, tijbzi mextr rajpidi abi' laaman na̱j Cristo.
40023009	Ni'qui tijb loj bénguidxliuj, bén ad najt xdadidi, ad guiëbidi dad, din tijbzi xdadidi yu', laaman yu' xanyabaa.
40023010	Ad güün tëëdi naguiejn yayagbee ree bejn lëjt zi'c bén rniabee, din tijbzi bén rniabee yu', laaman na̱j Cristo.
40023011	Bén mazri zojbloj lojdi, laaman rayal güün sirv lojdi.
40023012	Din bén rlies xvalor gajc achet lasajcaman. Guiáad bén rüjn naya, zajs xvaloraman.
40023013	’¡Probza lëjt mextr rajc ley në lëjt bénfarisew, bén rusquiee!, ad rtiëjbtidi gagbee ree bejn xhienaag din gac reeman xbejn Dios, ni'quiza lëjt ad rüjntidi naguiejn gaquidi xbejn Dios, abi' rudxoondi gac xbejn Dios bén rën ree gac xbejnman.
40023014	’¡Probza lëjt mextr rajc ley në lëjt bénfarisew, bén rusquiee!, din raca'di lidx ree béngunaa bizëjb, abi' din guiëb bejn guial benza'c lëjt dád xchej rbejdx rniabidi Dios. Zeel mazri castiro' yayalidi.
40023015	’¡Probza lëjt mextr rajc ley në lëjt bénfarisew, bén rusquiee!, zizadi guidibdoo rguiilidi bén gac ree xbejndi, abi' chi ma beendi gan tijbaman al mazri xi'n xindxab rüjndi laaman guial lojdi.
40023016	’¡Probza lëjt, bénlutia'p!, rëbidi: “Achet güünan bal id züjn bejn ni guneeman, majsi ma baza'taman yadooro' Jerusalén, per bal guza'taman ni or yu' ree lën yadoo guin, dxel ma rüjn naguiejn güünman ni guneeman.”
40023017	¡Natontidi, wed natia'p lojdi! ¿Conin mazri lasajc: Or guin ya o yadoo beenle' or guin?
40023018	Rëb tëëdi: “Achet güünan bal id züjn bejn ni guneeman majsi ma baza'taman xialtar yadoo guin, per bal guza'taman gon dxiib loj altar guin, rüjn naguiejn güünman ni guneeman.”
40023019	¡Bénlutia'p! ¿Conin mazri lasajc par lëjt: Gon guin ya o altar beenle' gon guin?
40023020	Bén ruza't altar guin ad altar guintzan ruza'taman, nëgajc gra ni dxiib lojn ruza'taman.
40023021	Guiáad bén ruza't yadoo guin, ad yadoo guintzan ruza'taman, Diosan ruza'taman din lidxaman na̱j yadoo guin.
40023022	Abi' bén ruza't xanyabaa, Diosan ruza'taman në lod zojbaman.
40023023	’¡Probza lëjt mextr rajc ley në lëjt bénfarisew, bén rusquiee!, rbëëcadi bidxtil, anís nëtëë comin ni rayal gudëëdi loj Dios, abi' ad ruzoobtidi xley Moisejs ni mazri zojbloj, ad rüjntidi zi'c rayal, ad rayat lasa'di, ad za'dxi'ch tëëtidi loj xnejz Dios. Laa reen rayal güündi, per ad cwëëladxidi gudëëdi ni rayal loj Dios.
40023024	¡Bénlutia'p, rajpidi cudad chitëë guiëbidi tijb bizëdlajs, abi' rguiëjbidi tijb camell!
40023025	’¡Probza lëjt mextr rajc ley në lëjt bénfarisew, bén rusquiee!, rusiadi xijch ree vajs në xijch ree pliajt na̱j nadxuudx, guiáad luxdoodi guidxa ni dxuudx, në guialgubaan nëtëë guialrdxe'ch lasa'.
40023026	¡Bénfarisew lutia'p: Yalojxgaj gol basia, zian guiguien waliquidi nayadi loj Dios!
40023027	’¡Probza lëjt mextr rajc ley në lëjt bénfarisew, bén rusquiee!, najdi zi'c baa nayë' culor naquich, guijcan rguien nix da't, per lënan guidxa ree xdxijt bengüt në graloj ree ni dxuudx.
40023028	Zian najdi, niz loj ree bejn, rulüüdi benza'c, per luxdoodi guidxa guialrusquiee në guialnaladx.
40023029	’¡Probza lëjt mextr rajc ley në lëjt bénfarisew, bén rusquiee!, rüjndi xbaa ree bén badëë xtiidx Dios loj ree bejn, abi' rüjnchaawidi xbaa ree bén goc benza'c,
40023030	dxel rëbidi: “Bal nabajnan xtiamp ree dux béngulalan, ad nët dunujn nagüjt bén badëë ree xtiidx Dios loj ree bejn.”
40023031	Abi' con ni guin ree, rayünbeegajquidi guial loj xdiaa bén bagüjt ree bén badëë xtiidx Dios loj ree bejn zëëdidi.
40023032	¡Gol balooxza ni guzuloj been xbéngulalidi!
40023033	’¡Béndol, xi'n xindxab! ¿Xhienaag laadi loj castiro' ni yu' gabijl?
40023034	Zeel gaxhalan lojdi bén gudëë ree xtiidx Dios, bén rajc ree në ree mextr. Per yu' reeman gugüjtidi, yu' reeman gucaadi loj crüjz, yu' tëë reeman quindi lën ree xyadoodi abi' sunalidi laa reeman guiedx por guiedx din güündi laa reeman xhienin.
40023035	Zianan zeel guijquidi yab xtol gra ree bén bagüjt bén goc ree benza'c diizd Abel bén guban xnejz loj Dios xt Zacarías xi'n Berequías, bén bagüjt reeman lule' yadooro' Jerusalén.
40023036	Diidxliczi rnin lëjt, xcasti gra ree ni guin yab guijc ree bén riga' loj guidxliuj yan.
40023037	Rëb tëë Jesús: ―¡Bén Jerusalén, bén Jerusalén, rugüjtidi bén rudëë ree xtiidx Dios loj ree bejn abi' rucaaguiajdi bén rxhiaal Dios lojdi! ¡Bëlczi volt guyënan nuchagan lasa'di, zi'c rüjn tijb gui̱d ruchajg lasa' ree xi'nb lën xhiilib, per ad gutiëjbtidi!
40023038	Zianan zeel yaya'n ladxidi zi'c tijb guiedx lod achut zojb.
40023039	Abi' rnin lëjt diizd yan ad zuguiaatridi naj, xt chi guidxin dxej guiëbidi: “¡Nüjnle' Dios bén guxhaalaman!”
40024001	Chi barii Jesús lën yadooro' Jerusalén, ziaman, bibig ree xbejnman lojman balüü reeman gra ree xyu yadoo guin lojman.
40024002	Abi' rëb Jesús loj reeman: ―Diidxliczi rnin, gra ni cuguiaadi yu' dxej ni'qui tijb guiaj guin ad zaya'nt guijc stijban, gran yaze'n.
40024003	La'tgaj zojb Jesús guijc guia' la Olivos, gubig ree xbejnman lojman, rëb reeman: ―Rayënan nal goc gac zian. ¿Xhie ree sen gac chi ma zidyob gui'til stijb, në chi ma zidyob nit guidxliuj?
40024004	Dxel rëb Jesús loj reeman: ―Gol gojp cudad achu gusquiee lëjt.
40024005	Din zien ree bejn gui't guiëb reeman guial por naj zëëd reeman, guiëb tëë reeman: “Naj na̱j Cristo”, abi' zien bejn gusquiee reeman.
40024006	Per lëjt chi guiguiejndi cayajc wadijl o zëëb diidx guial gac wadijl, ad guidxebidi din zian na̱j gac. Per ad wadxint dxej nit guidxliuj.
40024007	Din til nacion con stijb nacion, në bén rajp guialrniabee con stijb bén rajp guialrniabee. Abi' gui't xudoxh në gubijn niz ni niz guie.
40024008	Gra ree nine ree gac chi ma suloj guialzi guin.
40024009	’Dxel yayü ree bejn lëjt loj ree bén gusagzi lëjt, gugüjt reeman lëjt, abi' gra ree bénguidxliuj guidxe'ch lëjt guial najdi da bejnan.
40024010	Chi gac zian zien ree bejn gusa'n guialrliladx reeman naj, guidxe'ch lasa' reeman abi' yayü lasa' reeman loj ree bén ralen laa reeman.
40024011	Gui't tëë zien ree bén gusquiee, guiëb reeman guial rudëëd reeman xtiidx Dios, abi' zien bejn gusquiee reeman.
40024012	Abi' guial dád zien ni mal gac, zien da't bén ad zëntri ree lasa'.
40024013	Per bén sudxi'ch loj guialrliladxaman naj, xt dxej chigra guibanman, laaman yayal xanyabaa.
40024014	Abi' xtiidx Dios ni canin lëjt yan guire'chan guidibczi guidxliuj din gagbee gra bejnan, dxelri nit guidxliuj.
40024015	’Zianan zeel chi guguiaadi zojb tijb ni dxuudx, ni ad rüjnt sirv lën yadooro' Jerusalén, zi'c gunee Daniel bén badëë xtiidx Dios loj ree bejn (bén gool gui'ch guie ree, gol bignia'),
40024016	guial bén zojb ree Judea rayal guxüün reeman che reeman dajn.
40024017	Guiáad ree bén yë'p guijc yulidx dxejzii, ad yayu lënülidx reeman par tia' xhie xieen reeman.
40024018	Abi' ree bén za' dajn, ad yayejc reeman chigxii xab reeman.
40024019	¡Probza ree béngunaa nüü xi'n o bén ca' ree xindobëz lën ree dxejzii!
40024020	Gol gurejdx gunab Dios chitëë gac zian tiamp nayaag o dxej raziiladx ree bejn ya.
40024021	Din nadxel dád guialziro' chu', zi'c ad wayajctczi diizd guia'xchej chi gad guidxliuj gacchaaw ad yu' tëët dxej gac zian.
40024022	Abi' bal id Dios gucwëëz guialzi chu' lën ree dxej guin, ni'qui tijb bejn ad zalaat, per gucwëëzaman laa reen por ree bén guleman.
40024023	’Lën ree dxejzii bal chu na lojdi: “Gol baguiaa, laa Cristo za' guie”, o “Gol baguiaa laaman za' ni”, ad bal chililadxidi.
40024024	Din zi't zien ree bén gusquiee na guial laa reeman na̱j bén guxhaal Dios o na reeman guial laa reeman na̱j bén rudëëd xtiidx Dios. Abi' züjn reeman milagr ree në graloj ni yadxaloj bejn din gusquiee reeman laa reeman, abi' bal zile'n xt në ree bén gulej Dios gusquiee reeman.
40024025	Ma rni xgajn lojdi ni gac.
40024026	Zeel bal chu na lojdi: “Gol baguiaa laa Cristo za' niz loj yujbidx”, ad bal chedi o na reeman lojdi: “Laa Cristo yu' lënü ni”, ad bal chililadxidi.
40024027	Din zi'c chi rë'p nijs, abi' rulaan bacha' niz lod rliejn gubijdx xt lod rëëzan, ziangajc gac dxej gui't Bén guxhaal Dios stijb.
40024028	Bén rliladx ree naj gui't reeman lon, zi'c chi rado'p ree golbich lod naga' tijb begüt.
40024029	’Chi ma gudëd ree dxej ni gac ree guialzi guin, guicajy loj gubijdx, ad zusnit bëëw, guiyajb ree bajl xanyabaa abi' gra ree ni yu' xanyabaa guiniib.
40024030	Dxel guiguien tijb sen xanyabaa guial ma gui't Bén guxhaal Dios. Abi' gra ree bénguidxliuj goon da't chi guguiaa reeman Bén guxhaal Dios, rdiinman bacha' zëëdaman loj za̱j con xguialrniabeeman.
40024031	Dxel guixhiaal ree xianjlaman, abi' rejs da't gucwejdx reeman trompejt, din yadxajg lasa' ree bén guleman, bén za' ree gralad guidiblagaa guidxliuj.
40024032	’Yan, gol baguiaa xhienaag rajc con tijb yag higo. Chi ma naquie'n xidxan, chi ma caydxib ree xbalagan, lëjt ragbee guial ma zëëd tiamp nalaa.
40024033	Ziangajc chi guguiaadi ma cayajc ree ni guin, gagbeedi guial ma zidyob gac zi'c rnin lëjt.
40024034	Diidxliczi rnin lëjt guial gra ree ni guin gac chi gad ree bén naban yan guiët.
40024035	Guidxliuj në xanyabaa zanijt reen, per da diidxan ad zanijttan.
40024036	’Per achut ragbee xhie dxejn në xhie horan gac zian, ni'qui ree anjl yu' xanyabaa, ni'qui Xi'n Dios ad ragbeet. Tijbzi da Dadan Dios ragbee.
40024037	’Zi'c goc gulal chi guban Noé, zian gac chi yaguiaad Bén guxhaal Dios.
40024038	Din chi gad Dios guixhiaal guiadoxh loj guidxliuj, bejn ree, raw reeman, rë' reeman, ruxhliaa reeman, rudëë tëë xi'n reeman ruxhliaa, xt chi bidxin dxej guyu Noé lën barcwro' ni beenman.
40024039	Abi' ad bidxgatczi reeman, dxejlczi gol guiadoxh abi' zinë nijs laa reeman, ziangajc gac chi yaguiaad Bén guxhaal Dios.
40024040	Dxej guin, lod za' tio'p ree xinguiaaw dajn, tijbix yaza, stijbix yaya'n.
40024041	Guiáad lod cayojt tio'p ree béngunaa, tijbaman yaza, stijbaman yaya'n.
40024042	’Zeel gol guzujsin din ad ragbeetidi xhie dxej yaguiaad xDadidi.
40024043	Gol been xgab, bal tijb bejn ragbee xhie guxhin xhie tëë horan chu' xingubaan lidxaman cwanx, zabejnaaman abi' ad zatiëjbtaman chu' xingubaan guin lidxaman.
40024044	Zianan zeel gol guzujsin, din ad ragbeetidi dxejlczi yaguiaad Bén guxhaal Dios.
40024045	’¿Chu lëjt na̱j zi'c tijb mojs rusa'n xpatronx lidxaman din gulenx gra ree mojs, gudëë tëëx ni gaw reeman chi gal hor?
40024046	Xiquilbaa mojs cayüjn dxiin zi'c rayal chi yadxin xpatronx.
40024047	Din diidxliczi rnin lëjt, patron guin zusa'n gra xieenman loj mojs guin.
40024048	Per bal na̱j mojs guin mojs dxuudx, naladxix: “Zaglaari da patronan.”
40024049	Zianz suloj gusagzix los demazri ree mojs guin, suloj gawix, guië'në tëëx xingu' ree.
40024050	Abi' yadxin xpatronx tijb dxej ni ad ragbeetix ad rbëz tëëtix laaman.
40024051	Dxel dád castiro' gudëëd patron guin laax, guixhiaal tëëman laax lod rayal ree bén rusquiee, lod goonx gaw tëë layix.
40025001	Basnuu Jesús rëbaman: ―Loj xguialrniabee Dios gac zi'c guzac ree chii biinxdüb we loj tijb guialruxhliaa cwa' tijbgaj xguij reem bilëz reem xin cuxhliaa guin.
40025002	Gaay reem been xgab xhie güün reem, per za gaay reem ad beent xgab.
40025003	Biin ad beent ree xgab guin binë xguij reem per ad binët reem mazri sejt ni che'cnë ree guij guin.
40025004	Guiáad ree biin been xgab guin xhie güün reem, binë reem za tib lumejtgaj sejt con xguij reem.
40025005	Abi' guial goglaa badxin xinruxhliaa guin, bi't bacaal loj gra reem, abi' goodyëjs reem.
40025006	Cost garol guiaal, biguien cha' tijb bejn rëbaman: “¡Laa xinruxhliaa guin ma ziaad, gol tagchaaglojx!”
40025007	Dxel bixche gra ree biinxdüb guin, abi' beenchaaw xguij reem.
40025008	Abi' gaay ree biin ad beent xgab guin xhie güün reem, rëb reem loj za gaay biin been xgab guin: “Gol baneesii tibda'n xsejtidi, din dux guijn ma cayü' reen.”
40025009	Per badxi' reemin rëb reem: “Yajqui, din dool ad zadaantan par lëjt ni'qui par dunujn. Zagdxeli gol wëj lod rdo'n din siidan par lëjt gajc.”
40025010	Abi' la'tgaj zë reem zisii reem sejt, bidxin xinruxhliaa guin, abi' za gaay ree biin been xgab guin guyunë reem laax loj guialruxhliaa guin dxel bida'cw ro' port.
40025011	Dxel chi badxin za gaay biin bisii ree sejt guin, rëb reem: “¡Dad, dad, guxhal din yadxu'n!”
40025012	Per badxi'xan rëbix: “Diidxliczi rnin, ad nünbeetan lëjt.”
40025013	Dxel basnuu Jesús rëbaman: ―Zeel gol guzusin din ad ragbeetidi goc yaguiaad Bén guxhaal Dios.
40025014	Dxel rëb tëë Jesús: ―Xguialrniabee Dios na̱j zi'c tijb bén ma grii cheman zijt, abi' gurejdx ree xmojsaman, basa'n xmiliaman loj reeman.
40025015	’Loj tijbaman badëëman gaay mil cintabl, loj zatijbaman badëëman zatio'p milan, guiáad loj zatijbaman badëëman za timilan. Loj tijbgaj reeman badëëdaman ni naladxaman zajc güünnë reeman dxiin, dxel briitaman zëman zijt.
40025016	Abi' mojs cwa' gaay mil cintabl guin beennëman laan dxiin abi' beenman gan za ziant gajcan.
40025017	Ziangajc been mojs cwa' tio'p milan, beenman gan za tio'p mil gajcan.
40025018	Per mojs cwa' timil cintabl guin bitëënman luyuj persi baquie'chaman cintabl guin ni badëëd xpatronman.
40025019	’Gojc xchej da't dxel badxin patron guin abi' babëëman cwent con la reeman.
40025020	Yaloj bidxin mojs cwa' gaay mil cintabl guin abi' bayüman zagaay milan, rëbaman: “Dad, lüj banee gaay milan lon, yan, laa za gaay milan guie ni benan gan.”
40025021	Dxel rëb patron guin lojman: “Zagdxen, mojsza'c, zagdxe beenl, guial zagdxe beenl con tibda'n ni banen, yan, gunen mazri guial loj ni banen. Guyu, babaa con naj.”
40025022	Zianz bidxin mojs cwa' zatio'p mil cintabl guin rëbaman: “Dad, lüj banee tio'p milan lon, yan, laa zatio'p milan guie ni benan gan.”
40025023	Dxel rëb patron guin lojman: “Zagdxen, mojsza'c, zagdxe beenl, guial zagdxe beenl con tibda'n ni banen, yan, gunen mazri guial loj ni banen. Guyu, babaa con naj.”
40025024	’Per chi bidxin mojs cwa' timil cintabl guin, rëb loj xpatronman: “Dad, naj ragbee guial ad rayatil bejn, rabëël guialnaza'c lod ad rgu'til bin, rato'p tëël guialnaza'c lod ad rtie'chtil bin.
40025025	Zeel bidxeban abi' biquiechan xmilial lën liuj, yan, laa xmilial guie.”
40025026	Badxi' patron guinan, rëbaman: “Mojs mal, mojs ploj, bal ragbeel rabën guialnaza'c lod ad rgu'tan bin, ratop tëën guialnaza'c lod ad rtiechtan bin.
40025027	Adil nilu' da milian lën bancw, din chi naguialan naca'nan con xi'nan ni beenan gan.”
40025028	Dxel rëb patron guin loj ree bén za' yagaj: “Gol biquied timil cintabl guin lojx, gol badëëdan loj xin rajp chii milan.
40025029	Din bén rajp zaca'man mazri, abi' gapaman zro' da't, per bén rajp ta'nzi, xt ni rajpaman chiquied lojman.
40025030	Abi' mojs ad rünjt sirv guin gol bazaalix xchuni lod nacay, lod goonx, lod gaw tëë layix.”
40025031	’Chi gui't Bén guxhaal Dios, gui'taman con xguialrniabeeman, në con gra ree xianjlaman din cweman lod nabeeman.
40025032	Dxel gra ree bénguidxliuj yado'p lojman, abi' cweman laa reeman zi'c rüjn tijb bén rajp xiil chi rabëëcaman xiil ree loj ree dxib.
40025033	Abi' guzujman bén na̱j ree xbejnman xladbeeman, guiáad ree bén ad najt xbejnman guzujman xladruvejsaman.
40025034	Dxel guiëb rey guin loj ree bén za' xladbeeman: “Gol guda bén ma nüjnle' da Dadan. Gol guyu loj guialrniabee najcchaaw par lëjt, diizd chi go'tchaaw guidxliuj.
40025035	Din chi gulaanan, baneedi ni gudawan, chi we'can nijs, baneedi ni gu'n, chi bizaan zi'c tijb benzit, baneedi lod baya'nan.
40025036	Chi byaadx da xaban, lëjt banee ni go'tan, chi gogxuun, bidgatixlojdi naj, abi' chi guyu'n ladxguiib, bidganajdi naj.”
40025037	Dxel guiëb ree bén za' ladbee guin: “Dad, ¿goc baguiaan lüj rliaanl, abi' baneen ni gudawil?, ¿o goc baguiaan lüj we'quil nijs, abi' baneen nijs gu'l?
40025038	¿Goc baguiaan lüj zizal zi'c tijb benzit, abi' baneen lod baya'nl, o goc biyaadx xabil, abi' baneen ni gotil?
40025039	¿Abi' goc baguiaan lüj ragxuul, o guyul ladxguiib, abi' budganajn lüj?”
40025040	Dxel guiëb rey guin loj reeman: “Diidxliczi rnin lojdi, gra yudar beendi da bejn reen majsi ad najt reeman bén lasajc, najn beendi yudar.”
40025041	’Dxel guiëbaman loj ree bén za' xladruvejsaman: “Gol biquied lon, benmal gol chej loj bajl ni ad yu't dxej yayü' ni ma na̱j par xindxab në ree xbejnx.
40025042	Din chi gulaanan, ad baneetidi ni niawan, chi we'can nijs, ad baneetidi ni nië'n.
40025043	Chi bizaan zi'c benzit, ad baneetidi lod naya'nan, chi biyaadx da xaban, ad baneetidi ni nia'cwan. Abi' chi gogxuun në chi guyu'n ladxguiib, ad bidganajtidi naj.”
40025044	Dxel guiëb reeman lojman: “Dad, ¿goc baguiaan lüj rliaanl o re'quil nijs, o zizal zi'c tijb benzit, o goc baguiaan lüj ryaadx xabil, o ragxuul, o yu'l ladxguiib, abi' ad bayidxga'tan lüj?”
40025045	Abi' yadxi'man laan guiëbaman: “Diidxliczi rnin lëjt, gra ni ad beentidi din nüjndi yudar da bejn reen majsi ad najt reeman bén lasajc, najn ad beentidi yudar.”
40025046	Laa reeman yayal loj casti tiblayaa, guiáad ree bén been zi'c rayal, laa reeman rayal guialnaban tiblayaa con Dios.
40026001	Chi gulox gunee Jesús diidx guin ree, dxel rëb loj ree xbejnman:
40026002	―Lëjt ragbee guial ryaadx zatio'p dxejzi guial guidxin lanij pascw, abi' Bén guxhaal Dios yayü ree bejn laaman din tiaman loj crüjz.
40026003	Lën ree dxejzii badxaag lasa' ree bixhioz rniabee ree bixhioz, con xguxtis ree bén Israel, lidx Caifás quijb bixhioz zojbloj.
40026004	Ni baya'n reeman diidx xhienaag gusquiee reeman Jesús din guiniaaz reeman laaman, abi' gugüjt reeman laaman.
40026005	Per rëb reeman: ―Ad zaguieent ree zian loj lanij guin chitëë gac naquie' luguiedx guin.
40026006	Chi za' Jesús luguiedx Betania lidx Simón, bén rniee reeman Leproso,
40026007	bidxin tijb béngunaa ca'man tijb lumejt guidxan perfum ni lasajc wayëjx. Abi' la'tgaj zojb Jesús xan mex, baroobaman perfum guin guijc Jesús.
40026008	Chi baguiaa ree xbejn Jesús ni been béngunaa guin, dád bidxe'ch reeman, abi' rëb reeman: ―¿Chexc zeel bixie' perfum guin?
40026009	Zile' nido'n zro' da't din nüjnan yudar bénprob ree.
40026010	Chi biguiejn Jesús ni canee reeman, rëbaman loj reeman: ―¿Chexc zeel rdxe'chidi béngunaa guin? Zagdxe na̱j ni beenman naj.
40026011	Din bénprob guin ree zianczi za'në reeman lëjt, sa'n naj ad ziantczi gazunë'n lëjt.
40026012	Abi' ni baroobaman perfum guin guican, rën guiëban guial ma beenchaaw xgajman naj par chi guiguie'chan.
40026013	Diidxliczi rnin, bantëëz guin guire'ch xtiidxza'c Dios loj guidxliuj, zü ree bejn gra ni been béngunaa guin por naj, din gusaaladx reeman laaman.
40026014	Loj guidxiptio'p ree xbejn Jesús, bén la Judas Iscariote, bigneenëman bixhioz rniabee ree bixhioz,
40026015	rëbaman loj reeman: ―¿Plac guneedi din yanen Jesús lojdi? Abi' badëëd reeman gajlbichii milia plajt lojman.
40026016	Diizd dxejzii guzulojman raguiilaman mod xhienaag yayüman Jesús.
40026017	Dxej ni guzuloj lanij ni raw ree bejn guiadxtil ni ad yu't levadur, gubig ree xbejn Jesús lojman, rëb reeman: ―¿Ban guin rënl yaguieenchaawan ni yadaaw ree guxhin lanij pascw?
40026018	Badxi' Jesúsan rëbaman: ―Gol chej Jerusalén lidx bén guin, gol biguiedx lojman: “Na Mextr: Ma bidxin xihoraman abi' rënman tëdaman pascw lidxil con ree xbejnman.”
40026019	Dxel been ree xbejnman zi'c rëbaman, been tëë reeman ni gaw reeman guxhin lanij pascw.
40026020	Chi gure guiaal, zojb Jesús xan mex con guidxiptio'p ree xbejnman.
40026021	Abi' la'tgaj cayaw reeman, rëbaman loj reeman: ―Diidxliczi rnin, tijb gajc lëjt yayü naj.
40026022	Abi' dád guyunaya reeman, zianz guzuloj rniabdiidx tijbgaj reeman loj Jesús, rëb reeman: ―¿Najn ya, Dad?
40026023	Badxi' Jesúsan, rëbaman: ―Bén cayaw loj pliajt ni cayaw gajcan, laaman yayü naj.
40026024	Walican, Bén guxhaal Dios na̱j guial sacaman zi'c rëb loj xtiidx Dios. Per ¡probza bén yayü laaman!, zagdxeli na̱j par laaman ad niutaman loj guidxliuj.
40026025	Dxel Judas bén yayü Jesús, gunabdiidxaman rëbaman: ―Mextr, ¿wen najn ya? Badxi' Jesúsan, rëbaman: ―Lüjn.
40026026	La'tgaj cayaw reeman, cwa' Jesús guiadxtil, badëëdaman quixtëë loj Dios. Dxel gula'man guiadxtil guin gudi'saman laan loj ree xbejnman, rëbgajman: ―Gol gudaw guiadxtil guie, laan na̱j da cuerpan.
40026027	Dxel cwa'man tib cojp vin, chi gulox badëëdaman quixtëë loj Dios, badëëdaman cojp guin loj reeman, rëbgajman: ―Gol gu' gradi loj cojp guie.
40026028	Din laan na̱j da rejnan ni gaxhie'n chi guiëtan por zien ree bénguidxliuj. Din por da guialgüjtan guixal tijb nejz cüb xhienaag gap ree bejn perdon loj Dios por xtol reeman.
40026029	Abi' diidxliczi rnin lëjt ad yu'tri dxej guië'n vin rajcchaawnë uv, xt chi guidxin dxej guië'në'n lëjt vin cüb lod rniabee da Dadan.
40026030	Chi gulox biil reeman tijb cant par Dios, dxel zë reeman guijc guia' Olivos.
40026031	Abi' rëb Jesús loj reeman: ―Gradi zabëëladx naj yan guxhin, zi'c ca loj xtiidx Dios lod rëb: “Gugüjtan bén rajp ree xiil, dxel guire'ch ree xiil guin.”
40026032	Per chi yabanan, yaloj naj ganeed ga gajn Galilea dxelri gui'tidi.
40026033	Dxel rëb Bëd lojman: ―Majsi gra reeman cwëëladx lüj per naj ad yu't dxej gabëladxan lüj.
40026034	Per rëb Jesús lojman: ―Diidxliczi rnin lojl, yan guxhin gajc chi gad gui̱d cwidxa', mal rëbil choon volt guial ad nünbeetil naj.
40026035	Abi' rëb Bëd lojman: ―Majsi guiëtnë'n lüj, per ad yu't dxej guiën guial ad nünbeetan lüj. Abi' gra ree xbejn Jesús ziangajc rëb reeman.
40026036	Chi bidxin Jesús con ree xbejnman tijb luar la Getsemaní, rëbaman loj reeman: ―Gol gurejsii guie, la'tgaj gan ni din gabedx ganaaban Dios.
40026037	Dxel zinëman Bëd con grop ree xi'n Zebedeo, zianz guzuloj cayunayaman abi' ad nixtri yu' luxdooman.
40026038	Zianz rëbaman loj reeman: ―Dád yu'naya luxdoon, rulüü ma gugüjt guialyu'naya guin naj. Gol baya'n guie ad gaayëjsidi.
40026039	Dxel zë Jesús mazri delant abi' gurerulojman gurejdx gunabaman Dios, rëbaman: ―Dad, bal zile' yabëël naj loj guialzi ni gadëëdan, per ad gac zi'c rënan, gac zi'c rënl.
40026040	Dxel baguiajman lod za' ree xbejnman, abi' baguiaaman naga'yëjs reeman, zianz rëbaman loj Bëd: ―¿Wen ni'qui tib hor ad bile't natie'ch xbacaalidi ya, din sunëdi naj?
40026041	Gol batie'ch xbacaalidi gol gurejdx gunab tëë Dios, chitëë güün xindxab lëjt gan, din rënquidi güündi zi'c rayal, per xcuerpidi ad rtiëjbtan.
40026042	Ni barojp volt wejman gurejdx gunabaman Dios, rëbaman: ―Dad, bal id zile' tëd guialzi ni na̱j gadëëdan, bal rüjn naguiejn gadëëdanan gacri zi'c rënl.
40026043	Chi badxinman lod za' ree xbejnman stijb, laa reeman naayëjs guial dád guidxa bacaal loj reeman.
40026044	Dxel basa'nman laa reeman stijb, zëman, bayon volt cabejdx canabaman Dios con diidx guin gajc ree.
40026045	Chi badxinman lod za' ree xbejnman, rëbaman loj reeman: ―¿Sta naga'yëjsidi ya, cayziiladx tëëdi? Guiáad Bén guxhaal Dios ma bidxin hor yayü reeman laaman loj ree béndol.
40026046	Gol bixche, yo' ree, gol baguiaa laa bén yayü naj ma zëëd gajxh.
40026047	Sta caneenë Jesús bén na̱j ree xbejnman, chi bidxin Judas bén naj gajc tijb xbejn Jesús. Bidxinnëman zien ree bejn, ca' reeman espad në yag. Guxhaal ree bixhioz rniabee ree bixhioz con ree xguxtis ree bén Israel laa reeman.
40026048	Abi' Judas bén bayü laaman mal rëbxgajman loj ree bén guin: “Bén gawan xid xhajg, laaman raguiilidi, gol gunaazaman.”
40026049	Chi bidxin Judas bibigaman loj Jesús, dxel rëbaman: ―¡Xchan, Mextr! Laa gudaw gajcaman xid xhajgaman.
40026050	Abi' rëb Jesús lojman: ―Judas, been ni zidguieenl. Dxel gubig ree bén guin, gunaaz reeman Jesús persi zinë reeman laaman.
40026051	Per tijb ree bén za'në Jesús yagaj, gulëë xiespadaman dxel gutü'man guidiajg xmojs quijb bixhioz zojbloj.
40026052	Dxel rëb Jesús lojman: ―Bagu'chaaw xiespadil xluaran. Din bén rdil con espad, con espad rëjtaman.
40026053	¿Wen, id ragbeel ya guial zajc gabedx ganaab da Dadan, abi' laa guixhiaal gajcaman por mil ree xianjlaman din gagnë reeman naj?
40026054	Per ¿xoza gac cumplid zi'c ca loj xtiidx Dios ni rëb guial rüjn naguiejn gac ree ni cayajc?
40026055	Loj hor guin gajc rëb Jesús loj ree benzien guin: ―¿Chexc zeel zëëdidi con espad në con yag din guiniaazidi naj zi'c tijb xingubaan? Guixie guixie guzunë'n lëjt lën yadooro' Jerusalén balün lëjt xtiidx Dios, abi' ad gunaaztidi naj.
40026056	Per gra ree ni guie cayajc din gac cumplid ni bacaa ree bén badëë xtiidx Dios loj ree bejn. Loj hor guin gajc baxüün ree xbejn Jesús, guro'nladx reeman laaman.
40026057	Bén gunaaz ree Jesús binë reeman laaman lidx Caifás, quijb bixhioz zojbloj, yagaj badxaag lasa' ree mextr rajc ley con ree xguxtis ree bén Israel.
40026058	Abi' Bëd zijt zijt nalaman Jesús, xt lule' lidx bixhioz guin. Dxel guyuman abi' gurejnëman bén rajp ree lidx bixhioz guin, din guguiaaman xhie güünnë ree bén guin Jesús.
40026059	Guiáad ree bixhioz rniabee ree bixhioz con gra ree guxtis guin raguiil reeman xhie gusquiee reeman din gutedia' reeman Jesús din nabee reeman guiëtaman.
40026060	Per ad radxejlt xhienaag gutedia' reeman laaman majsi zien ree bén basquiee. Dxel bibig zatio'p reeman,
40026061	rëb reeman: ―Bén guie rëb: “Zile' yase'nan xyadoo Dios abi' loj choon dxejzi yayünanan.”
40026062	Dxel guzuli quijb bixhioz zojbloj guin, rëbaman loj Jesús: ―¿Nid zadxi'lan ya? ¿Waliqui ni canee ree bén guin contr lüj ya?
40026063	Per achet rëb Jesús. Dxel rëb bixhioz guin lojman: ―Por Dios bén naban, rniabeen lüj guna diidxli. Guna bal lüjn na̱j Cristo, Xi'n Dios.
40026064	Badxi' Jesúsan rëbaman: ―Waliquil. Rni tëën lëjt, zuguiaadi Bén guxhaal Dios zojbaman xladbee Dios bén rajp guialrniabee abi' zuguiaa tëëdi gui'taman loj za̱j xanyabaa.
40026065	Chi biguiejn bixhioz guin zian, gudixya' xabaman, rëbaman: ―Diosan caneeguijdx bén guin. ¿Xhie mazri rüjn naguiejn yadiil ree testiw? Lëjt gajc ma biguiejn guial rnieeguijdxaman Dios.
40026066	Yan, ¿xhie nadi? Badxi' ree bén guinan rëb reeman: ―Rayal guiëtix.
40026067	Dxel bacojp xhiejn reeman lojman, gudijn reeman laaman, yu' tëë reeman wëëz ro'man,
40026068	rëb reeman lojman: ―Bal lüjn na̱j Cristo, guneeya' chu gudin lüj.
40026069	La'tgaj zojb Bëd lule' lidx bixhioz guin, gubig tijb biin rüjn dxiin yagaj, rëbim lojman: ―Në lüj nal Jesús, bén Galilea.
40026070	Per Bëd gurexuuman, rëbaman niz loj gra reeman: ―Ad ragbeetan xhienin rnieel.
40026071	Chi zëman niz ro' port baguiaa stijb biin rüjn dxiin yagaj laaman, abi' rëbim loj ree bén riga' yagaj: ―Në bén guin nal Jesús bén Nazaret.
40026072	Per Bëd gurexuuman stijb, xt baza'taman Dios, rëbaman: ―Ad nünbeetan bén guin.
40026073	Dxel ad gojct xchej, gubig ree bén riga' yagaj loj Bëd, rëb reeman lojman: ―Laa rguien gajc në lüj na̱j xbejn reeman, din zi'cgajc rniee reeman rnieel.
40026074	Per Bëd baza'taman Dios, rëbaman loj reeman: ―Dios gudëëd naj casti bal rusquieen, per ad nünbeetan bén guin. Hor guin gajc guridxa' tijb gui̱d.
40026075	Abi' basaaladxaman guial rëb Jesús lojman: “Chi gad gui̱d cwidxa', mal rëbil choon volt ad nünbeetil naj.” Dxel barii Bëd yagaj abi' dád naya biinman.
40027001	Chi bani luyuj, gra ree bixhioz rniabee ree bixhioz con ree guxtis Israel baya'n reeman diidx xhienaag güün reeman din guiët Jesús.
40027002	Dxel guxhii reeman laaman abi' binë reeman laaman loj gobernador Pilato.
40027003	Dxel Judas, bén bayü Jesús, chi baguiaaman guial ma na̱j guiët Jesús, guyunayaman, abi' bayüman gajlbichii milia plajt guin loj ree bixhioz rniabee con loj ree guxtis Israel,
40027004	rëbaman loj reeman: ―Ma benan dol guial banen tijb bén achet dol rajp. Badxi' reeman laan rëb reeman: ―Xhieczi yaguieenan, ¡lüj gunaj!
40027005	Abi' bazaal Judas milia guin lën yadooro' Jerusalén zianz bariiman wejman bigxhii yëjnman.
40027006	Dxel bato'p ree bixhioz rniabee guin milia guin, abi' rëb reeman: ―Ad rayalt yadxe' ree milia guin lën lod ru gon, din con laan bio' bén guiët.
40027007	Dxel be reeman diidx, abi' con milia guin guzii reeman xguidxliuj bén rüjn trast bajn ree, din gacan lod guiguie'ch ree benzit.
40027008	Zeel xt yan la guidxliuj guin Yuj Rejn.
40027009	Zian gojc cumplid ni gunee Jeremías, bén badëë xtiidx Dios loj ree bejn, chi rëbaman: “Cwa' reeman gajlbichii milia plajt, prejs ni rëb ree bén Israel lasajcaman,
40027010	abi' con milia guin guzii reeman xguidxliuj bén rüjn trast bajn ree, zi'c gunabee Dios naj.”
40027011	Dxel badxig reeman Jesús loj gobernador Pilato, abi' gunabdiidxaman loj Jesús, rëbaman: ―¿Lüjn na̱j xrey ree bén Israel ya? Badxi' Jesúsan, rëbaman: ―Najcan.
40027012	Abi' chi cutedia' ree bixhioz rniabee ree bixhioz con ree guxtis Israel laaman, achetczi radxi'man.
40027013	Dxel rëb Pilato lojman: ―¿Nid riguiejnl gra ni canee reeman contr lüj ya?
40027014	Per Jesús ni'qui tijb diidx ad badxi'taman, zeel dád badxa loj gobernador guin.
40027015	Lën ree dxej lanij, ruslaa gobernador Pilato tijb bén yu' ladxguiib bén guiëb ree bénguiedx guin laa, zi'c na̱j xcostumbr reeman.
40027016	Lën ree dxejzii yu' Barrabás ladxguiib, tijb bén nünbee ree bejn niz ni niz guie.
40027017	Abi' chi badxaag lasa' gra ree bejn, gunabdiidx Pilato loj reeman, rëbaman: ―¿Chu rëndi guslaan? ¿Barrabás ya, o Jesús, bén rëb ree bejn na̱j Cristo?
40027018	Rëbaman zian guial gogbeeman ganaxzi guialnadëdlojn zeel bayü reeman Jesús.
40027019	La'tgaj zojb Pilato lod rüjnman guialguxtis, bidxin xruson lacheelaman, rëbaman lojman: “Adxhie güünnël bén guin achet dol rajpaman, din dád nadxuudx gune'xchalan laaman nuche.”
40027020	Per bixhioz rniabee ree bixhioz con ree guxtis Israel, badxe' reeman diidx gra ree bejn persi gunab reeman guslaaman Barrabás, guiáad Jesús guiëtaman.
40027021	Gunabdiidx Pilato loj reeman stijb, rëbaman: ―¿Chu loj grop reeman rëndi guslaan? Badxi' reeman laan rëb reeman: ―Barrabás.
40027022	Abi' rëb Pilato loj reeman: ―¿Xhieza günnë'n Jesús, bén rëb ree bejn na̱j Cristo? Badxi' gra reeman laan rëb reeman: ―¡Bacaaman loj crüjz!
40027023	Abi' rëb Pilato loj reeman: ―¿Xhieza ni mal beenman? Per laa reeman mazri rejs rbixdiaj reeman, rëb reeman: ―¡Bacaaman loj crüjz!
40027024	Chi baguiaa Pilato guial achet rile' güünman, al mazri naquie' cayüjn ree bén guin, dxel cwa'man nijs abi' banaaman delant loj gra reeman, rëbaman: ―Achet dol ra'pan guial guiët bén guie, xcwentidan.
40027025	Badxi' gra ree bén guinan rëb reeman: ―¡Du guijcan, në guijc du xi'nan cwiban guial guiëtaman!
40027026	Dxel baslaa Pilato Barrabás, zianz gunabeeman gudijn reeman Jesús abi' bayüman laaman din gucaa reeman laaman loj crüjz.
40027027	Zianz xsuldad ree gobernador guin binë reeman Jesús lën palas lod bado'p gra ree suldad, gadëd lod za'man.
40027028	Dxel gulëë reeman xabaman bascajcw reeman laaman tijb lajd xnia.
40027029	Abi' beenchaaw reeman tijb coron guiëjch badxe' reeman laan guijcaman, zianz baga's reeman tijb yag ladxaaman ladbee. Dxel bazuxib reeman lojman, ruze' reeman laaman, rëb reeman: ―¡Guibanri xrey ree bén Israel!
40027030	Abi' rucojp xhiejn reeman lojman, laagajc tëë yag ni ca'man rugaz reeman guijcaman.
40027031	Chi gulox baze' reeman laaman, dxel babëë reeman lajd xnia guin ladaman, bascajcw reeman xabaman, zianz zinë reeman laaman din gucaa reeman laaman loj crüjz.
40027032	Chi zinë reeman Jesús, badxaagloj reeman tijb bén Cirene, laman Simón, abi' been reeman laaman naguiejn byaaman xcrüjz Jesús.
40027033	Chi bidxin reeman tijb luar la Gólgota (rën guiëban Xluar Calaver),
40027034	ni badëëd reeman vin, no'chan nijs nala da't guië' Jesús. Per chi beenman laan prueb, ad cwëjbtaman nië'man laan.
40027035	Chi gulox bacaa reeman laaman loj crüjz, dxel gudxijt reeman suert guijc xabaman din yala' reeman laan.
40027036	Dxel gurej reeman yagaj din gap reeman laaman.
40027037	Abi' guijc crüjz guin bacaa reeman lejtr ni rëb, chexc zeel cwaman loj crüjz. Rëb lëjtr guin: “BEN GUIE NA̱J JESÚS XREY REE BEN ISRAEL.”
40027038	Në tio'p xin gubaan bacaa reeman loj crüjz, tijbix xladbee Jesús stijbix xladruvejsaman.
40027039	Abi' ree bén rdëd, rnieeguijdx reeman Jesús, runij guijc reeman,
40027040	rëbgaj reeman: ―Lüj rëb, nuse'nl yadooro' abi' loj choon dxejzi nayüjnlan, baslaa lüj gajc. Bal walil najl Xi'n Dios baguiajt loj crüjz guin.
40027041	Ziangajc ree bixhioz rniabee ree bixhioz në ree mextr rajc ley con ree guxtis Israel, ruze' reeman Jesús, rëb reeman:
40027042	―Baslaax ben ren ree, abi' ad rajct ruslaa laagajquix. Bal wali najx xrey ree bén Israel, yaguiajtix loj crüjz guin, din yaliladx reex.
40027043	Rililadxix Dios. ¡Yan, guslaaza Dios laax, bal wali rënman laax, din rëbix: “Xi'n Dios najx”!
40027044	Abi' nëgajc ree xingubaan ca cwë'man ruze' laaman.
40027045	Dxel diizd garol dxej bicajy loj guidib guidxliuj, xt raca choon wadxe.
40027046	Loj horzii gurixdiajman rejs da't, rëbaman: ―Elí, Elí, ¿lama sabactani? ―rën guiëban: Dios, Dios, ¿chexc zeel gulëëladxil naj?
40027047	Yu' ree bén za' yagaj, chi biguiejn reeman, rëb reeman: ―Laaman cabejdx Elías, bén badëë xtiidx Dios loj ree bejn.
40027048	Laa baxüün gajc tijbaman bicajdxaman tijb xiil loj vinagr, abi' bacaaman laan loj tijb yag zianz badxigaman laan ro' Jesús din guië'man laan.
40027049	Per rëb los demazri reeman: ―Basa'nx, din yaguiaa ree don zidgaslaa Elías laax ya.
40027050	Zianz gurixdiaj Jesús rejs da't stijb, dxel güjtaman.
40027051	Loj hor zii goxya' lajd nal lën yadooro' Jerusalén gojcan tio'p lala', diizd guijc guin xt guia' guin goxya'. Abi' guxu, gula' tëë ree guiajro'.
40027052	Guiáad ree baa bixal reen, abi' zien ree bejn bén na̱j xbejn Dios, bén ma güjt ree baban.
40027053	Dxel chi baban Jesús, barii lën xbaa reeman, abi' guyu reeman Jerusalén, lod baguiaa zien ree bejn laa reeman.
40027054	Dxel suldad rniabee ree suldad në gra ree suldad za'nëman yagaj canaj reeman Jesús, chi baguiaa reeman caxu në gra ni cayajc, dád bidxeb reeman abi' rëb reeman: ―Walican Xi'n Dios bén guin.
40027055	Zien ree béngunaa guzanal Jesús diizd Galilea, bén been tëë ree laaman yudar, za' reeman zijt ruguiaa reeman ni cayajc.
40027056	Loj reeman no'ch María Magdalena, në Li xniaa Santiaaw con Xiëb nëtëë xniaa ree xi'ngaan Zebedeo.
40027057	Chi gure guiaal, bidxin tijb benrijcw laman Xiëb, bén Arimatea, në laaman binal Jesús.
40027058	Wejman loj Pilato, bignabaman xcuerp Jesús. Dxel gunabee Pilato bayü reeman cuerp guin lojman.
40027059	Abi' cwa'man cuerp guin batüübaman tijb lajd naya.
40027060	Dxel biquie'chaman laaman lën tijb baa cüb ni gudëënman par laagajcaman lën tijb guiaj. Zianz basiaawaman ro' baa guin con tijb guiajro', ziataman.
40027061	Abi' zojb María Magdalena con stijb bén la gajc Li, ro' baa guin.
40027062	Chi bareguiaal, dxej raziiladx ree bejn, wej ree bixhioz rniabee ree bixhioz në ree bénfarisew, bigneenë reeman Pilato,
40027063	rëb reeman lojman: ―Dad, rasaaduladxan, chi ziz naban bén rusquiee ni, rëbaman guial chi gac choon dxej yabanman.
40027064	Zeel gunabee guiyaawdxi'ch ro' baa guin xt chi gac choon dxej, chitëë gui't ree xbejnman guxhin cwan reeman xcuerpaman. Abi' guiëb reeman loj ree bejn guial ma babanman. Abi' mazri gusquiee reeman bejn guial loj ni yaloj.
40027065	Dxel rëb Pilato loj reeman: ―Laa ree suldad za' yagaj. Gol chinë reeman, gol basiaawdxi'ch ro' baa guin zi'c rëndi.
40027066	Abi' zë reeman, dxel basiaawdxi'ch reeman ro' baa guin. Zianz basa'n reeman suldad guin ree cayajp reeman laan.
40028001	Chi gudëd dxej raziiladx ree bejn, bareguiaal chidumingw, María Magdalena con stijb bén la gajc Li biquiaa reeman ro' baa guin.
40028002	Dxel bi't tijb xudoxh, guial biguiajt tijb xianjl Dios diizd xanyabaa, dxel bibig anjl guin ro' baa guin biquiedaman guiaj nayaaw ro'n, zianz gurejman guijcan.
40028003	Dád rliajman bacha' zi'c chi rë'p nijs, guiáad xabaman naquichbëjn.
40028004	Chi baguiaa ree suldad guin anjl guin, binij reeman guial dád bidxeb reeman xt badaj reeman abi' biyajb reeman luyuj.
40028005	Dxel rëb anjl guin loj ree béngunaa guin: ―Ad rdxebidi, ragbeen cayguiilidi Jesús bén cwa loj crüjz.
40028006	Per achutri laaman guie, ma babanman zi'c naman. Gol guida nial din guguiaadi lod gudixh reeman laaman.
40028007	Yan, gol baxüün gol bicojn ree xbejnman guial ma babanman, ma nedaman lojdi zëgajman Galilea, ni guguiaadi laaman. Ni nezan na̱j ni rugojnan lëjt.
40028008	Dxel cari da't baza reeman ro' baa guin rdxeb reeman rabaa tëë reeman, ruxüün reeman zia reeman zicojn reeman xbejn Jesús.
40028009	La'tgaj zia reeman, balüüloj Jesús loj reeman, bagajpdiozaman laa reeman. Abi' bibig reeman lojman, bazuxib reeman, gudiidx reeman guia'man,
40028010	abi' rëbaman loj reeman: ―Ad rdxebidi. Gol chej, gol biguiedx loj ree da bejnan din che reeman Galilea, ni guguiaa reeman naj.
40028011	La'tgaj zia ree béngunaa guin, në tio'p choon ree suldad cayajp ro' baa guin zë luguiedx guin zicojn reeman bixhioz rniabee ree bixhioz gra ni goc.
40028012	Dxel wej ree bixhioz rniabee guin bigneenë reeman guxtis Israel ree persi baya'n reeman diidx xhie güün reeman. Abi' dad zro' milia badëëd reeman loj ree suldad guin,
40028013	rëb reeman: ―Con gol güjdx loj ree bejn: “Guxhin la'tgaj nadoodyëjsan, bi't ree xbejn Jesús abi' gulan reeman xcuerpaman.”
40028014	Abi' bal gagbee gobernador, dunujn yaneenë' laaman chitëë xhie güünnëman lëjt.
40028015	Dxel cwa' ree suldad guin milia guin abi' been reeman zi'c rëb reeman. Laan na̱j diidx ni nare'ch loj ree bén Israel xt yan.
40028016	Guidxiptib ree xi apóstoles Jesús, wej reeman Galilea, guijc tijb guia' lod rëb Jesús che reeman.
40028017	Abi' chi baguiaa reeman Jesús, bazuxib reeman lojman, majsi yu' reeman ad bililadxza'ct.
40028018	Dxel bibig Jesús loj reeman, rëbaman: ―Dios ma banee gra guialrniabee din ganabeen xanyabaa në loj guidxliuj.
40028019	Zeel, gol chej guidib guidxliuj, gol biglüü ree bejn din gac reeman da bejnan. Gol baroobnijs reeman por dux Dad ree, por Xi'nman në por xSprijtaman,
40028020	gol balüü tëë reeman din guzoob reeman diidx gra ni ma rnin lëjt. Abi' naj gazunë' lëjt gradxejczi xt chi nit guidxliuj. Amén.
41001001	Ze guzuloj xtiidxza'c Jesucrist, Xi'n Dios.
41001002	Guyu tijb bén badëë xtiidx Dios loj ree bejn brii lajman Isaías, bacaaman xtiidx Dios, rëbaman: Naj rxhial tijb bén ned lojl, bén güünchaaw xnejzil.
41001003	Rguien cha' tijb bén rbidxa' loj yujbidx, rëbaman: “Gol beenchaaw xnejz dux Dad ree, gol guxhal tijb nejz nali.m
41001004	Zian bi't Waj bén baroobnijs bejn ree, guzujman niz loj yujbidx, abi' rëbaman loj ree bejn guial rayal yayüjn xgab por xtol reeman, yayejc reeman con Dios din gac reeman perdon tiobnijs tëë reeman.
41001005	Gra ree bén zojb niz Judea, në ree bén Jerusalén brii reeman zicaagdiajg reeman ni rniee Waj, abi' rxhioobdol reeman. Zianz ruroobnijs Waj laa reeman loj guiiw Jordán.
41001006	Guidxlad camell gojcnë xabaman, abi' lënman bixii tijb cinch guid. Gudawaman bi'tsu con dxijn dajn.
41001007	Chi guneenëman bejn ree, rëbaman: ―Xichan zëëd tijb bén mazri zojbloj guial lon, ni'qui xgurëchaman ad zajct gaxhiecan guial mazri zojblojman guial lon.
41001008	Naj curobnijs lëjt con nijs, per laaman guroobnijs lëjt con xSprijt Dios.
41001009	Lën ree dxejzii guza Jesús luguiedx Nazaret ni riga' niz Galilea, abi' baroobnijs Waj laaman loj guiiw Jordán.
41001010	Chi bariiman loj nijs guin, laa baguiaa gajcaman bixal xanyabaa, zidguiajt xSprijt Dios zi'c tijb palom xt guijcaman.
41001011	Dxel biguien cha' bejn xanyabaa, rëbaman: ―Lüj na̱j da Xi'nan, rënan lüj rabaanë' tëën lüj.
41001012	Dxel binë xSprijt Dios Jesús loj yujbidx.
41001013	Ni guzuman tiuu dxej tiuu guiaal, loj ree bedoxh. Abi' been xindxab laaman prueb chitëë nuzoobaman xtiidx Dios, guiáad ree xianjl Dios gunaj laaman.
41001014	Chi mal guyu Waj ladxguiib, wej Jesús niz Galilea bigneeman xtiidxza'c Dios,
41001015	rëbaman: ―Ma bidxin dxej zëëd xguialrniabee Dios gajxh, zeel gol bayüjn xgab por xtolidi, gol bililadx tëë xtiidxza'caman.
41001016	La'tgaj caza Jesús ro'nijsdoo Galilea, baguiaaman Simón në bijchaman Andrejs, cuzaal xguijxh reeman lojnijs din guiniaaz reeman bëjl.
41001017	Abi' rëb Jesús loj reeman: ―Gol tanal naj din gulün lëjt xhienaag guto'pidi bejn par Dios, luar rniaazidi bëjl.
41001018	Loj hor guin gajc basa'n guijxh rniaaznë reeman bëjl persi zinal reeman Jesús.
41001019	Guzaman zatibda'n, dxel baguiaaman Jacob con Waj bén na̱j ree xi'n Zebedeo, yu' reeman loj barcw rayüjnchaaw xguijxh reeman.
41001020	Dxel gurejdx Jesús laa reeman, abi' basa'n reeman Zebedeo loj barcw guin, bén na̱j xdad reeman con ree xmojsaman, guiáad laa reeman zinal reeman Jesús.
41001021	Chi bidxin Jesús luguiedx Capernaum. Abi' dxej raziiladx ree bejn guyuman lën xyadoo ree bén Israel culüüman laa reeman.
41001022	Dád radxa loj reeman zi'c rnieenëman laa reeman guial rulüüman laa reeman zi'c tijb bén rniabee, ad rulüütaman zi'c rulüü ree mextr rajc ley.
41001023	Lën yadoo guin yu' tijb xin yu' xindxab luxdoo, dxejczi guridxa'x rëbix:
41001024	―¿Xhie rënl con dunujn, Jesús bén Nazaret? ¿Zëëdil ya zidganijtil dunujn? Nünbeen lüj, ragbeen guial naya nalil najl xi'n Dios.
41001025	Dxel gudilë Jesús xindxab guin, rëbaman: ―¡Bacwëëz ro'l, barii luxdoo xin guin!
41001026	Abi' been xindxab guin xin guin zi'c bén rëjtya', zianz gurixdiajx rejs, bariix luxdoo xin guin.
41001027	Graczi ree bén riga' dád badxaloj reeman, riniabdiidx loj lasa' reeman rëb reeman: ―¿Xhie ree nicüban rulüü bén guin? ¡Con guialrniabee ni rajpaman xt ree xindxab ruzoob xtiidxaman!
41001028	Tibrajtzi bire'ch xtiidx Jesús guidib niz Galilea.
41001029	Bariiz reeman lën yadoo guin, binë Jesús Jacob con Waj lidx Simón con Andrejs.
41001030	Abi' naga' xnasuegr Simón, yu'man xliaadoxh. Dxel bagojn reeman Jesús guial ragxuuman.
41001031	Abi' gubigaman cwë'man gunaazaman yaaman, gulesaman laaman. Loj hor guin gajc bariiman xliaa guin dxel guzuloj cudëëdaman ni gaw reeman.
41001032	Chi ma gurej guiaal, binë reeman bénragxuu ree lod za' Jesús, në ree bén yu' xindxab luxdoo.
41001033	Graczi ree bén luguiedx guin bido'p ruyu lod za' Jesús.
41001034	Bayüjn Jesús zien ree bén rajc ree gadxagayaa guialguijdx, babëë tëëman zien ree xindxab luxdoo ree bejn. Per ad rudëëtaman mod guiniee ree xindxab guin guial nünbee reex laaman.
41001035	Bixche Jesús rsildoo, chi ziiz nacay, briiman luguiedx guin wejman tijb luar lod achutczi bejn zojb, persi gurejdx gunabaman Dios.
41001036	Abi' Simón con ree xcompniaraman bigdiil reeman laaman.
41001037	Chi badxejl reeman laaman, rëb reeman lojman: ―Gra ree bejn cayguiil lüj.
41001038	Per rëbaman loj reeman: ―Yo' ree guiedx ni riga' ree gajxh din gulün xtiidxza'c Dios, din par zian zialan.
41001039	Abi' balüü Jesús xtiidx Dios lën ree xyadoo ree bén Israel guidib niz Galilea babëë tëëman xindxab luxdoo ree bejn.
41001040	Tijb bén rajc guialguijdx la lepra, gubigaman lod za' Jesús, bazuxibaman lojman rëbaman ―Bal guiënl, zajc yayüjnl naj.
41001041	Baya Jesús laaman, baqui'man laaman, rëbgajman: ―Rënan, bayajc.
41001042	Chi gunee Jesús zian, hor guin gajc bayajc bén guin abi' baya xcuerpaman.
41001043	Dxel bagu'nejz Jesús laaman, rëbaman lojman:
41001044	―Bacaagdiajg ni ganin lüj. Achu loj guiëbil guial ma bayajquil. Lojzi bixhioz wej din guguiaaman lüj, binë gon ni rayal chinël loj Dios zi'c gunabee Moisejs, din gagbee gra ree bejn guial ma bayajquil.
41001045	Per bén guin chi ziaman guzuloj catie'chaman diidx loj gra bejn xhienaag bayajcaman. Zeel ad bile't contzi niu Jesús luguiedx ree, ganax dajn ree raya'nman lod achut bejn zojb. Per gra lad rza ree bejn rej reeman lod za'man.
41002001	Chi goc tio'p choon dxej, badxin Jesús luguiedx Capernaum, abi' chi gogbee ree bejn, guial za'man yagaj,
41002002	tibrajtzi bido'p zien da't reeman lod za'man, xt ni'quid rdaant ro' port chu' reeman, guiáad laaman culüüman laa reeman xtiidx Dios.
41002003	Dxel bidxin tajp ree bejn yagaj lejn reeman tijb xin nëjt xcuerp.
41002004	Per ad gojct niunë reeman laax lod za' Jesús guial bén guixiuj guidxa. Abi' guxhal reeman guijc yu lod za'man persi gulet reeman xinragxuu guin guidib ni naga'x loj xt lod za' Jesús.
41002005	Chi baguiaa Jesús guial rliladx reeman laaman, rëbaman loj xinragxuu guin: ―Xi'n, ma benan xtolil perdon.
41002006	Per yagaj zojb tio'p choon ree mextr rajc ley, been reeman xgab naladx reeman:
41002007	“¿Chexc zeel rniee xin guin zian? ¿Chexc zeel rüjnx mazri xin zojbloj guial loj Dios? Achutczi rajc rüjn perdon dol tijbzi Dios.”
41002008	Per gogbee gajc Jesús xgab cayüjn reeman, dxel rëbaman: ―¿Chexc zeel rüjndi xgab zian?
41002009	¿Conin ad nawëëgt gac, guial guiën loj bénragxuu guin ya: “Ma benan xtolil perdon”, o guiën ya: “Bixche, gules ni go'til loj, baguiaj”?
41002010	Per yan gulün lëjt guial Bén guxhaal Dios rajpaman guialrniabee loj guidxliuj guie din güünman dol ree perdon. Dxel rëbaman loj xinragxuu guin:
41002011	―Lüj rnin, bixche, baca' ni go'til loj baguiaj lidxil.
41002012	Loj hor guin gajc bayajc xin guin, bixchex baca' ni go'tix loj, bariix lënü guin guidib loj gra ree bén riga' yagaj. Abi' gra reeman badxaloj, ruza't reeman Dios zagdxe, rëb reeman: ―Ni'qui tijb ad waguiaat ree zi'c na̱j ni cayguiaa ree yan.
41002013	Dxel wej Jesús ro'nijsdoo Galilea zatijb. Dád zien ree bejn rdxin lod za'man persi rulüüman laa reeman xtiidx Dios.
41002014	Chi cadëdaman, baguiaaman Leví xi'ngaan Alfeo, zojbaman lod ruquijxaman impuest. Dxel rëb Jesús lojman: ―Tanal naj. Laa bisu gajc Leví binalaman laaman.
41002015	Dxel chi cayaw Jesús lidx Leví con zien ree bén ruquijx impuest në ree bén ad nabant zi'c rën Dios, gra reeman zojbnë Jesús xan mex con ree xbejnman, guial zinal zien ree bejn laaman.
41002016	Chi baguiaa ree bénfarisew con ree mextr rajc ley guial cayawnë Jesús bén guin ree, rëb reeman loj ree xbejnman: ―¿Chexc zeel rawnë xmextridi bén ruquijx ree impuest në ree béndol?
41002017	Chi biguiejn Jesús ni rëb reeman, zeel rëbaman: ―Bénnadaan ree ad riaadxt reeman doctor, bénragxuu ree, laa reeman riaadx doctor. Ad zialtan par ree benza'c, zialan par ree béndol din yayüjn reeman xgab por xtol reeman.
41002018	Lën ree dxej zii guba'n ree xbejn Waj bén ruroobnijs bejn ree, në ree bénfarisew. Abi' yu' ree bén gunabdiidx loj Jesús, rëb reeman: ―¿Chexc zeel ad rba'nt ree xbejnl zi'c rba'n ree xbejn Waj con ree bénfarisew?
41002019	Badxi' Jesús laan rëbaman: ―Wen, ¿zajc guiba'n ree biooz za' loj guialruxhliaa ya la'tgaj za'në xin cuxhliaa guin laa reeman? La'tgaj za'nëx laa reeman ad zajct guiba'n reeman.
41002020	Per guidxin dxej chiquiedix loj reeman, abi' chi guidxin dxej guin dxel guiba'n reeman.
41002021	’Achut bén rata' lajd cüb loj lajd yojx, din zaxü'n lajd cüb guin abi' mazri quixya'n lajd yojx guin.
41002022	Ad rgu' tëët bejn vin cüb lën anfr yojx, din zaguixya' vin cüb guin anfr guin, abi' zi'c anfr guin zi'c vin guin zaxin reen. Zeel vin cüb rayal chu'n lën anfr cüb.
41002023	Tijb dxej raziiladx ree bén Israel, cadëd Jesús con ree xbejnman loj guiniaa lod yu' trigo, abi' ree xbejnman guzuloj cagui'ch reeman trigo guin chi cadëd reeman.
41002024	Dxel rëb ree bénfarisew loj Jesús: ―¿Chexc zeel rüjn ree xbejnl ni ad rayalt gac dxej raziiladx ree bejn?
41002025	Per rëb Jesús loj reeman: ―¿Gadidi gool loj xtiidx Dios ya ni been Davi chi gulaanman con ree xcompniaraman?
41002026	Tiamp ni goc Abiatar bixhioz rniabee gra ree bixhioz, guyu Davi lën xyadooro' Dios, gudawnë ree xcompniaraman guiadxtil ma nagle' abi' bixhiosi ree rayal gaw laa reen.
41002027	Rëb tëë Jesús: ―Dios badxe' dxej raziiladx bejn, per ad badxe'taman dxej guin par sagdiaj bejn.
41002028	Abi' naj, guial najn Bén guxhaal Dios, ra'pan guialrniabee dxej raziiladx ree bejn.
41003001	Tijb dxej guyu Jesús lën tijb yadoo. Lën yadoo guin za' tijb xin naxü'n tiblad yaa.
41003002	Abi' ree bén yu' lën yadoo guin rula'ch reeman Jesús din guidoon zayüjnman laax dxej raziiladx reeman ya, din gac gutedia' reeman Jesús.
41003003	Dxel rëb Jesús loj xin naxü'n yaa guin: ―Bisu, guzuj galay guin.
41003004	Abi' rëbaman loj ree bén guin: ―¿Xhie rayal güün bejn dxej raziiladx reeman? ¿Ni zagdxe ya o ni mal? ¿Guslaaman xguialnaban bejn ya o gugüjtaman laaman? Per ad badxi't reeman xtiidxaman.
41003005	Dxel rdxe'ch Jesús ruguiaaman loj gra reeman, dád guyunaya luxdooman guial ad guyënt reeman naya lasa' reeman. Zianz rëbaman loj xin guin: ―Basli yaal. Abi' basli yaax, loj hor guin gajc bayajcan.
41003006	Chi baza ree bénfarisew guin, zianz baya'n reeman diidx con ree xbejn Herodes din gugüjt reeman Jesús.
41003007	Per Jesús zë gajcaman ro'nijsdoo Galilea con ree xbejnman. Zien da't ree bén Galilea con ree bén Judea binal laaman,
41003008	në ree bén Jerusalén con ree bén Idumea, në ree bén zojb zatiblad ro' guiiwro' Jordán, në ree bén Tiro con ree bén zojb niz Sidón. Dád zien ree bejn wej lod za' Jesús guial gogbee reeman ni rüjnman.
41003009	Zeel rëbaman loj ree xbejnman din guzujsin reeman tijb barcw par laaman chitëë gutëë ree bén guin laaman.
41003010	Guial ma bayüjnman zien ree bejn, zeel rbig gra ree bénragxuu lojman din guqui' reeman laaman.
41003011	Guiáad ree bén yu' xindxab luxdoo chi ruguiaa reeman Jesús, ruzuxib reeman lojman, rbidxa' reeman rëb reeman: ―¡Lüj na̱j Xi'n Dios!
41003012	Per gunabeeman xindxab guin ree chitëë guiëb reex chu laaman.
41003013	Dxel wë'p Jesús tijb ruguia', abi' gurejdxaman gra ree bén guleman. Zianz wej reeman,
41003014	loj gra reeman gulejman chiptio'p reeman din su reeman con laaman zianczi guixhiaal tëëman laa reeman chigtie'ch reeman xtiidx Dios.
41003015	Abi' badëëman guialrniabee din yayüjn reeman bénragxuu ree yabëë tëë reeman xindxab luxdoo ree bejn.
41003016	Bén guie ree na̱j guidxiptio'p ree bén gule Jesús: Simón bén gulëëlajman Bëd,
41003017	Jacob con Waj, bén na̱j ree xi'n Zebedeo, gunee Jesús laa reeman Boanerges (rën guiëban, xi'n guziaaw);
41003018	në Andrejs, Felip, Tol, Matew, Tumajs con Jacob xi'n Alfeo, në Tadeo, nëtëë Simón bén bi'ch loj ree bén Cananistas,
41003019	con Judas Iscariote bén bayü Jesús. Chi gulox bacaabeeman laa reeman dxel badxinnëman laa reeman lod zojbaman.
41003020	Dád zien ree bejn bido'p yagaj stijb, xt ni'quid bile't niajw Jesús con ree xbejnman.
41003021	Chi gogbee ree xfamil Jesús, dxel bidxin reeman din yaca' reeman laaman guial rëb reeman guijcaman rajc.
41003022	Abi' ree mextr rajc ley bén zëëd ree Jerusalén rëb reeman: ―Bén guin rabëë xindxab luxdoo ree bejn por xguialrniabee Beelzebú, xin rniabee ree xindxab.
41003023	Dxel gurejdx Jesús laa reeman, rëbaman: ―¿Xhienaag yabëë satanás lasa' xindxab gajquix?
41003024	Bal tijb nacion, ad nadxagt riga' ree gobiarn, zadijl reeman abi' ad zanuut xguialrniabee reeman,
41003025	ziangajc tijb famil, bal rdilnë lasa' reeman, nayob la' lasa' reeman.
41003026	Yan, ziangajc bal satanás su contr lasa' xindxabgajquix, zala' lasa' reex abi' wed yagaj lox xguialrniabee reex.
41003027	’Abi' achut zajc chu' lidx tijb béngojl da't din cwanman gra xieenman bal id zaxhii xgajman laaman. Zian zile' cwanman ni rajpaman.
41003028	’Naj rni lojdi guial yu' perdon par gra dol ni rüjn bejn, yu' tëë perdon par gra diidxguijdx ni rniee bejn chutëëz.
41003029	Per bén guinieeguijdx xSprijt Dios, ad yu't dxej gacaman perdon, ma banijtaman loj Dios.
41003030	Rëb Jesús zian guial rëb reeman yu' xsprijt xindxab luxdooman.
41003031	Hor guin bidxin xniaa Jesús con ree bijchaman yu lod za'man, per ad bile't niu reeman zeel guxhaal reeman bén chignee laaman.
41003032	Dxel ree bén zojbnë laaman yagaj bagojn reeman laaman, rëb reeman: ―Laa xniaal con ree bijchil za' lule' guin cayguiil reeman lüj.
41003033	Badxi' Jesús xtiidx reeman rëbaman: ―¿Chunin na̱j da nan con ree da bichan?
41003034	Dxel baguiaaman bén zojb ree gadëd lod zojbaman, rëbaman: ―Bén guie ree na̱j da nan con ree da bichan,
41003035	din graczi ree bén rüjn ni rën Dios, laa reeman na̱j da bichan, da zanan në da nan.
41004001	Zatijb dxej culüü Jesús xtiidx Dios ro'nijsdoo Galilea. Abi' guial dád benzien bido'p lod za'man zeel wë'paman loj tijb barcw yu' lojnijs guin, abi' gurejman lojn guiáad ree bén guin riga' reeman ro' nijs guin.
41004002	Zien ree ni balüüman laa reeman, rüman laan loj reeman zi'c cwent, loj ree ni culüüman laa reeman rëbaman:
41004003	―Gol bacaagdiajg ni ganin lojdi: Tijb bejn briiman bigtie'chaman bin loj xguiniaaman.
41004004	Chi catie'chaman laan, ta'nan biajb lunejz abi' bidxin ree biguijn gudaw reeb laan.
41004005	Zata'nan biajb loj ree guiaj lod ad riga't zien yuj, abi' cari gulejnan guial ad zient yuj riga'.
41004006	Per chi gunan gubijdx, bigoolan abi' guial ad zro't liujn yu', gubidxan.
41004007	Zata'nan biajb loj ree yaquiëjch. Abi' chi guni'san, banidloj yaquiëjch guin laan, abi' ad cwat ladan.
41004008	Per zata'nan biajb loj yuj za'c, abi' dád gojcan, yu' ni cwa gajlbichii, yu' ni cwa gayojn yu' tëë ni cwa tibgayuu.
41004009	Rëb tëë Jesús loj reeman: ―Bén rën gucaagdiajg, gol bacaagdiajg.
41004010	Chi ma baya'nnë Jesús zata'nz ree bejn con guidxiptio'p ree xbejnman, dxel gunabdiidx reeman xhie rën guiëb cwent guin.
41004011	Badxi'man laan rëbaman: ―Dios ma basa'n lëjt din chignia'di xhienaag na̱j xguialrniabeeman ni goc naguie'ch par lëjt, sa'n ree bén ad rliladxt xguialrniabeeman, con ganaxzi ree cwent na̱j guial gulün laa reeman.
41004012	Din majsi rani loj reeman, per ad zuguiaat reeman, majsi riguiejn reeman, per ad zignia't reeman chitëë yayejc reeman loj Dios abi' güünman perdon xtol reeman.
41004013	Abi' rëb Jesús loj reeman: ―¿Nid rignia'di ya xhie rën guiëb cwent guin? ¿Xhieza naag chignia'di gra ni ganin lojdi?
41004014	Bén gutie'ch bin guin, laaman na̱j zi'c bén rtie'ch xtiidx Dios.
41004015	Bin biajb lunejz, na̱j zi'c ree bén riguiejn xtiidx Dios, per rdxin gajc xindxab rquiedix laan luxdoo reeman.
41004016	Yu' ree bén na̱j zi'c bin biajb loj ree guiaj. Riguiejn reeman xtiidx Dios abi' dád nix ru luxdoo reeman riguiejn reeman laan.
41004017	Per guial na̱j reeman zi'c tijb cwaan ni ad yu't zro' liuj, chi rzagdiaj reeman o chi rzunal ree bejn laa reeman din güün reeman laa reeman ni mal por xtiidx Dios, laa rusa'n gajc reeman ni rliladx reeman.
41004018	Yu' tëë ree bén na̱j zi'c bin ni biajb loj yaquiëjch. Riguiejn reeman xtiidx Dios,
41004019	per ru reeman xgab por ree ni riga' loj guidxliuj guie. Rusquiee guialnaza'c laa reeman rën reeman gap reeman graloj. Abi' guial yu' xgab guin guijc reeman, zianz rucwëëz rucaagdiajg reeman xtiidx Dios, abi' achet sirv rüjn ni rucaagdiajg reeman.
41004020	Per yu' ree bén na̱j zi'c bin biajb loj yuj zagdxe, ridxga' reeman laan con guidib luxdoo reeman. Rüjn reeman zi'c rën Dios, laa reeman na̱j zi'c ni cwa gajlbichii o ni cwa gayojn o ni cwa tibgayuu.
41004021	Abi' rëb Jesús loj reeman: ―Achut bén ruze'c tijb guij par guta'cwaman laan con tijb caj, o gudxe'man laan xan loon, ruzujman laan ya din gusnin guidib.
41004022	Din achet ni naguie'ch yu' ni ad zaguient ad yu' tëët ni ralan ni ad zagbeet bejn.
41004023	Bén rën gucaagdiajg, gol bacaagdiajg.
41004024	Rëb tëë Jesús: ―Gol been xgab por ree diidx ni caguiejndi. Bal ridxga'di xtiidx Dios, mazri gustëdguienman lëjt.
41004025	Din bén ma rignia' xtiidx Dios, chignia'man mazri. Per bén ad rignia't, xt ta'n ni rignia'man ad zignia'traman.
41004026	Rëb tëë Jesús loj reeman: ―Xguialrniabee Dios na̱j zi'c rzajc bén rxübin loj xguiniaaman.
41004027	Din majsi naga'yëjsaman o naga'naaman, majsi radxe o guiaal ya, rliejn bin guin abi' rni'san, ni'quid ragbeetaman xhienaag rajcan.
41004028	Din yuj guin gajc rusni's laan, yaloj rliejnan najn tijb gui'xhdoo, dxel ririin dojn, zianz rtia ladan.
41004029	Chi ma gojc reen dxel raru' reen guial ma bidxin tiamp yado'p reen.
41004030	Rëb tëë Jesús: ―¿Xhienaag ganin na̱j xguialrniabee Dios, o xhienaag gün diidx lojdi din chignia'di xhienaag na̱j xguialrniabeeman?
41004031	Rnin lojdi guial xguialrniabee Dios na̱j zi'c na̱j xhaj moxtajs. Chi rxübin reeman laan. Laan na̱j ni mazri ni dobëz loj gra ree bin yu' loj guidxliuj.
41004032	Per chi ma guxübin reeman laan, rni'san rajcan mazri naroob loj gra ree cwaan, xt rajc rüjn xguixbitia's ree biguijn xidxan.
41004033	Balüü Jesús laa reeman xtiidx Dios con ganaxczi cwent zi'c na̱j ree ni ma beman, xt lodzi bignia' reeman.
41004034	Ad rulüütaman laa reeman zezi, bal id zulüüman con cwent. Per chi ma za'man con ree xbejnman dxel rusignia'man laa reeman zagdxe xhie rën guiëb ree ni rëbaman.
41004035	Dxej zii, chi gure guiaal, rëb Jesús loj ree xbejnman: ―Yo' ree zatiblad ro' nijs guin.
41004036	Dxel basa'n reeman bén riga' ree yagaj, wë'p reeman loj barcw ni yu' Jesús zinë reeman laaman con ree barcw ren.
41004037	Dxel brii bidoxh loj nijs guin, xt guzuloj cadxa nijs loj barcw guin.
41004038	Per Jesús naga'yëjsaman loj barcw guin tijb luar na̱j xijchan, nucuugaman tijb almoad. Dxel bacwëën reeman laaman rëb reeman: ―¡Mextr! ¿Nid yu'l xgab ya? ¡Ma cayzëëb ree xan nijs!
41004039	Abi' bixche Jesús, bacwëëzaman bidoxh guin rëb tëëman loj nijs guin: ―¡Bacwëëz, bayajcdxe! Dxel bayajcdxe bi guin con nijs guin.
41004040	Zianz rëb Jesús loj reeman: ―¿Chexc zeel rdxebidi? ¿Gadzidi chililadx naj ya?
41004041	Per laa reeman dád bidxeb reeman abi' rniabdiidx loj lasa' reeman: ―¿Chu bén guin zeel xt bi con nijs ruzoob xtiidxaman?
41005001	Chi badxin Jesús con ree xbejnman zatiblad ro' nijsdoo guin, xdajn ree bén Gadara,
41005002	baguiajtzi Jesús loj barcw guin, tijb xin yu' xindxab luxdoo bigchaaglojx Jesús. Bariix ro' ree baa,
41005003	guial nabanx ni. Achutczi rajc rixhii laax ni'qui con caden.
41005004	Zien volt ma guxhii reeman yaax në guia'x con caden, per rüjngajquix gan rurooxix laan. Achut rüjn laax gan.
41005005	Dxejz guiaal rizax niz dajn con la̱d ree baa, rbixdiajx rguiilguijdx laagajquix con guiaj.
41005006	Zijtri baguiaax Jesús, baxüünx bigchaaglojx laaman abi' bazuxibix lojman.
41005007	Zianz guneex rejs rëbix: ―¿Xhie rënl con naj Jesús, Xi'n Dios yu' xanyabaa? Rniaaban lojl ad gusagzil naj.
41005008	Rëbix zian, guial cayëb Jesús lojx: ―¡Xindxab, barii luxdoo xin guin!
41005009	Dxel gunabdiidx Jesús lojx rëbaman: ―¿Chu lal? Badxi'xan rëbix: ―Legión lan din zien nayajcan.
41005010	Abi' rëbix lojman chitëë guixhiaalaman xindxab guin ree lood ren.
41005011	Abi' gajxh yagaj riga' zien ree cüch cayaw reeb.
41005012	Zianz rëb ree xindxab guin loj Jesús: ―Guxhaal dunujn lod za' ree cüch guin din yadxu'n lën reeb.
41005013	Dxel cwëjb Jesús barii ree xindxab guin luxdoo xin guin persi bayu reex lën ree cüch guin. Cost tio'p mil na̱j reeb. Dxel guzuloj cuxüün reeb, zianz bitidya' reeb ro' bala' xt lojnijs, lod gu' reeb nijs zianz güjt reeb.
41005014	Guiáad ree bén cayajp laa reeb, baxüün reeman bicojn reeman luguiedx në ree dajn abi' zien ree bejn wej biquiaa ni goc.
41005015	Chi bidxin reeman lod za' Jesús, baguiaa reeman xin barii xindxab guin ree luxdoo, zojbix najcw xabix, ma badëdguienx. Abi' bidxeb reeman.
41005016	Guiáad ree bén baguiaa gra ni goc con xin guin, në con ree cüch guin, be reeman diidx loj ree bén bidxin.
41005017	Dxel guzuloj rëb reeman loj Jesús din yazaman niz ladx reeman.
41005018	Chi bayu Jesús loj barcw guin, naguiejn rüjn xin barii xindxab guin ree luxdoo din chinalix laaman.
41005019	Per ad cwëjbt Jesús, rëbaman: ―Baguiaj lidxil, bignaj xfamilil, biguie diidx loj reeman gra ni ma been Dios por lüj, xhie tëë naag bayaman lüj.
41005020	Dxel ziax, guzuloj rëbix loj ree bén zojb niz Decápolis gra ni been Dios por laax, abi' graczi reeman badxaloj.
41005021	Chi badxin Jesús loj barcw stiblad ro' nijs guin, dád zien ree bejn bido'p, persi ro'zi nijs guin baya'nman.
41005022	Dxel bidxin tijb bén rniabee lën tijb xyadoo ree bén Israel, laman Jairo. Chi baguiaaman Jesús, bazuxibaman lojman,
41005023	abi' guzajcaman laaman liaadx, rëbaman: ―Ma cayëjt da xi'nan. Yo'sii din gudxiib yaal guijquim din yayajquim din guibanm.
41005024	Zinët Jesús bén guin, dád zien bejn zinal laaman xt rixa't reeman laaman.
41005025	Loj graczi reeman no'ch tijb béngunaa, ma gojc chiptio'p ijz ragxuuman ryajbaman rejn.
41005026	Dád ma guzagdiajman, ma banijt graczi ni rajpaman guial wejman loj ree doctor, per ad bayajctaman, aal mazri zro' rajcaman.
41005027	Chi biguiejnman gra ni rüjn Jesús, gudëdaman la̱d ree bén guin, gubigaman niz xijchaman dxel bagaalaman xabaman.
41005028	Guial gunaladxaman: “Gugalzan xabaman, ma bayajc gajcan.”
41005029	Loj hor zii gajc gulëjz biajbaman rejn, abi' gogbeeman ma bayajcaman.
41005030	Laa gogbee gajc Jesús guial yu' chu ma bayajc por xguialrniabeeman, abi' badxi' lojman loj ree bén guin dxel gunabdiidxaman, rëbaman: ―¿Chu baqui' da xaban?
41005031	Abi' rëb ree xbejnman lojman: ―Awa ruguiaal xt rixa't reeman lüj guiáad lüj rniabdiidxil chu baqui' xabil.
41005032	Per Jesús ruguiaaman gra lad din guguiaaman chu baqui' laaman.
41005033	Abi' guidib rnij béngunaa guin guial rdxebaman, guial gogbeeman ma bayajcaman, bigzuxibaman loj Jesús, beman diidxli ni beenman.
41005034	Dxel rëb Jesús lojman: ―Xi'n, guial bililadxil naj zeel ma bayajquil. Baguiaj zagdxe. Ma bayajquil guialguijdx ni goquil.
41005035	Sta canee Jesús zian, chi bidxin ree bén guza lidx Jairo, rëb reeman loj Jairo: ―Ma güjt xi'nl. Ad ruslenril mextr guin mazri.
41005036	Per chi biguiejn Jesús ni rëb reeman, rëbaman loj Jairo: ―Ad rdxebil, bililadxzi naj.
41005037	Ad cwëjbt Jesús ninal gra ree bén riga' laaman, Bëdzi, con Jacob, con Waj bijch Jacob.
41005038	Chi bidxin reeman lidxaman, baguiaa Jesús cayajc naquie' guial roon rbixdiaj reeman.
41005039	Dxel guyuman lënü abi' rëbaman loj reeman: ―¿Chexc zeel roon rbixdiajdi? Ad güjttim, naga'yëjsim.
41005040	Per baze' reeman laaman. Dxel gunabeeman barii gra reeman, zianz binëman xdadim con xniaam con ree bén zinëman, lod naga' bindo guin.
41005041	Dxel gunaazaman yaam rëbaman: ―Talita, cumi ―Rën guiëban: Lüj rnin, bindoo, bixche.
41005042	Loj hor ziigajc bixchem guzuloj cazam. Yu'm chiptio'p ijz. Abi' dád badxa loj ree bén riga'.
41005043	Per gunabee Jesús laa reeman chitëë chu loj guiëb reeman ni goc, gunabee tëëman gudëëd reeman ni gawim.
41006001	Baza Jesús yagaj, badxin ladxaman con ree xbejnman.
41006002	Chi bidxin dxej raziiladx ree bejn, guzuloj culüüman bejn ree lën yadoo. Abi' gra ree bén cucaagdiajg dád badxa loj reeman ni rnieeman, abi' rëb reeman: ―¿Ban basiid bén guin gra ni rnieeman? ¿Ban gulëëman guialrignia' guin abi' chu badëë guialrniabee zeel rüjnman milagr guin ree?
41006003	¿Nid laaman na̱j bén carpinter ya, xi'n Li abi' ree bijchaman na̱j Jacob, Xiëb, Judas, në Simón? Guiáad ree bizanman zojb luguiedx guie. Abi' ad bidxga't reeman Jesús.
41006004	Per rëbaman loj reeman: ―Guidibczi rajp reeman respejt tijb bén rudëë xtiidx Dios loj ree bejn. Per ladxaman achut rajp laaman respejt, ni'qui lidxaman, ni'qui ree xfamilaman ad rajpt laaman respejt.
41006005	Ad bile't nüjn Jesús zien ree milagr yagaj. Bëlzi ree bénragxuu bayüjnman, badxiib yaaman guijc reeman.
41006006	Dád badxalojman guial ad bililadxt reeman laaman. Dxel zëman guiedx na̱j ree gajxh, ziglüüman bejn ree.
41006007	Dxel gurejdx Jesús guidxiptio'p ree xbejnman, abi' guxhaalaman tio'p gaj reeman. Badëëman guialrniabee loj reeman din yabëë reeman xindxab ree luxdoo ree bejn.
41006008	Dxel gunabeeman din achetczi chinë reeman par runejz, ni'qui guijxh, ni'qui guialraw, ni'qui milia, tijbzi yagrliadx reeman,
41006009	con xgurëch reeman, con tijbzi lajd najcw reeman.
41006010	Dxel rëbaman loj reeman: ―Yu lod guidxindi, tijbzi yagaj yaya'ndi xt guidxin dxej yazadi luguiedx guin.
41006011	Bal yu' guiedx lod ad rënt reeman lëjt o ad rënt reeman gucaagdiajg reeman ni rnieedi, gol barii yagaj, gol gudxijp guxyuj guia'di zi'c sen guial ad rënt reeman guzoob reeman diidx. Din naj rni lojdi, guial dxej ni yadëëd ree bejn cwent loj Dios mazri casti naroob yayal reeman guial loj ree bén Sodoma në Gomorra.
41006012	Zianz brii reeman ziguiedx reeman loj ree bejn guial rayal yayüjn reeman xgab por xtol reeman.
41006013	Abi' rabëë reeman zien ree xindxab luxdoo ree bejn, zien tëë ree bénragxuu gudëëb reeman sejt, abi' bayüjn reeman laa reeman.
41006014	Chi biguiejn rey Herodes ni rüjn Jesús guial ruza't ree bejn laaman guidibczi, rëb reeman: ―Waj, bén baroobnijs bejn ree ma baban, zeel rajpaman guialrniabee rüjnman milagr ree.
41006015	Per yu' reeman rëb: ―Elíasan, bén rudëë xtiidx Dios loj ree bejn. Yu'za reeman rëb: ―Tijb bén rudëë xtiidx Dios loj ree bejnan lasa' ree bén gocli.
41006016	Chi biguiejn Herodes rëb reeman zian, rëbaman: ―Wajn, xin gunabeen biru' yëjn, laaxan ma baban yan.
41006017	Rëb Herodes guin zian din laagajcaman gunabee gunaaz reeman Waj, abi' badxe'man laaman ladxguiib por Herodías. Herodías na̱j xbéngunaa Felip bijch Herodes. Per Herodes cwa'man Herodías.
41006018	Abi' guial rëb Waj loj Herodes: ―Ad laat tia' xbéngunaa bijchil.
41006019	Zeel bidxe'ch Herodías Waj, guyënman nugüjtaman laaman. Per ad rile'tan,
41006020	din rdxeb Herodes guial ragbeeman rüjn Waj ni rën Dios, rüjn tëëman zi'c rayal, zeel ad cwëjbtaman xhie nüjnnë Herodías Waj. Majsi ad ragbeet Herodes xhie güünman por ni rëb Waj lojman, per ruladxaman gucaagdiajgaman ni rnieeman.
41006021	Per bidxin dxej been Herodías ni rënman. Chi baza' Herodes ijz, abi' beenman lanij, badxe'man tijb guialraw par bén rniabee ree në par ree bén rniabee ree suldad nëtëë ree bén zojbloj niz Galilea.
41006022	Dxel guyu xi'n Herodías lod cayajc lanij guin zianz baya'm. Abi' Herodes con ree xbioozaman dád bayuladx reeman zi'c baya'm. Zeel rëb rey guin lojm: ―Gunab ni rëntzil, naj gune laan.
41006023	Xt badëë xtiidxaman gudëëman ni guiniabtzim, majsi garol ni rajpaman.
41006024	Dxel bariim bignabdiidx loj xniaam, rëbim: ―¿Xhie ganaaban? Badxi'man laan rëbaman: ―Gunab guijc Waj bén ruroobnijs bejn ree.
41006025	Laa bayugajquim lod za' rey Herodes, rëbim lojman: ―Yan gajc rënan guneel guijc Waj, bén ruroobnijs bejn ree, guneelan loj tijb pliajt.
41006026	Dád guyu naya Herodes, per mal badëëd xtiidxaman guidib loj ree bén riga', zeel ad bile't nibexuuman nudëëman ni gunabim.
41006027	Dxel gunabee Herodes tijb suldad din chica'x guijc Waj.
41006028	Zianz wej suldad guin lën ladxguiib guin, gutü'x guijc Waj badxe'xan loj pliajt binëxan lojm. Dxel bayü loj xniaamin.
41006029	Chi gogbee ree xbejn Waj guial ma güjtaman, baca' reeman xcuerpaman persi biquie'ch reeman laaman.
41006030	Chi bayejc ree xi apóstoles Jesús, be reeman diidx lojman gra ni been reeman në ni balüü reeman.
41006031	Dxel rëb Jesús loj reeman: ―Gol guda, yo' dunujz ree niz lod achut bejn zojb din yaziiladx ree ta'n. Rëbaman zian guial dád zien ree bén zia zien tëë ree bén zëëd, xt ni'qui guial gaw reeman ad rile'tan.
41006032	Dxel Jesús con ree bén na̱j ree apóstoles zë reeman loj barcw tijb luar lod achut zojb.
41006033	Per dád zien ree bejn baguiaa guial zë reeman, abi' bayünbee reeman laa reeman zeel zien ree bejn brii luguiedx guin ree ruxüün reeman, abi' yalojl laa reeman bidxin lod zë Jesús con ree xbejnman.
41006034	Chi baguiajt Jesús loj barcw guin, baguiaaman bén guixiuj riga' yagaj, abi' bayaman laa reeman guial za' reeman zi'c xiil achut rajp. Dxel guzuloj balüüman laa reeman, zien ree ni balüüman laa reeman.
41006035	Chi ma gudxe, gubig ree xbejnman, rëb reeman lojman: ―Ma gudxe yan, abi' achut bejn zojb niz guie.
41006036	Güjdx loj ree bén guin din che reeman ranch ree në ree guiedx ni riga' gajxh chisii xhienin gaw reeman.
41006037	Per rëb Jesús loj reeman: ―Lëjt gol badëëd ni gaw reeman. Dxel rëb reeman lojman: ―Per zro' da't milia ryaadx din yo' ni gaw ree bén guin, zi'ct ni rüjn bejn gan loj tio'p gayuu dxej.
41006038	Abi' rëb Jesús loj reeman: ―¿Bël guiadxtil ca'di? Gol baguiaa don. Chi baguiaa reeman, dxel rëb reeman: ―Gaay guiadxtil con zatio'p bëjl.
41006039	Dxel gunabeeman din cwe tibcwaa gaj reeman loj guixya'.
41006040	Zianz gurej reeman zian, yu' lod gure tibgayuu reeman, yu' lod gure tü'pchii reeman.
41006041	Abi' cwa' Jesús guigaay guiadxtil guin con grop bëjl guin. Dxel gules lojman xanyabaa, badëëman quixtëë loj Dios, gula'man guiadxtil guin badëëman loj ree xbejnman persi gudi's reeman laan loj ree bén riga', gudi's tëëman grop bëjl guin loj gra reeman.
41006042	Graczi reeman gudaw xt bigdxinladx reeman,
41006043	abi' staczi bacha reeman chiptio'p dxüm guiadxtil laay con bëjl ni baya'n.
41006044	Loj ree bén gudaw no'ch cost gaay mil xinguiaaw.
41006045	Dxel gunabee Jesús guyu ree xbejnman loj barcw din tëdgaj reeman stiblad ro' nijs par guidxin reeman Betsaida, la'tgaj cuzaadiidxnëman benzien guin ree.
41006046	Chi gulox bazaadiidxnëman laa reeman, wejman guijc tijb guia', persi gurejdx gunabaman Dios.
41006047	Chi ma cabej guiaal, ma yu' barcw guin galay nijs guiáad Jesús baya'n xtijbzaman guijc guia' guin.
41006048	Dxel baguiaaman dád cazagdiaj ree xbejnman cusa reeman barcw guin guial rliaj bi niz loj barcw guin. Abi' chi ma cayreguiaal zibig Jesús loj reeman cazaman loj nijs guin, beenman zi'c bén tëdnejz.
41006049	Chi baguiaa reeman cazaman loj nijs guin gunaladx reeman sprijt malan, abi' gurixdiaj reeman.
41006050	Dád cadxeb reeman por ni cuguiaa reeman. Per guneenë Jesús laa reeman rëbaman: ―¡Gol bagu' luxdoodi, ad bal rdxebidi, najn!
41006051	Dxel guyuman loj barcw guin, zianz gulëjz bi guin. Guiáad laa reeman dád badxa loj reeman,
41006052	din nayaaw xquiarguiejn reeman, abi' ad bignia't reeman milagr ni beenman con guiadxtil guin ree.
41006053	Chi ma gudëd reeman lojnijs guin bidxin reeman xdajn ree bén Genesaret, yagaj guxhii reeman barcw guin ro' nijs.
41006054	Naabzi baguiajt reeman loj barcw guin, laa bayünbee gajc ree bejn Jesús.
41006055	Abi' gutie'ch reeman diidx guidib niz yagaj. Dxel guzuloj zinë ree bejn bénragxuu ree lod riguiejntzi reeman za' Jesús.
41006056	Bantëëz zëman, majsi guiedx naroob o guiedx dobëz o ranch ree, rguijxh reeman bénragxuu guin ree niz lod tëdaman. Dxel rzajc reeman laaman liaadx din tiëbaman gugaal reeman majsi guia'z xabaman. Abi' graczi ree bén bagaal xabaman bayajc.
41007001	Tijb dxej, tio'p choon ree bénfarisew con ree mextr rajc ley, bén guza ree Jerusalén, bibig reeman loj Jesús.
41007002	Abi' chi baguiaa reeman guial yu' ree xbejn Jesús cayaw, ad banaat reeman zi'c na̱j costumbr. Dxel caneeguijdx reeman laa reeman.
41007003	(Din bénfarisew në gra ree bén Israel zinaldxi'ch reeman xcostumbr xbéngulal reeman guial ad zajct gaw reeman bal id reeman gunaa zi'c na̱j costumbr guin.
41007004	Në chi raza reeman luguia', ad rawt reeman bal id zunaa reeman zi'c na̱j costumbr guin. Dád zien ni zinal reeman güün reeman zi'c xhienaag quiib reeman re, con vajs, con ree trast guiib, në xloon reeman riguiib reeman.)
41007005	Zeel bénfarisew ree con ree mextr guin, gunabdiidx reeman loj Jesús, rëb reeman: ―¿Chexc zeel ad runaat ree xbejnl zi'c na̱j xcostumbr dux béngulal ree? ¿Chexc zeel raw reeman zianzi?
41007006	Dxel rëb Jesús loj reeman: ―¡Bén rusquiee!, waliqui ni gunee Isaías por lëjt, bén badëë xtiidx Dios loj ree bejn, chi bacaaman: Bén guie ree, rëbzi reeman guial rën da't reeman naj, per ad rënt reeman naj con guidib luxdoo reeman.
41007007	Xlia'czi rën da't reeman naj, abi' rulüü reeman bejn ree ganaxzi ni rbëëguijc ree bénguidxliuj.
41007008	Yan, rusa'ndi xtiidx Dios tiblad persi zinalidi xcostumbr ree bénguidxliuj.
41007009	Rëb tëë Jesús loj reeman: ―Par chitëë nit xcostumbridi zeel rusa'ndi xtiidx Dios tiblad.
41007010	Rëb Moisejs: “Gojp respejt xdadil con xniaal”, abi' “Bén guzaal diidxmal guijc xdad o xniaa, rayal guiëtaman.”
41007011	Per lëjt rëbidi guial zile' guiëb bejn loj xDadaman o xniaaman: “Ad zajct günan lüj yudar, din gra ni ra'pan na̱j Corbán” (Corbán rën guiëb gran na̱j par Dios).
41007012	Rëbidi, bén guiëb zian, ad zile'tri güün xdad xniaaman yudar.
41007013	Abi' rbëëladxidi xtiidx Dios persi zinal xcostumbridi ni rulüü lasa'di, në zien ree ni ren rüjndi lasa' ree ni guin.
41007014	Dxel gurejdx Jesús bén zien guin ree, rëbaman: ―Gol bacaagdiajg gradi gol bignia' tëë ni ganin:
41007015	Ad ni rawt bejn rüjn persi rüjnman dol. Ni ririi ro'man në ni rüjnman, laan rüjn persi rüjnman dol.
41007016	¡Bén rën gucaagdiajg, gol bacaagdiajg!
41007017	Chi baza Jesús lod za' ree bén guin bayuman lënü, dxel gunabdiidx ree xbejnman xhie rën guiëb ni rëbaman.
41007018	Dxel rëbaman loj reeman: ―¿Në lëjt ad rignia't ni canin ya? ¿Nid ragbeedi ya guial ad ni rawt bejn rüjn persi rüjnman dol,
41007019	din ni raw bejn ad rejtan luxdooman, rejn lënman, abi' rariin? Zian basignia'man guial ad rüjnt bejn dol por ni rawzaman.
41007020	Rëbaman: ―Ni ririi ro' bejn në ni rüjnman, laan rüjn persi rüjnman dol.
41007021	Din guijc bejn zëëd graloj xgab mal, guial rüjn ni dxuudx, guialgubaan, guialrugüjt lasa',
41007022	guial rzunë béngunaa ren o xinguiaaw ren, guialrzëëbladx xieen ben ren, guial rüjn ni mal, guialrusquiee, guialrajp vijs, guialnadëdloj, guialrbëë xtiidx bejn, guialrüjn benro', në guial rüjn ni ad rayalt.
41007023	Graczi ree ni guin zëëd guijc bejn, abi' laan rüjn persi rüjnman dol.
41007024	Chi baza Jesús niz yagaj, zëman niz Tiro në Sidón. Dxel guyuman tijb lënü guial ad guyëntaman niagbee ree bejn, per ad gojct nuquie'ch lojman.
41007025	Din gogbee gajc xniaa tijb bindoo yu' xindxab luxdoo. Abi' wej xniaam lod za' Jesús zianz bazuxibaman lojman.
41007026	Ad najtaman bén Israel, najman bén Sirofenicia. Dxel guzajcaman liaadx loj Jesús din yabëëman xindxab guin luxdoo bindoo guin.
41007027	Per rëb Jesús lojman: ―Badëëdxgaj mod gaw yaloj ree xindoo, din ad rayalt chiquied bejn guiadxtil loj xi'nman din gudëëman laan gaw ree bë'cw.
41007028	Badxi' bén guinan rëbaman: ―Waliquil, Dad, per në ree bë'cw raw xguiadxtil laay reem ni ryajb xan mex.
41007029	Dxel rëb Jesús: ―Laaqui guneel. Ma zajc yaguiajl, ma barii xindxab guin luxdoo xi'nl.
41007030	Chi badxin lidx bén guin, baguiaaman laa bindo guin naga' loj loon, ma barii xindxab guin luxdoom.
41007031	Baza Jesús niz Tiro, gudëdaman niz Sidón, në loj ree guiedx riga' Decápolis abi' bidxinman ro'nijsdoo Galilea.
41007032	Ni bidxinnë reeman tijb xinguiaaw nacwa'tix ad rajc tëët rnieex zagdxe. Abi' rëb reeman loj Jesús din gudxiib yaaman guijquix.
41007033	Zianz binë Jesús laax tiblad, badxe' xbacwënman lën guidiajguix, abi' con xhiejnman bagaalaman lüdxix.
41007034	Dxel gules lojman xanyabaa, banajladxaman, rëbaman: ―¡Efata! ―rën guiëban: ¡Baxal!
41007035	Loj hor zii gajc baxal ree guidiajg xin guin, baban lüdxix dxel guzuloj caneex zagdxe.
41007036	Dxel gunabee Jesús laa reeman chitëë chu loj guiëb reeman ni goc. Per guial rëbaman zian, mazri rü reeman laan loj ree bejn.
41007037	Dád badxa loj reeman rëb reeman: ―Xi zagdxe na̱j gra ree ni rüjnman, xt rüjnman persi riguiejn ree bén nacwa't, abi' ree bengop rniee reeman.
41008001	Tijb dxej bido'p zien ree bejn abi' achet ni gaw reeman. Dxel gurejdx ree xbejn Jesús rëbaman loj reeman:
41008002	―Rayan bén guin ree din ma gojc choon dxej nadxu'në' reeman guie, abi' ad ca't ni gaw reeman.
41008003	Abi' bal yaxhalan laa reeman lidx reeman sin guialraw, dool yadaj reeman lunejz, din yu' reeman zëëd zijt.
41008004	Dxel rëb ree xbejnman: ―Per, ¿ban guin yuca'n ni gaw ree bén guin, achutczi bejn zojb niz guie?
41008005	Dxel gunabdiidxaman loj reeman rëbaman: ―¿Bël guiadxtil ca'di? Abi' rëb reeman: ―Gajdxan.
41008006	Dxel gunabeeman gurej ree bén guin luyuj. Zianz cwa'man guigajdx guiadxtil guin, badëëman quixtëë loj Dios, abi' gula'man laa reen badëëd loj ree xbejnman persi gudi's reeman laa reen loj gra ree bén guin.
41008007	Nëgajc tio'p choon ree bëjldoo ca' reeman, abi' badëëman quixtëë loj Dios dxel gunabeeman gudi's reeman në laa reeb loj ree bén guin.
41008008	Graczi reeman gudaw xt bigdxinladx reeman, abi' staczi bacha reeman gajdx dxüm guiadxtil laay në bëjl ni baya'n.
41008009	Bén gudaw ree na̱j reeman cost tajp mil. Chi gulox gudaw reeman, dxel bazaadiidxnë Jesús laa reeman.
41008010	Zianz guyuman loj barcw con ree xbejnman zë reeman niz Dalmanuta.
41008011	Dxel bidxin ree bénfarisew, guzuloj cadildiidxnë reeman Jesús, abi' par güün reeman laaman prueb, gunab reeman güünman tijb milagr zi'c tijb sen guial por Dios zëëdaman.
41008012	Dxel banajladx Jesús, rëbaman: ―¿Chexc zeel rëndi günan tijb milagr? Diidxli ganin, achetczi milagr günan guguiaadi.
41008013	Dxel basa'nman laa reeman, bayuman loj barcw zatijb, zignë ree xbejnman stiblad ro' nijs guin.
41008014	Bayanladx ree xbejn Jesús ninë reeman guialraw, tijbzi guiadxtil ca' reeman loj barcw guin.
41008015	Abi' chi rëbaman loj reeman: ―Gol gojp cudad con xlevadur ree bénfarisew në xlevadur Herodes.
41008016	Dxel guzuloj rëb loj lasa' reeman: ―Naman duloj ree zian guial ad naca't ree guiadxtil.
41008017	Abi' gogbee Jesús ni canee reeman, zianz rëbaman: ―¿Chexc zeel rëbidi guial ad ca'tidi guiadxtil? ¿Staczi ad rignia'tidi ya? ¿Sta nayaaw xquiarguiejndi ya?
41008018	Yu' guiaalojdi per rulüü ad ruguiaatidi, yu' guidiajguidi per rulüü ad riguiejntidi. ¿Nid rusaaladxidi ya?
41008019	Chi gudi'san gaay guiadxtil loj gaay mil bejn, ¿bël dxüm ni laay bato'pidi? Badxi' reeman laan rëb reeman: ―Chiptio'pan.
41008020	Dxel rëbaman: ―Laadx chi gudi'san gajdx guiadxtil loj tajp mil bejn, ¿bël dxüm guidxa baca'di? Badxi' reeman laan rëb reeman: ―Gajdxan.
41008021	Dxel rëbaman: ―¿Staczi ad waygnia'tidi ya?
41008022	Chi bidxin Jesús guiedx Betsaida con ree xbejnman. Binë ree bejn tijb bén ad ranit loj, rëb reeman loj Jesús din gugaalaman guiaalojman.
41008023	Dxel gunaaz Jesús yaaman gulëëman laaman luguiedx guin, abi' gudëëb xhiejnman guiaalojman, baqui'man guiaalojman. Zianz gunabdiidxaman rëbaman: ―¿Rajc ruguiaal ta'n ya?
41008024	Dxel guzuloj cuguiaaman, abi' rëbaman: ―Ruguian bejn ree, per rulüü na̱j reeman zi'c yag ni caza.
41008025	Dxel bagaal Jesús guiaalojman stijb, abi' rëbaman lojman din guguiaadxijchaman, dxel guzuloj cuguiaaman zagdxe, naynidxuj ma ruguiaaman gra.
41008026	Abi' baxhaal Jesús laaman lidxaman, rëbaman: ―Ad yayul luguiedx guin achu tëë loj guiëbil xhienaag bayajc lojl.
41008027	Bazanë ree xbejn Jesús niz Galilea, wej reeman guiedx riga' ree Cesarea de Filipo. Chi zë reeman lunejz gunabdiidx Jesús loj ree xbejnman, rëbaman: ―¿Chu rëb ree bejn najn?
41008028	Badxi' reeman laan rëb reeman: ―Yu' reeman rëb lüj na̱j Waj bén baroobnijs bejn ree, yu'za reeman rëb lüj na̱j Elías, yu' tëë reeman rëb lüj na̱j tijb ree bén badëëd xtiidx Dios loj ree bejn gocli.
41008029	Dxel gunabdiidxaman rëbaman: ―Laadx lëjt, ¿xhie nadi chu najn? Badxi' Bëdan rëbaman: ―Lüj na̱j Cristo.
41008030	Per rëb Jesús loj reeman achu loj guiëb reeman zian.
41008031	Guzuloj Jesús rëb loj ree xbejnman: ―Rayal sagdiaj da't Bén guxhaal Dios. Ad zënt ree guxtis Israel laaman, ni'qui ree bixhioz rniabee ree bixhioz, ni'qui ree mextr rajc ley. Gugüjt reeman laaman, per ni yayon dxej yabanman.
41008032	Zagdxe basignia'man laa reeman. Dxel gulëëcaan Bëd laaman, rëbaman lojman chitëë rëbraman zian.
41008033	Per badxi' lojman baguiaa ree xbejnman, dxel gudilëman Bëd rëbaman: ―¡Bisüd lon, Satanás!, din ad por Diost zëëd ree xgab ni rüjnl, rüjnl zi'c na̱j xixgab bénguidxliuj.
41008034	Dxel gurejdx ree xbejn Jesús con ree bén riga' yagaj, abi' rëbaman loj reeman: ―Bal chu rën gac da bejnan, ad rayalt güünman zi'c na̱j xixgabaman. Siibnejzaman guialzi ni tëdzaman abi' guidnalaman naj.
41008035	Din bén mazri rën guialnaban ni rajpaman loj guidxliuj guie, zadxin dxej gusëëbaman laan, per bén guiët por naj në por da diidxan, zajpaman guialnaban tiblayaa con Dios.
41008036	¿Xhie gan güün bejn gapaman gra ni yu' loj guidxliuj bal canijtaman loj Dios?
41008037	Din ad zile't sii bejn xguialnabanman xanyabaa.
41008038	Din bén yatunë naj në da diidxan niz loj ree béndol bén ad zinalt ree xnejz Dios, bén riga' ree yan, ziangajc naj, najn Bén guxhaal Dios, yatunë'n laaman chi guialan con xguialrniabee da Dadan con ree xianjlaman.
41009001	Rëb tëë Jesús loj reeman: ―Diidxliczi ganin, yu' ree bén za' guie, ad zëjtt xt guguiaa reeman gui't xguialrniabee Dios.
41009002	Chi goc xho'p dxej, wej Jesús tijb ruguia'ya, binëman Bëd, Jacob con Waj. Yagaj bidxaa Jesús niz loj reeman.
41009003	Balaa xabaman bacha', gojcan naquichbëj, achutczi rguiib lajd zian loj guidxliuj guie.
41009004	Dxel baguiaa reeman Elías në Moisejs cayünë reeman Jesús diidx.
41009005	Abi' rëb Bëd lojman: ―Mextr, ¡zagdxen nadxu'n guie! Yaguieenan choon ranch, tijban par lüj, tijban par Moisejs, zatijban par Elías.
41009006	Per ad ragbeet Bëd xhienin caneeman guial dád bidxeb reeman.
41009007	Loj hor guin biguiajt tijb za̱j beenan bala guijc reeman, abi' loj za̱j guin biguien cha' bejn rëbaman: ―Bén guie na̱j da Xi'nan, bén rën da'tan, gol bazoob xtiidxaman.
41009008	Abi' chi baguiaa reeman gadëd lod za' reeman achutri za'në Jesús, tijbzi laaman za' yagaj.
41009009	La'tgaj cayguiajt reeman ruguia' guin, rëb Jesús loj reeman chitëë chu loj guiëb reeman ni baguiaa reeman, xt yaban Bén guxhaal Dios.
41009010	Abi' laaz reeman ragbee ni baguiaa reeman, rniabdiidx tëë loj lasa' reeman xhie rën guiëb guial yabanman loj ree bengüt.
41009011	Dxel gunabdiidx reeman loj Jesús, rëb reeman: ―¿Chexc zeel rëb ree mextr rajc ley guial yaloj Elías gui't?
41009012	Badxi'man laan rëbaman: ―Walican yaloj Elías gui't, laaman guzuxnejz gra. Per, ¿chexc zeel ca loj xtiidx Dios guial Bén guxhaal Dios sagdiaj da'taman ad zën tëët reeman laaman?
41009013	Naj rni lojdi guial mal bi't Elías, abi' beennë reeman laaman ni guyëntzi reeman zi'c ca loj xtiidx Dios ni rayal sacaman.
41009014	Chi badxin Jesús lod za' sta'n ree xbejnman, baguiaaman dád zien bejn riga', në ree mextr rajc ley za' yagaj cadildiidx reeman con ree xbejnman.
41009015	Chi baguiaa reeman zëëd Jesús, dád badxa loj reeman abi' baxüün reeman bicajpdioz reeman laaman.
41009016	Dxel gunabdiidxaman loj reeman rëbaman: ―¿Chexc zeel cadildiidxidi?
41009017	Abi' rëb tijb bén za' yagaj: ―Mextr, zidnë' da xi'nan lojl guial yu' xindxab luxdoox abi' nusa'nx laax gop.
41009018	Bantëëz guin za'x, chi ru xindxab guin luxdoox rureeyujx laax, abi' rbëëx bichijn ro'x, raw tëë ree layix, dxel ratiaguix. Ma gunaaban loj ree xbejnl din nabëë reeman xindxab guin, per ad gojct reeman.
41009019	Zeel rëb Jesús: ―¡Bén ad rliladxt! ¿Xt goc gazunë'n lëjt gadaan tëën lëjt? Gol tanë xinzii guie.
41009020	Dxel binë reeman laax lojman. Per chi baguiaa xindxab guin laaman, laa bagüjtya'gajquix xin guin, bareeyujx laax abi' rbixtüjpix ririi tëë bichijn ro'x.
41009021	Dxel gunabdiidx Jesús loj xdadix rëbaman: ―¿Goc guzuloj rajquix zian? Badxi'man laan rëbaman: ―Diizd xindobëzix.
41009022	Dád zien volt ruzaalix laax loj guij në loj nijs din guiëtix. Zeel bal zajc güünl xhienin por dunujn, gognë dunujn, baya dunujn.
41009023	Dxel rëb Jesús lojman: ―¿Chexc zeel nal, “bal zajcan”? Graczan zajc bal chu rliladx naj.
41009024	Dxel gurixdiaj xdadix rëbaman: ―¡Rliladxan lüj, gognë naj din chililadxan mazri!
41009025	Chi baguiaa Jesús cado'p zien bejn dxel gudilëman xindxab yu' luxdoo xin guin, rëbaman: ―Xindxab gop nacwa't tëë, rniabeen lüj din yariil luxdoo xin guin. Ad bal yayejcril luxdoox zatijb.
41009026	Dxel gurixdiaj xindxab guin, abi' bagüjtya'x laax zatijb abi' bariix luxdoox, basa'nx laax zi'c xingüt zeel rëb ree bejn guial ma güjtix.
41009027	Per gunaaz Jesús yaax gulesaman laax, dxel guzulix.
41009028	Dxel bayu Jesús lënü con ree xbejnman, abi' gunabdiidx reeman lojman, rëb reeman: ―¿Chexc zeel ad gojct nalëën xindxab guin luxdoo xin guin?
41009029	Badxi' Jesúsan rëbaman: ―Par yarii lasa' ree xindxab guin, rayal cwedx guiniabidi Dios guiba'n tëëdi.
41009030	Chi baza reeman yagaj, gudëd reeman niz Galilea, per ad guyënt Jesús chu niagbee guial cadëdaman niz yagaj,
41009031	guial culüü ree xbejnman, rëbaman: ―Yayü reeman Bén guxhaal Dios loj ree bén gugüjt laaman, per ni gac choon dxej yabanman.
41009032	Per laa reeman ad bignia't reeman ni rëbaman, abi' bidxeb reeman niniabdiidx reeman lojman.
41009033	Dxel badxin Jesús Capernaum con ree xbejnman, abi' badxin reeman yu lod zojb reeman. Dxel gunabdiidxaman loj reeman rëbaman: ―¿Xhie diidxan rüdi lunejz chi zio'p ree?
41009034	Per achet rëb reeman guial cadildiidx reeman lunejz chu reeman mazri zojbloj.
41009035	Dxel gurej Jesús, gurejdxaman guidxiptio'p reeman, rëbaman: ―Bal chu bén rën gac mazri bén zojbloj lojdi, rayal güün laagajcaman zi'c tijb bén ad zojblojt güün tëëman sirv loj gradi.
41009036	Dxel cwa'man tijb xindoo, bazujman laax galay reeman, zianz gudiidxaman laax, rëbaman:
41009037	―Bén ridxga' tijb xindoo por naj, najn ridxga'man, guiáad bén ridxga' naj, bén guxhaal najn ridxga'man.
41009038	Rëb Waj loj Jesús: ―Mextr, baguiaan tijb bejn rabëëman xindxab luxdoo ree bejn por xguialrniabeel. Per badxoonan guial ad najtaman dux bejn ree.
41009039	Badxi' Jesúsan rëbaman: ―Ad rudxoondi, din bén rüjn milagr por da guialrniabeen, ad zile't guinieeguijdxaman naj.
41009040	Bén ad za't contr dunuj ree, za'man con dunuj ree.
41009041	Chutëëz bén gunee majsi tibxijgzi nijs lojdi guial najdi xbejn Cristo, diidxli rnin guial ziangajc yu' ni gudëëd Dios lojman.
41009042	’Chutëëz bén guzaalguiiw tijb bén qui rliladxri naj din güünman dol, par laaman zagdxeli na̱j guixhii reeman tijb guiaj mulin yëjnman guzaal reeman laaman loj nijsdoo.
41009043	Bal laagajc yaal rusajb lüj loj dol, zagdxeli gutü'n. Mazri zagdxe chu' con tibladzi yaal xanyabaa, guial che con grop yaal gabijl loj bajl ni ad yu't dxej yayü',
41009044	lod ad rëjtt ree bizog lod ad rayü' tëët bajl.
41009045	Abi' bal laagajc guia'l rusajb lüj loj dol, zagdxeli gutü'n. Mazri zagdxe chu' con tibladzi guia'l xanyabaa guial che con groplad guia'l gabijl lod yu' bajl ni ad yu't dxej yayü',
41009046	lod ad rëjtt ree bizog lod ad rayü' tëët bajl.
41009047	Bal laagajc guiaalojl rusajb lüj loj dol, zagdxeli gulëën. Mazri zagdxe chu' con tibladzi guiaalojl xanyabaa guial che con groplad guiaalojl gabijl lod yu' bajl ni ad yu't dxej yayü',
41009048	lod ad rëjtt ree bizog lod ad rayü' tëët bajl.
41009049	’Zi'c ru zëd guijc guialraw, ziangajc ree bén rliladx naj sagdiaj reeman din gac reeman naya.
41009050	’Ni zagdxe na̱j zëd, per bal id zajcran naxij, ¿xhieza naag yayajcan naxij zatijb? Gol been zi'c rayal chitëë saquidi zi'c zëd ni ad rüjnt sirv, gol gubajnnë tëë lasa'di zagdxe.
41010001	Chi baza Jesús Capernaum, dxel wejman niz Judea në stiblad ro' guiiw Jordán. Abi' lod za'man bido'p ree bejn zatijb, dxel guzuloj culüüman laa reeman zi'c goc xcostumbraman.
41010002	Yu' ree bénfarisew gubig lod za'man. Abi' par güün reeman laaman prueb, gunabdiidx reeman lojman rëb reeman: ―¿Zajc yala' xinguiaaw lacheelix ya?
41010003	Badxi'man laan rëbaman: ―¿Xhie gunabee Moisejs güündi?
41010004	Abi' rëb reeman: ―Cwëjb Moisejs yala' xinguiaaw lacheelix, per gudëëdix gui'ch tia'man guial ma bala' reex.
41010005	Dxel rëb Jesús: ―Rëb Moisejs gac zian guial nadidi.
41010006	Per guia'xchej chi gule'cchaaw Dios guidxliuj, “beenman xinguiaaw con béngunaa”.
41010007	“Zeel xinguiaaw gusa'n xdad xniaax din guibannë lacheelix,
41010008	dxel grop reex ma gac zi'c tijbzi bejn.” Zianan zeel ad najtri reex tio'p, ma na̱j reex tijbzi.
41010009	Zeel, bénguidxliuj ad rayalt yala'man lasa' ni ma bachajg Dios.
41010010	Chi bayu reeman lënü, gunabdiidx ree xbejnman lojman zatijb, xcwent ni guneeman.
41010011	Abi' rëbaman loj reeman: ―Xin rala' lacheel, abi' rtia'x ben ren dolan cayüjnx,
41010012	ziangajc bal tijb béngunaa yala' lacheelaman abi' tia' xin ren laaman, dolan cayüjnman.
41010013	Binë ree bejn xindoo ree lod za' Jesús din gudxiib yaaman guijc reex. Per ree xbejnman guzuloj cadilë reeman bén binë ree laa reex.
41010014	Chi baguiaa Jesús zian, balenman zeel rëbaman: ―Gol badëëd mod gui't reex lon, ad bal rudxoondi. Din lod rniabee Dios na̱j par ree bén na̱j zi'c laa reex.
41010015	Diidxliczi rnin, bén ad rliladxt xguialrniabee Dios zi'c tijb xindoo, ad zile't chu'man lod rniabee Dios.
41010016	Dxel gudiidx Jesús laa reex, badxiib yaaman guijc reex, beenle'man laa reex.
41010017	Chi ma gusnuu xnejz Jesús, ruxüün tijb xinguiaaw bidxinx abi' bazuxibix lojman, dxel gunabdiidxix rëbix: ―Mextr za'c, ¿xhie rayal günan din ga'pan guialnaban tiblayaa con Dios?
41010018	Badxi' Jesús laan rëbaman: ―¿Chexc zeel nal lon benza'c? Achut na̱j benza'c, tijbzi Dios.
41010019	Lüj rajc ree mandamient, “Ad gugüjtil bejn, ad sunël béngunaa ren, ad cwanl, ad cwëël xtiidx bejn ad gusquiee tëël, gojp respejt xdad xniaal.”
41010020	Dxel rëbix loj Jesús: ―Mextr, gra ree ni guin cayünan diizd xindoon.
41010021	Baguiaa Jesús lojx, bayaman laax, rëbaman: ―Per yu' zatijb ni riaadx güünl: bigto' gra ni rajpil, badëëd milia guin loj ree bénprob, zian gapil guialnaza'c xanyabaa dxel guidnalil naj majsi xhietëëz saquil.
41010022	Chi biguiejn xin guin zian, ad nixt guyu luxdoox abi' dád yu'nayax ziax guial dád xinrijcwan.
41010023	Dxel baguiaa Jesús loj gra reeman, abi' rëbaman loj ree xbejnman: ―¡Dád nawëëg na̱j chu' benrijcw loj xguialrniabee Dios!
41010024	Dád badxa loj ree xbejnman ni rëbaman. Per rëbaman loj reeman zatijb: ―Xi'n, ¡bén yu'guijc mazri ni rajpaman, dád nawëëg na̱j chu'man loj xguialrniabee Dios!
41010025	Adli nawëëgt tëd tijb camell xan gagux guial chu' tijb benrijcw loj xguialrniabee Dios.
41010026	Chi biguien reeman diidx guin ree, mazri badxa loj reeman, dxel rniabddiidx loj lasa' reeman, rëb reeman: ―¿Chu zajc laa loj xcasti Dios?
41010027	Baguiaa Jesús loj reeman, abi' rëbaman: ―Par bejn nawëëgan, per par Dios ad nawëëgtan din par Dios graczan zile' gac.
41010028	Dxel guzuloj rëb Bëd loj Jesús: ―Dunujn basa'nan graczi ni raya'pan persi zudnaalan lüj.
41010029	Badxi' Jesúsan rëbaman: ―Diidxliczi ganin lëjt, chutëëz bén rusa'n lidx, o bijch, o bizan, o xdad xniaa, o lacheel o xi'n, o guidxliuj ree por naj në por xtiidxza'c Dios,
41010030	loj guidxliuj guie tia'man tibgayuu volt mazri guial loj ni basa'nman, bal najn lidxaman, bijchaman, bizanman, xniaaman, xi'nman, në xguidxliujman, majsi guidib wazagdiaj, abi' guidxin dxej gapaman guialnaban tiblayaa con Dios.
41010031	Per dád zien ree bén na̱j bén yaloj yan, gac reeman bén bigra, guiáad ree bén na̱j bén bigra yan, gac reeman bén yaloj.
41010032	Chi zë reeman Jerusalén, ned Jesús loj ree xbejnman, abi' dád radxaloj reeman guial zëman Jerusalén, guiáad ree bén nal laaman rdxeb reeman. Dxel gurejdx guidxiptio'p ree xbejnman lood ren, zianz guzuloj rëbaman ni sacaman:
41010033	―Rëbaman loj reeman: Lëjt ragbee guial ziyo' ree Jerusalén, abi' naj najn Bén guxhaal Dios, yayü reeman naj loj ree bixhioz rniabee ree bixhioz, në loj ree mextr rajc ley. Abi' nabee reeman guiëtan, yayü tëë reeman naj loj ree bén ad najt bén Israel.
41010034	Guze' reeman naj, gucojp xhiejn reeman lon, quin reeman gugüjt tëë reeman naj, per yayon dxej yabanan.
41010035	Dxel Jacob con Waj xi'n Zebedeo, gubig reeman loj Jesús rëb reeman: ―Mextr, rayënan güünl tijb favor ni yanaaban lojl.
41010036	Abi' gunabdiidxaman rëbaman: ―¿Xhie rëndi günan?
41010037	Badxi' reeman laan rëb reeman: ―Rayënan guial chi ma canabeel, yadxu'n cwë'l, tijb dunujn yadxu' xladbeel, zatijb dunujn yadxu' xladruvejsil.
41010038	Badxi'man laan rëbaman: ―Ni'quid ragbeetidi xhie ni guin rniabidi. ¿Wen zajc sagdiajdi zi'c gazaagdiajn ya? ¿Zajc guiëtidi zi'c guiëtan ya?
41010039	Badxi' reeman laan rëb reeman: ―Zayajcan. Dxel rëb Jesús: ―Waliquidi sagdiajdi zi'c naj guiët tëëdi zi'c naj,
41010040	per guial cwedi da ladbeen o da ladruvejsan, ad najt rayal gune laan, din ma najn par ree bén rayal laan.
41010041	Chi biguien zachii xbejn Jesús ni rëb reeman, dád balen reeman Jacob con Waj,
41010042	per gurejdx Jesús laa reeman rëbaman: ―Lëjt ragbee guial ree bén rniabee loj guidxliuj guie, rniabee reeman bejn ree zi'ctzi rën reeman, guiáad ree bén zojbloj rüjnnë reeman bejn ree zi'ctzi rën reeman por guialrniabee ni rajp reeman.
41010043	Per con lëjt ad rayalt gac zian. Din bal chu rën gac bén rniabee lojdi, rayal güünman sirv lojdi,
41010044	guiáad bén rën gac bén zojbloj, rayal güünman sirv loj gradi zi'c bén nado'.
41010045	Din ni'qui naj najn Bén guxhaal Dios, ad zialtan loj guidxliuj par güün ree bejn sirv lon, zialan din günan laa reeman sirv, abi' con da guialnabanan gaguixan por xtol zien ree bénguidxliuj.
41010046	Bidxin reeman guiedx Jericó, abi' chi ma cayrii Jesús luguiedx guin, con ree xbejnman në ree benzien. Tijb xin ad ranit loj lax Bartimeo, xi'n bén la Timeo, zojbix cwë' nejz rniabix carda.
41010047	Chi biguiejnx cadëd Jesús bén Nazaret niz yagaj, guzuloj cabidxa'x rëbix: ―¡Jesús, xdiaa Davi, baya naj!
41010048	Dád zien ree bejn ridilë laax din yacwëëz ro'x. Per mazri rejs rbidxa'x rëbix: ―¡Xdiaa Davi, baya naj!
41010049	Dxel guzudxe Jesús rëbaman: ―Gol gurejdxix. Dxel gurejdx reeman laax, rëb reeman: ―Bagu' luxdool, bisu, lüj caneeman.
41010050	Dxel laa badxe'bi gajc xin guin lajd najcwix luya, xt gutiajsix guzulix bibiguix loj Jesús.
41010051	Gunabdiidx Jesús lojx rëbaman: ―¿Xhie rënl günan por lüj? Badxi'xan rëbix: ―Mextr, rënan yani lon.
41010052	Dxel rëb Jesús: ―Ma zajc yaguiajl, ma bayajquil guial bililadxil naj. Loj hor zii gajc bani lojx dxel zinalix Jesús niz yagaj.
41011001	Chi ma zë reeman gajxh Jerusalén, niz lod riga' guiedx Betfagé con Betania, gajxh guia' la Olivos, dxel guxhaal Jesús tio'p ree xbejnman,
41011002	rëbaman: ―Gol chej guiedxdo riga' delant guin. Chi guidxindi guidxaaglojdi tijb burquie'n, caduub achut wabib laab. Gol guxhiequib gol tanëb.
41011003	Abi' bal chu guiniabdiidx lojdi: “Chexc zeel caxhiequidi laab”, gol güjdx: “Dad Jesús cayaadx laab, doo yaxhaal gajcaman laab.”
41011004	Dxel wej reeman, bidxaagloj gajc reeman burdo guin, caduub runejz ro' tijb port, abi' guxhiec reeman laab.
41011005	Bén baguiaa ree zian gunabdiidx reeman loj reeman, rëb reeman: ―¿Xhie rüjndi? ¿Chexc zeel caxhiequidi burdo guin?
41011006	Badxi' reeman laan zi'c rëb Jesús, abi' cwëjb ree bén guin zinë reeman laab.
41011007	Bidxinnë reeman laab lojman, badxiib xab reeman xijchib, persi gudxibaman laab.
41011008	Zien ree bejn riguijxh xab niz lod rdëdaman, yu' tëë reeman rutüüg zijn persi rguijxh reeman laan niz lod rdëdaman.
41011009	Abi' zi'c ree bén ned, në ree bén nal rbixdiaj reeman, rëb reeman: ―¡Gagnëman dunuj ree yan! ¡Nagle' bén zëëd por Dios!
41011010	¡Nagle' bén zëëd nabee zi'c dux béngulal ree rey Davi! ¡Quixtëë dux Dad ree Dios Bén yu' xanyabaa!
41011011	Zian guyu Jesús Jerusalén abi' guyuman lën yadooro' Jerusalén. Chi gulox baguiaaman graczi, dxel zinë guidxiptio'p ree xbejnman Betania guial ma gudxe.
41011012	Chi bareguiaal, barii reeman Betania. Dxel guzuloj calaan Jesús.
41011013	Zijtri baguiaaman tijb yag higo ca ree balag lojn. Abi' wejman biquiaaman bal ca higo lojn. Per achet bidxaaglojman, balagzi ree ca lojn din ad xtiamptanan.
41011014	Dxel rëbaman loj yag higo guin: ―¡Ad yu'tri dxej gaw bejn ninejxh tia lojl! Abi' biguiejn ree xbejnman ni rëbaman.
41011015	Chi bidxin reeman Jerusalén. Dxel guyu Jesús ro' yadooro' Jerusalén guin, abi' guzuloj caybëëman bén cuto' ree në ree bén cazii. Barexguiataman xmex ree bén ruchaa milia con xyagxhil ree bén ruto' ree palom,
41011016	ad rtiëjbtaman xhie chu'në ree bejn ro' yadoo guin.
41011017	Abi' guzuloj culüüman laa reeman, rëbaman: ―Loj xtiidx Dios rëb: “Lidxan grii laj yu lod rbejdx rniab bejn Dios.” Per lëjt nüjndan zi'c lidx ree xingubaan.
41011018	Bixhioz rniabee ree bixhioz con ree mextr rajc ley, chi biguiejn reeman ni rëb Jesús, guzuloj raguiil reeman mod xhienaag gugüjt reeman Jesús, guial rdxeb reeman laaman din gra bejn radxaloj ni rulüüman.
41011019	Chi ma caxhin, bazanë ree xbejn Jesús Jerusalén.
41011020	Chi bareguiaal rsildoo, badëd reeman niz lod zojb yag higo guin, abi' baguiaa reeman ma gubidx diizd liujn.
41011021	Dxel basaaladx Bëd ni rëb Jesús, abi' rëbaman lojman: ―Mextr, ¡baguiaa yag higo ni bazaalil diidx guijc ma gubidxan!
41011022	Badxi' Jesúsan rëbaman: ―Gol bililadx Dios.
41011023	Din diidxliczi ganin, bal chu guiëb loj guia' guin: “Bisüd guie biajb loj nijsdoo”, bal id yu' nawëëg luxdooman, bal rliladxaman, gac ni guneeman. Zian gacan.
41011024	Zeel rnin lojdi, gra ni rniabidi loj Dios, gol bililadx guial ma cwa'di laan, abi' zaca'dan.
41011025	Guiáad chi ribejdx rniabidi Dios, bal yu' bén rdxe'chidi, gol beenman perdon din ziangajc xDadidi bén yu' xanyabaa güünman perdon xtolidi.
41011026	Din bal id züjndi perdon, ziangajc xDadidi Bén yu' xanyabaa ad züjntaman perdon xtolidi.
41011027	Chi badxin reeman Jerusalén. Chi caza Jesús niz lën yadooro' Jerusalén guin, dxel gubig bixhioz rniabee ree bixhioz con ree mextr rajc ley con ree xguxtis ree bén Israel,
41011028	gunabdiidx reeman loj Jesús, rëb reeman: ―¿Xhie guialrniabee rajpil zeel rüjnl ni guin ree? ¿Chu banee guialrniabee lojl güünl zian?
41011029	Badxi' Jesúsan rëbaman: ―Ziangajc naj yu' ni ganabdiidxan lojdi, bal yadxi'dan dxel ganin chu banee guialrniabee günan ni guin ree.
41011030	¿Chu guxhaal Waj bidgaroobnijsaman bejn ree? ¿Dios ya o bénguidxliuj? Gol badxi'n.
41011031	Dxel guzuloj rëb loj lasa' reeman: ―Bal yaguie'ch ree, Dios guxhaal laaman, zanaman: “¿Chexquiza zeel ad bililadxtidi laaman?”
41011032	Ad zajc tëët yaguie'ch ree, bénguidxliuj guxhaal laaman. Rëb reeman zian guial rdxeb reeman bejn ree, din graczi reeman rliladx guial gojc Waj tijb bén badëë xtiidx Dios loj ree bejn, bén wali gunee xtiidx Dios.
41011033	Abi' badxi' reeman laan rëb reeman: ―Ad rayagbeetan. Zeel rëb Jesús loj reeman: ―Ni'qui naj ad zanitan lojdi chu banee guialrniabee günan ni guin ree.
41012001	Dxel guzuloj caneenë Jesús laa reeman con ganax ree cwent, rëbaman: ―Tijb bejn guxübinman uv loj xguiniaaman, dxel beenman gurajl gadëd ro'n, beenchaaw tëëman tijb luar lod grii xnijs uv guin, abi' beenman tijb yu ya da't lod guiya'p guiniaa guin. ’Zianz badëëman laan garol loj ree bén güün laan dxiin, briitaman zëman zijt.
41012002	Chi bidxin dxej yala' reeman uv guin, guxhaal tijb xmojsaman din chigxiiman ni rayalaman.
41012003	Per ree bén rüjn dxiin loj guiniaa guin gunaaz reeman laaman, gudijn reeman laaman abi' badxi' reeman laaman zezi.
41012004	Dxel guxhaal bén na̱j xguidxliuj laan zatijb xmojsaman, per ziangajc, bacaaguiaj reeman laaman, gula' reeman guijcaman abi' guneeguijdx reeman laaman.
41012005	Guxhaalaman ben ren, per bagüjt reeman laaman. Zien ree ben guxhaalaman, yu' reeman gudijn reeman yu' tëë reeman bagüjt reeman.
41012006	’Dxel bén na̱j xguidxliuj laan stijbzi xi'ngaanman ryaadx guixhiaalaman, xin rën da'taman. Dxel guxhaalaman laax guial gunaladxaman: “Zajp reeman da xi'nan respejt.”
41012007	Per ree bén guin, rëb loj lasa' reeman: “Xin guin na̱j xin yaya'nnë guidxliuj guin, yagüjt reex din gacan du xieen ree.”
41012008	Dxel gunaaz reeman laax, bagüjt reeman laax abi' babëë reeman laax loj guidxliuj guin.
41012009	Dxel gunabdiidx Jesús loj ree bén caneenëman, rëbaman: ―Yan, ¿xhie naladxidi güün bén na̱j xguidxliuj laan? Zi'taman din gugüjtaman bén guin ree, dxel gudëëman guidxliuj guin loj ree ben ren.
41012010	’¿Nid wayoolidi loj xtiidx Dios ya?, lod rëb: Guiaj ni gulëëgo'n ree bén rüjn yu, laan goc ni mazri been sirv gojcnë yu guin.
41012011	Zian been dux Dad ree Dios, zeel radxaduloj ree.
41012012	Chi biguiejn ree bén rniabee guin ni gunee Jesús, guyën reeman niniaaz reeman laaman guial gogbee reeman laa reeman cuza'taman, per guial rdxeb reeman bejn ree, basa'n reeman laaman, ziat reeman.
41012013	Guxhaal reeman tio'p choon ree bénfarisew në tio'p choon ree xbejn Herodes lod za' Jesús, din yaguiil reeman mod guiniee Jesús diidx ni gudxiib reeman guijc din gac cwe'c reeman xguialquiaman.
41012014	Abi' rëb reeman: ―Mextr, dunujn rayagbee guial lüj rniee diidxli ad ridxga' tëëtil chu na̱j bejn. Din par lüj tiblojzi na̱j bejn, abi' walil rulüül guial xhienaag rën Dios guiban bejn. Zeel ranabdiidxan lojl: ¿Zagdxen ya radijxan impuest loj César o ad zagdxetan? ¿Zadijxanan ya o ad zadijxtanan?
41012015	Per gogbee gajc Jesús guial wed rüjnz reeman, zeel rëbaman: ―¿Chexc zeel rüjndi naj prueb? Gol tanë cintabl din guguianan.
41012016	Dxel badëëd reeman cintabl guin lojman, abi' rëbaman: ―¿Chu loj ca lojn, chu tëë laj ca lojn? Badxi' reeman laan rëb reeman: ―Loj César ca lojn në lajman.
41012017	Dxel rëb Jesús loj reeman: ―Gol badëëcliza loj César ni na̱j xieen César, guiáad loj Dios gol badëëd ni na̱j xieen Dios. Dád badxa loj reeman ni rëbaman.
41012018	Tio'p choon ree bénsaducew bignaj Jesús, laa reeman ad rliladxt guial yaban ree bengüt. Zeel gunabdiidx reeman loj Jesús rëb reeman:
41012019	―Mextr, loj xley Moisejs rëb guial bal guiët tijb xinguiaaw abi' achut xi'nx guyu con lacheelix, bijch xin güt guin guxhliaanë béngunaa bizëjb guin din chu' xi'n reex zi'c gulüü xi'n xingüt guinan.
41012020	Guyu tijb famil lod goc reex gajdx bijch. Baxhliaa xin yaloj guin, per güjtix abi' ad guyut xi'n reex con lacheelix.
41012021	Dxel bijch barojpix baxhliaanë béngunaa guin, per güjt gajquix, ad guyu gajct xi'n reex. Abi' ziangajc guzajc xin bayon guin,
41012022	abi' zianz baxhliaanëman guigajdx reex, zianz bara reex güjt achut xi'n reex guyu con laaman. Ni bigra tëë në béngunaa guin güjt.
41012023	Yan, chi yaban ree bengüt, loj guigajdx reex, ¿chu loj gra reex gac xbéngunaa laaman guial gra reex baxhliaanë laaman?
41012024	Badxi' Jesúsan rëbaman: ―Ad laat na̱j xgab rüjndi guial ad nünbeetidi xtiidx Dios ad ragbee tëëtidi xhienaag na̱j xguialrniabeeman.
41012025	Din chi yaban ree bengüt, ad zuxhliaatri reeman, ad zudëë tëëtri xi'n reeman guxhliaa, ma gac reeman zi'c ree anjl yu' xanyabaa.
41012026	Abi' xcwent ni yaban ree bengüt, ¿nid wayoolidi loj xlibr Moisejs ya, lod rëb guial baguiaaman yag ni cayë'c? Yagaj biguien cha' Dios, rëbaman lojman: “Naj na̱j xDios Abraham, xDios Isaac në xDios Jacob.”
41012027	Din Dios ad najtaman xDios ree bengüt, najman xDios ree bén naban. Zeel ad laat na̱j xgab rüjndi.
41012028	Chi biguiejn tijb mextr rajc ley badxi' Jesús xtiidx reeman zagdxe guial bacaagdiajgaman diidx ni cayü reeman, gubigaman lojman, abi' gunabdiidxaman rëbaman: ―¿Con mandamientan mazri zojbloj loj gra ree mandamient?
41012029	Badxi'man laan rëbaman: ―Mandamient mazri zojbloj rëban: “Gol bacaagdiajg, bén Israel, dux Dad ree Dios, tijbzi laaman na̱j Dios.
41012030	Guyën xDadil Dios guidiblagaa guidib guijc guidib ladxil.” Laan na̱j mandamient mazri zojbloj.
41012031	Mandamient rarojp, rëban: “Guyën ree ben ren zi'c rën lüj gajc.” Achet mandamient mazri zojbloj guial loj grop ree mandamient guie.
41012032	Dxel rëb mextr guin loj Jesús: ―Zagdxequi guneel, Mextr. Waliquil tijbzi Dios yu', achutri ben ren yu'.
41012033	Abi' guidib guijc guidib ladx bejn guiënman laaman guidiblagaa, guiën tëëman ben ren ree zi'c rën laagajcaman. Laan na̱j ni mazri zojbloj guial loj gra gon ni rudëëd bejn loj Dios.
41012034	Chi biguien Jesús badxi' mextr guinan zagdxe, rëbaman: ―Ad zijtt za'l par chu'l loj xguialrniabee Dios. Dxel achutri bayax xhie niniabdiidx lojman.
41012035	Chi culüü Jesús bejn ree lën yadooro' Jerusalén, gunabdiidxaman loj reeman rëbaman: ―¿Chexc zeel rëb ree mextr rajc ley guial za Cristo loj xdiaa rey Davi?
41012036	Awa Davi guin gajc gunee por xSprijt Dios, rëbaman: Dios rëb loj da Dadan: “Gurej da ladbeen, xt gabecan xin rdxe'ch ree lüj guia'l.”
41012037	Yan bal xi'n Davi na̱j Cristo, ¿chexquiza zeel rëb Davi guin lojman Dad? Graczi ree bén riga' lën yadoo guin dád nix yu' luxdoo reeman rucaagdiajg reeman xtiidxaman.
41012038	Chi culüü Jesús bejn ree, rëbaman loj reeman: ―Gol gojp cudad con ree mextr rajc ley, din ruladx reeman sa reeman gacw reeman lajd zagdxe, ruladx tëë reeman gugajpdioz ree bejn laa reeman con respejt niz lunejz.
41012039	Abi' lën ree yadoo ruladx reeman cwe reeman lod rbej ree bén zojbloj, ziangajc rüjn reeman lod ritaw reeman.
41012040	Raca' tëë reeman lidx ree béngunaa bizëjb, abi' din guiëb ree bejn guial benza'c na̱j reeman, dád xchej rbejdx rniab reeman Dios. Per laa reeman mazri casti naroob yayal reeman.
41012041	Tijb dxej zojb Jesús lën yadooro' Jerusalén niz lod za' alcancia ni ru gon, abi' ruguiaaman rgu' ree bejn milia lën alcancia guin, në zien ree benrijcw rgu' zro' milia.
41012042	Dxel bidxin tijb béngunaa bizëjb prob, badxe'man tio'p zintabldoo ni lasajc ta'nzi.
41012043	Abi' gurejdx Jesús bén na̱j ree xbejnman, rëbaman: ―Diidxli rnin lojdi guial bén bizëjb prob guin mazri lasajc gon badxe'man guial loj gon badxe' gra ree bén guin.
41012044	Din graczi reeman rudxe' ni rüjn laa reeman sobr, per laaman majsi najman bénprob, badxe'man graczi ni rajpaman par guibannëman.
41013001	Chi barii Jesús lën yadooro' Jerusalén, rëb tijb ree xbejnman lojman: ―Mextr, ¡baguiaa xi nix na̱j ree guiaj guin nix tëë na̱j ree yu guin!
41013002	Badxi' Jesúsan rëbaman: ―Zi'c ruguiaal yu naroob guin ree, zadxin dxej, ni'czi tijb guiaj guin ad zaya'nt guijc stijban, gran yaze'n.
41013003	Chi zojb Jesús ruguia' la Olivos, ni na̱j niz lod nudxi' loj yadooro' Jerusalén. Dxel gubig Bëd lojman con Jacob, Waj con Andrejs, laaz reeman za'në laaman yagaj, abi' gunabdiidx reeman lojman, rëb reeman:
41013004	―Guna, ¿goc gac zian? ¿Xhie sen gac chi ma zidyob gac zian?
41013005	Badxi' Jesús laan rëbaman: ―Gol gojp cudad chitëë chu gusquiee lëjt.
41013006	Din zien ree bén gui't guiëb reeman guial por naj zëëd reeman, guiëb tëë reeman: “Naj na̱j Cristo”, abi' gusquiee reeman zien bejn.
41013007	’Per lëjt chi guiguiejndi cayajc wadijl o zëëb diidx gac wadijl, ad guidxebidi; din najczi gac zian, per ad por laatan ma bidxin dxej nit guidxliuj.
41013008	Din til nacion con stijb nacion, til tëë bén rajp guialrniabee con stijb bén rajp guialrniabee, gui't tëë ree xudoxh në gubijn niz ni niz guie. Zian gac chi ma suloj ree guialzi ni na̱j gac.
41013009	’Gol gojp cudad, din zadxin dxej yayü ree bejn lëjt loj ree guxtis, abi' quin reeman lëjt lën ree yadoo. Chinë reeman lëjt loj ree gobernador në loj ree rey guial najdi da bejnan, zian gac din chile' güdi da diidxan loj reeman.
41013010	Per yalojxgaj rüjn naguiejn guire'ch xtiidxza'c Dios loj gra ree nacion, dxelri nit guidxliuj.
41013011	Chi chinë reeman lëjt loj ree guxtis, ad bal chu'di xgab, ad bal güün tëëdi xgab xhie guiëbidi loj reeman. Gol gunee diidx gunee Dios lëjt loj hor guin. Din ad lëjttan guiniee, xSprijt Diosan guiniee.
41013012	Abi' guidxin dxej yayü bejn laagajc bijchaman din guiëtix, ziangajc ree bén na̱j dad yayü laagajc xi'n reeman, abi' ree bejn yayü xdad xniaa reeman par guiët reeman.
41013013	Gra bénguidxliuj guidxe'ch lëjt guial najdi da bejnan, per bén sudxi'ch loj ni rliladxaman naj xt dxej chigra guibanman, laaman yayal xanyabaa.
41013014	’Chi guguiaadi zojb tijb ni dxuudx lën yadooro' Jerusalén, zi'c bacaa Daniel, bén badëë xtiidx Dios loj ree bejn diizd gulal (bén gool ree gui'ch guie, gol bignia'n), guial bén zojb ree niz Judea chigxüün reeman niz dajn.
41013015	Guiáad bén yë'p guijc yu lidx dxejzii, ad yayu lënü lidxaman tia' xhie xieenman.
41013016	Guiáad bén za' dajn, ad yayejc lidxaman chigxii xabaman.
41013017	¡Probza ree béngunaa nüü xi'n o bén ca' ree xindobëz lën ree dxej zii!
41013018	Gol gurejdx gunab Dios chitëë yayal gac zian tiamp nayaag,
41013019	din dád guialziro' chu' dxejzii ree, zi'c ad wayajctczi diizd chi beenchaaw Dios guidxliuj, ad yu' tëëtri dxej gac zian.
41013020	Bal id zasdop Dios dxej zii ree, ni'czi tijb bejn ad zalaat, per gusdopaman laa reen, por ree bén rënman, bén gulejman par laaman.
41013021	’Bal chu na lojdi: “Gol baguiaa, laa Cristo za' guie”, o “laaman za' ni”, ad bal chililadxidi.
41013022	Din gui't zien ree bejn, na reeman guial laa reeman na̱j Cristo o na reeman laa reeman na̱j bén rudëë xtiidx Dios loj ree bejn, abi' güün reeman milagr ree në ree graloj ni yadxaloj ree bejn, din gusquiee reeman laa reeman, abi' bal zile'n xt zajc në ree bén gulej Dios gusquiee reeman.
41013023	Zeel gol gojp cudad, ma bagojnxgajn lëjt gra ni gac.
41013024	’Per lën ree dxej ni ma gudëd gra ree guialzi guin, zacajy loj gubijdx abi' ad zusnitri bëëw,
41013025	zayajb ree bajl yu' xanyabaa guiáad gra ree ni yu' xanyabaa guiniib reen.
41013026	Dxel guguiaa ree bejn Bén guxhaal Dios rdiinman bacha' zëëdaman loj za̱j con xguialrniabee naroobaman.
41013027	Abi' guixhiaal ree xianjlaman guidiblagaa guidxliuj din guchajg reeman lasa' ree bén ma na̱j par Dios.
41013028	’Gol badxe'guijc ni ganin lëjt: Chi ma naquie'n xidx yag higo abi' ma caydxib ree xbalagan, lëjt ragbee guial ma zidyob tiamp nalaa.
41013029	Ziangajc chi guguiaadi ma cayajc ree ni guin, gol gogbee guial ma zidyob dxej gac zi'c ma rnin.
41013030	Diidxli rnin lëjt guial gra ree ni guin gac chi gad ree bén naban lën ree dxej guie guiët.
41013031	Guidxliuj në xanyabaa zanijt reen, per da diidxan ad zadëdt gacan cumplid.
41013032	’Per achut ragbee xhie dxejn xhie tëë horan gac ree ni guin, ni'qui ree anjl yu' xanyabaa, ni'qui Xi'n Dios ad ragbeet, tijbzi dux Dad ree Dios ragbee.
41013033	’Zeel gol gojp cudad, gol guzujsin tëë, gol gurejdx gunab Dios din ad ragbeetidi goc gac zian.
41013034	Ni guin ree na̱j zi'c chi ririi tijb bejn rejman zijt. Abi' chi gadaman grii rudëëman dxiin loj tijbgaj ree xmojsaman, rniabee tëëman susin bén rajp ro' port.
41013035	Yan ziangajc lëjt gol guzujsin, din ad ragbeetidi goc o xhie horan guialan bal chi ma ribej guiaal ya, o garol guiaal, o chi ma rbidxa' gui̱d, o rsildoo.
41013036	Zeel gol guzusin din bal dxejczi guialan ad guidxaaglojn lëjt ad cayüjntidi zi'c rayal.
41013037	Abi' ni canin lojdi, loj gradi caninan: Gol guzujsin.
41014001	Zatio'p dxej riaadx gal lanij pascw, lanij raw ree bejn guiadxtil ni ad yu't levadur. Abi' ree bixhioz rniabee ree bixhioz con ree mext rajc ley, raguiil reeman mod xhienaag gusquiee reeman Jesús, din guiniaaz reeman laaman gugüjt reeman laaman.
41014002	Per rëb reeman: ―Ad zaguieent ree zian loj ree dxej lanij guin, chitëë gac naquie'.
41014003	Dxel chi za' Jesús luguiedx Betania lidx Simón, bén gunee reeman leproso, abi' chi zojbaman xan mex cayawaman, bidxin tijb béngunaa ca'man lumejt yu'n perfum ni lasajc wayëjx guial gojcchaawnën ganax nardo, zianz guxhalaman ro' lumejt guin persi baroobaman perfum guin guijc Jesús.
41014004	Abi' yu' ree bén za' yagaj bidxe'ch, rëb loj lasa' reeman: ―¿Chexc zeel guxhie'man perfum guin?
41014005	Awa zajc nido'n choon gayuu denario din nüjnan yudar bénprob ree. Abi' caneeguijdx reeman béngunaa guin.
41014006	Per rëb Jesús loj reeman: ―Gol basa'nman. ¿Chexc zeel ruslendi laaman? Zagdxe na̱j ni beenman con naj.
41014007	Zianczi sunëdi bénprob ree, abi' zajc güündi laa reeman yudar chi guiëndi, sa'n naj ad ziantczi sunëdi naj.
41014008	Béngunaa guie beenman ni golguzujman, ma beenchaawxgajman da cuerpan par chi guidxin dxej guiguie'chan.
41014009	Diidxliczi rnin lëjt, guial guidib loj guidxliuj bantëëz guin guiniee reeman xtiidxza'c Dios, zü ree bejn diidx ni been béngunaa guin con naj din gusaaladx reeman laaman.
41014010	Judas Iscariote, tijb ree xbejn Jesús, wejman bigneenëman bixhioz rniabee ree bixhioz din yayüman Jesús loj reeman.
41014011	Chi biguiejn ree bixhioz guin zian, dád babaa reeman. Abi' rëb reeman gudëëd reeman milia lojman. Dxel guzuloj raguiilaman mod xhienaag yayüman Jesús.
41014012	Dxej ni guzuloj lanij raw ree bén Israel guiadxtil ni ad yu't levadur, chi rugüjt reeman tijb xiildoo par lanij pascw, gunabdiidx ree xbejn Jesús lojman, rëb reeman: ―¿Ban guin rënl yuguieenan ni yadaaw ree guxhin pascw?
41014013	Dxel guxhaal Jesús tio'p ree xbejnman, rëbaman: ―Gol chej Jerusalén. Ni guguiaadi tijb xinguiaaw ca' re yu' nijs. Gol chinalix.
41014014	Abi' lod yayux, gol güjdx loj bén na̱j lidxan: “Na mextr: ¿Ban lënü gawnë ree xbejnman yan guxhin pascw?”
41014015	Dxel gulüüman lëjt tijb lënü naroob ni rarojp cwaa, ma najcchaaw lënü guin. Yagaj gol been ni yadaaw ree xche.
41014016	Dxel brii ree xbejnman wej reeman luguiedx guin, abi' bidxaagloj gajc reeman zi'cgajczi rëbaman, zianz been reeman ni gaw reeman guxhin pascw.
41014017	Chi gure guiaal, bidxin Jesús con guidxiptio'p ree xbejnman.
41014018	Dxel chi zojb reeman xan mex cayaw reeman, rëb Jesús loj reeman: ―Diidxliczi rnin lojdi guial tijb lëjt, bén cayawnë naj, laaman yayü naj.
41014019	Dád guyunaya reeman, abi' guzuloj canabdiidx tijb gaj reeman, rëb reeman lojman: ―¿Najn ya? Abi' rëb stijbaman: ―¿Wa najn ya?
41014020	Badxi'man laan rëbaman: ―Loj guidxiptio'pidi, tijb lëjtan, bén cugajdx xguiadxtil loj gajc pliajt lod cugajdx da guiadxtilan, laaman.
41014021	Walican guial Bén guxhaal Dios na̱j sacaman zi'c ca loj xtiidx Dios. Per, ¡prob bén yayü laaman! Zagdxeli na̱j par laaman ad niutaman loj guidxliuj
41014022	La'tgaj cayaw reeman, cwa' Jesús guiadxtil abi' badëëman quixtëë loj Dios, dxel gula'man laan badëëman loj reeman, rëbaman: ―Gol gudaw guiadxtil guie, laan na̱j da cuerpan.
41014023	Dxel cwa'man tijb cojp yu' vin, chi gulox badëëman quixtëë loj Dios, badëëman cojp guin loj reeman, abi' gra reeman gu' vin yu' lojn.
41014024	Zianz rëbaman loj reeman: ―Vin guie na̱j da rejnan ni gaxhie'n chi guiëtan por zien ree bénguidxliuj, din guixal tijb nejz cüb xhienaag gap ree bejn perdon loj Dios.
41014025	Naj rni lëjt, ad yu'tri dxej guië'n vin rajcchaawnë uv, xt dxej ni guië'n vin cüb lod rniabee Dios.
41014026	Chi gulox biil reeman tijb cant par Dios. Dxel zë reeman ruguia' Olivos.
41014027	Dxel rëb Jesús loj reeman: ―Graczidi tio'nladx naj yan guxhin, zi'c ca loj xtiidx Dios lod rëb: “Gugüjtan bén rajp ree xiil, abi' guire'ch reeb.”
41014028	Per chi yabanan, yaloj naj ganeed lojdi gan Galilea.
41014029	Dxel rëb Bëd lojman: ―Majsi gra reeman tio'nladx lüj, per naj ad zaro'nladxtan lüj.
41014030	Badxi' Jesúsan rëbaman: ―Naj rni lüj Bëd, yan guxhin gajc chi gad gui̱d cwidxa' tio'p volt, choon volt mal rëbil guial ad nünbeetil naj.
41014031	Per naguiejn rüjn Bëd rëbaman: ―Majsi guiëtnë'n lüj, per ad zëtan guial ad nünbeetan lüj. Abi' graczi reeman rëb zian.
41014032	Chi bidxin reeman tijb luar la Getsemaní, dxel rëb Jesús loj ree xbejnman: ―Gol gurejsii guie, la'tgaj gabedx ganaaban Dios.
41014033	Abi' binëman Bëd, Jacob con Waj, dxel guzuloj guyunayaman abi' ad nixtri yu' luxdooman.
41014034	Zianz rëbaman loj reeman: ―Yu' naya da't luxdon, rulüü ma gugüjtan naj. Gol baya'n guie ad gaayëjsidi.
41014035	Abi' guzaman zata'n, zianz gurerulojman, gunabaman loj Dios, bal zile' tëd ni na̱j sagdiajman.
41014036	Chi cabejdx canabaman Dios, rëbaman: ―Dad, graczi zajc güünl. Babëë naj loj ni gazaagdiajn. Per ad gac zi'c rënan, rayal gac zi'c rënl.
41014037	Dxel ziaman lod baya'n ree xbejnman, chi badxinman cwë' reeman laa reeman naga'yëjs, zianz rëbaman loj Bëd: ―Simón, ¿naga'yëjsil ya? ¿Ni'qui tib hor ad gojct nibejnaal ya?
41014038	Gol gurenaa, gol gurejdx gunab Dios chitëë güün xindxab lëjt gan. Din rëndi güündi zi'c rayal, per xcuerpidi ad rtiëjbtan.
41014039	Dxel zëman zatijb persi gurejdx gunabaman Dios con diidx guin gajc ree.
41014040	Chi badxinman lod riga' reeman, laagajc reeman naga'yëjs zatijb, guial yu' da't bacaal loj reeman, abi' ni'quid radxejlt xhie guiëb reeman lojman.
41014041	Ni bayon volt badxinman, rëbaman: ―¿Sta naga'yëjsidi ya? ¿Sta cayziiladxidi ya? Gol batie'ch xbacaalidi din naj, najn Bén guxhaal Dios ma bidxin hor yayü reeman naj loj ree béndol.
41014042	Gol bixche, yo' ree, laa bén yayü naj ma zëëd gajxh.
41014043	Sta caneenë Jesús laa reeman chi bidxin Judas, bén goc tijb ree xbejnman. Bidxinnëman zien ree bejn ca' reeman espad con yag, guxhaal ree bixhioz rniabee ree bixhioz laa reeman con ree mextr rajc ley con ree guxtis Israel.
41014044	Abi' Judas bén bayü laaman ma bagojnxgajman bén guin ree rëbaman: ―Bén gawan xid, laaman na̱j bén raguiilidi, gol gunaazaman gol chinëman, gol gojpaman ad guslaadi laaman.
41014045	Chi bidxin Judas dxel gubigaman loj Jesús, rëbaman: ―Mextr, Mextr. Dxel gudawaman laaman xid.
41014046	Zianz gunaaz ree bén guin laaman din chinë reeman laaman.
41014047	Per tijb bén za' yagaj gulëë xiespadaman, gutü'man guidiajg xmojs bixhioz rniabee gra ree bixhioz.
41014048	Dxel rëb Jesús loj ree bén guin: ―¿Chexc zeel zëëdidi con espad con yag din chinëdi naj zi'c tijb xingubaan?
41014049	Zianczi guzunë'n lëjt lën yadooro' Jerusalén rulün lëjt xtiidx Dios, abi' ad gunaaztidi naj. Per gra ree ni guie cayajc din gac cumplid ni ca loj xtiidx Dios.
41014050	Dxel graczi ree xbejn Jesús baxüün, guro'nladx reeman laaman.
41014051	Per guyu tijb xinguiag binalix Jesús, nadüübix tijbzi lajd. Abi' chi gunaaz ree bén guin laax,
41014052	baslaagajquix lajd guin, zigxüünt ziladix.
41014053	Dxel binë reeman Jesús loj bixhioz rniabee gra ree bixhioz, abi' badxaag lasa' ree bixhioz rniabee ree bixhioz con ree guxtis Israel con ree mextr rajc ley.
41014054	Abi' zijt zijt binal Bëd Jesús xt rule' lidx bixhioz guin, dxel gurejman rudëj con ree bén rajp rulidx bixhioz guin,
41014055	Abi' ree bixhioz rniabee ree bixhioz con gra ree guxtis, baguiil reeman mod xhienaag gutedia' reeman Jesús din chile' gugüjt reeman laaman, per ad badxejlt xhienaag nutedia' reeman laaman,
41014056	majsi zien reeman rudxiib diidx rusquiee guijcaman, per garent garen rëb tijb gaj reeman.
41014057	Dxel guzuli tio'p choon reeman gunee reeman diidx rusquiee ree contr laaman, rëb reeman:
41014058	―Dunujn baguiejn rëbix: “Naj guse'n yadooro' Jerusalén ni been ree bejn, abi' choon dxejzi yayünanan sin xyudar ree bejn.”
41014059	Per ni'qui zian ad guneet reeman tibloj, garent garen gunee reeman.
41014060	Dxel bixhioz rniabee gra ree bixhioz guzuliman galay ree bén riga' yagaj, abi' gunabdiidxaman loj Jesús, rëbaman: ―¿Nid xhie diidx yadxi'l ya? ¿Wali ni canee reeman contr lüj ya?
41014061	Per achetczi rëb Jesús, ad badxi'taman diidx, dxel gunabdiidx bixhioz rniabee guin lojman zatijb, rëbaman: ―¿Lüj na̱j Cristo ya, Xi'n Dios Bén nagle'?
41014062	Badxi' Jesúsan rëbaman: ―Walican, najcan. Abi' lëjt zuguiaadi naj najn Bén guxhaal Dios zooban xladbee Dios Bén ca' gra guialrniabee guguiaa tëëdi naj guialan loj za̱j xanyabaa.
41014063	Chi biguiejn bixhioz guin zian, gudixya' xabaman, dxel rëbaman: ―Ad rüjntri naguiejn yadiil ree testiw.
41014064	Lëjt ma biguiejn caneeguijdxix Dios. Yan, ¿xhie nadi? Abi' graczi reeman rëb, guiëtaman.
41014065	Yu' reeman rucojp xhiejn lojman, ruta'cw tëë reeman lojman, dxel riguin reeman laaman, rëb reeman: ―¡Guneeya' chu gudin lüj! Guiáad ree bén rajp yagaj wëëz reeman lojman.
41014066	Chi za' Bëd rule' guin, dxel bidxin tijb béngunaa rüjn dxiin lidx bixhioz rniabee guin.
41014067	Chi baguiaaman zojb Bëd rudëj guin cucha'man, baguiaaman lojman, dxel rëbaman: ―Në lüj za'në Jesús bén Nazaret.
41014068	Per gurexuu Bëd rëbaman: ―Ad nünbeetan laaman, ad ragbeetan xhienin rnieel. Chi bariiman ro' port guin, dxel guridxa' gui̱d.
41014069	Dxel baguiaa béngunaa guin Bëd zatijb, zianz guzuloj rëbaman loj ree bén riga' yagaj: ―Në bén guin na̱j xbejn Jesús.
41014070	Per gurexuu Bëd zatijb. Gojc xchejdoo rëb ree bén riga' yagaj loj Bëd: ―Walican në lüj na̱j xbejnx din xin Galilea lüj, abi' zi'cgajc rniee reeman rnieel.
41014071	Per guzudxi'ch Bëd con ni rëbaman, zianz rëbaman: ―Gudëëd Dios naj casti bal rusquieen, ad nünbeetan bén nadi.
41014072	Loj hor zii gajc barojp volt guridxa' gui̱d. Dxel basaaladx Bëd guial rëb Jesús lojman: “Chi gad gui̱d cwidxa' tio'p volt, mal gojc choon volt rëbil ad nünbeetil naj.” Chi basaaladxaman zian, dxel guzuloj cayoonman.
41015001	Chi bareguiaal rsildoo, badxajg lasa' ree bixhioz rniabee ree bixhioz con ree guxtis Israel në ree mextr rajc ley con gra ree guxtis, abi' baya'n reeman diidx xhienaag güün reeman. Dxel guxhii reeman Jesús binë reeman laaman loj Pilato.
41015002	Abi' gunabdiidx Pilato loj Jesús rëbaman: ―¿Lüjn na̱j xrey ree bén Israel ya? Badxi' Jesús laan rëbaman: ―Najcan.
41015003	Abi' ree bixhioz rniabee ree bixhioz zien ni rudxiib reeman guijcaman,
41015004	zeel gunabdiidx Pilato lojman zatijb, rëbaman: ―¿Nid xhie diidx yadxi'l ya? Baguiaa dád zien ni rudxiib reeman guijquil.
41015005	Per achetczi badxi' Jesús, zeel dád badxa loj Pilato
41015006	Loj ree dxej lanij pascw, ruslaa Pilato tijb bén yu' ladxguiib, bén rëb ree bén guiedx guin guslaaman.
41015007	Lën ree dxej zii yu' bén la Barrabás ladxguiib con ree ben ren, bén bagüjt ree bejn loj tijb wadijl ni been reeman contr gobiarn.
41015008	Dxel chi bido'p ree bejn, rëb reeman loj Pilato din güünman zi'c na̱j costumbr,
41015009	Abi' rëb Pilato loj reeman: ―¿Rëndi ya guslaan xreydi?
41015010	Rëbaman zian guial ragbeeman bayü ree bixhioz guin laaman por guial rdëdlojzi reeman laaman.
41015011	Per ree bixhioz rniabee guin badxe' reeman bejn ree diidx din guiëb reeman loj Pilato guslaaman Barrabás.
41015012	Abi' gunabdiidx Pilato loj reeman rëbaman: ―¿Xhie rëndi günnë'n bén nadi na̱j xreydi?
41015013	Dxel gurixdiaj reeman rëb reeman: ―¡Bacaax loj crüjz!
41015014	Zianz rëb Pilato loj reeman: ―Per ¿xhieza ni mal beenx? Guiáad laa reeman mazri rbixdiaj reeman, rëb reeman: ―¡Bacaax loj crüjz!
41015015	Abi' guial rën Pilato yaya'nman zagdxe loj reeman, zeel baslaaman Barrabás, gunabeeman a Jesús, dxel bayüman laaman loj reeman din tiaman loj crüjz.
41015016	Abi' binë ree xin suldad guin Jesús xlule' palas, yagaj badxaag lasa' gra reex.
41015017	Abi' bascajcw reex laaman tijb lajd murad, dxel been reex tijb coron guiëjch badxe' reex guijcaman.
41015018	Dxel guzuloj rbixdiaj reex rëb reex: ―¡Guibanri xrey ree bén Israel!
41015019	Zianz rugaz reex var guijcaman, rulaa xhiejn reex lojman, abi' ruzuxib reex lojman.
41015020	Chi gulox baze' reex laaman, babëë reex lajd murad guin ladaman, bascajcw reex xabczaman, dxel zinë reex laaman din gucaa reex laaman loj crüjz.
41015021	Chi zinë reex Jesús, badxaagloj reeman tijb bén Cirene, laman Simón, xdad Lejandr con Rufo, ziaadaman bazaman dajn. Abi' been ree suldad guin naguiejn biaaman xcrüjz Jesús.
41015022	Abi' binë reex Jesús luar la Gólgota, rën guiëban Calaver.
41015023	Yagaj badëëd reex vin no'ch ni la mirra lojman din guië'man laan, per ad gu'taman laan.
41015024	Chi ma bacaa reex laaman loj crüjz, dxel gudxijt reex suert guijc xabaman din guidoon xhie yayal tijbgaj reex
41015025	Raca gaa rsil bacaa reex laaman loj crüjz.
41015026	Guijc crüjz guin bacaa reex lejtr ni rëb chexc zeel bacaa reex laaman loj crüjz, rëban: “Xrey ree bén Israel.”
41015027	Chi bacaa reex laaman loj crüjz, në zatio'p ree xin gubaan bacaa reex loj crüjz, tijbix cwa xladbeeman, zatijbix cwa xladruvejsaman.
41015028	Zian gojc cumplid ni ca loj xtiidx Dios, lod rëb: “Nayabaman loj ree benmal.”
41015029	Abi' ree bén ridëd yagaj ruze' reeman laaman runij guijc reeman, rëb reeman: ―Conza ni rnieel guial rëbil, yase'nl yadooro' Jerusalén abi' loj choon dxejzi ma bayüjnlan zatijb,
41015030	yan baslaa lüj gajc baguiajt tëë loj crüjz zii.
41015031	Ziangajc ruze' ree bixhioz rniabee laaman con ree mextr rajc ley, rëb reeman: ―Gognëx ben ren ree, guiáad laax ad rajct ruslaa laagajquix.
41015032	Yaguiajtix loj crüjz guin, bal laax na̱j Cristo, xrey ree bén Israel, din yaguiaa ree, dxel yaliduladx ree. Xt në ree xingubaan canëman loj crüjz guneeguijdx laaman.
41015033	Chi gol garol dxej, bicajy guidib guidxliuj xt raca choon wadxe.
41015034	Dxel raca choon guin gurixdiaj Jesús rejs, rëbaman: ―Eloi, Eloi, ¿lama sabactani? ―rën guiëban: Diosan, Diosan, ¿chexc zeel gulëëladxil naj?
41015035	Yu' ree bén za' yagaj biguiejn, abi' rëb reeman: ―Gol bacaagdiajg niad. Laax cabejdx Elías bén badëë xtiidx Dios loj ree bejn.
41015036	Dxel ruxüün tijbaman, bicajdxaman tijb xiil loj vinagr, bacaaman laan loj tijb yag, abi' bacaaman laan ro' Jesús din guië'man laan, rëbaman: ―Gol basa'nx, yaguiaa ree don zi't Elías yalet laax loj crüjz guin ya.
41015037	Per Jesús dád rejs gurixdiajman, dxel güjtaman.
41015038	Loj hor zii goxya' lajd nal lën yadooro' Jerusalén, gojcan tio'p lala', diizd guijc guin xt guia' guin goxya'.
41015039	Dxel suldad rniabee ree suldad guial za'x niz loj Jesús. Chi baguiaax xhienaag güjtaman, rëbix: ―Walican, Xi'n Dios bén guin.
41015040	Në tio'p choon ree béngunaa za' zijt ruguiaa ni cayajc. Loj ree béngunaa guin no'ch María Magdalena, në Salomé në Li xniaa Xiëb con Jacob bén na̱j benguiag loj Xiëb.
41015041	Béngunaa guin ree binal Jesús, been tëë reeman laaman yudar chi guzuman Galilea, në zien ree béngunaa ren binal laaman diizd Galilea xt Jerusalén.
41015042	Chi bidxin dxej rüjn ree bén Israel gra, chi guixiezi na̱j dxej raziiladx reeman, ma cabej guiaal,
41015043	bidxin Xiëb bén za guiedx Arimatea. Gojcaman tijb xguxtis ree bén Israel, abi' gojp ree bejn laaman respejt, në laaman rbëz xguialrniabee Dios, abi' guyuman valor wejman loj Pilato, persi banabaman xcuerp Jesús.
41015044	Dád badxa loj Pilato guial ma güjt Jesús, dxel gurejdxaman xin suldad rniabee ree suldad persi gunabdiidxaman bal walin.
41015045	Abi' rëb suldad guin guial walican ma güjtaman, dxel cwëjb Pilato baca' Xiëb cuerp guin.
41015046	Guzii Xiëb tijb lajd, abi' chi baletaman xcuerp Jesús loj crüjz guin dxel batüübaman laaman lajd guin, biquie'chaman laaman lën tijb baa ni bidëën lën tijb guiaj, dxel basiaawaman ro' baa guin con tijb guiajro'.
41015047	María Magdalena con Li xniaa Xiëb, baguiaa reeman lod baquie'ch reeman Jesús.
41016001	Chi gudëd dxej raziiladx ree bejn, María Magdalena, në Salomé, në Li xniaa Jacob, bisii reeman perfum din chitëëb reeman laan xcuerp Jesús.
41016002	Bareguiaal chidumingw, rsildoo brii reeman wej reeman ro' xbaa Jesús, naabzi rliejn gubijdx.
41016003	Chi zë reeman lunejz, rëb loj lasa' reeman: ―¿Chuza chisüd guiaj nayaaw ro' baa guin?
41016004	Per chi bidxin reeman baguiaa reeman ma biniib guiaj za' ro' baa guin ad za'tri loj xluaran.
41016005	Chi guyu reeman lën baa guin, baguiaa reeman tijb xinguiag zojbix ladbee, najcwix lajd naquich yool, abi' bidxeb reeman.
41016006	Per rëbix loj reeman: ―Ad rdxebidi, raguiilidi Jesús bén Nazaret bén cwa loj crüjz. Per ma babanman, achutri laaman guie, gol baguiaa lod gudixh reeman laaman.
41016007	Yan, gol chej gol chiguiedx loj Bëd në loj los demazri ree xbejnman guial yaloj Jesús ned cheman Galilea dxel chedi, ni guguiaadi laaman zi'c ma naman lojdi.
41016008	Dxel cari da't barii ree béngunaa guin lën baa guin, dád canij reeman cadxeb reeman, abi' achut loj rëb reeman guial rdxeb reeman.
41016009	Chi ma baban Jesús, chidumingw rsildoo, yaloj loj María Magdalena balüülojman, bén babëëman gajdx xindxab luxdoo.
41016010	María Magdalena guin bicojn ree xbejn Jesús, bén yu'naya ree roon tëë reeman por laaman.
41016011	Chi biguiejn reeman guial naban Jesús baguiaa tëë María Magdalena laaman, ad bililadxt reeman.
41016012	Chi gudëd gojc zian, garen balüüloj Jesús loj tio'p ree xbejnman lunejz chi zë reeman niz dajn.
41016013	Dxel bén guin ree bicojn lasa' reeman, per ni'qui laa reeman ad bililadxt reeman.
41016014	Ni bigratë balüüloj Jesús loj za chiptib ree xbejnman, chi zojb reeman xan mex cayaw reeman, gudilëman laa reeman guial nad reeman, ad rliladxt reeman bén baguiaa ree laaman guial ma babanman.
41016015	Dxel rëbaman loj reeman: ―Gol chej guidib guidxliuj, gol chigtie'ch xtiidxza'c Dios loj gra ree bejn.
41016016	Bén chililadx tiobnijs tëë zajcaman perdon loj Dios. Per bén ad zaliladxt xtiidxza'c Dios, laaman yayal casti.
41016017	Sen guie ree gap ree bén chililadx naj: Por da guialrniabeen zabëë reeman xindxab luxdoo ree bejn, zanee tëë reeman diidx ren ree,
41016018	zanaaz reeman bëël ree, abi' majsi guië' reeman ni yu' venen guijc achet gac reeman, chi gudxiib yaa reeman guijc ree bénragxuu, zayajc reeman.
41016019	Chi gulox guneenë Dad Jesús laa reeman, dxel bayë'paman xanyabaa, gurejman xladbee Dios.
41016020	Guiáad laa reeman brii reeman zigtie'ch reeman xtiidxza'c Dios guidibczi. Abi' Dad Jesús gognë laa reeman, been reeman milagr ree, persi gogbee ree bejn guial xtiidxqui Dios na̱j ni rniee reeman. Amén.
42001001	Zien ree bén ma been naguiejn gucaa ni goc con dunuj ree,
42001002	zi'cgajczi balüü ree bejn dunuj ree, bén baguiaa ree diizd guia'xchej ni been Jesús në ni guzacaman, gutie'ch tëë reeman xtiidxaman.
42001003	Naj baguilxnejzchaaw diizd guia'xchejn, dad Teófilo, zeel naladxan zagdxen gucanan xnejz par lüj,
42001004	din chignia'l zagdxe diidxli balüü reeman lüj.
42001005	Tiamp gunabee rey Herodes guidib niz Judea, guyu tijb bixhioz brii laj Zacarías, bachajgaman tib cwaa ree bixhioz brii laj xbejn Abías. Xbéngunaa Zacarías brii laj Elisabet, zaman loj xdiaa bixhioz brii laj Aarón.
42001006	Grop reeman gubajn xnejz loj Dios bazoob tëë reeman diidx graczi ni rniabee Dios, abi' achut rile' guiëb guial rajp reeman dol.
42001007	Per achut xi'n reeman guyu guial ad gojct niu xi'n Elisabet, grop reeman ma na̱j bengol.
42001008	Tijb dxej ni bayal ree bixhioz no'ch Zacarías loj, been reeman sirv loj Dios,
42001009	zi'c na̱j xcostumbr ree bixhioz guin, gudxijt reeman suert din guidoon chu yayal gudxe' goxyaal lën yadooro' Jerusalén, abi' bayal Zacarías cu'man goxyaal guin.
42001010	La'tgaj cagu'man goxyaal guin, gra ree bejn riga' lule' cabejdx canab reeman Dios.
42001011	Dxel balüüloj tijb xianjl Dios loj Zacarías, za'liman xladbee altar lod cayu goxyaal guin.
42001012	Chi baguiaa Zacarías anjl guin, ad badxejlt xhie nüjnman, dád bidxebaman.
42001013	Per rëb anjl guin: ―Zacarías, ad rdxebil ma bacaagdiajg Dios ni gunabil. Chu' xi'n xbéngunaal Elisabet, gaquix xinguiaaw abi' yagu'l lajx Waj.
42001014	Yabaa da'til, në zien ree bejn yabaa chi galix,
42001015	guial gaquix xin lasajc loj Dios. Ad zë'tix vin ni'qui ni gusüdx laax. Abi' diizd chi gadix gal mal za'në xSprijt Dios laax.
42001016	Por laax zien ree bén Israel yayejc loj xDad reeman Dios.
42001017	Laax ned lojman, chu' xSprijt Dios luxdoox gap tëëx guialrniabee zi'c Elías, bén badëë xtiidx Dios loj ree bejn, yabe'cdxex bén na̱j ree dad con xi'n reeman, gulüü tëëx bén ad ruzoobt ree diidx din guzuxnejzix bejn ree guidxga' reeman laaman chi gui'taman.
42001018	Dxel rëb Zacarías loj anjl guin: ―¿Xhienaag gagbeen guial gac cumplid ni nal? Din naj con da béngunaan ma nayajcan bengol.
42001019	Badxi' anjl guinan rëbaman: ―Naj na̱j Gabriel, rünan sirv loj Dios, laaman guxhaal naj zidnë'n diidxza'c guie lojl.
42001020	Per yan guial ad bililadxtil da diidxan, yaya'nl gop ad zajct guinieel xt guidxin dxej gal xindo guin.
42001021	Guiáad ree ben riga' lule' guin cabëz reeman Zacarías yu' nawëëg reeman guial cayaglaaman lën yadoo guin.
42001022	Chi bariiman ad rajctri rnieeman, gaz sen rüjnman guial ma baya'nman gop. Dxel gogbee reeman guial yu' xhie baguiaaman lën yadoo guin.
42001023	Zianz baza' ree dxej ni been Zacarías sirv lën yadoo guin, dxel zia lidxaman.
42001024	Chi gudëd ree dxej guin, guyu xi'n xbéngunaaman Elisabet. Gaay bëëw tib guyuzaman lënü, rëbaman:
42001025	“Ze na̱j ni beennë Dios naj lën ree dxej guie chitëë guze'ri ree bejn naj.”
42001026	Ni goc xho'p bëëw, guxhaal Dios anjl la Gabriel luguiedx Nazaret ni riga' niz Galilea,
42001027	din chignajman tijb biinxdüb lam Li. Ma na̱j tia' tijb xin la Xiëb laam, xin zëëd loj xdiaa rey Davi.
42001028	Guyu anjl guin lod yu' Li abi' rëbaman: ―¡Xchan Li, Dios ma gulej lüj! Dios za'në lüj, ma beenle' tëëman lüj loj gra ree béngunaa.
42001029	Chi baguiaa Li anjl guin dád badxa lojm guial rëbaman zian, abi' gunabdiidxim xhie rën guiëb ree diidx guin.
42001030	Dxel rëb anjl guin: ―Li, ad rdxebil din lüj gule Dios beenle' tëëman lüj.
42001031	Chu' xi'nl, abi' chi galaman yagu'l lajman JESÚS.
42001032	Laaman gac bén zojbloj, guiniee ree bejn laaman Xi'n Dios bén yu' xanyabaa. Güün dux Dad ree Dios laaman rey zi'c goc xdiaagulalaman Davi,
42001033	din nabeeman bén Israel ree xt goctëëz, abi' xguialrniabeeman ad yu't dxej loxan.
42001034	Dxel rëb Li loj anjl guin: ―¿Xhienaag chu' da xi'nan awa achut bénguiaaw nabannë'n?
42001035	Badxi' anjl guinan rëbaman: ―Por xSprijt Dios chu' xi'nl, abi' xguialrniabee Dios bén yu' xanyabaa gusiaawan guijquil con xbalan. Zeel xi'nl bén gal, gacaman naya nali abi' guiniee ree bejn laaman Xi'n Dios.
42001036	Ziangajc lasa'l Elisabet ma yu' xi'nman, majsi ma najman bengol, bén rëb ree bejn ad zajct chu' xi'n, per yan ma gojc xho'p bëëw yu' xi'nman.
42001037	Din Dios graczi zajc güünman.
42001038	Dxel rëb Li loj anjl guin: ―Dios na̱j bén rniabee naj, gacza zi'c rënman. Ziat anjl guin.
42001039	Lën ree dxej guin wej Li cari da't tijb guiedx ni riga' la̱d ree guia' niz Judea,
42001040	dxel guyum lënü lidx Zacarías, bagajpdiozim Elisabet.
42001041	Chi biguiejn Elisabet cha'm cugajpdiozim laaman, laa baniib gajc xindobëz yu' lënman, dxel guyu xSprijt Dios luxdooman guidiblagaa.
42001042	Abi' gunee Elisabet rejs, rëbaman: ―¡Dios ma beenle' lüj loj gra ree béngunaa, beenle' tëëman bejndobëz yu' lënl!
42001043	¿Chuza najn zeel zidganaj xniaa da Diosan naj, bén rniabee?
42001044	Din biguiejnzan cha'l bagajpdiozil naj, laa baniib gajc da bindoon lënan guial babaam.
42001045	Xiquilbaal guial bililadxil, din gac zi'c bagojn Dios lüj.
42001046	Dxel rëb Li: Ruzatan Dios zagdxe,
42001047	rabaanë' tëën laaman, guial ragnëman naj.
42001048	Guial baguiaaman naj, majsi biin rüjnzi sirv lojman naj. Abi' diizd yan xt goctëëz guza't ree bejn naj, guiëb reeman xiquilbaam.
42001049	Din Dios, bén rniabee, dád zro' na̱j ni ma beennëman naj. Naya naliman.
42001050	Ad rbëzt rayaman graczi ree bén ruzoob xtiidxaman.
42001051	Zro' na̱j ni ma beenman con xguialrniabeeman. Base'nman xixgab ree bén rüjn benro',
42001052	biquiedaman guialrniabee loj ree bén rniabee, guiáad loj ree bén ad zojblojt badëëman guialrniabee loj reeman.
42001053	Badëëman guialnaza'c loj ree bén biaadx guialraw, guiáad ree benrijcw basa'nman laa reeman zezi.
42001054	Gognëman bén Israel ree, xbejnman, abi' ad bayanladxtaman nayaman laa reeman,
42001055	zi'c rëbaman loj dux béngulal ree, Abraham në loj ree xdiaaman.
42001056	Abi' baya'nnë Li Elisabet cost choon bëëw, dxel baguiaj lidxim.
42001057	Chi bidxin dxej gojl xi'n Elisabet najx xinguiaaw.
42001058	Abi' gogbee ree lasa'man në ree bén zojb gajxh guial baya Dios laaman, dád babaa reeman bignaj reeman laaman.
42001059	Chi ma gojc xindobëz guin toxman, dxel binë reeman laax guyux sen ni ru ree bén Israel. Abi' guyën reeman nagu' reeman lajdoox Zacarías zi'c la xdadix,
42001060	per gunee xniaax, rëbaman: ―Ad zayutan zian. Rayal gaquim Waj.
42001061	Dxel rëb reeman lojman: ―¿Chexquiza zeel gaquix Waj? Achut ree lasa'l la zian.
42001062	Abi' con sen gunabdiidx reeman loj xdad xindobëz guin chu rënman grii lajx.
42001063	Zianz gunabaman tiblia' tabl abi' bacaaman lojn: “Waj grii lajx.” Dád badxaloj gra ree bén guin.
42001064	Loj hor ziigajc gojc banee Zacarías, abi' guzuloj cuza'taman Dios zagdxe.
42001065	Gra ree bén zojbnëman gajxh dád badxa loj reeman, xt gra ree guiedx riga' la̱d ree guia' niz Judea gogbee reeman graczi ni goc.
42001066	Guiáad graczi ree bén gogbee zian, rniabdiidx loj lasa' reeman, rëb reeman: ―¿Chu gac xindo guin ya'n chi ni'six? Rëb reeman zian guial laa rguien gajc ma beenle' Dios laax.
42001067	Zacarías, bén na̱j xdad xindo guin guyu xSprijt Dios luxdooman guidiblagaa, zianz guzuloj caneeman, rëbaman:
42001068	Benza'c bendxoon na̱j Dios, dux Dad ree nayajc ree bén Israel, guial bi'taman bidganajman dunuj ree nayajc ree xbejnman, bidgalëë tëëman dunuj ree loj ni cayza'c ree.
42001069	Guxhaalaman tijb bén rajp guialrniabee din yabëëman dunuj ree loj ni cayza'c ree, zëëdaman loj xdiaa rey Davi, bén na̱j xbejn Dios.
42001070	Zi'c been Dios promejs diizd gocli, zian gunee ree bén badëë xtiidxaman loj ree bejn, bén guban ree zi'c rënman:
42001071	guial yabëëman dunuj ree loj ree bén ralen dunuj ree, në loj gra ree bén yu'xyajn dunuj ree,
42001072	yaya tëëman dux béngulal ree, abi' ad zayanladxtaman promejs ni beenman.
42001073	Ni ne na̱j promejs ni beenman loj dux béngulal ree Abraham:
42001074	guial yabëëman dunuj ree loj ree bén ralen dunuj ree, din chile' yaguieen ree sirv lojman sin guialrdxeb,
42001075	yabajn ree yaguieen tëë ree zi'c rënman, guidib tiamp ni yabajn ree.
42001076	Guiáad lüj xi'n, guiniee ree bejn lüj bén rudëë xtiidx Dios loj ree bejn, Dios yu' xanyabaa. Din nedil chiguieenchaawil xnejz bén na̱j Dad,
42001077	gulüü tëël xbejnman din gagbee reeman xhienaag gac xtol reeman perdon, laa tëë reeman loj casti.
42001078	Guial raya da't dux Dad ree dunuj ree, zeel guxhaal xi'nman, bén na̱j zi'c xbacha' gubijdx din gusniman du loj ree,
42001079	guixhial tëëman xquiarguiejn ree bén zë loj nejzmal, bén ad nabant ree xnejz zi'c rën Dios, gulüü tëëman dunuj ree yadxoo ree loj xnejzaman din yabajn ree zagdxe sin wadijl.
42001080	Guiáad xindo guin guni'six guyu tëë xquiarguiejnx mazri por Dios. Guzujx loj yujbidx, xt bidxin dxej guneex xtiidx Dios loj ree bén Israel.
42002001	Lën ree dxejzii gunabee rey César Augusto guiyab gra ree bejn guidib lod rniabeeman.
42002002	Laan na̱j ni yaloj biyab ree bejn chi goc Cirenio gobernador Siria.
42002003	Graczi ree bejn na̱j yaguiaj ladx ladx din guiyab reeman.
42002004	Zianan zeel brii Xiëb luguiedx Nazaret ni riga' niz Galilea, wejman Belén, ni riga' niz Judea, lod gol rey Davi din loj xdiaa rey Davi zëëd Xiëb.
42002005	Wejman binëman Li, lacheelaman din guiyab reeman. Ma yu' xi'n Li.
42002006	Abi' la'tgaj za' reeman Belén, bidxin dxej gojl bejndobëz guin.
42002007	Yagaj gol xi'n yaloj Li, dxel batüübaman bejndobëz guin lajd, gudijxhaman laaman lod ru ni raw ree be, guial ad bidxejlt lënü naya'n reeman.
42002008	Gajxh Belén guin za' ree bén rajp xiil, abi' dajn guin gajc rdëd reeman guiaal rajp reeman laa reeb.
42002009	Dxejczi balüüloj tijb xianjl Dios loj reeman, naynidxuj basni xbiani Dios lod riga' reeman abi' dád bidxeb reeman.
42002010	Per rëb anjl guin loj reeman: ―Ad rdxebidi din zidnë'n diidxza'c lojdi, por laan yabaa gra ree bejn.
42002011	Yan, ladx rey Davi ma gojl bén yabëë lëjt loj ni cazajquidi, laaman na̱j Cristo, laaman na̱j Dad.
42002012	Abi' din yayünbeedi laaman; nadüübaman lajd, naga'man lod ru ni raw ree be.
42002013	Dxejczi balüüloj zien da't ree anjl cwë' anjl yaloj guin, ruza't reeman Dios zagdxe, rëb reeman:
42002014	¡Benza'c bendxoon na̱j Dios bén yu' xanyabaa, abi' loj guidxliuj yabe'cdxeman luxdoo bén rüjn ree zi'c rënman!
42002015	Chi ma zia ree anjl guin xanyabaa, dxel rëb loj lasa' ree bén rajp ree xiil guin: ―Yo' ree Belén yuquiaa ree ni goc ni, zi'c ma bagojn dux Dad ree Dios dunuj ree.
42002016	Dxel cari da't zë reeman, abi' bidxaagloj reeman Li në Xiëb, nëtëë bejndobëz guin naga'man lod ru ni raw ree be.
42002017	Chi baguiaa reeman laaman, be reeman diidx ni rëb anjl guin loj reeman xcwent bejndobëz guin,
42002018	abi' graczi ree bén biguiejn dád badxa loj reeman ni rëb ree bén rajp ree xiil guin.
42002019	Per Li, rgu'chaaw luxdooman gra ni rucaagdiajgaman, rüjn tëëman laan xgab.
42002020	Dxel zia ree bén rajp ree xiil guin, rabaa reeman rudëë tëë reeman quixtëë loj Dios por gra ni baguiaa reeman biguiejn tëë reeman, guial gojc zi'c rëb anjl guin loj reeman.
42002021	Chi ma gojc toxman gojl bejndobëz guin, badxe' reeman laaman sen ni ru ree bén Israel, bagu' tëë reeman lajman Jesús zi'c rëb anjl guin loj Li chi gad Jesús gacxhiej lënman.
42002022	Chi bayaaloj ree dxej ni been Li zi'c rüjn ree béngunaa rajl xi'n, dxel binë reeman bejndobëz guin loj Dios lën yadooro' Jerusalén.
42002023	Been reeman zian din loj ley guin ca: “Gra ree xindoniguiaaw rajl yaloj ma na̱j reex par Dios.”
42002024	Abi' binë reeman gon par Dios zi'c rniabee ley: rayal chinë reeman tio'p gugdoo o tio'p palomdoo.
42002025	Tiamp zii zojb bén la Simeón Jerusalén. Najman benza'c rën tëëman Dios, rbëzaman bén gagnë bén Israel ree za'në tëë xSprijt Dios laaman.
42002026	Abi' por Sprijt guin gogbeeman guial ad zëjttaman xt guguiaaman Cristo, bén guixhiaalaman.
42002027	Dxel por xSprijt Dios wejman lën yadooro' Jerusalén. La'tgaj yu'man lën yadoo guin, Xiëb con Li bidxinnë reeman Jesús din güün reeman zi'c rniabee ley,
42002028	zianz gudiidx Simeón bejndobëz guin baza'taman Dios zagdxe, rëbaman:
42002029	Dad, yanri ma babedxe luxdon. Ma zajc guslaal naj guiëtan najn xmojsil, ma gojc zi'c nal.
42002030	Din con quijb guiaalon ma baguian bén gagnë dunujn.
42002031	Guial ma bazujl laaman loj gra ree bénguidxliuj.
42002032	Laaman na̱j biani par ree bén ad najt bén Israel, na̱j tëëman bacha' par ree xbén Israelil.
42002033	Guiáad Xiëb con xniaa Jesús dád badxa loj reeman ni biguiejn reeman rëb Simeón xcwent bejndobëz guin.
42002034	Dxel beenle'man laa reeman, zianz rëbaman loj Li xniaa Jesús: ―Li, Dios bacaabee bejndobëz guie din por laaman zien da't ree bén Israel laa loj dol, per zien reeman yaya'n loj xtol. Zidgalüüman bejn ree conin na̱j ni ruladx Dios, per zien reeman ad zënt laaman.
42002035	Abi' zian gagbeeman xhienaag na̱j xixgab tijbgaj bejn, guiáad lüj zi'c tijb espad chëëz luxdool chi gac ree ni guin.
42002036	Yagaj gajc za' tijb béngunaa yo'xh laman Ana, rudëëman xtiidx Dios loj ree bejn, xdadaman brii laj Fanuel, xdiaagulalaman gojc Aser. Benguiagan chi cwa' xinguiaaw laaman, abi' gajdx ijsi gubajnnë lacheelaman.
42002037	Ma gojc tajpgajlbitap ijz baya'nman bizëjb. Zianczi yu'man lën yadooro', rba'nman rbejdx rniab tëëman Dios.
42002038	Loj hor ziigajc bibigaman lod za'në Xiëb Li con Jesús, guzuloj cudëëdaman quixtëë loj Dios cuza't tëëman bejndobëz guin loj gra ree bén cabëz guixhiaal Dios bén gagnë bén Jerusalén ree.
42002039	Chi ma been reeman graczi ni rniabee xley Dios, dxel zia ladx reeman Nazaret ni riga' niz Galilea.
42002040	Cani's bejndobëz guin, cayuman gojl, cayajcaman nasin, cayüjnle' tëë Dios laaman.
42002041	Gazob ijz rej ree xdad Jesús Jerusalén lanij pascw.
42002042	Chi baza' Jesús chiptio'p ijz, binë ree xdadaman laaman lanij zii zi'c na̱j xcostumbr reeman.
42002043	Chi ma gudëd lanij guin, baza ree xdad Jesús ma zia ladx reeman. Ad gogbeet reeman baya'n Jesús Jerusalén.
42002044	Gunaladx reeman ma no'chaman loj ree bén zia. Zian guza reeman tibdxej. Per chi baguiil reeman laaman loj lasa' reeman në loj ree bén nünbee reeman,
42002045	achut laaman naguiee. Dxel bayejc reeman zia reeman Jerusalén zatijb zigdiil reeman laaman.
42002046	Xt ni gocri choon dxej badxejl reeman laaman lën yadooro' Jerusalén, zojbaman galay ree mextr rajc ley, cucaagdiajgaman canabdiidx tëëman laa reeman.
42002047	Gra ree bén caguiejn ni rnieeman caydxaloj reeman guial rajcaman në ree diidx radxi'man.
42002048	Chi baguiaa ree xdadaman laaman, dád badxaloj reeman, dxel rëb xniaaman: ―Xi'n, ¿chexc zeel basajquil dunujn zian? Xdadil con naj dád nadxu'n xgab caydiilan lüj.
42002049	Badxi' Jesús laan rëbaman: ―¿Chexc zeel raguiilidi naj? ¿Nid ragbeedi ya rayal günan xchiin da Dadan?
42002050	Per ad bignia't reeman xhie rën guiëb ni rëbaman.
42002051	Dxel bayejcnëman laa reeman zia reeman Nazaret, graczi xtiidx ree xdadaman ruzoobaman, guiáad xniaaman graczan rgu'chaaw luxdooman.
42002052	Zi'cri cani's Jesús cayu tëë mazri xquiarguiejnman. Rabaanë Dios laaman rabaanë tëë ree bejn laaman.
42003001	Chi goc chiin ijz rniabee rey Tiberio, abi' Poncio Pilato najman gobernador Judea, Herodes najman gobernador Galilea, bijchaman Felip najman gobernador Iturea në Traconite, guiáad Lisanias najman gobernador Abilinia.
42003002	Anás në Caifás na̱j reeman bixhioz rniabee gra ree bixhioz. Lën ree dxej zii gunee Dios Waj, xi'n Zacarías lod na̱j yujbidx.
42003003	Dxel gudëd Waj graczi ree guiedx riga' ro' guiiw Jordán, rëbaman loj ree bejn din yayüjn reeman xgab por xtol reeman tiobnijs tëë reeman, din güün Dios xtol reeman perdon.
42003004	Zian gojc cumplid ni bacaa Isaías bén badëë xtiidx Dios loj ree bejn, lod rëbaman: Rguien cha' tijb bén rbidxa' loj yujbidx, rëbaman: “Gol beenchaaw xnejz dux Dad ree Dios, gol guxhal tijb nejz nali.
42003005	Gra ree la'ch yadxa reen guiáad ree guia' con ree lom yayajc reen tibloj, në ree nejz volt yayaali yadxa tëë ree lunejz ni ad najt tibloj.
42003006	Gra ree bénguidxliuj guguiaa bén guixhiaal Dios gagnë dunuj ree.”
42003007	Chi brii zien ree bejn din guroobnijs Waj laa reeman, rëbaman loj reeman: ―¡Xi'n xindxab lëjt! ¿Chu bagojn lëjt guial laadi loj castiro' ni zëëd?
42003008	Gol gubajn zagdxe din guiguien guial waliqui ma bayüjndi xgab por xtolidi, ad guiëb tëë loj lasa'di: “Dunujn zio'p loj xdiaa Abraham”, din naj rni lëjt xt guiaj guie ree zajc yayüjn Dios xdiaa Abraham.
42003009	Abi' ree bén ad zinalt xnejz Dios zi'c rayal, ma zidyob dxej ni güünnë Dios laa reeman zi'c rüjnnë bejn tijb yag chi ad rtiatan, rütüügaman laan din che'can.
42003010	Dxel gunabdiidx reeman, rëb reeman: ―¿Xhie rayal yaguieenan?
42003011	Badxi' Wajn rëbaman: ―Bén yu' tio'p xab, rayal gudëëman tijban loj bén achet rajp. Guiáad bén yu' ni raw, rayal gudëëman ta'nan loj bén ryaadxan.
42003012	Në tio'p choon ree bén ruquijx impuest bidxin din tiobnijs reeman. Abi' gunabdiidx reeman loj Waj, rëb reeman: ―Mextr, laadx dunujn, ¿xhie rayal yaguieenan?
42003013	Badxi' Wajn, rëbaman: ―Ad guquijxidi mazri guial loj ni rayal guquijxidi.
42003014	Yu' tëë ree suldad gunabdiidx lojman rëb reex: ―Laadxza dunujn, ¿xhie rayal yaguieenan? Badxi'man laan rëbaman: ―Ad cwëëxuudi xhie xieen bejn, guial guchejbidi laa reeman o gudxiibidi guijc reeman ni ad beent reeman, gol guziibnejz tëë ni rajxidi.
42003015	Guiáad ree bejn gagbeenejzdoo reeman bal Wajn na̱j Cristo,
42003016	per rëbaman loj gra reeman: ―Naj curobnijs lëjt con nijs. Per zëëd tijb bén guroobnijs lëjt con xSprijt Dios në bajl. Laaman rajp mazri guialrniabee guial lon, ni'qui xgurëchaman ad zajct gaxhiecan.
42003017	Abi' zi'c raya trigo zian güünnëman bejn. Din bén zinal ree xnejz Dios yayal reeman lod rniabeeman, guiáad ree bén ad zinalt xnejz Dios guixhiaalaman laa reeman loj bajl ni ad yu't dxej yayü'.
42003018	Zian guneenë Waj laa reeman, në ree con diidx ren guneenëman laa reeman rulüüman laa reeman xtiidxza'c Dios.
42003019	Gudilë tëëman rey Herodes guial cwa'man Herodías xbéngunaa bijchaman Felip, në por graczi ni mal ni ma beenman.
42003020	Per luar nidxga' Herodes xtiidx Waj aal beenman zatijb ni mal: badxe'man Waj ladxguiib.
42003021	Chi curoobnijs Waj bejn ree nëgajc Jesús gurobnijs. Abi' la'tgaj cabejdx canabaman Dios, bixal xanyabaa
42003022	zianz biguiajt xSprijt Dios zi'c tijb palom xt guijcaman. Dxel biguien cha' tijb bejn xanyabaa, rëbaman: ―Lüj na̱j da xi'nan, rënan lüj rabaanë' tëën lüj.
42003023	Cost gajlbichii ijz yu' Jesús chi guzuloj beenman xchiin Dios. Naladx ree bejn xi'n Xiëb najman, Xiëb guin gojc xi'n Elí.
42003024	Elí gojc xi'n Matat, Matat gojc xi'n Leví, Leví gojc xi'n Melqui, Melqui gojc xi'n Jana, Jana gojc xi'n Xiëb,
42003025	Xiëb gojc xi'n Matatías, Matatías gojc xi'n Amós, Amós gojc xi'n Nahum, Nahum gojc xi'n Esli, Esli gojc xi'n Nagai,
42003026	Nagai gojc xi'n Maat, Maat gojc xi'n Matatías, Matatías gojc xi'n Semei, Semei gojc xi'n Xiëb, Xiëb gojc xi'n Judá,
42003027	Judá gojc xi'n Joana, Joana gojc xi'n Resa, Resa gojc xi'n Zorobabel, Zorobabel gojc xi'n Salatiel, Salatiel gojc xi'n Neri,
42003028	Neri gojc xi'n Melqui, Melqui gojc xi'n Adi, Adi gojc xi'n Cosam, Cosam gojc xi'n Elmodam, Elmodam gojc xi'n Er,
42003029	Er gojc xi'n Josué, Josué gojc xi'n Eliezer, Eliezer gojc xi'n Jorim, Jorim gojc xi'n Matat,
42003030	Matat gojc xi'n Leví, Leví gojc xi'n Simeón, Simeón gojc xi'n Judá, Judá gojc xi'n Xiëb, Xiëb gojc xi'n Jonán, Jonán gojc xi'n Eliaquim,
42003031	Eliaquim gojc xi'n Melea, Melea gojc xi'n Mainán, Mainán gojc xi'n Matata, Matata gojc xi'n Natán,
42003032	Natán gojc xi'n Davi, Davi gojc xi'n Isaí, Isaí gojc xi'n Obed, Obed gojc xi'n Booz, Booz gojc xi'n Salmón, Salmón gojc xi'n Naasón,
42003033	Naasón gojc xi'n Aminadab, Aminadab gojc xi'n Aram, Aram gojc xi'n Esrom, Esrom gojc xi'n Fares, Fares gojc xi'n Judá,
42003034	Judá gojc xi'n Jacob, Jacob gojc xi'n Isaac, Isaac gojc xi'n Abraham, Abraham gojc xi'n Taré, Taré gojc xi'n Nacor,
42003035	Nacor gojc xi'n Serug, Serug gojc xi'n Ragau, Ragau gojc xi'n Peleg, Peleg gojc xi'n Heber, Heber gojc xi'n Sala,
42003036	Sala gojc xi'n Cainán, Cainán gojc xi'n Arfaxad, Arfaxad gojc xi'n Sem, Sem gojc xi'n Noé, Noé gojc xi'n Lamec,
42003037	Lamec gojc xi'n Matusalén, Matusalén gojc xi'n Enoc, Enoc gojc xi'n Jared, Jared gojc xi'n Mahalaleel, Mahalaleel gojc xi'n Cainán,
42003038	Cainán gojc xi'n Enós, Enós gojc xi'n Set, Set gojc xi'n Adán, guiáad Adán gojc xi'n Dios.
42004001	Yu' xSprijt Dios luxdoo Jesús guidiblagaa. Chi bazaman guiiwro' Jordán dxel binë xSprijt Dios laaman lod na̱j yujbidx.
42004002	Ni guzuman tiuu dxej tiuu guiaal, abi' been xindxab laaman prueb. Achetczi gudawaman dxej zii ree, zianz gulaanman.
42004003	Dxel rëb xindxab guin lojman: ―Bal wali najl Xi'n Dios, gunabee yayajc guiaj guie guiadxtil.
42004004	Badxi' Jesús laan rëbaman: ―Loj xtiidx Dios rëb: “Ad ganaxtizi guiadxtil guiban bejn, nëgajc gra diidx rniee Dios.”
42004005	Dxel binë xindxab guin laaman tijb guijc guia' ya da't, lod balüüx laaman gra ree nacion riga' loj guidxliuj.
42004006	Abi' rëb xindxab guin lojman: ―Gunen graczi guialrniabee në guialnaza'c ni yu' loj ree nacion guie. Din naj ca' laa reen, zajc gudëdan laa reen loj chutëëz bén rënan.
42004007	Bal guzuxibil lon abi' guiën da'til naj, graczan gac xieenl.
42004008	Badxi' Jesús laan, rëbaman: ―Loj xtiidx Dios rëb: “Tijbzi loj xDadil Dios guzuxibil guiën tëël laaman, abi' tijbzi laaman been sirv.”
42004009	Dxel binë xindxab guin laaman Jerusalén, abi' gulë'pix laaman guijc yadooro' zojb luguiedx guin. Zianz rëbix lojman: ―Bal wali najl Xi'n Dios, gudidya' diizd guie xt luyuj,
42004010	din loj xtiidx Dios rëb: Dios guixhiaal ree xianjlaman din guinia reeman lüj.
42004011	Yales reeman lüj con yaa reeman, chitëë quiilguijdx guiaj guia'l.
42004012	Badxi' Jesús laan rëbaman: ―Rëb tëë loj xtiidx Dios: “Ad güünl prueb xDadil Dios.”
42004013	Chi ad badxejltri xhienaag güün xindxab guin Jesús prueb, dxel biquiedix tibladëd.
42004014	Badxin Jesús niz Galilea, yu' xSprijt Dios luxdooman guidiblagaa, abi' guidibczi niz yagaj bire'ch xtiidxaman.
42004015	Rulüüman bejn ree lën ree yadoo guidib niz yagaj, abi' graczi reeman ruza't laaman zagdxe.
42004016	Badxin Jesús Nazaret luguiedx lod guni'saman. Abi' dxej raziiladx ree bejn guyuman lën yadoo zi'c na̱j xcostumbraman. Dxel guzuliman persi biilaman xtiidx Dios.
42004017	Badëëd reeman gui'ch ni bacaa Isaías bén badëë xtiidx Dios loj ree bejn. Chi bachijlaman loj gui'ch guin, badxejlaman lod rëb:
42004018	XSprijt dux Dad ree Dios za'në naj, din laaman ma beenle' naj din ganen xtiidxza'caman loj ree bénprob. Guxhaalaman naj din gugojnan bejn ree xhienaag laa reeman loj ni rzajc reeman, yaxhal tëën loj ree bénlutia'p. Gün tëën yudar bén rusagzi reeman,
42004019	din gugojnan guial ma bidxin dxej za'cdxoon ni güünle' Dios bejn ree.
42004020	Dxel batüüb Jesús gui'ch guin bayüman laan loj bén rüjn yudar lën yadoo guin, zianz gurejman. Graczi ree bén riga' yagaj ruguiaadxijch laaman.
42004021	Dxel guzuloj caneenëman laa reeman, rëbaman: ―Yan dxej gajc ma gojc cumplid zi'c ca loj xtiidx Dios ni ma biguiejndi.
42004022	Graczi reeman cuza't laaman zagdxe caydxa tëë loj reeman diidxza'cdxoon ni caneeman. Dxel canabdiidx loj lasa' reeman rëb reeman: ―¿Nid laaman na̱j xi'n Xiëb ya?
42004023	Dxel rëb Jesús loj reeman: ―Ma ragbeen guial nadi tijb diidx ni rëb: “Doctor, bayüjn lüj gajc”, na tëëdi: “Ni ma baguiejnan beenl Capernaum nëgajc guie beenan najn ladxil.”
42004024	Rëb tëë Jesús: ―Diidxliczi rnin, ni'czi tijb bén rudëë xtiidx Dios loj ree bejn, ad rënt reeman laaman ladx gajcaman.
42004025	Gol basaaladx dád zien ree béngunaa bizëjb zojb Israel lën ree dxej guban Elías bén badëë xtiidx Dios loj ree bejn, chi ad golt guia choon ijz garol, abi' guyu gubijn guidibczi.
42004026	Per ad guxhaalt Dios Elías guin loj tijb ree bén bizëjb zojb Israel, guxhaalaman laaman loj tijb bén bizëjb zojb guiedx la Sarepta, gajxh Sidón.
42004027	Në lën ree dxej guban Eliseo bén badëë xtiidx Dios loj ree bejn, dád zien ree bejn rajc guialguijdx la lepra, per ni'czi tijb reeman ad bayüjntaman, tijbzi bén Siria bayüjnman laman Naamán.
42004028	Chi biguiejn gra ree bén yu' lën yadoo guin ni rëb Jesús, dád balen reeman.
42004029	Bisu reeman babëë reeman Jesús luguiedx guin, dxel binë reeman laaman ro' tijb bala' ya guial na̱j guiedx guin guijc tijb guia', din gutedia' reeman laaman.
42004030	Per gudëd Jesús galay reeman, ziataman.
42004031	Wej Jesús guiedx Capernaum ni riga' niz Galilea, yagaj rulüüman bejn ree dxej ni raziiladx reeman.
42004032	Abi' dád badxaloj reeman ni rulüüman guial rnieenëman laa reeman con guialrniabee.
42004033	Lën yadoo guin yu' tijb xin yu' xindxab luxdoo, abi' guridxa' xindxab guin rëbix:
42004034	―Basa'n dunujn, ¿xhie rënl con dunujn, Jesús bén Nazaret? ¿Zëëdil ya zidganijtil dunujn? Nünbeen lüj, naya nalil najl xi'n Dios.
42004035	Dxel gudilë Jesús xindxab guin, rëbaman lojx: ―¡Bacwëëz ro'l, barii luxdoo xin guin! Zianz badxe'bi xindxab guin xin guin luyuj guidib niz loj reeman, bariitix luxdoox achetczi goquix.
42004036	Graczi reeman badxaloj, rëb loj lasa' reeman: ―¿Xhie ree diidx guin rnieeman? ¡Con guialrniabee ni rajpaman, rniabeeman rarii ree xindxab luxdoo ree bejn!
42004037	Abi' guidibczi niz yagaj bire'ch xtiidxaman.
42004038	Dxel barii Jesús lën yadoo guin, abi' wejman lidx Simón. Ragxuu xnasuegr Simón guin yu'man xliaadoxh zeel guzajc reeman Jesús liaadx din yayüjnman laaman.
42004039	Zianz basajb loj Jesús lod naga'man gunabeeman yarii xliaa guin, abi' bariin. Loj hor ziigajc bixcheman guzuloj cudëëman ni gaw reeman.
42004040	Chi ma wëëz gubijdx, graczi ree bén rajp bénragxuu bén rajc ree gadxagayaa guialguijdx binë reeman laa reeman loj Jesús, persi badxiib yaaman guijc tijb gaj reeman, bayüjnman laa reeman.
42004041	Në zien ree bénragxuu guin rarii xindxab luxdoo, rbidxa' reex rëb reex: ―¡Lüj na̱j Xi'n Dios! Per gudilëman xindxab guin ree, ad cwëjbtaman niniee reex, guial ragbee reex laaman na̱j Cristo.
42004042	Chi bareguiaal, barii Jesús luguiedx guin zëman lod achut bejn zojb. Per raguiil ree bénguiedx guin laaman, bidxin reeman lod za'man abi' rëb reeman lojman din yaya'nnëman laa reeman.
42004043	Per rëbaman loj reeman: ―Në ree luguiedx ren rayal chinë'n xtiidxza'c Dios guial xhienaag na̱j xguialrniabeeman, din par zian guxhaalaman naj.
42004044	Zian basnuu guneeman xtiidx Dios lën ree yadoo niz Galilea.
42005001	Tijb dxej chi za' Jesús ro' nijs Genesaret, bidxin ree benzien. Xt rxa't reeman laaman guial rën reeman gucaagdiajg reeman xtiidx Dios.
42005002	Dxel baguiaa Jesús tio'p barcw ro' nijs guin; ni basa'n ree bén rniaaz bëjl la'tgaj caguiib xguijxh reeman ni rniaaznë reeman bëjl.
42005003	Zianz wë'paman loj tijb barcw ni na̱j xbarcw Simón, abi' rëbaman lojman din gudxigaman laan niz galay nijs guin. Dxel gurejman, guzuloj culüüman bejn ree.
42005004	Chi gulox guneenëman laa reeman, dxel rëbaman loj Simón: ―Binë barcw guin lod mazri naxhit, gol bazaal xguijxhidi din guiniaazidi bëjl.
42005005	Badxi' Simón laan rëbaman: ―Mextr, gudëd guiaalczi baguieenan dxiin, achutczi bëjl wanaazan. Per bal lüj na, yazaalan guijxh guin ree.
42005006	Chi bazaal reeman guijxh guin ree loj nijs guin, bëjl zien da't gunaaz reeman xt guzuloj cayaxya' ree guijxh guin.
42005007	Abi' been reeman sen loj ree xcompniar reeman bén yu' ree loj stijb barcw guin, din chiguieen reeman laa reeman yudar. Dxel wej reeman, abi' bacha reeman bëjl guin ree loj grop barcw guin xt ma nizëëb reen xan nijs.
42005008	Chi baguiaa Simón Bëd ni goc, bazuxibaman loj Jesús rëbaman: ―Biquied lod za'n, Dad, din béndol naj.
42005009	Guial Simón con ree bén za'nëman badxa loj reeman guial dád zien bëjl gunaaz reeman.
42005010	Ziangajc badxaloj ree Jacob con Waj, bén na̱j ree xi'n Zebedeo, na̱j tëë reeman xcompniar Simón. Per rëb Jesús loj Simón: ―Ad rdxebil, din diizd yan guto'pil bejn ree par Dios luar guiniaazil bëjl.
42005011	Dxel babëë reeman barcw guin ree loj nijs guin, basa'n reeman laa reen, zinalt reeman Jesús.
42005012	Chi za' Jesús tijb luguiedx, bidxin tijb bén rajc guialguijdx la lepra, guidibczaman ma yu' guialguijdx guin. Chi baguiaaman Jesús laa bazuxib gajcaman, basajb lojman luyuj, rëbaman: ―Dad, bal rënl, zajc yayüjnl naj.
42005013	Zianz basli yaa Jesús baqui'man laaman, rëbaman: ―Rënan. Bayajc. Loj hor ziigajc bayajc bén guin.
42005014	Dxel rëb Jesús lojman: ―Achuczi loj guiëbil guial ma bayajquil. Lojzi bixhioz wej din guguiaaman lüj. Binë gon ni rayal chinël zi'c gunabee Moisejs din gagbee gra bejn guial ma bayajquil.
42005015	Per guixie guixie mazri bire'ch xtiidx Jesús por gra ree ni zagdxe rüjnman. Abi' dád benzien rdo'p din gucaagdiajg reeman ni rnieeman yayüjn tëëman laa reeman guialguijdx ni rajc reeman.
42005016	Guiáad laaman rejman niz lod achut bejn zojb, persi rbejdx rniabaman Dios.
42005017	Tijb dxej culüü Jesús bejn ree, abi' zojb tio'p choon ree bénfarisew në ree mextr rajc ley, zëëd reeman guiedxdo ni riga' ree niz Galilea në niz Judea, në Jerusalén. Za'në xguialrniabee Dios laaman persi rayüjnman bénragxuu ree.
42005018	Dxel bidxin tio'p choon ree bejn, bidxinnë reeman tijb xin nëjt xcuerp, naga'x loj da. Abi' guyën reeman niunë reeman laax lënü guin din niguijxh reeman laax lod za' Jesús.
42005019	Per ad badxejlt ban niz niunë reeman laax guial bén guixiuj riga' yagaj. Dxel wë'p reeman guijc yu guin, abi' biquied reeman tex dxiib guijcan, zianz gulet reeman xinragxuu guin guidib naga'x loj da guin, gudijxh reeman laax galay ree bén guin lod za' Jesús.
42005020	Chi baguiaa Jesús guial rliladx reeman laaman; rëbaman loj xinragxuu guin: ―Xi'n, ma benan xtolil perdon.
42005021	Per ree mextr rajc ley con ree bénfarisew guzuloj cayüjn reeman xgab: “¿Chu xin guin zeel rüjnx mazri xin zojbloj guial loj Dios? Achutczi rajc rüjn perdon dol, tijbzi Dios.”
42005022	Per gogbee gajc Jesús xgab cayüjn reeman, dxel rëbaman: ―¿Chexc zeel rüjndi xgab zian?
42005023	¿Conin ad nawëëgt gac, guial guiën ya: “Ma na̱j xtolil perdon”, o guiën: “Bixche guza tëë”?
42005024	Per yan, gulün lëjt guial Bén guxhaal Dios rajpaman guialrniabee loj guidxliuj guie din güünman perdon dol ree. Dxel rëb Jesús loj xinragxuu guin: ―¡Bixche, baca' ni go'til loj! Baguiaj lidxil.
42005025	Loj hor guin gajc bixchex guidibloj gra ree bén riga' yagaj balesix ni go'tix loj, zianz zia lidxix ruza'tix Dios zagdxe.
42005026	Graczi reeman badxaloj ruza't tëë reeman Dios zagdxe abi' dád bidxeb reeman, rëb reeman: ―¡Ni'qui tijb ad waguiaat ree zi'ct na̱j ni cayguiaa ree yan!
42005027	Chi gudëd gojc zian, baguiaa Jesús tijb bén ruquijx impuest, laman Leví, zojbaman lod ruquijxaman. Abi' rëbaman lojman: ―Tanal naj.
42005028	Dxel bisu Leví, guro'nladxaman gran zinaltaman Jesús.
42005029	Abi' been Leví lanijro' lidxaman par Jesús, në zien ree bén ruquijx impuest zojb nëtëë ree ben ren zojbnë reeman xan mex.
42005030	Per ree bénfarisew ree në ree mextr rajc ley, bén nuchajg gajc ree bénfarisew guin, guzuloj caneeguijdx reeman xbejn ree Jesús, rëb reeman: ―¿Chexc zeel rë' rawnëdi bén ruquijx ree impuest në ree béndol?
42005031	Badxi' Jesús laan rëbaman: ―Bénnadaan ree ad riaadxt reeman doctor, bénragxuu ree laa reeman riaadx Doctor.
42005032	Ad zialtan par ree benza'c, zialan par ree béndol din yayüjn reeman xgab por xtol reeman.
42005033	Bénfarisew ree në ree mextr rajc ley, rëb reeman loj Jesús: ―Xbejn Waj, në ree xbejn ree bénfarisew dád zien volt rba'n reeman rbejdx rniab tëë reeman Dios, guiáad ree xbejnl ganax rë' raw reeman.
42005034	Badxi' Jesús laan rëbaman: ―¿Wen zajc güündi naguiejn ya guiba'n ree biooz za' loj guialruxhliaa, la'tgaj za'në xin cuxhliaa guin laa reeman?
42005035	Per guidxin dxej chiquiedix, dxel guiba'n reeman.
42005036	Rëb tëëman loj reeman: ―Achut bén rutüüg ta'n lajd cüb din yata'man laan loj lajd yojx. Bal güünman zian, zaguixya' lajd cüb guin lajdyojx guin, nëtëë yan ad zuguiaatan zagdxe loj lajdyojx guin.
42005037	Ad rgu' tëët bejn vin cüb lën anfr yojx, din bal güünman zian, zaguixya' vin cüb guin anfr guin, abi' zi'c anfr guin zi'c vin guin zaxin reen.
42005038	Zeel vin cüb rayal chu'n lën anfr cüb din ni'qui tijb reen ad zaxint.
42005039	Abi' tijb bén ma gu' vin yu' gocli ad rë'taman vin cüb, din rëbaman: “Vin yu' gocli mazri ni zagdxen.”
42006001	Tijb dxej raziiladx ree bén Israel, la'tgaj cadëd Jesús con ree xbejnman loj tijb guiniaa lod yu' trigo. Guzuloj cagui'ch reeman trigo guin, dxel cuxho'p reeman laan cayaw reeman.
42006002	Abi' yu' ree bénfarisew rëb loj reeman: ―¿Chexc zeel rüjndi ni ad rayalt güündi dxej raziiladx ree bejn?
42006003	Badxi' Jesús laan, rëbaman: ―¿Gadidi gool loj xtiidx Dios ya ni been Davi chi gulaanman con ree xcompniaraman?
42006004	Guyuman lën xyadoo Dios, cwa'man guiadxtil ma nagle' ree gudawaman con ree xcompniaraman, ni ad rayalt niajw reeman bixhiosi ree rayal gaw laa reen.
42006005	Rëb tëë Jesús loj reeman: ―Bén guxhaal Dios rajpaman guialrniabee dxej raziiladx ree bejn.
42006006	Zatijb dxej raziiladx reeman, guyu Jesús lën tijb yadoo abi' guzuloj culüüman bejn ree. Yagaj za' tijb xin naxü'n yaa ladbee.
42006007	Abi' ree mextr rajc ley në ree bénfarisew rzunal reeman din guidoon zayüjn Jesús laax dxej raziiladx reeman ya, din gac gutedia' reeman Jesús.
42006008	Per laaman ragbee gajcaman xhie xgab cayüjn reeman, zeel rëbaman loj xin naxü'n yaa guin: ―Bisu, guzuli galay guin. Dxel guzulix, guzujx galay guin.
42006009	Dxel rëb Jesús loj reeman: ―Ganabdiidxan lëjt: ¿Xhie rayal güün bejn dxej raziiladx reeman, ni zagdxe ya o ni mal? ¿Guslaaman xguialnaban bejn ya o gugüjtaman laaman?
42006010	Dxel baguiaa Jesús gra ree bén riga' yagaj, abi' rëbaman loj xin guin: ―Basli yaal. Dxel beenx zi'c rëbaman, abi' bayajc yaax.
42006011	Per laa reeman dád bidxe'ch reeman, guzuloj rëb loj lasa' reeman xhienaag güünnë reeman Jesús.
42006012	Lën ree dxej zii wej Jesús tijb ruguia' persi gurejdx gunabaman Dios, abi' gudëd guiaalczi gurejdx gunabaman Dios yagaj.
42006013	Chi bareguiaal, gurejdxaman bén nal ree laaman, dxel gulejman chiptio'p reeman loj reeman, abi' guneeman laa reeman apóstoles.
42006014	La reeman: Simón, bén gulëëlajman Bëd, Andrejs bijch Simón, Jacob, Waj, Felip, Tol,
42006015	Matew, Tumajs, Jacob xi'n Alfeo, Simón, bén bi'ch loj ree bén cananistas,
42006016	Judas xi'n Jacob, në Judas Iscariote bén bayü Jesús.
42006017	Baguiajt Jesús ruguia' guin con guidxiptio'p ree xbejnman, badxin reeman lod na̱j tijb la'ch. Yagaj bado'p zien ree xbejnman në ree ben ren, bén zëëd ree niz Judea në Jerusalén në ree bén zëëd Tiro con Sidón, guiedx riga' ree gajxh ro' nijsdoo. Bidxin reeman din gucaagdiajg reeman xtiidx Jesús din yayüjn tëëman laa reeman guialguijdx ni rajc reeman.
42006018	Në ree bén yu' xindxab luxdoo bayajc.
42006019	Zeel graczi ree bejn rën guqui' laaman, guial rayüjnman laa reeman con xguialrniabeeman.
42006020	Dxel baguiaa Jesús loj ree xbejnman, abi' rëbaman: ―Xiquilbaadi bénprob, din lëjt rayal loj xguialrniabee Dios.
42006021	’Xiquilbaadi bén rliaan ree yan, din Dios gunee ni gawidi xt chigdxinladxidi. ’Xiquilbaadi bén roon ree yan, din zadxin dxej guxijdxidi.
42006022	’Xiquilbaadi chi rdxe'ch bejn lëjt, chi rabëëca reeman lëjt, rnieeguijdx tëë reeman lëjt, naladx reeman najdi bendxuudx guial rliladxidi Bén guxhaal Dios.
42006023	Gol babaa gol badxe' tëë luxdoodi zagdxe chi güünnë reeman lëjt zian, din zro' ni tia'di yu' xanyabaa, din ziangajc beennë xbéngulal reeman bén badëë ree xtiidx Dios loj ree bejn.
42006024	’Per probza lëjt benrijcw, din ma guyuxgaj luxdoodi nix.
42006025	’Probza lëjt bén raw xt rigdxinladx yan, din zadxin dxej guiliaandi. ’Probza lëjt bén ruxijdx yan, din zadxin dxej goondi guial chu'nayadi.
42006026	’Probza lëjt, bén ruladx ree guilies bejn xvalor, din zian beennë ree xbéngulal reeman bén goc ree bén rusquiee, rëb reeman rudëë reeman xtiidx Dios loj ree bejn.
42006027	’Per ganin lëjt bén rucaagdiajg ree da diidxan: Gol guyën bén ralen lëjt, gol gojc benza'c con ree bén yu'xyajn lëjt,
42006028	gol bazaal diidxza'c guijc ree bén ruzaal diidxmal guijquidi, gol gurejdx gunab Dios por ree bén rnieeguijdx lëjt.
42006029	Bal chu chëëz tiblad xhajguil, badëëd zatibladan, bal chu cwëëxuu xchamarril, ad cwexuul chinëman në xmanguil.
42006030	Chutëëz bén rniab xhienin lojl, badëëdan. Bal chu rquied xhie xieenl, ad bal yanabilan.
42006031	Gol beennë ree bejn zi'c rëndi güünnë reeman lëjt.
42006032	’Bal rëndi ganaxzi bén rën lëjt, ¿xhieza ni zagdxen cayüjndi? Din xt béndol ree rüjn zian, rën reeman bén rën laa reeman.
42006033	Abi' bal rüjndi wen ganaxzi bén rüjn lëjt wen, ¿xhieza ni zagdxen cayüjndi? Din xt béndol ree rüjn zian.
42006034	Ziangajc bal rudëëdidi ni rgui'n ganaxzi bén naladxidi zajc yaguijx lojdi, ¿xhieza ni zagdxen cayüjndi? Din xt në ree béndol rudëëd rgui'n ree bén naladx reeman zajc yaguijx loj reeman.
42006035	Per lëjt gol guyën bén ralen lëjt, gol been reeman wen. Gol badëëd qui'n reeman, ad cwëzidi xhie tia'di guijcan. Zian tia'di zro' guialnaza'c ni gunee Dios bén yu' xanyabaa, gac tëëdi xi'nman, din laaman na̱j benza'c con ree bén ad rudëët quixtëë lojman në con ree benmal.
42006036	Gol baya bejn zi'c raya dux Dad ree Dios bejn.
42006037	’Ad gula'chidi, ad gudxiib tëëdi ni mal guijc ree bejn chitëë saquidi zian, gol been perdon din gaquidi perdon.
42006038	Gol badëëd ni riaadx ree bejn, Dios mazri zro' na̱j ni guneeman zi'c tijb bols guidxadi. Din zi'c rudëëdidi loj ree bejn, ziant gajc na̱j ni gunee Dios lojdi.
42006039	Rëb Jesús loj reeman zatijb diidx: ―¿Wen zajc chinë bénlutia'p zatijb bénlutia'p ya? ¿Nid zayajb grop reeman ro' bala' ya?
42006040	Tijb bén cusiid, ad mazt rajcaman guial loj xmextraman. Guiáad chi ma gulox basiidaman rajcaman zi'ctgajc rajc xmextraman.
42006041	’Ad gula'chil ben ren por faltdobëz ni rajpaman, zagdxeli guyu xgab por falt naroob ni rajpil.
42006042	Abi' bal mazri falt naroob rajpil, ¿xoza guiëbil loj zatijb bejn: “Ad laat na̱j ni rüjnl”? ¡Bén rusquiee! yalojxgaj been zi'c rayal, chi ma beenl zian dxel ma zile' guiëbil loj zatijb bejn: “Ad laat na̱j ni rüjnl”.
42006043	’Ad yu't yag zagdxe rtia ni guijdx loj, ad yu' tëët yag guijdx rtia ni zagdxe loj.
42006044	Din tijbgaj yag rayünbee bejn xhie yagan por ni rtia lojn. Ad raru't higo loj yaquiëjch, ad raru' tëët uv loj gui'xh.
42006045	Benza'c rnieeman diidxza'c din laan yu' luxdooman, guiáad benmal rnieeman diidxmal din laan yu' luxdooman. Din ni yu' luxdoo bejn laan rnieeman.
42006046	’¿Chexc zeel rnieedi naj, “Dad, Dad”, abi' adza rüjntidi ni rnin?
42006047	Ganin lojdi chu na̱j zi'c bén ri't lon, riguiejnman ni rën, abi' rüjnman laan:
42006048	laaman na̱j zi'c tijb bén been yu, yaloj xgaj gudëënman naxhit xt chi bila loj guiaj, dxel gulesaman xcimiantan guijc guiaj guin. Abi' chi bi't nijsro' majsi gulajn lad yu guin, per ni'quid baniibtan laan guial na̱j cimiant guin guijc guiaj.
42006049	Per bén riguiejn da diidxan abi' ad rüjntaman laan, najman zi'c tijb bén been yu ni ad yu't xcimiant. Abi' chi bi't nijsro' gulajn lad yu guin, balenxanan laan, tiblayaazi base'nan laan.
42007001	Chi gulox guneenë Jesús bejn ree, dxel zëman Capernaum.
42007002	Yagaj zojb tijb suldad Rom xin rniabee ree suldad. Yu' tijb xmojsix xin rën da'tix, ragxuu mojs guin ma rulüüczi guiëtix.
42007003	Chi biguiejn suldad rniabee guin ruza't ree bejn Jesús, guxhaalix tio'p choon ree bén rniabee Israel lojman din chisajc reeman liaadx yayüjnman xmojsix.
42007004	Abi' bidxin reeman loj Jesús guzajc reeman liaadx, rëb reeman: ―Gagnësiil suldad rniabee guin,
42007005	din rënx bén duladx ree, në yan por laax gojc dux yadoo ree.
42007006	Dxel binë Jesús laa reeman. Per chi ma cadxin reeman gajxh lidxix, guxhaal tio'p choon ree xmiwix loj Jesús biguiedx reex lojman: ―Dad, ad chu'l xgab, din ad rayaltan chu'l lënü lidxan,
42007007	zeel ad bayaxtan nial quijb naj nidgadilan lüj. Per con gunee diizd lod za'l din yayajc da mojsan.
42007008	Din zi'c naj yu' ree bén rniabee naj, ziangajc naj yu' ree da suldadan xin rniabeen. Chi rën loj tijb reex: “Wej”, rejx. Chi rën loj zatijbix: “Guda”, ri'tix. Abi' chi rën loj da mojsan: Been ni guin, rüjngajquixan.
42007009	Chi biguiejn Jesús zian, dád badxa lojman ni rëb suldad guin, abi' badxi' lojman loj gra ree bén zinal laaman, rëbaman: ―Diidxliczi rnin, ni'qui Israel ad wadxaaglojtan tijb bén rliladx da't Dios zi'c rliladx xin guin Dios.
42007010	Chi badxin ree xin guxhaal suldad rniabee guin lidxix, baguiaa reex ma bayajc mojs guin.
42007011	Chi gudëd gojc zian, wej Jesús tijb luguiedx la Naín binë ree xbejnman, në zien ree ben ren.
42007012	Chi bidxinman gajxh ro' guiedx guin, baguiaaman ziquie'ch reeman tijb xingüt, tijbzi laax na̱j xi'n xniaax, najman bén bizëjb. Zien da't ree bénluguiedx guin zinal laaman.
42007013	Chi baguiaa Dad Jesús laaman, bayaman laaman, dxel rëbaman lojman: ―Ad roonl.
42007014	Abi' bibig Jesús baqui'man xcaj xingüt guin, dxel guzudxe ree bén zinë laax. Zianz rëbaman lojx: ―Xi'n, naj rni lojl: ¡Bixche!
42007015	Dxel gureli xin guin, guzuloj caneex, zianz bayü Jesús laax loj xniaax.
42007016	Chi baguiaa reeman zian, graczi reeman bidxeb guzuloj cuza't reeman Dios zagdxe, rëb reeman: ―Du loj ree ma gules Dios tijb bén zojbloj, bén rudëë xtiidx Dios loj ree bejn. Rëb tëë reeman: ―Ma bi't Dios din gagnë ree xbejnman.
42007017	Abi' guidib niz Judea në ree guiedx riga' niz yagaj gogbee ree bejn ni been Jesús.
42007018	Gogbee Waj gra ree ni cayüjn Jesús, guial bagojn ree xbejnman laaman. Abi' guneeman tio'p reeman,
42007019	dxel guxhaalaman laa reeman loj Jesús din chignabdiidx reeman bal laacaman na̱j Cristo bén na̱j diidx gui't, bén cabëz reeman, o cwëz reeman ben ren ya.
42007020	Abi' bibig reeman, guneenë reeman laaman, rëb reeman lojman: ―Waj bén ruroobnijs bejn ree guxhaal dunujn lojl zudganabdiidxan bal lüjcan na̱j Cristo bén na̱j diidx gui't, bén caylëjzan o yalëjzan ben ren ya.
42007021	Hor ziigajc bayüjn Jesús zien da't ree bénragxuu, në ree bén rdoob, nëtëë ree bén yu' xindxab luxdoo, baxhal tëëman loj ree bénlutia'p.
42007022	Dxel badxi' Jesús xtiidx ree bén guxhaal Waj, rëbaman: ―Gol chej, gol chiguiedx loj Waj ni cuguiaadi në ni caguiejndi. Gol güjdx lojman guial ma ruguiaa ree bénlutia'p, ma rajc rza ree bencoj, ma rayajc tëë ree bén goc guialguijdx la lepra, ma riguiejn ree bén nacwa't, guiáad ree bengüt ma baban reeman, abi' ree bénprob ma caguiejn reeman xtiidxza'c Dios.
42007023	¡Xiquilbaa ree bén ad zucwëëzt chililadx naj!
42007024	Chi baza ree bén guxhaal Waj, guzuloj Jesús caneeman xcwent Waj loj ree bejn, rëbaman: ―¿Chu naladxidi na̱j bén biquiaadi loj yujbidx? ¿Naladxidi ya najman zi'c tijb biqui runiib bi?
42007025	¿O chu biquiaadi? ¿Tijb bén najcw lajd zagdxe ya? Lëjt ragbee guial bén rajcw ree lajd zagdxe, në ree bén naban zagdxe, lën palas zojb reeman.
42007026	¿Chu biquiaadi? ¿Tijb bén rudëë xtiidx Dios loj ree bejn ya? Per diidxliczi rnin lojdi, biquiaadi tijb bén mazri zojbloj guial loj tijb bén rudëë xtiidx Dios loj ree bejn.
42007027	Wajn na̱j bén ruza't xtiidx Dios, lod rëb: Naj rxhial tijb bén ned lojl, bén güünchaaw xnejzil.
42007028	Rnin lëjt, loj graczi ree bénguidxliuj ad wayut bén rudëë xtiidx Dios loj ree bejn, bén mazri zojbloj guial loj Waj. Per majsi zian, bén ad zojblojt loj xguialrniabee Dios, laaman mazri zojbloj guial loj Waj.
42007029	Gra ree bejn, në ree bén ruquijx impuest bén baroobnijs Waj, chi biguiejn reeman ni rëb Jesús bignia' reeman guial rüjn Dios zi'c rayal.
42007030	Per ree bénfarisew con ree mextr rajc ley ad cwëjbt reeman nuroobnijs Waj laa reeman, zian ad guyënt reeman ni rën Dios par laa reeman.
42007031	Rëb tëë Jesús: ―¿Xhienaag ganin lëjt na̱j ree bén riga' loj guidxliuj guie yan? ¿Chu na̱j zi'c laa reeman?
42007032	Laa reeman na̱j zi'c ree xindoo rguijt niz galay luguiedx, abi' rbixdiaj reex rëb loj lasa' reex: “Bacwejdxan par nuya'di, per ad baya'tidi, badoolan ni naya ree, per ad biintidi.”
42007033	Din bi't Waj bén baroobnijs bejn ree, ad rawtaman ad rë' tëëtaman vin, abi' rëbidi xindxab yu' luxdooman.
42007034	Yan bi't Bén guxhaal Dios, rawaman rë' tëëman vin, abi' rëbidi guial dád nalaman ruladxaman guië'man, ruchajg tëëman béndol ree con ree bén ruquijx impuest.
42007035	Per xguialrignia' Dios, rguienan por ree xbejnman.
42007036	Tijb bénfarisew rëb loj Jesús din chitaw Jesús guin lidxaman. Abi' bidxinman lidxaman gurejman xan mex.
42007037	Dxel tijb béngunaa dxuudx zojb gajc luguiedx guin. Chi gogbeeman cayaw Jesús lidx bénfarisew guin, bidxinnëman tijb lumejt yu' perfum.
42007038	Dxel roonman gurejman lod nuzuj guia' Jesús, guzuloj caxhie' nijs carii lojman guia' Jesús. Abi' cucwiidxnë guidxguijcaman laan, cayawaman xid guia'man curoob tëëman laan perfum guin.
42007039	Chi baguiaa bénfarisew guin zian, beenman xgab: “Balgui zian wali bén guin najman bén rudëë xtiidx Dios loj ree bejn, zagbeeman chunin cuqui' laaman xhie tëë naag naban béngunaa guin, najman bendxuudx.”
42007040	Dxel rëb Jesús loj bénfarisew guin: ―Simón, yu' tijb ni ganin lüj. Badxi' bénfarisew guinan rëbaman: ―Gunan, mextr.
42007041	Abi' rëb Jesús lojman: ―Tijb bén rudëëd milia rgui'n ree bejn, ral tio'p ree bejn lojman. Tijbaman nuzëëb gaaygayuu denario, zatijbaman nuzëëb tü'pchiin.
42007042	Grop reeman ad beent gan naguijx lojman, per bén badëëd milia guin rëbaman loj reeman guial ad zaguijxt reeman ni nuzëëb reeman. Yan guna, ¿chu loj grop reeman mazt guiën laaman?
42007043	Badxi' Simón laan, rëbaman: ―Par naj, bén bazëëb mazri zro' guin. Dxel rëb Jesús: ―Waliquil.
42007044	Zianz baguiaa Jesús loj béngunaa guin, abi' rëbaman loj Simón: ―¿Ruguiaal béngunaa guie ya? Chi guyu'n lidxil ad baneetil nijs niëd guia'n. Guiáad laaman gudiibaman guia'n con nijs brii lojman, abi' bacwiidxaman laan con guidxguijcaman.
42007045	Ad gudawtil naj xid, guiáad laaman diizd chi guyu'n ad rbëzt rawaman xid guia'n.
42007046	Achet sejt badxe'l guican, per laaman ma badxe'man perfum guia'n.
42007047	Zeel rnin lüj, gra ree xtolaman ma gojc perdon guial rën da'taman naj. Per bén yu' ta'nz xtol abi' rajcaman perdon, ta'nz rënman naj.
42007048	Dxel rëb Jesús loj béngunaa guin: ―Ma na̱j gra xtolil perdon.
42007049	Guiáad ree bén zojbnëman yagaj guzuloj canabdiidx loj lasa' reeman, rëb reeman: ―¿Chu bén guin zeel xt në ree dol rüjnman perdon?
42007050	Per rëb Jesús loj béngunaa guin: ―Ma najl perdon guial rliladxil naj, baguiaj zagdxe ad ruril xgab.
42008001	Chi gudëd gojc zian, wej Jesús gra ree guiedx naroob në ree guiedx dobëz bicojnman biglüü tëëman xhienaag na̱j xguialrniabee Dios. Në guidxiptio'p ree apóstoles binëman,
42008002	nëtëë tio'p choon ree béngunaa, bén babëëman xindxab luxdoo, në ree bén bayüjnman guialguijdx ni rajc reeman. Loj reeman no'ch María Magdalena, bén babëë Jesús gajdx xindxab luxdoo.
42008003	Në Xuan, lacheel Cuza, Cuza guin goc bén nulen xchiin Herodes. Në Susan nëtëë zien ree béngunaa ren, been reeman yudar Jesús con ni rajp reeman.
42008004	Zien ree bejn brii loj ree guiedx ziquiaa reeman Jesús. Chi bido'p ree benzien, beman tijb cwent loj reeman rëbaman:
42008005	―Tijb bejn zëman zigtie'chaman bin. Chi catie'chaman laan, ta'nan biajb lunejz abi' balëë ree bejn guijcan gudaw tëë ree biguijn laan.
42008006	Zata'nan biajb loj ree guiaj, chi gulejn reen gubidx reen guial ad yu' xcojpt loj ree guiaj guin.
42008007	Zata'nan biajb loj ree yaquiëjch. Abi' chi guni's reen tijbzi, banidloj yaquiëjch guin laa reen.
42008008	Zata'nan biajb loj yujza'c abi' dád gojcan, cwa xt tibgayuu bin loj tijbgajn. Chi gulox gunee Jesús zian, dxel guneeman rejs rëbaman: ―Bén rën gucaagdiajg, gol bacaagdiajg.
42008009	Dxel gunabdiidx ree xbejn Jesús lojman, rëb reeman: ―¿Xhie rën guiëb cwent guin?
42008010	Badxi' Jesús laan rëbaman: ―Lëjt, Dios ma basa'n lëjt din chignia'di xhienaag na̱j xguialrniabeeman. Per loj gra reeman rünan zi'c cwent din majsi rani loj reeman, per ad zuguiaat reeman, majsi riguiejn reeman, per ad zignia't reeman.
42008011	’Ni ne rën guiëb xcwent bén rtie'ch bin: Bin guin na̱j zi'c xtiidx Dios,
42008012	guiáad bin biajb runejz na̱j zi'c ree bén riguiejn xtiidx Dios; per rdxin gajc xindxab rquiedix laan luxdoo reeman chitëë chililadx reeman laan abi' gac reeman perdon.
42008013	Guiáad bin biajb loj ree guiaj, na̱j zi'c ree bén riguiejn xtiidx Dios, abi' dád nix ru luxdoo reeman riguiejn reeman laan, per guial na̱j reeman zi'c cwaan ni ad yu't liuj, rliladx reeman laan tibladëd abi' chi rzagdiaj reeman laa rusa'n gajc reeman ni rliladx reeman.
42008014	Guiáadza bin biajb loj ree yaquiëjch, na̱j zi'c ree bén riguiejn xtiidx Dios; per ru reeman xgab por gra ree guialnaza'c riga' loj guidxliuj guie rüjn tëë reeman ni rëntzi reeman, abi' zianz rucwëëz rucaagdiajg reeman xtiidx Dios ad rüjn tëët reeman ni rënman.
42008015	Guiáad bin biajb loj yujza'c, laan na̱j zi'c ree bén rucaagdiajg xtiidx Dios, rucaagdiajg reeman laan con guidib luxdoo reeman za'dxi'ch tëë reeman loj xnejzaman, zianczi rüjn reeman ni rënman.
42008016	’Achut bén ruze'c tijb guij dxel ruta'cwaman laan, ad rudxe' tëëtaman laan xan lon, ruzujman laan ya din gusnin loj ree bén chu' lënü.
42008017	Achet ni naguie'ch yu' ni ad zaguient ad yu' tëët ni ralan ni ad zagbeet bejn, zadxin dxej gagbee bejn laan.
42008018	’Zeel gol bacaagdiajg zagdxe, bén ma rignia' gusnuu chignia'man mazri, per bén ad rignia't, xt ta'n ni naladxaman rignia'man ad zignia'traman.
42008019	Xniaa Jesús con ree bijchaman bidxin reeman lod za'man, per ad gojct nibig reeman lojman guial dád zien bejn riga'.
42008020	Abi' yu' bén bagojn Jesús rëbaman: ―Laa xniaal con ree bijchil za' lule' guin rën reeman guinieenë reeman lüj.
42008021	Badxi' Jesús laan rëbaman: ―Bén rucaagdiajg ree xtiidx Dios rüjn tëë reeman zi'c rënman, laa reeman na̱j da nan laa tëë reeman na̱j da bichan.
42008022	Tijb dxej guyu Jesús loj barcw con ree xbejnman, abi' rëbaman loj reeman: ―Yo' ree zatiblad ro' nijs guin. Zianz zë reeman.
42008023	La'tgaj cadëd reeman loj nijs guin, goodyëjs Jesús. Dxel guzuloj cabi' bidoxh loj nijs guin, abi' cadxa nijs loj barcw guin, ma cazëëbczi barcw guin xan nijs.
42008024	Dxel bacwëën reeman Jesús, rëb reeman: ―¡Mextr! ¡Mextr! ¡Ma cayzëëb ree xan nijs! Abi' bixche Jesús gunabeeman bacwëëz bidoxh guin në xtüjp nijs guin, zianz gulëjz reen dxel bayajcdxe.
42008025	Abi' rëbaman loj reeman: ―¿Conza xguialrliladxidi? Per laa reeman dád bidxeb reeman badxa tëë loj reeman, abi' canabdiidx loj lasa' reeman rëb reeman: ―¿Chu bén guin zeel rniabeeman bi në nijs, abi' ruzoob reen xtiidxaman?
42008026	Dxel badxin Jesús con ree xbejnman xdajn ree bén Gadara, ni riga' zatiblad ro' nijs Galilea.
42008027	Chi barii Jesús loj barcw guin, bibig tijb xin luguiedx guin lojman. Ma gojc xchej da't yu' xindxab luxdoox. Ad rajcwt xabix, ad nabantix lënü, ganaxzi ro' ree baa nabanx.
42008028	Chi baguiaax Jesús bazuxibix lojman, guneex rejs rëbix: ―¿Xhie rënl con naj, Jesús, Xi'n Dios yu' xanyabaa? Rniaaban lojl ad gusagzil naj.
42008029	Rëbix zian guial ma canabee Jesús din yarii xindxab guin luxdoox. Ma gojc xchej naaz xindxab guin laax. Abi' ma guxhii ree bejn yaax në guia'x con caden chitëë ban chex, per rutüguia'gajquix caden guin abi' rulaagdxa xindxab guin laax niz lod achut bejn zojb.
42008030	Gunabdiidx Jesús lojx rëbaman: ―¿Chu lal? Badxi'xan rëbix: ―Legión lan. Rëbix zian guial zien da't ree xindxab yu' luxdoox.
42008031	Rëb ree xindxab guin loj Jesús chitëë guixhiaalaman laa reex gabijl.
42008032	Dajn guin riga' zien ree cüch cayaw reeb. Zeel rëb ree xindxab guin lojman din gudëëman mod chu' reex lën ree cüch guin, dxel cwëjbaman.
42008033	Zianz barii reex luxdoox bayu reex lën ree cüch guin, abi' guzuloj cuxüün reeb zianz bitidia' reeb ro' bala' xt loj nijs, lod gu' reeb nijs abi' güjt reeb.
42008034	Chi baguiaa ree bén cayajp ree cüch guin ni goc, baxüün reeman bicojn reeman bejn ree luguiedx në ree dajn.
42008035	Dxel wej reeman biquiaa reeman ni goc. Chi bidxin reeman lod za' Jesús, baguiaa reeman xin barii xindxab guin ree luxdoo, zojbix guia'man ma najcw xabix, ma badëdguienx abi' bidxeb reeman.
42008036	Guiáad ree bén baguiaa ni goc, be reeman diidx loj reeman xhienaag bayajquix.
42008037	Graczi ree bén zojb Gadara gunab loj Jesús din yazaman yagaj guial dád rdxeb reeman. Dxel bayë'paman loj tijb barcw, ziataman.
42008038	Guiáad xin barii xindxab guin ree luxdoo rëbix lojman din chinalix laaman, per ad cwëjbtaman, rëbaman lojx:
42008039	―Baguiaj lidxil, biguiedx graczi ni been Dios por lüj. Dxel ziax luguiedx guin abi' bex diidx loj gra ree bejn ni been Jesús por laax.
42008040	Chi badxin Jesús zatiblad ro' nijs guin, dád rabaa gra ree bén za' yagaj guial badxinman din mal cabëz reeman laaman.
42008041	Dxel bidxin bén la Jairo, laaman rniabee lën tijb xyadoo ree bén Israel. Bazuxibaman loj Jesús, rëbaman lojman din cheman lidxaman,
42008042	guial yu' tijb xi'nman biin chiptio'p ijz, ma guiëtczim. Chi zë Jesús dád zien ree bejn zinal laaman xt rixa't reeman laaman.
42008043	Abi' tijb béngunaa no'ch loj reeman, ma gojc chiptio'p ijz ragxuuman ryajbaman rejn. Ma banijtaman graczi ni rajpaman guial wejman loj ree doctor, per ni'qui tijbaman ad gojct nayüjn laaman.
42008044	Bibigaman niz xijch Jesús abi' bagaalaman guia' xabaman. Loj hor ziigajc bayajcaman.
42008045	Dxel gunabdiidx Jesús rëbaman: ―¿Chu baqui' naj? Abi' graczi reeman rëb guial ad laat reeman baqui' laaman. Zianz rëb Bëd loj Jesús: ―Mextr, graczi ree bejn xt rixa't reeman lüj cucadxaa tëë reeman lüj, abi' rniabdiidxil chu baqui' lüj.
42008046	Per rëb Jesús zatijb: ―Yu' chu baqui' naj din gogbeen yu' tijb bén ma bayajc con da guialrniabeen.
42008047	Chi gogbee béngunaa guin guial ma gogbee gajc Jesús ni beenman, guidib rnijman bigzuxibaman loj Jesús. Dxel rëbaman lojman guidibloj ree bén guin chexc zeel baqui'man xabaman abi' loj hor guin gajc bayajcaman.
42008048	Dxel rëb Jesús lojman: ―Xi'n, ma bayajquil guial bililadxil naj, baguiaj zagdxe.
42008049	Sta caneenë Jesús béngunaa guin, chi bidxin tijb bén guza lidx Jairo, bén rniabee lën xyadoo ree bén Israel, rëbaman loj Jairo: ―Mal güjt xi'nl, ad ruslenril Mextr guin.
42008050	Per chi biguiejn Jesús zian, rëbaman loj Jairo: ―Ad rdxebil, bililadxzi, zayajcqui xi'nl.
42008051	Chi bidxin reeman lidxaman, ad cwëjbt Jesús niu ree ben ren, Bëdzi con Waj, con Jacob, con ree xdad xniaa bindo guin.
42008052	Graczi ree bén riga' yagaj cayoon, yu'naya tëë reeman por laam. Per rëb Jesús loj reeman: ―Ad roondi, ad güjttim, naga'yëjszim.
42008053	Graczi reeman baze' laaman guial ma ragbee reeman güjtim.
42008054	Dxel gunaaz Jesús yaam, guneeman rejs, rëbaman: ―Bindoo, bixche.
42008055	Loj hor ziigajc babanm, bixchem. Dxel gunabee Jesús badëëd reeman ni gudawim.
42008056	Dád badxa loj ree xdadim, per rëb Jesús loj reeman achu loj guiëb reeman ni goc.
42009001	Gurejdx Jesús guidxiptio'p ree xbejnman, abi' badëëman guialrniabee loj reeman din yabëë reeman graloj xindxab luxdoo ree bejn yayüjn tëë reeman bénragxuu ree.
42009002	Guxhaalaman laa reeman chiglüü reeman xhienaag na̱j xguialrniabee Dios, yayüjn tëë reeman bénragxuu ree.
42009003	Rëbaman: ―Ad chinëdi xhienin par runejz: ni'qui yagrliadxidi, ni'qui guijxh, ni'qui guialraw, ni'qui milia, ni'qui stibnejz xabidi.
42009004	Chutëëz lidx guidxindi, tib gol baya'nzi xt chi yazadi luguiedx guin.
42009005	Bal yu' guiedx lod ad rënt reeman lëjt, gol baza yagaj, gol gudxijp guxyuj guia'di zi'c tijb sen guial ad rënt reeman guzoob reeman xtiidx Dios.
42009006	Dxel brii reeman zë reeman tijbgaj guiedx zigtie'ch reeman xtiidxza'c Dios, rayüjn tëë reeman bénragxuu ree.
42009007	Chi gogbee rey Herodes graczi ni cayüjn Jesús. Guyunawëëgaman guial yu' ree bejn rëb, Waj bén baroobnijs bejn ree ma baban,
42009008	yu' tëë reeman rëb Elíasan bén badëë xtiidx Dios loj ree bejn ma balüüloj, yu'za reeman rëb, tijb ree bén badëë xtiidx Dios loj ree bejn gocli ma baban.
42009009	Per rëb Herodes: ―Naj gajc gunabee biru' yëjn Waj. ¿Chuza bénan riguiejnan ruza't ree bejn xcwent ni cayüjnman? Zianan zeel rüjn Herodes naguiejn guguiaaman Jesús.
42009010	Chi badxin ree xi apóstoles Jesús, be reeman graczi ni biguieen reeman. Dxel binëman laa reeman lod achutczi bejn zojb, gajxh guiedx Betsaida.
42009011	Per chi gogbee ree bejn, dxel zinal reeman laaman lod zëman. Abi' balüüman laa reeman xcwent xguialrniabee Dios bayüjn tëëman bénragxuu ree.
42009012	Chi ma cadxe, bibig guidxiptio'p ree apóstoles lojman rëb reeman: ―Güjdx loj gra ree bén guin din yaguiaj reeman chitiil lod yaya'n reeman luguiedx doo ree në ree ranch, chitiil tëë ni gaw reeman din lod nadxu' ree achetczi yu'.
42009013	Dxel rëbaman loj reeman: ―Lëjt gajc gol badëëd ni gaw reeman. Abi' rëb reeman: ―Per gaayzi guiadxtil naca'n con zatio'p bëjl, bajtëë bal yo'n yusiin ni gaw gra reeman.
42009014	Abi' cost gaay mil ree xinguiaaw riga' yagaj. Per rëb Jesús loj ree xbejnman: ―Gol güjdx loj reeman din cwe tü'pchii gaj reeman.
42009015	Abi' bagojn reeman laa reeman persi gurej gra reeman zian.
42009016	Dxel cwa'man guigaay guiadxtil guin con zatio'p bëjl guin. Gules lojman xanyabaa, badëëman quixtëë loj Dios, zianz gula'man laa reen badëëman loj ree xbejnman din qui's reeman laan loj ree bén guin.
42009017	Graczi reeman gudaw xt bigdxinladx reeman. Abi' bato'p reeman chiptio'p dxüm nilaay baya'n.
42009018	Tijb dxej cabejdx canab Jesús Dios, za'në ganaxzi ree xbejnman. Gunabdiidxaman loj reeman, rëbaman: ―¿Chu rëb ree bejn najn?
42009019	Badxi' reeman laan rëb reeman: ―Yu' reeman rëb lüj na̱j Waj bén baroobnijs bejn ree, yu'za reeman rëb lüj na̱j Elías bén badëë xtiidx Dios loj ree bejn, yu' tëë reeman rëb lüj na̱j tijb ree bén badëë xtiidx Dios loj ree bejn gocli, bén ma baban.
42009020	Dxel gunabdiidx Jesús zatijb, rëbaman: ―Laadx lëjt, ¿xhie nadi chu najn? Badxi' Bëdan rëbaman: ―Lüj na̱j Cristo. Lüj na̱j Xi'n Dios.
42009021	Rëb Jesús loj reeman achuczi loj guiëb reeman zian,
42009022	rëb tëëman: ―Rayal sagdiaj Bén guxhaal Dios: ad zënt ree guxtis Israel laaman, ni'qui ree bixhioz rniabee ree bixhioz, ni'qui ree mextr rajc ley. Gugüjt reeman laaman, per ni yayon dxej yabanman.
42009023	Dxel rëbaman loj gra reeman: ―Bal chu rën gac da bejnan ad rayalt güünman zi'c na̱j xixgabaman, siibnejzaman guialzi ni tëdzaman guixie guixie abi' guidnalaman naj.
42009024	Din bén mazri rën guialnaban ni rajpaman loj guidxliuj guie, zadxin dxej gusëëbaman laan, per bén guiët por naj, zajpaman guialnaban tiblayaa con Dios.
42009025	¿Xhie gan güün bejn gapaman gra ni yu' loj guidxliuj abi' nitaman loj Dios?
42009026	Bal chu ratu guza't naj në da diidxan, ziangajc naj najn Bén guxhaal Dios, yatunë'n laaman chi guialan con da guialrniabeen loj xbiani da Dadan nëtëë loj xbiani ree xianjlaman.
42009027	Per diidxliczi rnin lojdi, yu' ree bén za' guie ad zëjtt xt guguiaa reeman xguialrniabee Dios.
42009028	Chi gudëd cost xhujn dxej ni gunee Jesús diidx guin ree, wejman persi gurejdx gunabaman Dios tijb guijc guia', binëman Bëd con Waj con Jacob.
42009029	La'tgaj cabejdx canabaman Dios, bidxaa lojman guiáad xabaman gojcan naquichbëj bidiin tëën bacha'.
42009030	Dxejczi gulentie tio'p ree bejn, caneenë reeman laaman. Tijbaman na̱j Moisejs zatijbaman na̱j Elías.
42009031	Yu' reeman galay biani cayü reeman diidx guial guiët Jesús Jerusalén.
42009032	Majsi yu' bacaal loj Bëd në loj ree xcompniaraman, batie'ch xbacaal reeman persi baguiaa reeman xbiani Jesús con zatio'p ree bén za'nëman.
42009033	Chi ma baza ree bén caneenë Jesús, rëb Bëd lojman: ―Mextr, ¡zagdxen nadxu' ree guie! Zajc yaguieenan choon ranch, tijban par lüj, tijban par Moisejs zatijban par Elías. Per ad ragbeet Bëd xhienin caneeman.
42009034	La'tgaj caneeman zian, biguiajt tijb za̱j xt guijc reeman, chi ma yu' reeman lën za̱j guin dád bidxeb reeman.
42009035	Dxel loj za̱j guin biguien cha' bejn, rëbaman: ―Bén guie na̱j da Xi'nan bén rën da'tan. Gol bacaagdiajg xtiidxaman.
42009036	Chi gulox biguien cha'man loj za̱j guin, baguiaa reeman xtijbzi Jesús za'man. Abi' ad gutie'cht reeman diidx. Lën ree dxej zii achutczi loj rëb reeman ni baguiaa reeman.
42009037	Bareguiaal, chi baguiajt reeman guijc guia' guin, dád benzien brii bigchaagloj Jesús.
42009038	Abi' tijb bén no'ch loj reeman guridxa', rëbaman lojman: ―¡Mextr!, been wen baguiaa da xi'nan din tijbzi laax ra'pan.
42009039	Tijb xindxab ru luxdoox abi' rucwixdiajx laax, rugüjtya'x laax rbëë tëëx bichijn ro'x. Dád rusagdiajx laax ad rëntix guslaax laax.
42009040	Ma gunaaban loj ree xbejnl din nabëë reeman xindxab guin, per ad gojct reeman.
42009041	Badxi' Jesús laan rëbaman: ―¡Benguijdx, bén ad rliladxt! ¿Xt goc gazunë'n lëjt gadaan tëën lëjt? Tanë xi'nl guie.
42009042	Chi cabig xin guin basajb xindxab guin laax luyuj, bagüjtya'x laax zatijb. Per gunabee Jesús barii xindxab guin, bayüjnman laax dxel bayüman laax loj xdadix.
42009043	Graczi reeman badxaloj guialrniabee ni rajp Dios. La'tgaj caydxa loj reeman ni cayüjn Jesús, rëbaman loj ree xbejnman:
42009044	―Gol bacaagdiajgchaaw ni ganin lëjt: yayü reeman Bén guxhaal Dios loj ree bejn.
42009045	Per laa reeman ad bignia't reeman ni rnieeman guial ad badëëtaman mod nignia' reeman, abi' bidxeb reeman niniabdiidx reeman lojman xhie rën guiëb ni rëbaman.
42009046	Dxel guzuloj ree xbejnman rëb loj lasa' reeman chu loj gra reeman mazri zojbloj.
42009047	Per gogbee Jesús xgab ni cayüjn reeman abi' cwa'man tijb xindoo, bazujman laax cwë'man,
42009048	dxel rëbaman loj reeman: ―Bén ridxga' tijb xindoo por naj, najn ridxga'man, guiáad bén ridxga' naj, bén guxhaal najn ridxga'man. Din bén rüjn sirv lojdi, laaman mazri zojbloj lojdi.
42009049	Rëb Waj loj Jesús: ―Mextr, baguiaan tijb bejn rabëëman xindxab luxdoo ree bejn por xguialrniabeel. Per badxoonan guial ad najtaman dux bejn ree.
42009050	Per rëb Jesús lojman: ―Ad rudxoondi, din bén ad za't contr dunuj ree, za'man con dunuj ree.
42009051	Chi ma cadxin dxej yayë'p Jesús xanyabaa, dxel beenman xgab guial rüjn naguiejn cheman Jerusalén.
42009052	Guxhaalaman bén guned ree, wej reeman tijb guiedxdo nulen Samaria bitiil reeman lod yaya'n reeman.
42009053	Per ad cwëjbt ree bén Samaria guin nudëëd reeman lod naya'nman guial gogbee reeman cheman Jerusalén.
42009054	Chi baguiaa Waj con Jacob zian, rëb reeman lojman: ―Dad, ¿rënl ya yanabeen guiat bajl xanyabaa din gunijtan bén guin ree zi'c been Elías bén badëë xtiidx Dios loj ree bejn?
42009055	Dxel badxi' loj Jesús loj reeman, abi' gudilëman laa reeman rëbaman: ―¿Nid ragbeedi ya guial loj xindxab zëëd ni rnieedi?
42009056	Naj, Bén guxhaal Dios, ad zialtan din gunijtan xguialnaban bejn loj Dios, zialan din yabën laa reeman loj dol. Dxel zë reeman zatijb guiedx.
42009057	Chi zë reeman lunejz, tijb bejn rëb loj Jesús: ―Dad, rënan guidnaalan lüj bantëëz guin chel.
42009058	Badxi' Jesús laan rëbaman: ―Cuyojt ree yu' xguiajbiliaa reeb guiáad ree biguijn yu' xguixbitia's reeb. Per Bén guxhaal Dios ni'qui lod quixh guijcaman ad yu't.
42009059	Rëb Jesús loj ben ren: ―Tanal naj. Per badxi'man laan rëbaman: ―Dad, banee mod gabenë' da Dadan xt chi guiëtaman.
42009060	Abi' rëb Jesús lojman: ―Basa'n xdadil con ree bén ad rënt guidnal naj, laa reeman guquie'ch laaman. Sa'n lüj bigtie'ch diidx xhienaag na̱j xguialrniabee Dios.
42009061	Dxel rëb zatijb bén guin: ―Dad, rënan guidnaalan lüj, per yalojxgaj banee mod chigzadiidxnë' ree da familan.
42009062	Per rëb Jesús: ―Bén guiniaaz guia' garad abi' gudxi' lojman niz xijchaman, ad zile't guilia'man yuj zagdxe. Ziangajc bén rën guidnal naj, bal id zusa'nman graczi tiblad ad zile't chu'man loj xguialrniabee Dios.
42010001	Chi gudëd gojc ree ni guin, gulej Dad Jesús gayojnchii bejn, abi' guxhaalaman tio'p gaj reeman luguiedx ree në ree ranch din ned reeman che gaj reeman lod na̱j cheman.
42010002	Rëbaman loj reeman: ―Diidxliczi, zien bejn rën gucaagdiajg xtiidx Dios, per ad zient bén gulüü laa reeman yu'. Zeel gol gurejdx gunab Dios din guixhiaalaman mazri zien bén gulüü laa reeman.
42010003	Gol chej, naj rxhial lëjt zi'c rej ree xiil galay ree cuyojt.
42010004	Ad chinëdi guijxh, ni'qui milia, ni'qui zatib nejz xgurëchidi, ad sudxedi guinieenëdi bejn ree runejz.
42010005	Bantëëz lënü chu'di, yalojxgaj gol güjdx: “Dios yabe'cdxe luxdoodi.”
42010006	Abi' bal lënüzii yu' ree bén rayal guialnaza'c guin, zaya'nan yagaj. Guiáad bal id rayal reeman laan zayejcan con lëjt.
42010007	Yagaj gol baya'n, gol gudaw, gol gu' ni gunee reeman. Din bén rüjn dxiin rayal gaxaman. Yagajzi gol baya'n ad bal yaya'ndi lood ren.
42010008	Chi guidxindi tijb guiedx lod yaca' reeman lëjt, gol gudaw ni gunee reeman.
42010009	Gol bayüjn ree bénragxuu yu' ree luguiedx guin, gol güjdx tëë loj reeman: “Ma zëëd xguialrniabee Dios gajxh par lëjt.”
42010010	Per bal guidxindi tijb guiedx lod ad rënt reeman yaca' reeman lëjt, gol brii lunejz, gol güjdx loj reeman:
42010011	“Xt xgoxyuj ladxidi ni cwa du guia'n, radxijpan zi'c tijb sen guial ad bidxga'tidi dux tiidxan. Per gol gogbee, guial ma zëëd xguialrniabee Dios gajxh par lëjt.”
42010012	Naj rni lëjt guial dxej yadëëd ree bejn cwent loj Dios, mazri casti naroob yayal reeman guial loj ree bén gure guiedx Sodoma.
42010013	Rëb tëë Jesús: ―¡Probza lëjt bén Corazín! ¡Probza lëjt bén Betsaida! Din bal guiedx Tiro në guiedx Sidón niajc gra ree milagr ni goc ladxidi, diizd gocli nayüjn reeman xgab por xtol reeman, niajcw reeman lajd ya's nuroob tëë cobdëj guijc reeman zi'c tijb sen guial ma bayüjn reeman xgab por xtol reeman.
42010014	Per rnin lojdi guial dxej yadëëd ree bejn cwent loj Dios, mazri casti naroob yayalidi guial loj ree bén Tiro në ree bén Sidón.
42010015	Guiáad lëjt, bén Capernaum, ad naladxidi yayalidi xanyabaa, lëjt yayal gabijl.
42010016	Dxel rëb Jesús loj ree xbejnman: ―Bén ridxga' lëjt, najn ridxga'man, per bén ad ridxga't lëjt, najn ad ridxga'taman. Guiáad bén ad ridxga't naj, bén guxhaal najn ad ridxga'taman.
42010017	Chi badxin ree bén gayojnchii guxhaal Jesús, dád rabaa reeman rëb reeman lojman: ―Dad, xt ree xindxab ruzoob dux tiidxan chi raza'tan lajl.
42010018	Abi' rëb Jesús loj reeman: ―Waliquidi, naj baguia, zi'czi rë'p nijs basëëb xguialrniabee xindxab.
42010019	Naj banee lëjt guialrniabee din gulëëdi guijc ree bëël në guijc ree nixüb, në par güündi gan loj xguialrniabee xindxab sin guial güünx lëjt xhienin.
42010020	Per ad rabaadi guial ruzoob ree xindxab guin xtiidxidi, gol babaa guial ca lajdi loj libr yu' xanyabaa.
42010021	Loj hor ziigajc babaa da't Jesús por xSprijt Dios, abi' rëbaman: ―Ruzatan lüj zagdxe, Dad, lüj rniabee xanyabaa në loj guidxliuj, din ni baquie'chil loj ree bén rajc në loj ree bén rignia', laan ma balüül loj ree bén ad rajcza'ct. Zian gojcan Dad, din zian guyënl.
42010022	’Da Dadan banee gra lon. Abi' achut nünbee Jesucrist Xi'n Dios, tijbzi Dios, achu tëët nünbee Dios, tijbzi Jesucrist xi'nman con ree bén rënman güünbee Dios.
42010023	Dxel baguiaaman loj ree xbejnman, abi' rëbaman lojzi reeman: ―Xiquilbaa ree bén guguiaa ni cuguiaadi.
42010024	Din naj rni lojdi, zien ree bén badëë xtiidx Dios loj ree bejn në ree rey guyën nuguiaa ni cuguiaadi, per ad baguiaat reeman laan. Guyën reeman nucaagdiajg reeman ni cucaagdiajguidi, per ad bacaagdiajgt reeman laan.
42010025	Tijb mextr rajc ley guzuliman guneenëman Jesús. Abi' din güünman laaman prueb, gunabdiidxaman lojman rëbaman: ―Mextr, ¿xhie rayal günan din ga'pan guialnaban tiblayaa con Dios?
42010026	Badxi' Jesús laan rëbaman: ―¿Xhie ca loj ley badëë Dios loj Moisejs? ¿Xhienaag rignia'lan?
42010027	Abi' rëb mextr guin: ―“Guyën xDadil Dios guidib guijc guidib ladxil guyën tëë ben ren zi'c rën lüj gajc.”
42010028	Badxi' Jesús laan, rëbaman: ―Zagdxequi badxi'lan. Bal güünl zian zajpil guialnaban tiblayaa con Dios.
42010029	Per guyën mextr guin naya'nman zagdxe, gunabdiidxaman loj Jesús, rëbaman: ―¿Chu bénan guiënan zi'c rën naj gajc?
42010030	Dxel be Jesús tijb cwent lojman, rëbaman: ―Tijb bén Israel briiman Jerusalén zëman guiedx Jericó. Abi' gunaaz ree xingubaan laaman, gudijn reex laaman gulan tëë reex gra ni ca'man xt në xabaman, basa'n reex laaman ma güjtczaman.
42010031	Dxel gudëd tijb bixhioz niz yagaj, per chi baguiaaman bén guin, zijt bicaaman volt, zëtaman.
42010032	Në tijb bén Levita bén rüjn yudar bixhioz ree, gudëd niz yagaj, chi baguiaaman bén guin, zijt bicaaman volt, zëtaman.
42010033	Per tijb bén Samaria gudëd niz yagaj, chi baguiaaman bén guin, bayaman laaman,
42010034	dxel gubigaman lod naga'man, badxe'man sejt con vin lod nadxeelguijdxaman dxel guxhiiman laan con lajd. Zianz badxiibaman laaman xburaman binëman laaman lënü lod raya'n ree bejn. Yagaj gunajman laaman.
42010035	Chi bareguiaal, chi ma yaguiaj bén Samaria guin, gulëëman milia xieen tio'p dxej dxiin badëëman laan loj bén na̱j lidxan, rëbaman lojman: “Gunaj bén guie, bal gunijtil mazri, naj yaguix laan chi yaye'can.”
42010036	Dxel rëb Jesús loj mextr guin: ―Yan, loj guiyon ree bén guin, ¿chu bénan guyën bén gudin ree xingubaan guin?
42010037	Badxi' mextr guinan rëbaman: ―Bén baya laaman. Dxel rëb Jesús lojman: ―Baguiaj, been ziangajc con ben ren.
42010038	Basnuu Jesús zëman abi' bidxinman tijb guiedxdoo, yagaj wejman lidx tijb biin la Mart.
42010039	Yu' tijb xbëlim lam Li. Gurej Li guin guia' Jesús cucaagdiajguim ni caneeman.
42010040	Per Mart guin mazri ruquiejnnë gra xmandadim, abi' bibiguim loj Jesús rëbim: ―Dad, ¿nid rul xgab ya guial rusa'n da bëlan naj con gra mandad guin? Güjdx lojm din güünm naj yudar.
42010041	Badxi' Jesús laan rëbaman: ―Mart, Mart, dád rul xgab guial yu' da't xmandadil.
42010042	Per tijbzi ni mazri zojbloj yu'. Li gulejm ni mazri zojbloj, abi' achut zajc chiquiedan lojm.
42011001	Tijb dxej cabejdx canab Jesús Dios. Abi' chi gulox gurejdx gunabaman Dios, rëb tijb xbejnman lojman: ―Dad, balüü dunujn yarejdx yanaaban Dios, zi'c balüü ree xbejn Waj bén baroobnijs bejn ree.
42011002	Abi' rëb Jesús loj reeman: ―Chi cwedx guiniabidi Dios, gol güjdx: Dad, lüj yu' xanyabaa, rayal yaya'p da'tan lajl respejt. Gac zi'c rniabeel. Gac zi'c rënl loj guidxliuj, zi'c rajc xanyabaa.
42011003	Bazaladx ni yadaawan guixie guixie.
42011004	Been dunujn perdon gra ree ni mal ma baguieenan, zi'c raguieenan perdon bén rüjn ree dunujn ni mal. Ad tiëbil güün xindxab dunujn gan yaguieenan dol, babëë dunujn loj gra ni mal.
42011005	Abi' rëb Jesús loj reeman: ―Yaguie'ch ree, tijb lëjt yu' xmiw abi' garol guiaal chedi lidxix, guiëbidi: “Miw, baneesii choon guiadxtil gagui'nan,
42011006	din bi't tijb da miwan abi' achet ra'pan gudëdan lojx.”
42011007	Dxel nax diizd lënü guin: “Ad ruslenl naj. Ma nayaaw ro' da portan. Ma naga'yë'snë' ree da xi'nan. Ad zile't chixchejn gunen laa reen.”
42011008	Per rnin lëjt, majsi bal id zixchex din guneex ni ryaadxidi guial rajc xmiwidi laax. Per züjnx naguiejn chixchex din guneex ni ryaadxidi chitëë guslenridi laax.
42011009	Zeel rnin lëjt: Gol gunab loj Dios, laaman gunee ni rniabidi. Gol baguiilaman, zadxejlidi laaman. Gol gurejdx gunabaman, zidxga'man lëjt.
42011010	Din bén rniab, zaca'man. Abi' bén rguiil, zadxejlaman guiáad bén rbejdx rniab laaman zidxga'man laaman.
42011011	’¿Lëjt najdi dad, wen zudëëdi tijb guiaj loj xi'ndi ya chi guiniabix guiadxtil?, ¿o zudëëdi tijb bëël ya chi guiniabix bëjl?
42011012	¿O zudëëdi nixüb ya chi guiniabix dxijt?
42011013	Nacli lëjt najdi béndol rajc rudëëdi ni zagdxe loj xi'ndi. ¡Diidxgui xDadidi bén yu' xanyabaa, nid zudëë xSprijtaman loj ree bén rniab laaman ya!
42011014	Caybëë Jesús tijb xindxab basa'n tijb bejn gop. Abi' chi barii xindxab guin guzuloj canee bén guin. Dxel dád badxaloj ree bejn.
42011015	Per yu' reeman rëb: ―Bén guin rabëë xindxab luxdoo ree bejn por xguialrniabee Beelzebú, xin rniabee ree xindxab.
42011016	Yu'za reeman par güün reeman laaman prueb, rëb reeman lojman din güünman milagr zëëd xanyabaa.
42011017	Per Jesús ragbee gajcaman xgab cayüjn reeman, abi' rëbaman: ―Gra nacion bal id nadxag riga' bejn por wadijl, rlia' lasa' reeman, ziangajc tijb famil bal id nadxag riga' reeman por wadijl, rlia' lasa' reeman.
42011018	Ziangajc bal Satanás xin rniabee ree xindxab su contr lasa' xindxab gajquix, nayob nit xguialrniabeex. Canin zian guial rëbidi por xguialrniabee Beelzebú rabën xindxab luxdoo ree bejn.
42011019	Per bal rabën xindxab luxdoo ree bejn por xguialrniabee Beelzebú, ¿chuza rudëëd guialrniabee loj ree xbejndi din yabëë reeman xindxab? Zeel laagajc reeman rulüü guial ad laat rnieedi.
42011020	Per por xguialrniabee Dios rabën xindxab luxdoo ree bejn, laan rën guiëb guial ma za'në xguialrniabee Dios lëjt.
42011021	’Bal tijb béngojl da't ca' xguiibaman, rajp lidxaman. Ad zajct cwan bejn ni rajpaman.
42011022	Per bal guidxin bén mazri gojl guial lojman güünman laaman gan abi' chisüdaman guiib ni ca'man tia' tëëman gra ni rajpaman.
42011023	’Bén ad za't con naj, za'man contr naj, guiáad bén ad ruto'pt bejn par naj rtie'chaman laa reeman.
42011024	’Chi rarii tijb xindxab luxdoo tijb bejn, abi' rza xindxab guin niz loj yujbidx rguiilix lod yaziiladxix. Chi ad rdxejlt lod yaziiladxix, dxel rüjnx xgab naladxix: “Zagdxeli yaye'can lod bariin.”
42011025	Abi' chi rayejquix ruguiaax luxdoo bén guin, najn zi'c tijb lënü lod bilioob lod najcchaaw tëë.
42011026	Dxel rica'x zagajdx ree xindxab na̱j mazri xinmal guial lojx. Abi' ru gra reex luxdoo bén guin. Dxel piorli raya'nman guial zi'c gocaman yaloj.
42011027	La'tgaj canee Jesús diidx guin ree, gurixdiaj tijb béngunaa no'ch loj ree benzien guin, rëbaman: ―¡Xiquilbaa béngunaa bazuj lüj loj guidxliuj, bén baslaa tëë lüj!
42011028	Per badxi' Jesús laan rëbaman: ―¡Mazri xiquilbaa ree bén rucaagdiajg xtiidx Dios ruzoob tëë reeman xtiidxaman!
42011029	Zi'cri cado'p ree bejn lod za' Jesús, abi' guzuloj rëbaman loj reeman: ―Bén riga' ree loj guidxliuj yan, na̱j reeman benmal. Abi' rniab reeman tijb milagr, per achet guguiaa reeman, tijbzi zi'c guzac Jonás bén badëë xtiidx Dios loj ree bejn.
42011030	Zi'c goc Jonás tijb sen par ree bén gure guiedx Nínive, ziangajc Bén guxhaal Dios najman tijb sen par ree bén naban yan.
42011031	Abi' bén goc reina guiedx Sabá, zabanman chi yadëëd ree bejn cwent loj Dios dxel guiëbaman guial ree bén riga' yan, yayal reeman xcasti Dios. Din laaman dád zijt guzaman bicaagdiajgaman xguialrajc rey Salomón. Abi' yan, naj za'në'n lëjt, mazri lasajcan guial loj rey Salomón.
42011032	Ziangajc ree bén guban guiedx Nínive, zaban reeman chi yadëëd ree bejn cwent loj Dios abi' guiëb reeman guial ree bén riga' yan, yayal reeman xcasti Dios. Din bén Nínive ree bayejc reeman loj Dios chi bacaagdiajg reeman xtiidxaman ni gunee Jonás. Abi' yan, naj za'në'n lëjt mazri lasajcan guial loj Jonás.
42011033	’Achut rucaaguij tijb guij par sun lod naguie'ch, achu tëët ruta'cw laan lën tijb yagalm. Rayal sun lod guiguienan din gusnin loj bén chu' lënü.
42011034	Guiaaloj bejn na̱j zi'c tijb biani par xcuerpaman. Bal por ni ruguiaal rüjnl ni zagdxe, guidib xcuerpil na̱j biani. Per bal por ni ruguiaal rüjnl ni mal, guidib xcuerpil na̱j zi'c lod nacay.
42011035	Gojp cudad chitëë chinë guiaalojl lüj loj nejz mal luar loj nejz zagdxe.
42011036	Abi' bal ni'qui tibda'n xcuerpil ad rüjnt ni mal, guidibczan gac nayni zi'c chi rusni guij con xbacha'n.
42011037	Chi gulox guneenë Jesús laa reeman, tijb bénfarisew rëb loj Jesús din chitaw Jesús lidxaman. Chi guyuman, zianz gurejman xan mex.
42011038	Abi' bénfarisew guin badxalojman chi baguiaaman ad banaat Jesús chi ma gawaman zi'c na̱j xcostumbr reeman.
42011039	Per rëbaman loj reeman: ―Najdi zi'c tijb vajs con pliajt ni naya xijch, rguiendi benza'c, per luxdoodi yu' da't guialgubaan në ni mal.
42011040	¡Bennad! ¿Nid bén been gajc xcuerpidi been luxdoodi ya?
42011041	Zeel gol been yudar bén achet rajp din guiguien guial najquidi benza'c.
42011042	’¡Probza lëjt bénfarisew! Rbëëcadi ni na̱j par Dios, rüjndi chii lala' ni rajpidi zi'c bidxtil në rud në graloj ni rxübindi abi' rudëëdi tijban loj Dios. Per ad rüjntidi zi'c rayal ad rën tëëtidi Dios. Gol bidxga' Dios ad gucwëëz tëë gudëëdi ni rudëëdi lojman.
42011043	’¡Probza lëjt, bénfarisew! guial ruladxidi cwedi lod rbej ree bén zojbloj lën ree yadoo, ruladx tëëdi gugajpdioz ree bejn lëjt zagdxe niz lunejz.
42011044	’¡Probza lëjt, mextr rajc ley në lëjt bénfarisew, bén rusquiee!, din najdi zi'c baa ni ad rguient, abi' ad ragbeet ree bejn rë'p reeman guijcan.
42011045	Dxel gunee tijb mextr rajc ley, rëbaman loj Jesús: ―Mextr, në dunujn caneeguijdxil guial rëbil zian.
42011046	Badxi' Jesús laan rëbaman: ―¡Ziangajc lëjt mextr rajc ley, probza lëjt!, guial rniabeedi bejn ree güün reeman ni nawëëgda't abi' rniabeezidi güün bejn zian guiáad lëjt ni'qui ta'n ad rüjntidi laa reeman yudar din güün reeman zi'c rëndi.
42011047	’¡Probza lëjt!, guial rüjnchaawidi xbaa ree bén badëë xtiidx Dios loj ree bejn, bén bagüjt gajc ree xbéngulalidi.
42011048	Zian ragbee ree bejn guial ruladxidi ni been ree xbéngulalidi. Laa reeman bagüjt ree bén badëë ree xtiidx Dios loj ree bejn, guiáad lëjt rayüjnchaawidi xbaa reeman.
42011049	’Zeel Dios guial ragbeeman gra ni gac, rëbaman: “Gaxhalan bén rudëë ree xtiidx Dios loj ree bejn, në ree apóstoles, yu' reeman gugüjtidi yu' tëë reeman sunalidi din güündi laa reeman xhienin.”
42011050	Abi' bén naban ree yan, laa reeman yadëëd cwent loj Dios por rejn ni guxhie' ree bén badëë xtiidx Dios loj ree bejn, bén güt ree diizd chi go'tchaaw guidxliuj,
42011051	diizd xrejn Abel xt xrejn Zacarías bén bagüjt reeman ro' yadooro' Jerusalén. Zeel rnin lëjt guial ree bén naban yan, laa reeman quix por gra reeman.
42011052	’¡Probza lëjt, mextr rajc ley!, guial ad rtiëjbtidi chu' ree bejn loj xnejz Dios, ni'quiza lëjt ad rüjnt naguiejn chu'di loj xnejz Dios abi' rudxoondi chu' ree bejn loj xnejzaman.
42011053	Chi gunee Jesús zian, dád bidxe'ch ree bénfarisew guin në ree mextr rajc ley. Abi' guzuloj zien ree ni rniabdiidx reeman lojman,
42011054	din guidoon xhie guiëbaman din chile' gutedia' reeman laaman.
42012001	La'tgaj canee Jesús zian, guzuloj cado'p por mil bejn, abi' guial zien da't reeman xt rxa't lasa' reeman. Dxel guzuloj Jesús rëbaman yaloj loj ree xbejnman: ―Gol gojp cudad con xlevadur ree bénfarisew, rën guiëban gapidi cudad con ni rusquiee reeman.
42012002	Din achet ni naguie'ch yu' ni ad zaguient, ad yu' tëët ni ralan ni ad zagbeet bejn.
42012003	Zeel gra diidx ni ma guneedi lod nacay, zaguiejn ree bejn laan lod nayni. Guiáad ree diidx ni ma guneedi ralan lënü, yu' chi cwidxa' reeman guiniee reeman diidx guin ree diizd guijc ree yu.
42012004	’Rnin lëjt, ad ridxebidi bén rën ree gugüjt lëjt din zile' gugüjt reeman xcuerpidi, sa'n xsprijtidi ad zile't gugaal reeman laan.
42012005	Ganin lëjt chu rayal guidxebidi: gol bidxeb Dios bén rajp guialrniabee guial chi ma biquiedaman xguialnabandi zajc guzaalaman lëjt gabijl. Zeel gol bidxebaman.
42012006	’Lëjt ragbee guial biguijndoo ree ad lasajct reeb wayëjx, per Dios ad rayanladxtaman ni'qui tijb reeb.
42012007	Guiáad lëjt xt guidxguijquidi, graczan nayab loj Dios. Zeel ad rdxebidi din mazri lasajquidi guial loj zien da't ree biguijndoo.
42012008	’Rnin lëjt, chutëëz bén guiëb loj ree bejn guial najman da bejnan, ziangajc naj najn Bén guxhaal Dios guiën loj ree xianjl Dios guial da bejnan najman.
42012009	Per bén guiëb loj ree bejn guial ad najtaman da bejnan, ziangajc guiën loj ree xianjl Dios guial ad najtaman da bejnan.
42012010	’Chutëëz bén guinieeguijdx Bén guxhaal Dios zajcaman perdon, sa'n bén guinieeguijdx xSprijt Dios, ad zajctaman perdon.
42012011	’Chi chinë reeman lëjt lën ree yadoo o loj ree juejs në loj ree guxtis, ad aal chu'di xgab xhienaag yadxi'di xtiidx reeman.
42012012	Din chi guidxin hor ni guinieedi, xSprijt Dios gunee diidx guinieedi.
42012013	Tijb bén no'ch loj ree benzien guin rëb loj Jesús: ―Mextr, güjdx loj da bichan din guneex ni rayalan.
42012014	Per rëb Jesús lojx: ―¿Chu bazuj naj günan guialguxtis o gagui'san ni tia'di?
42012015	Rëb tëëman loj reeman: ―Gol gojp cudad; ad sëëbladxidi gapidi ni rajp ree ben ren, din ad ni rajpt bejn runee guialnaban.
42012016	Dxel beman tijb cwent loj reeman, rëbaman: ―Guyu tijb xinrijcw, dád gojc xguiniaax.
42012017	Dxel beenx xgab naladxix: “¿Xhienaag günan? Ad ra'ptan lod gagu'chaawan guialnaza'c guin ree.”
42012018	Abi' gunaladxix: “Ma ragbeen xhienaag günan. Guse'nan yu lod rgu'chaawan da guialnaza'can din günan mazri yu naroob ree lod gagu'chaawan laa reen, në graczi ni ra'pan.
42012019	Dxel guiën, dád zien guialnaza'c ra'pan par zien ijz, yaziiladxan, gawan, guië'n yabaa tëën.”
42012020	Per rëb Dios lojx: “Xin tont, yanguxhin gajc guiëtil, laadx ni nagu'chaawil, ¿chu yaya'nnë laan?”
42012021	Zian rzajc bén rgu'chaaw ni za'c par laagajcaman, per loj Dios achet rajpaman.
42012022	Dxel rëb Jesús loj ree xbejnman: ―Naj rni lëjt: Ad chu'di xgab por ni gawidi par guibandi ni'qui por lajd ni gacwidi.
42012023	Guialnaban mazri lasajcan guial loj guialraw, guiáad xcuerp bejn mazri lasajcan guial loj xabaman.
42012024	¡Gol baguiaa balo ree! Ad rxübint reeb ad rato'p tëët reeb guialnaza'c, ad rajp tëët reeb lod yagu'chaaw reeb guialnaza'c guin, per Dios rudëëd ni raw reeb. ¡Abi' mazri lasajquidi guial loj reeb!
42012025	¿Wen guial ru da'tidi xgab ma güün lëjt gajc mazri ziool ya?
42012026	Abi' bal ni'qui zian ad zile't güündi, ¿xhieczi gan rudi xgab por ni ren ree?
42012027	’¡Gol baguiaa xhienaag rini's ree guiaa dajn! Ad rüjnt reen dxiin ad rguib tëët reen. Per ni'qui rey Salomón ad guzujchaawt zi'c za'chaaw ree guiaa guin, majsi mast guzujchaawaman.
42012028	Abi' bal gui'xh dajn ruzujchaaw Dios yan, majsi guixiezi che'can. ¡Diidxgui lëjt, bén ad rliladxza'ct ree laaman nid zuneeman ni gacwidi ya!
42012029	Zeel ad rudi xgab xhie gawidi o xhie guië'di, ad bal tib yu'zidi laan xgab.
42012030	Din bén ad nünbeet ree Dios rüjn zian. Laa reeman ru xgab por gra ree ni guin. Per lëjt yu' xDadidi, laaman ragbeechaaw xhienin riaadxidi.
42012031	Per yalojxgaj gol baguiil güündi zi'c rniabee Dios, laaman gunee gra ni ryaadxidi.
42012032	’Lëjt najdi da bejnan, ad rdxebidi. Ta'nzi najdi, per xDadidi Dios ma beenman xgab nabeenëdi laaman.
42012033	Gol bato' ni rajpidi din gudëëdan loj ree bénprob. Gol been naguiejn güündi gan guialnaza'c ni ad rarat ni yu' xanyabaa, lod ad zut xingubaan cwan laa reen lod ad zacabe tëët reen.
42012034	Din lod rajpidi guialnaza'c guin, yagaj za' xquiarguiejndi.
42012035	’Gol guzujsin zi'c bén ma najcw xab ca' tëë xguijman par griiman.
42012036	Gol been zi'c ree mojs cabëz yadxin xpatron reex, bén zë loj guialruxhliaa, din diob guixhial reex ro' port yayuman chi gucaaman.
42012037	¡Xiquilbaa ree mojs naga'naa cabëz xpatron reex! Naj rni lëjt, laagajc patron guin cwe'c laa reex xan mex, dxel chicchaa xabaman din gudëëman ni gaw reex.
42012038	Xiquilbaa reex bal guidxaagloj xpatron reex laa reex naga'naa reex, majsi yadxinman garol guiaal o chi ma cayreguiaal ya.
42012039	Gol been xgab, bal tijb bejn ragbeeman xhie hor chu' xingubaan lidxaman cwanx, ad zatiëjbtaman chu'x lidxaman.
42012040	Zianan zeel gol guzujsin din ad ragbeetidi dxejczi gui't Bén guxhaal Dios.
42012041	Dxel gunabdiidx Bëd loj Jesús, rëbaman: ―Dad, ¿par dunujzan bel cwent guin ya o par gra ree bejn?
42012042	Badxi' Jesús laan, rëbaman: ―¿Chu lëjt na̱j zi'c tijb mojs za'c, nazobdiidx, rusa'n xpatronx laax lidxaman persi rulenx gra ree mojs rudëë tëëx ni raw reex chi rajl hor?
42012043	Xiquilbaa mojs cayüjn dxiin zagdxe chi yadxin xpatronx.
42012044	Din diidxliczi rnin lëjt, zusa'n gra xieen patron guin loj mojs guin.
42012045	Per bal naladx mojs guin: “Zaglaari yaguiaad da patronan”, zianz sulojx gusagzix gra ree bén rüjn dxiin yagaj, zi'c béngunaa zi'c xinguiaaw, dxel suloj gawix, guië'x südx tëëx,
42012046	abi' yadxin xpatronx tijb dxej ni ad rbëztix në tijb hor ni ad ragbeetix. Dxel dád casti naroob gudëëd patron guin laax, guixhiaalaman laax lod rayal ree bén ad ruzoobt diidx.
42012047	’Din tijb mojs ragbee ni rën xpatronx güünx, abi' ad za'tix porvinid ad ruzoob tëëtix diidx, dád casti naroob tëdix.
42012048	Per mojs ad ragbeet ni rën xpatronx güünx abi' güünx ni rayal casti, ta'nz tëdix casti. Din bén badëëd Dios quiarguiejn, mazri zien ni rayal güünman por quiarguiejn ni badëëd Dios lojman. Ziangajc bén badëëd Dios guialrniabee, mazri zien ni rayal güünman por guialrniabee ni badëëd Dios lojman.
42012049	’Zialan loj guidxliuj zi'c tijb bén zidgacaaguij xhienin, abi' ¡ma rën nejzdoon tiaguijn!
42012050	Gazaagdiajn guiët tëën, abi' ¡dád yu'nayan diizd yan xt chi gacan cumplid!
42012051	Ad naladxidi zialan loj guidxliuj par yabecdxen luxdoo bejn, zialan din guial guililadx reeman naj chu' wadijl.
42012052	Din diizd yan, lod na̱j reeman gaay loj tijb famil, til choonman contr tio'paman, tio'paman contr choonaman.
42012053	Dad su contr xi'nman guiáad xi'nman su contr laaman; na su contr xi'ndxa'paman guiáad laam su contr laaman; abi' nasuegr su contr xwalidxaman guiáad laam su contr laaman.
42012054	Rëb tëë Jesús loj ree benzien guin: ―Chi ruguiaadi ririi za̱j niz lod rëëz gubijdx, rëbidi: zal guia, abi' rajc gajc zian.
42012055	Abi' chi ririi bi niz sur, rëbidi: gac nalaa, abi' rajc gajc zian.
42012056	¡Bén rusquiee! Ragbeedi xhie rën guiëb sen rguien xanyabaa në loj guidxliuj, ¿chexquiza zeel ad ragbeetidi xhie rën guiëb ni cayajc loj guidxliuj yan?
42012057	’¿Chexc ad rüjnt lëjt gajc xgab conin na̱j ni zagdxe?
42012058	Bal chu bén rudëëd lüj loj guxtis, been naguiejn baya'nnëman diidx zagdxe la'tgaj yu' tiamp, chitëë yayüman lüj loj guxtis, abi' guxtis guin yayü lüj loj ree bén cu' lüj ladxguiib.
42012059	Naj rni lüj, ad zariitil ladxguiib guin xtczi quixil gra ni na guxtis guin.
42013001	Lën gajc ree dxejzii wej tio'p choon ree bejn biguie reeman diidx loj Jesús guial bagüjt Pilato tio'p choon ree bén Galilea, abi' bago'chaman xrejn reeman con xrejn ree be bagüjt reeman par gudëëd reeman loj Dios zi'c gon.
42013002	Dxel rëb Jesús: ―Ad bal naladxidi guzajc ree bén Galilea guin zian guial na̱j reeman mazri béndol guial loj gra ree bén Galilea.
42013003	Din naj rni lëjt guial ad ziantan. Abi' bal id zayüjndi xgab por xtolidi ziangajc saquidi.
42013004	Ad bal naladxidi bén chiinbichoon güt ree chi guxa't torre ni la Siloé laa reeman, na̱j reeman mazri béndol guial loj gra ree bén zojb Jerusalén.
42013005	Naj rni lëjt guial ad ziantan. Abi' bal id zayüjndi xgab por xtolidi ziangajc saquidi.
42013006	Dxel be Jesús tijb cwent loj reeman, rëbaman: ―Tijb bejn gojpaman yag higo lod nagu'man uv, abi' biquiaaman bal ca higo lojn, per achetczi bidxaaglojman.
42013007	Dxel rëbaman loj bén rajp guidxliuj guin: “Baguiaa, ma gojc choon ijz rialan rguilan higo loj yag guin, abi' achetczi rdxaaglojn. Batüügan din nawëëgzi rüjnan loj guidxliuj guie.”
42013008	Per rëb bén rajp guidxliuj guin: “Dad, basa'nsiin zatib ijz, yabeclaan yuj xanan gagu' tëënan abon.
42013009	Rupent zian tian, per bal id zacan dxel tügan.”
42013010	Tijb dxej raziiladx ree bejn, culüü Jesús bejn ree lën tijb yadoo,
42013011	yagaj za' tijb béngunaa ma gojc chiinbichoon ijz ragxuuman, tijb xindxab basa'n laaman con tijb bëw xijchaman, ad rile'tczi yaliman.
42013012	Chi baguiaa Jesús laaman, gurejdxaman laaman, rëbaman: ―Na, ma bayajquil guialguijdx ni goquil.
42013013	Dxel badxiib yaaman guijcaman; abi' loj hor guin gajc baliman, zianz guzuloj cuza'taman Dios zagdxe.
42013014	Per bén rniabee lën yadoo guin dád bidxe'chaman guial bayüjn Jesús bén guin dxej raziiladx ree bejn, dxel rëbaman loj ree bejn: ―Xho'p dxej yu' guial güün bejn dxiin, loj ree dxej guin gol guida din yayajquidi, per ad dxej raziiladxt bejn.
42013015	Badxi' Dad Jesús laan rëbaman: ―Bén rusquiee, ¿nid rxhiec xgo'ndi o xburidi dxej raziiladx ree bejn ya par chiquië'di laa reeb nijs?
42013016	Béngunaa guie zëëdaman loj xdiaa Abraham, ma gojc chiinbichoon ijz naxhii xindxab laaman con guialguijdx guie. ¿Wen id zajc yayajcaman dxej raziiladx ree bejn ya?
42013017	Chi rëb Jesús zian, gra ree bén rdxe'ch laaman baya'n xtu; per graczi ree bejn rabaa guial ruguiaa reeman gra ree ni zagdxe ni rüjnman.
42013018	Rëb tëë Jesús: ―¿Xhienaag ganin na̱j xguialrniabee Dios o xhie gulün lojdi din chignia'di xhienaag na̱j xguialrniabeeman?
42013019	Laan na̱j zi'c xhaj moxtajs ni rxübin bejn loj xguiniaaman, rni'san xt rajcan yag naroob. Abi' guial naroob da't rajcan xt rüjn xguixbitia's ree biguijn xidxan.
42013020	Rëb Jesús zatijb: ―¿Xhienaag ganin na̱j xguialrniabee Dios?
42013021	Laan na̱j zi'c levadur ni rugo'ch tijb béngunaa choon midid harin persi rusaaguijn gra cob guin.
42013022	Chi zë Jesús Jerusalén, rulüüman bejn ree luguiedx naroob ree në ree luguiedx dobëz niz lod rdëdaman.
42013023	Abi' tijb bejn gunabdiidx lojman rëbaman: ―Dad, ¿ta'nz ree bén gac perdon ya? Badxi' Jesús laan rëbaman:
42013024	―Gol been naguiejn din chu'di niz ro' port nadëë, din naj rni lëjt, zien ree bén rën chu', per ad zile't chu' reeman.
42013025	Din chi chisu bén na̱j lidxan gusiaawaman ro' port guin, lëjt guial yaya'ndi xchu, gucaadi ro' port guin guiëbidi: “Dad, guxhal.” Per yadxi'man xtiidxidi naman: “Ad ragbeetan ban zadi.”
42013026	Dxel suloj guiëbidi: “Tijbzi badaaw ree, tijbzi badü' ree, niz la̱d dux nejzan balüül dunujn.”
42013027	Per naman lojdi: “Ma rnin, ad ragbeetan ban guzadi. Gol biquied lon béndol.”
42013028	Ni goondi gaw tëë layidi chi guguiaadi Abraham, Isaac, Jacob, në gra ree bén badëë xtiidx Dios loj ree bejn, za' reeman lod rniabee Dios, guiáad lëjt yariicadi.
42013029	Din gui't ree bén sa gra lad guidiblagaa guidxliuj din cwe reeman gaw reeman lod rniabee Dios.
42013030	Abi' zien ree bén bigra yan, laa reeman gac bén yaloj nadxel. Guiáad ree bén na̱j bén yaloj yan, laa reeman gac bén bigra.
42013031	Hor guin gajc bidxin tio'p choon ree bénfarisew, abi' rëb reeman loj Jesús: ―Baguiaj, baza niz guie, din rën rey Herodes gugüjtaman lüj.
42013032	Badxi' Jesús laan rëbaman: ―Gol chej gol chiguiedx loj bén rusquiee zii: “Yan, në guixie yabën xindxab yayün tëën bénragxuu ree, abi' widx gulooxan.”
42013033	Per naj rayal gusnuu da nejzan yan në guixie në widx, din ad najt guial guiët tijb bén rudëë xtiidx Dios loj ree bejn luguiedx ren bal id najn Jerusalén.
42013034	’¡Bén Jerusalén, bén Jerusalén, rugüjtidi bén rudëë ree xtiidx Dios loj ree bejn rucaaguiaj tëëdi gra ree bén rxhiaal Dios lojdi! ¡Bëlczi volt guyënan nuchagan lasa'di zi'c rüjn tijb guid ruchajg lasa' ree xi'nb lën xhiilib, per ad cwëjbtidi!
42013035	Zianan zeel yaya'n ladxidi zi'c tijb guiedx lod achut zojb. Abi' rnin lëjt, diizd yan ad zuguiaatridi naj xt chi guidxin dxej guiëbidi: “¡Nüjnle' Dios bén zëëd por laaman!”
42014001	Tijb dxej raziiladx ree bejn wej Jesús bitawaman lidx tijb bénfarisew rniabee. Yu' ree bénfarisew guin cula'ch laaman xhie güünman,
42014002	guial za' tijb xinragxuu lojman rzaaguijx.
42014003	Dxel gunabdiidx Jesús loj ree mextr rajc ley në loj ree bénfarisew guin, rëbaman: ―¿Zajc yayüjn bejn bénragxuu dxej raziiladx ree bejn ya o ad zajctan?
42014004	Per laa reeman achetczi rëb reeman. Dxel gunaaz Jesús xinragxuu guin bayüjnman laax, abi' rëbaman lojx din yaguiajx.
42014005	Dxel rëbaman loj ree bénfarisew guin: ―¿Bal tijb xburidi o tijb xgo'ndi yab lën tijb bizë, nid zabëëdi laab ya, majsi na̱j dxej raziiladx bejn?
42014006	Abi' achet gojc nadxi' reeman.
42014007	Chi baguiaa Jesús rbe ree biooz luar lod rbej ree bén mazri zojbloj, rëbaman loj reeman:
42014008	―Bal chu guiniee lüj chel loj tijb guialruxhliaa, ad cwel luar rbej ree bén mazri zojbloj. Din zajc guidxin zatijb biooz mazri zojbloj guial lojl,
42014009	abi' gui't bén gunee gropidi naman lojl: “Badëëd lod zojbil cwe bén guie.” Dxel rayal chel guidib ratul chisobil loj yagxhil bigra.
42014010	Zeel chi guiniee reeman lüj, zagdxeli bisob loj yagxhil bigra, din chi gui't bén gunee lüj naman lojl: “Miw, badëd loj tijb luar mazri zojbloj.” Zian, gra ree bén zojbnël xan mex guza't lüj zagdxe.
42014011	Din bén rlies xvalor gajc, yaya'nxtuman. Guiáad bén rüjn naya zajs xvaloraman.
42014012	Dxel rëb Jesús loj bén gunee laaman: ―Bal goc cu'l guialraw, ad guiniee xmiwil, ni'qui lasa'l, ni'qui bijchil, ni'qui benrijcw zojbnël gajxh. Din laa reeman yu' dxej guiniee reeman lüj, abi' zian yanee reeman ni gudaw reeman lidxil.
42014013	Zagdxeli na̱j, chi güünl tijb lanij, gunee bénprob ree, në ree bén ad nadaant yaa, në ree bencoj con ree bénlutia'p.
42014014	Xiquilbaal bal güünl zian, din laa reeman ad zajct yanee ni badëëdil. Per chi guidxin dxej yaban ree bén bazoob xtiidx Dios, Dios yaguijx laan lojl.
42014015	Chi biguiejn tijb bén zojbnë Jesús xan mex ni rëbaman, rëbaman loj Jesús: ―¡Xiquilbaa ree bén yayal gaw lod rniabee Dios!
42014016	Dxel rëb Jesús lojman: ―Tijb bejn badxe' guialraw par xche, abi' guneeman zien da't ree bejn.
42014017	Chi ma gojl hor gaw reeman xche, guxhaal xmojsaman din chex chiguiedxix loj ree biooz guin: “Gol guda din graczi ma najcchaaw.”
42014018	Per graczi reeman guzuloj caynab perdon. Bén yaloj guin, rëbaman: “Yan gajczi guzin tijb guidxliuj, rayal chiquianan; been wen güjdx lojman din güünman naj perdon.”
42014019	Zatijbaman rëb: “Guzin gaay nejz go'n, yan chiguienan laa reeb prueb guidoondon rajc rüjn reeb dxiin ya; been wen güjdx lojman din güünman naj perdon.”
42014020	Zatijbaman rëb: “Yan gajczi baxhlian zeel ad zile't guialan.”
42014021	Chi badxin mojs guin bagojn xpatronx gra ni rëb ree bén guin, dád balenman, dxel rëbaman lojx: “Baquiejn wej niz galay ni, në niz la̱d ree nejz, tanë gra ree bénprob në ree bén ad nadaant yaa, në ree bencoj con ree bénlutia'p.”
42014022	Chi ma been mojs guin zian, dxel rëbix lojman: “Dad, ma benan ni nal, per sta yu' gajc luar lidxil.”
42014023	Dxel rëbaman lojx: “Wej niz loj carreter në niz loj ree nejz la's, been naguiejn ben ren ree din gui't reeman din cha lënü lidxan.
42014024	Din naj rni lojdi, ni'czi tijb ree bén gunen yaloj ad zajwt guialraw benchaawan par xche.”
42014025	Dád zien ree bejn zinal Jesús; abi' badxi' lojman loj reeman rëbaman:
42014026	―Bal chudi rën guidnal naj, rayal guiëndi naj mazri guial loj xdadidi, guial loj xniaadi, guial loj lacheelidi, në guial loj xi'ndi, o bijchidi o bizandi, rayal tëë guiëndi naj mazri guial loj xguialnabandi, din bal id züjndi zian ad zajct gaquidi da bejnan.
42014027	Bén ad rënt sagdiaj guidnal tëëman naj, ad zajct gacaman da bejnan.
42014028	’Bal chu rën güün tijb yu naroob, ¿nid yalojxgaj cweman ya din cwëëman cwent zadaan xmiliaman ya din gulooxaman laan?
42014029	Din bal sulojman xcimiantan abi' ad zulooxtaman laan, graczi ree bén guguiaa laan guze' laaman,
42014030	guiëb reeman: “Guzuloj cayüjn bén guin yu abi' ad gojct nulooxaman laan.”
42014031	’O bal tijb rey güün wadijl contr zatijb rey, ¿nid yalojxgaj cweman ya güünman xgab züjn chii mil xsuldadaman gan loj stijb rey zidnë gajl mil suldad ya?
42014032	Per bal naladxaman ad züjntaman gan loj rey guin, la'tgaj sta za' rey guin zijt, guixhiaalaman bén chinë ree xrusonman din yaya'n reeman diidx ad zut wadijl.
42014033	Yan, ziangajc rnin lojdi, chutëëz lëjt bal id zusa'n gra ni rajpidi din guidnalidi naj, ad zajct gaquidi da bejnan.
42014034	Dxel rëb Jesús: ―Ni zagdxe na̱j zëd. Per bal id zajcran naxij, ¿xhieza naag yayajcan naxij zatijb?
42014035	Ad rüjntan sirv par luyuj ni'qui par loj abon, rzëëbzan. ¡Bén rën ree gucaagdiajg, gol bacaagdiajg!
42015001	Gra ree bén ruquijx impuest në gra ree béndol, bibig reeman lod za' Jesús din gucaagdiajg reeman ni rnieeman.
42015002	Guiáad ree bénfarisew con ree mextr rajc ley rnieeguijdx reeman laaman, rëb reeman: ―Ruchajg bén guin béndol ree rawnë tëëman laa reeman.
42015003	Dxel rëb Jesús loj reeman:
42015004	―Bal tijb bejn rajp tibgayuu xiil abi' rnijt tijbib, ¿nid rusa'nman zatajpgajlchiinbitapib dajn ya abi' rigdiilaman xiil gunit guin xt lodzi radxejlaman laab?
42015005	Abi' chi radxejlaman laab rabaaman, rudxiibaman laab dxidyëjnman.
42015006	Dxel chi radxin lidxaman, ruto'p ree xmiwaman në ree bén zojbnëman gajxh abi' rëbaman loj reeman: “Gol babaa zi'c rabaan, din ma badxejlan da xiilan be gunit.”
42015007	Yan, rnin lëjt, ziangajc rabaanë Dios tijb bén rayüjn xgab por xtol guial loj tajpgajlchiinbitap benza'c ad ryaadxt yayüjn xgab por xtol.
42015008	’O bal tijb béngunaa rajpaman chii milia plajt abi' rusëëbaman tijban, ¿nid ruze'caman guij ya ruloob tëëman lënü abi' raguiilaman laan zagdxe da't xt lodzi radxejlan?
42015009	Abi' chi radxejlaman laan, ruto'p ree xmiwaman në ree bén zojbnëman gajxh, abi' rëbaman loj reeman: “Gol babaa zi'c rabaan din ma badxejlan milia basëban.”
42015010	Yan, naj rni lojdi, ziangajc rabaa ree xianjl Dios por tijb béndol rayüjn xgab por xtol.
42015011	Rëb tëë Jesús loj reeman: ―Tijb bejn yu' tio'p xi'nman.
42015012	Abi' xin na̱j mazri xinguiag, rëb loj xdadix: “Dad, banee ni rayal gaca'n.” Dxel badëëman ni rayal tijbgaj reex.
42015013	Ad gojct xchej ni cwa' reex ni rayal reex, xin na̱j xinguiag guin bato'gajquix graczi ni badëëd xdadix lojx, abi' con milia guin wejx zijt bignijt xlia'x graczi xmiliax guial beenx ni rëntzix.
42015014	Per chi ma banijtix gran, dxel guyu gubijn niz lod za'x abi' guzuloj biaadx ni gawix.
42015015	Dxel wejx bignabix dxiin loj tijb bén zojb yagaj, abi' guxhaalaman laax chigajpix cüch ree dajn.
42015016	Guial tant rliaanx xt guyënx niajwix ni raw ree cüch guin, per achut rudëë laan.
42015017	Dxel beenx xgab naladxix: “¡Zien ree xin rüjn dxiin lidx da Dadan xt sobr rüjn ni raw reex, guiáad naj guie ma guiëtan bëjz!
42015018	Yan, yazaan yaya' lidx da dadan din guiën lojman: Dad, ma benan dol loj Dios në lojl.
42015019	Ad rayaltri guinieel naj xi'n; been naj cwent zi'c tijb ree xmojsil.”
42015020	Dxel bayunejzix zia lidx xdadix. ’Per zijtri ziaadix chi baguiaa xdadix laax dxel bayaman laax, zianz ruxüünman bigchaaglojman laax, abi' gudiidxaman laax gudaw tëëman laax xid.
42015021	Dxel rëbix lojman: “Dad, ma benan dol loj Dios në lojl, ad rayaltri guinieel naj xi'n.”
42015022	Per rëb xdadix loj ree xmojsaman: “Gol baquiejn gol tanë lajd zagdxe, gol bascajcwixan, gol badxe' tijb guiibnil yaax gol baslëë tëëx gurëch,
42015023	gol chica' go'n mazri nadaan, gol bagüjtib din yadaaw ree yaguieen ree lanij.
42015024	Din par naj ma güjt da xi'nan abi' yan ma babanx, gunijtix abi' ma badxejlix.” Dxel guzuloj cayüjn reeman lanij.
42015025	’La'tgaj xi'nman xingol guin cayüjnx dxiin dajn. Chi badxinx gajxh lidx xdadix, biguiejnx cucwejdx reeman cuya' tëë reeman.
42015026	Dxel gurejdxix tijb xmojs xdadix, gunabdiidxix xhienin cayajc lidxix.
42015027	Badxi' mojs guinan rëbix: “Guial baguiaad bijchil zeel gunabee xdadil güjt tijb go'n mazri nadaan guial nadaanx baguiaadix.”
42015028	Per dád bidxe'ch xingol guin, abi' ad guyëntix nayux. Zeel wej xdadix biguiedxaman lojx din yayux.
42015029	Dxel rëb loj xdadix: “Lüj ragbee ma gojc xchej cayünan xchiinl, zianczi ruzoban xtiidxil; per ni'czi tijb ad waneetil tijb dxibdobëz din günnë' ree da miwan lanij.
42015030	Guiáad yan baguiaad xi'nl, xin ma bignijt xlia' xmilial con ree béngunaa dxuudx, abi' gunabeel güjt go'n mazri nadaan par laax.”
42015031	’Dxel badxi' xdadix laan rëbaman: “Xi'n, zianczi za'l con naj, graczi ni ra'pan na̱j xieenl.
42015032	Per yan rayal yaguieen ree lanij yabaa tëë ree, din bijchil xin ma güjt par naj, ma babanx, gunijtix abi' ma badxejlix.”
42016001	Rëb tëë Jesús loj ree xbejnman: ―Guyu tijb benrijcw, nuzujman tijb mojs guinia graczi ni rajpaman. Abi' biguiedx ree ben ren lojman guial cunijt xlia' mojs guin ni na̱j xieenman.
42016002	Dxel gurejdxaman laax rëbaman lojx: “¿Xhie rën guiëb ni riguiejnan cayüjnl? Banee cwent lon xcwent xchiinl, din achetri dxiin gunen lojl.”
42016003	Dxel guzuloj beenx xgab gunaladxix: “¿Xhienaag günan yan ma gusa'n da patronan naj sin dxiin? Ad yu'tan gojl günan dxiin dajn, ratu tëën ganaaban carda.
42016004	Ma ragbeen xhienaag günan din guiën ree bejn naj chi ad züntran dxiin.”
42016005	Dxel gurejdxix tijb gaj ree bén ral loj xpatronx, rëbix loj bén bidxin yaloj: “¿Plac ralil loj da patronan?”
42016006	Abi' rëbaman: “Ralan tibgayuu barril sejt lojman.” Dxel rëbix: “Cwa' gui'ch guie lod ca ni ralil lojman, been zatijban bacaa lojn ralil tü'pchiizan.”
42016007	Dxel gunabdiidxix loj zatijbaman rëbix: “Laadx lüj, ¿plac ralil?” Abi' rëbaman: “Tib gayuu ingujch trigo.” Zianz rëbix: “Cwa' gui'ch guie lod ca ni ralil lojman, been zatijban bacaa lojn ralil tajpgajlzan.”
42016008	Dád badxaloj patron guin guial nasin mojs mal guin por ni beenx. Din mazri nasin ree bén ad zinalt xnejz Dios con lasa' reeman guial loj ree bén zinal xnejz Dios.
42016009	’Rnin lojdi, gol beennë dxiin ni rajpidi loj guidxliuj guie par gagnëdi bejn din chu' xmiwidi, din chi yaran ma yu' bén yaca' lëjt lod gapidi guialnaban tiblayaa.
42016010	’Bal chu rüjn zi'c rayal con ta'n ni rudëëd bejn lojman, züjnman zi'c rayal con zro'n. Ziangajc bén ad rüjnt zi'c rayal con ta'n ni rudëëd bejn lojman, ad züjn gajctaman zi'c rayal con zro'n.
42016011	Yan, ziangajc bal id züjndi zi'c rayal con ni za'c yu' loj guidxliuj guie, ¿chu gap lëjt confianz con guialnaza'c yu' xanyabaa?
42016012	Bal id züjndi zi'c rayal con ni ad najt xieendi, ¿chu gunee lëjt ni rayalidi?
42016013	’Ni'qui tijb mojs ad zajct güünx sirv loj tio'p patron; din zadxe'chix tijbaman abi' zënx zatijbaman; o zajquix xinza'c con tijbaman abi' züjnx tiblad zatijbaman. Zeel ad zajct güündi sirv loj Dios, në loj milia.
42016014	Abi' ree bénfarisew guial mazri rën reeman milia, chi biguiejn reeman ni rëb Jesús guzuloj cuze' reeman laaman.
42016015	Dxel rëb Jesús loj reeman: ―Rüjndi benza'c niz loj ree bejn, per Dios nünbee luxdoodi; abi' majsi loj bejn lasajc da'tidi, per loj Dios achet lasajquidi.
42016016	’Xley Moisejs në ni bacaa ree bén badëë xtiidx Dios loj ree bejn, naga'loj been reen dxiin xt chi bi't Waj bén baroobnijs bejn ree. Abi' diizd nadxel guzuloj rire'ch xtiidxza'c Dios xhienaag na̱j xguialrniabeeman, abi' zien ree bejn rüjn naguiejn chu' loj xguialrniabeeman.
42016017	’Adli nawëëgt nit xanyabaa në guidxliuj, guial yaya'n tijb diidx zëëd loj ley guin guial ad zajctan cumplid.
42016018	’Bal tijb xinguiaaw rala' lacheelix abi' rtia'x ben ren, dolan cayüjnx. Ziangajc xin rtia' tijb béngunaa bala' lacheel, dolan cayüjnx.
42016019	Basnuu Jesús, rëbaman: ―Guyu tijb xinrijcw, guzujchaawix con ganaxczi lajd zagdxe, abi' guixie guixieczi rüjnx lanijro'.
42016020	Guyu tëë tijb xinprob brii lajx Lazr, rbejx ro' xport xinrijcw guin abi' guidiblagaax ca guiadx.
42016021	Rën nejzdoo Lazr guin gawix ni riajb xan xmex xinrijcw guin. Abi' xt ree bë'cw rbig rlie' reeb loj ree guiadx ni cax.
42016022	’Chi bidxin dxej güjt Lazr dxel bignë ree xianjl Dios laax lod na̱j nix da't, lod za' Abraham. Në xin rijcw guin güjt, abi' biguie'chix.
42016023	Chi ma cazagdiaj xin rijcw guin gabijl, gules lojx abi' zijtri baguiaax za' Lazr cwë' Abraham.
42016024	Dxel gurixdiajx rëbix: “Dad Abraham, baya naj, guxhaal Lazr din gugajdx lupunt xbacwënx din gui'tix yasiaalyujx lüdxan, din dád cazaagdiajn loj bajl guie.”
42016025	Per badxi' Abraham xtiidxix rëbaman: “Xi'n, basaaladx guial dád nix guyu luxdool chi gubanl loj guidxliuj, guiáad Lazr dád naya gubajnx. Yan, rayalix lod yabaax guiáad lüj rayalil lod sagdiajl.
42016026	Nëtëë yan bén za' ree guie ad zajct tëd reeman yagaj, ni'qui ree bén za' yagaj ad zajct tëd reeman guie, din za' bala'ro' du galay ree.”
42016027	’Dxel rëb xinrijcw guin lojman: “Rniaaban lojl dad, been wen guxhaal Lazr lidx da dadan,
42016028	lod zojb gaay ree da bichan din chicojnx laa reex chitëë në laa reex gui't luar guie, lod yu' zro' casti.”
42016029	Per rëb Abraham lojx: “Ma rajp reex gui'ch ni bacaa Moisejs con ree bén badëë xtiidx Dios loj ree bejn, laan rayal guidxga' reex.”
42016030	Abi' rëb xinrijcw guin: “Walil, dad Abraham, per ad zaliladxt reex, sa'n bal yaban tijb bén ma güjt chigneenëman laa reex, zayüjn reex xgab por xtol reex.”
42016031	Per rëb Abraham lojx: “Bal id ridxga' reex xtiidx Moisejs në xtiidx ree bén badëë xtiidx Dios loj ree bejn, ad zaliladxt reex majsi yaban tijb bén ma güjt.”
42017001	Rëb Jesús loj ree xbejnman: ―Zianczi yu' ree ni ruzaalguiiw bejn din güünman dol, per ¡probza na̱j bén ruzaalguiiw zatijb bejn guial güünman dol!
42017002	Par laaman zagdxeli na̱j guixhii reeman tijb guiaj mulin yëjnman din guzaal reeman laaman loj nijsdoo, luar guzaalguiiwaman tijb bén qui rliladxri naj din güünman dol.
42017003	¡Gol gojp cudad! ’Bal xhie tijb ni mal güün tijb lasa'l, guneenëman. Abi' bal bayüjnman xgab por ni beenman, beenman perdon.
42017004	Majsi gajdx volt loj tibdxej güünman xhienin contr lüj, abi' bal gui'taman lojl gajdx volt naman: “Been naj perdon ad züntran zian”, rayal güünl laaman perdon.
42017005	Dxel rëb ree xi apóstoles Jesús lojman: ―Banee dunujn mazri guialrliladx.
42017006	Abi' rëb Jesús loj reeman: ―Bal na̱j xguialrliladxidi majsi zi'czi na̱j xhaj moxtajs, zile' guiëbidi loj yagro' guin: “Bia'xh guie, bisob loj nijsdoo”, zuzooban xtiidxidi.
42017007	’Bal tijb lëjt rajp tijb mojs, abi' chi yaguiaad mojs guin bigla'x yuj o bigajpix begui'xh ree ya, ¿wen zëjbidi lojx ya: “Guyu, gurej din gawil”?
42017008	Ad zëjbtidi zian, guiëblidi: “Bachaa xabil, been ni gawan, guda'n. Chi lox gawan guië' tëën dxel ma zajc gawil guië' tëël.”
42017009	Abi' wed ni'qui quixtëë ad zudëëtidi lojx din cayüjnzix ni rayal güünx.
42017010	Ziangajc lëjt chi loox güündi gra ni gunabee Dios dxel guiëbidi: “Nayajcan mojs ni ad rüjnt sirv, din baguieenzan ni rayal yaguieenan.”
42017011	Chi ma cadxin Jesús Jerusalén, gudëdaman guiedx riga' ree niz Samaria në niz Galilea.
42017012	Abi' chi cayuman tijb luguiedx dobëz, bigchaagloj chii ree bén rajc guialguijdx la lepra laaman. Per zijt guzuj reeman,
42017013	rbixdiaj reeman, rëb reeman: ―¡Jesús, Mextr, baya dunujn!
42017014	Chi baguiaa Jesús laa reeman, rëbaman loj reeman: ―Gol chej loj ree bixhioz din guguiaa reeman lëjt. Abi' la'tgaj zë reeman, baya xcuerp reeman guialguijdx ni rajc reeman.
42017015	Dxel tijbaman chi gogbeeman ma bayajcaman, bayejcaman, rbixdiajman rudëëman quixtëë loj Dios.
42017016	Abi' bazuxibaman loj Jesús, basajb lojman xt luyuj persi badëëman quixtëë lojman. Abi' najman bén Samaria.
42017017	Dxel rëb Jesús: ―¿Nid chii na̱j ree bén bayajc ya? ¿Con zagaa reeman?
42017018	¿Tijbzi benzit guie bayejc ya rudëëman quixtëë loj Dios?
42017019	Dxel rëbaman loj bén guin: ―Bisu. Baguiaj, ma bayajquil guial bililadxil naj.
42017020	Gunabdiidx ree bénfarisew loj Jesús goc gui't xguialrniabee Dios, abi' rëbaman: ―Xguialrniabee Dios ad najtan ni guguiaa bejn.
42017021	Abi' achut guiëb: “Laan za' guie”, o “Laan za' ni” ya, din xguialrniabee Dios mal za'n galaydi.
42017022	Dxel rëbaman loj ree xbejnman: ―Zadxin dxej guiëndi guguiaadi Bén guxhaal Dios majsi tibdxejzi, per ad zuguiaatidi laaman.
42017023	Abi' yu' reeman na lëjt: “Laaman za' guie”, o “Laaman za' ni” ya, ad bal chinalidi laa reeman.
42017024	Din zi'c chi rë'p nijs rulaan bacha' guidib xanyabaa, zian gac chi gui't Bén guxhaal Dios loj guidxliuj.
42017025	Per yalojxgaj sagdiajman abi' ad zënt ree bén riga' yan laaman.
42017026	Zi'c goc gulal chi guban Noé, zian gac chi gui't Bén guxhaal Dios.
42017027	Din nadxel gudaw ree bejn, gu' reeman, baxhliaa reeman badëë tëë xi'n reeman baxhliaa xt chi bidxin dxej guyu Noé lën barcwro' ni beenman, abi' guzuloj guiadoxh ni bagüjt gra reeman.
42017028	Ziangajc gojc chi guban bén brii laj Lot, gudaw ree bejn, gu' reeman, bato' reeman, guzii reeman, guxübin reeman been tëë reeman yu ree.
42017029	Per chi brii Lot luguiedx Sodoma, guzuloj biyajb guij xanyabaa në azufre, abi' güjt gra reeman.
42017030	Ziangajc gac dxej ni gui't Bén guxhaal Dios.
42017031	’Dxej ni gac zian, bén yë'p guijc yu ad zaguiajttaman chiglëë ni nagu'man lënü. Abi' bén za' dajn, ad zayejct lidxaman.
42017032	Gol basaaladx ni guzac lacheel bén brii laj Lot.
42017033	Bén mazri rën guialnaban rajpaman loj guidxliuj guie, zadxin dxej gunijtaman laan, per bén guiët por naj, zajpaman guialnaban tiblayaa con Dios.
42017034	’Naj rni lëjt, guxhinzii lod naga' tio'p bejn tijbzi loj loon, tijbaman sa zatijbaman yaya'n.
42017035	Guiáad lod cayojt tio'p ree béngunaa, tijbaman sa zatijbaman yaya'n.
42017036	Abi' lod za' tio'p ree xinguiaaw dajn, tijbix sa zatijbix yaya'n.
42017037	Chi biguiejn ree xbejnman zian, rëb reeman: ―¿Ban guin, Dad? Badxi'man laan rëbaman: ―Laa guiguien gajc ban guinan, zi'c chi rado'p ree golbich laa rguien gajc naga' tijb begüt.
42018001	Be Jesús tijb cwent loj ree xbejnman, persi balüüman laa reeman guial zianczi rayal cwedx guiniab reeman Dios ad zadxagtczi reeman.
42018002	Abi' rëbaman loj reeman: ―Guyu tijb guiedx lod guyu tijb juejs, ad rdxebtaman Dios ad ridxga' tëëtaman bejn ree.
42018003	Luguiedx ziigajc zojb tijb béngunaa bizëjb, rniabaman loj juejs guin din güünman guialguxtis gagnëman laaman loj bén rdxe'ch laaman.
42018004	Xchej ad bidxga't juejs guin béngunaa bizëjb guin, per zianz laagajcaman been xgab naladxaman: “Majsi ad rdxebtan Dios ad ridxga' tëëtan bejn ree,
42018005	per béngunaa guie ad rucwëëzt ruslenman naj. Zagdxeli na̱j günan laaman yudar chitëë ri'traman naga gad da pacensan chigra.”
42018006	Dxel rëb Jesús loj reeman: ―Zian gunee juejs mal guin.
42018007	Diidxgui Dios, ¿nid zagnëman bén guleman ya bén rbejdx rniab ree laaman dxej guiaal? ¿Wen zaglaa gagnëman laa reeman ya?
42018008	Naj rni lëjt guial ad zaglaat gagnëman laa reeman. Per chi gui't Bén guxhaal Dios, ¿chuj ni zadxaaglojraman bén rliladx Dios loj guidxliuj ya?
42018009	Be Jesús zatijb cwent par ree bén naladx tijbzi laa reeman na̱j benza'c guial loj ree ben ren, rëbaman:
42018010	―Tio'p ree xinguiaaw wej lën yadooro' Jerusalén persi gurejdx gunab reex Dios, tijbix na̱j xinfarisew, zatijbix na̱j xin ruquijx impuest.
42018011	Xin farisew guin, za'lix cabejdx canabix Dios, rëbix: “Quixtëë runen lojl, Dad, guial ad najtan zi'c ree ben ren, na̱j reeman béngubaan, benmal, bén za'në béngunaa ren, ni'qui zi'c na̱j bén ruquijx impuest guin.
42018012	Rba'nan tio'p volt lën xuman, abi' gra ni rünan gan rünanan chii lala' persi runen tijban lojl.”
42018013	Per xin ruquijx impuest guin, zijt za'x abi' ni'quid rayaxtix guilies lojx, rga'p luxdoox rëbgajx: “¡Dios, baya naj najn tijb xindol!”
42018014	Naj rni lëjt guial xin ruquijx impuest guin ma been Dios laax perdon chi bayejc lidxix, per xin farisew guin ad beentaman laax perdon. Din bén rlies xvalor gajc achet lasajcaman loj Dios, guiáad bén rüjn naya laaman mazri lasajc loj Dios.
42018015	Binë ree bejn xindoo ree lod za' Jesús din gudxiib yaaman guijc reex, per chi baguiaa ree xbejnman guzuloj cadilë reeman bén zinë ree laa reex.
42018016	Per gurejdx Jesús laa reeman, rëbaman loj reeman: ―Gol badëë mod gui't reex lon, ad bal rudxoondi, din lod rniabee Dios na̱j par ree bén na̱j zi'c laa reex.
42018017	Din naj rni lëjt, bén ad rliladxt xguialrniabee Dios zi'c tijb xindoo, ad zile't chu'man loj xguialrniabee Dios.
42018018	Tijb xin rniabee, gunabdiidx loj Jesús rëbix: ―Mextrza'c, ¿xhie rayal günan din ga'pan guialnaban tiblayaa con Dios?
42018019	Badxi' Jesús laan, rëbaman: ―¿Chexc zeel nal lon benza'c? Achut na̱j benza'c, tijbzi Dios.
42018020	Lüj rajc ree mandamient: “Ad sunël béngunaa ren, ad gugüjtil bejn, ad cwanl, ad cwëël xtiidx bejn, gojp respejt xdad xniaal.”
42018021	Dxel rëbix loj Jesús: ―Gra ree ni guin cayünan diizd xindoon.
42018022	Chi biguiejn Jesús zian, rëbaman: ―Yu' zatijb ni ryaadx güünl: bigto' gra ni rajpil dxel gudëël milia guin loj ree bénprob. Zian gapil guialnaza'c xanyabaa, dxel gui'til guidnalil naj.
42018023	Chi biguiejn xin guin zian, dád guyunayax guial dád xinrijcwan.
42018024	Chi baguiaa Jesús guial dád yu'nayax, rëbaman: ―¡Dád nawëëg na̱j chu' benrijcw loj xguialrniabee Dios!
42018025	Adli nawëëgt tëd tijb camell xan gagux, guial chu' tijb bén rijcw loj xguialrniabee Dios.
42018026	Abi' ree bén biguiejn ni rëb Jesús, rëb reeman: ―¿Chu za zajc laa loj xcasti Dios?
42018027	Dxel rëbaman loj reeman: ―Yu' ni ad zajct güün bénguidxliuj, per Dios graczan zajc güünman.
42018028	Dxel rëb Bëd lojman: ―Dad, ma basa'nan graczi ni raya'pan persi zudnaalan lüj.
42018029	Zianz rëb Jesús: ―Diidxliczi rnin lojdi, chutëëz bén rusa'n lidx, lacheel, bijch, o xdad, o xniaa, o xi'n guial rüjnman zi'c rniabee Dios,
42018030	mazri zien ni tia'man loj guidxliuj guie. Abi' zajpaman guialnaban tiblayaa con Dios.
42018031	Gurejdx Jesús guidxiptio'p ree xbejnman tiblad, abi' rëbaman loj reeman: ―Yan, ziyo' ree Jerusalén lod gac zi'c bacaa ree bén badëë xtiidx Dios loj ree bejn xcwent Bén guxhaal Dios.
42018032	Yayü reeman laaman loj ree benzit, guze' reeman laaman, guiniee reeman laaman ni rëntzi reeman, abi' gucojp xhiejn reeman lojman.
42018033	Quin reeman laaman dxel gugüjt reeman laaman, per ni yayon dxej yabanman.
42018034	Per laa reeman ad bignia'tczi reeman ni rëbaman, ad ragbee tëët reeman chexc zeel rëbaman zian din ad bile't nignia' reeman xhie rën guiëb ni guneeman.
42018035	Chi ma cadxin Jesús gajxh guiedx Jericó, tijb bénlutia'p, zojbaman cwë' nejz rniabaman carda.
42018036	Chi gogbeeman cadëd zien ree bejn, gunabdiidxaman xhie cayajc.
42018037	Abi' rëb reeman lojman guial Jesús bén Nazaret cadëd niz yagaj.
42018038	Dxel gurixdiajman rëbaman: ―¡Jesús, xdiaa Davi, baya naj!
42018039	Bén ned ree rdilë reeman laaman din gucwëëz ro'man, per mazri rbixdiajman, rëbaman: ―¡Xdiaa Davi, baya naj!
42018040	Dxel guzudxe Jesús abi' gunabeeman bica' reeman laaman. Chi bidxinman gajxh lojman, gunabdiidxaman lojman, rëbaman:
42018041	―¿Xhie rënl günan por lüj? Badxi'man laan rëbaman: ―Dad, rënan yani lon.
42018042	Dxel rëb Jesús lojman: ―¡Ma zile' guguiaal! Ma bayajquil guial bililadxil naj.
42018043	Hor guin gajc bani loj bén guin, abi' binalaman Jesús rudëëman quixtëë loj Dios. Në gra ree bén baguiaa ni goc rudëë quixtëë loj Dios.
42019001	Guyu Jesús luguiedx Jericó abi' guzuloj cadëdaman luguiedx guin.
42019002	Yagaj zojb tijb benrijcw laman Zaqueo. Laaman rniabee ree bén ruquijx impuest.
42019003	Rën Zaqueo guin güünbeeman Jesús, per ad rile't guguiaaman laaman guial dád zien ree bejn abi' laaman najman bendop.
42019004	Zeel ruxüünman gunedaman, abi' din chile' guguiaaman Jesús, wë'paman loj tijb yagro' zojb gajxh lod tëd Jesús.
42019005	Chi gudëd Jesús yagaj, gules lojman abi' rëbaman lojman: ―Zaqueo, cari baguiajt, din yandxej na̱j yaya'nan lidxil.
42019006	Dxel cari da't baguiajt Zaqueo, abi' dád rabaaman zignëman Jesús.
42019007	Chi baguiaa ree bejn zian, gra reeman guzuloj caneeguijdx Jesús rëb reeman zigya'nman lidx tijb béndol.
42019008	Dxel guzuli Zaqueo, abi' rëbaman loj Jesús: ―Dad, gagui's garol ni ra'pan loj ree bénprob. Abi' bal yu' bén baquijxan mazri guial loj ni na̱j quixaman, yayünan tajp volt mazri guial loj ni gulaanan.
42019009	Dxel rëb Jesús lojman: ―Yandxej ma been Dios perdon gra ree bén zojb lidx Zaqueo guial rliladxaman Dios zi'cgajc Abraham.
42019010	Din Bén guxhaal Dios zëëdaman zidgadiilaman bén ad zët ree loj xnejz Dios din laa reeman loj xcasti Dios.
42019011	Bén cucaagdiajg ree ni canee Jesús, beman tijb cwent loj reeman guial ma zë reeman gajxh Jerusalén abi' laa reeman naladx reeman guial hor guin guidxin xguialrniabee Dios.
42019012	Dxel rëbaman loj reeman: ―Guyu tijb bejn, zëëdaman loj tijb famil zojbloj. Zëman zijt lod tia'man guialrniabee din gacaman rey dxel yayejcaman nabee ladxaman.
42019013	Chi gadaman grii gurejdxaman chii xmojsaman abi' loj tijbgaj reex badëëman zro' milia, zianz rëbaman loj reex: “Gol beennë milia guin dxiin xt chi guidxin dxej yaguialan.”
42019014	Per ree bén ladxaman guial rdxe'ch reeman laaman, guxhaal reeman tibcwaa ree bén zinal laaman persi biguiedx reeman guial ad rënt reeman gac bén guin xrey reeman.
42019015	Per laaman bazuj reeman gacaman rey, abi' bayejc ladxaman. Chi badxinman dxel gunabeeman bignee reeman mojs badëëman milia guin din gagbeeman plac ma been tijbgaj reex gan.
42019016	Mojs bidxin yaloj rëbix: “Dad, milia ni baneel ma beenan gan chii volt mazri.”
42019017	Dxel rëb rey guin lojx: “Zagdxen mojsza'c, ma beenl zi'c rayal. Abi' guial beenl zi'c rayal con ta'nzi ni banen, yan guzun lüj nabeel chii guiedx.”
42019018	Chi bidxin mojs barojp guin, rëbix: “Dad, milia ni baneel lon ma beenan gan gaay volt mazri.”
42019019	Ziangajc rëb rey guin loj mojs guin: “Lüj nabee gaay guiedx.”
42019020	Dxel bidxin zatijb mojs guin abi' rëbix: “Dad, laa xmilial guie, badxe'chaawanan lën tijb baydoo,
42019021	din bidxeban lüj guial ad rayatil bejn. Raca'l ni ad najt xieenl abi' rato'pil guialnaza'c lod ad guxübintil.”
42019022	Dxel rëb rey guin: “Mojs guijdx por xtiidxgajquil rayalil casti. Bal ragbeel guial ad rayatan bejn, abi' raca'n ni ad najt da xieenan ratop tëën guialnaza'c lod ad guxübintan.
42019023	¿Chexc ad badëëtil da milian nigui'n bejn din chi naguialan naca'nan con guidib xi'nan?”
42019024	Dxel rëb rey guin loj ree bén za' yagaj: “Gol baca' milia zii lojx, gol badëëdan loj xin ca' mazran.”
42019025	Abi' rëb reeman loj rey guin: “Dad, per ma ca'x zro'n.”
42019026	Badxi'man laan rëbaman: “Bén rajp zro', zaca'man mazri, per bén rajp ta'nzi, xt ta'n ni rajpaman chiquied lojman.
42019027	Abi' ree bén rdxe'ch naj bén ad guyënt ree niajcan rey, gol tanë reeman guie, gol bagüjt reeman lon.”
42019028	Chi gulox rëb Jesús zian, dxel basnuu zëman Jerusalén.
42019029	Chi bidxinman gajxh guiedx Betfagé con Betania, në gajxh guia' la Olivos, dxel guxhaal tio'p ree xbejnman,
42019030	rëbaman loj reeman: ―Gol chej guiedxdo riga' guin, chi guidxindi guidxaaglojdi tijb burquie'n, caduub, achut wabib laab. Gol guxhiequib gol tanëb.
42019031	Abi' bal chu guiniabdiidx lojdi chexc zeel rxhiequidi laab, gol güjdx Dad Jesús cayaadx laab.
42019032	Wej ree bén guxhaalaman bidxaagloj gajc reeman zi'cgajczi rëb Jesús loj reeman.
42019033	Abi' chi caxhiec reeman bur guin, gunabdiidx ree bén na̱j xbur laab, rëb reeman: ―¿Chexc zeel caxhiequidi bur guin?
42019034	Badxi' reeman laan, rëb reeman: ―Din Dad Jesús cayaadx laab.
42019035	Dxel binë reeman bur guin lod za' Jesús, zianz badxiib xab reeman xijchib abi' been reeman laaman yudar persi gudxibaman laab.
42019036	Abi' ree bejn rguijxh xab reeman lunejz lod zë Jesús.
42019037	Chi ma zë reeman gajxh laguiajt ni na̱j guia' la Olivos, gra ree bén zinal Jesús guzuloj rbixdiaj reeman guial dád rabaa reeman abi' ruza't reeman Dios zagdxe por gra ree milagr ni ma baguiaa reeman.
42019038	Rëb reeman: ―¡Nüjnle' Dios bén zëëd por laaman! ¡Yu' guialrabaa xanyabaa! ¡Benza'c bendxoon na̱j Dios bén yu' xanyabaa!
42019039	Dxel ree bénfarisew no'ch loj ree bén zinal laaman, rëb reeman lojman: ―Mextr, gudilë ree bén guin chitëë rniee reeman zian.
42019040	Per badxi'man laan rëbaman: ―Naj rni lëjt, bal yacwëëz ro' reeman, guiaj ree cwixdiaj zian.
42019041	Chi bidxinman gajxh Jerusalén, dxel baguiaaman guiedx guin, zianz biinman por laan.
42019042	Rëbaman: ―¡Bén Jerusalén, xi nix majsi yandxejzi yayagbeedi chu yabe'cdxe luxdoodi! Per yan naguie'ch najn par lëjt, ad zile't chignia'di laan.
42019043	Din guidxin dxej ni güün ree bén rdxe'ch lëjt tijb ze' gadëd ladxidi, abi' gra lad gusiaaw reeman lëjt,
42019044	gugüjt reeman lëjt. Dxel gunijt reeman ladxidi, ni'qui tijb guiaj ad zaya'nt guijc stijb guiaj, din ad bidxga'tidi hor ni bidganaj Dios lëjt.
42019045	Chi bidxin Jesús ro' yadooro' Jerusalén, guzuloj caybëëman bén cuto' ree në ree bén cazii,
42019046	rëbaman loj reeman: ―Loj xtiidx Dios rëb: “Lidxan na̱j yu lod rbejdx rniab bejn Dios.” Per lëjt nüjndan zi'c lidx ree xingubaan.
42019047	Guixie guixie rulüü Jesús bejn ree lën yadooro' Jerusalén, per ree bixhioz rniabee ree bixhioz con ree mextr rajc ley, në ree guxtis luguiedx guin raguiil reeman mod din gugüjt reeman laaman.
42019048	Per ad radxejlt xhienaag güün reeman, din graczi ree bejn rucaagdiajg chaaw ni rulüüman laa reeman.
42020001	Lën ree dxej ni za' Jesús lën yadooro' Jerusalén, culüüman bejn ree xtiidx Dios, bidxin ree bixhioz rniabee ree bixhioz, con ree mextr rajc ley, në ree guxtis Israel,
42020002	abi' rëb reeman lojman: ―Guna, ¿chu na güünl ni guin ree? ¿Chu banee guialrniabee lojl?
42020003	Badxi' Jesús laan, rëbaman: ―Ziangajc naj yu' tijb ni ganabdiidxan lojdi. Gol badxi'n:
42020004	¿chu guxhaal Waj bidgaroobnijsaman bejn ree, Dios ya o bénguidxliuj?
42020005	Dxel guzuloj rëb loj lasa' reeman: ―Bal yaguie'ch ree Dios guxhaal laaman, zanaman. “¿Chexquiza zeel ad bililadxtidi laaman?”
42020006	Abi'za bal yaguie'ch ree bénguidxliuj guxhaal laaman, zugüjt ree bejn dunuj ree con guiaj din gra reeman rliladx guial Waj gojc bén badëë xtiidx Dios loj ree bejn.
42020007	Abi' badxi' reeman laan rëb reeman guial ad ragbeet reeman chu guxhaal Waj bidgaroobnijsaman bejn ree.
42020008	Dxel rëb Jesús loj reeman: ―Ni'qui naj ad zanitan lojdi chu banee guialrniabee günan ni guin ree.
42020009	Dxel guzuloj cayü Jesús tijb cwent loj ree bejn, rëbaman: ―Guyu tijb bejn guxübinman uv ree loj xguiniaaman, dxel badëëman laan garol loj ree bén güün dxiin lojn, zëtaman zijt.
42020010	Chi bidxin dxej yala' reeman uv guin, guxhaalaman tijb xmojsaman chigxiix ni rayalaman, per ree bén rüjn dxiin loj guiniaa guin gudijn reeman mojs guin abi' badxi' reeman laax zezi.
42020011	Dxel guxhaalaman mojs ren, per nëgajc mojs guin gunee reeman ni rëntzi reeman, gudijn reeman laax abi' badxi' reeman laax zezi.
42020012	Zianz guxhaalaman zatijbix, per gudiilguijdx reeman laax abi' babëë reeman laax loj guiniaa guin.
42020013	’Dxel rëb bén na̱j xguidxliuj laan: “¿Xhienaag günan yan? Gaxhal da xi'nan xin rën da'tan, wed zajp reeman laax respejt.”
42020014	Per chi baguiaa ree bén guin laax, rëb loj lasa' reeman: “Xin guinan na̱j xin yaya'nnë guidxliuj guin. Yagüjt reex din gacan du xieen ree.”
42020015	Dxel babëë reeman laax loj guidxliuj guin, bagüjt reeman laax. Zianz gunabdiidx Jesús loj ree bén caneenëman, rëbaman: ―Yan, ¿xhie naladxidi güünnë bén na̱j xguidxliuj laan bén guin ree?
42020016	Naj rni lojdi guial zi'taman din gugüjtaman bén guin ree dxel gudëëman guidxliuj guin loj ree ben ren. Chi biguiejn reeman zian dxel rëb reeman: ―¡Gagnë Dios ad zajct zian!
42020017	Per Jesús baguiaaman loj reeman, abi' rëbaman: ―Bal id zajc zian ¿xhieza rën guiëb ni ca loj xtiidx Dios? Lod rëb: Guiaj ni gulëëgo'n ree bén rüjn yu, laan na̱j ni mazri been sirv gojcnë yu guin.
42020018	Chutëëz bén yab guijc guiaj guin, gacaman zi'c tijb ni riroox, guiáad bal yab guiaj guin guijcaman, gacaman zi'c tijb ni ryüüdëj.
42020019	Bixhioz rniabee ree bixhioz con ree mextr rajc ley, hor guin gajc guyën reeman niniaaz reeman Jesús guial gogbee reeman cuza'taman laa reeman, per bidxeb reeman bejn ree.
42020020	Abi' guxhaal reeman bén zigla'ch ree laaman din güünzi reeman guial gulüü na̱j reeman benza'c, din yaguiil reeman mod guiniee Jesús diidx ni gudxiib reeman guijc, din chile' yayü reeman laaman loj gobernador Rom.
42020021	Dxel gunabdiidx reeman lojman, rëb reeman: ―Mextr, dunujn rayagbee guial rnieel rulüü tëël zi'c rayal, din par lüj tiblojzi na̱j bejn, abi' walil rulüül guial xhienaag rën Dios guiban bejn.
42020022	¿Zagdxen ya radijxan impuest loj rey César, o ad zagdxetan?
42020023	Per gogbee gajc Jesús xgab mal ni cayüjn reeman abi' rëbaman loj reeman:
42020024	―Gol balüü tijb cintabl lon. ¿Chu loj ca lojn chu tëë laj ca lojn? Badxi' reeman laan, rëb reeman: ―Loj rey César ca lojn në lajman.
42020025	Dxel rëbaman loj reeman: ―Gol badëëcliza loj rey César ni na̱j xieen César, guiáad loj Dios gol badëë ni na̱j xieen Dios.
42020026	Abi' gra ni guneeman niz loj ree bejn, achetri badxejl nudxiib reeman guijc din niniaaz reeman laaman. Badxali loj reeman ni guneeman abi' achetri rëb reeman.
42020027	Tio'p choon ree bénsaducew bignaj Jesús, bénsadusew guin ree ad rliladxt reeman guial yaban ree bengüt, zeel rëb reeman loj Jesús:
42020028	―Mextr, loj xley Moisejs rëb guial bal guiët tijb xinguiaaw abi' achut xi'nx guyu con lacheelix, bijch xingüt guin guxhliaanë béngunaa bizëjb guin din chu' xi'n reex zi'c gulüü xi'n xin güt guinan.
42020029	Guyu tijb famil lod goc reex gajdx bijch. Baxhliaa xin yaloj guin, per güjtix abi' ad guyut xi'n reex con lacheelix.
42020030	Dxel bijch barojpix baxhliaanë béngunaa guin, per güjtgajquix ad guyu gajct xi'n reex.
42020031	Zianz baxhliaanë xin bayon guin béngunaa bizëjb guin, zianz baxhliaanëman guigajdx reex abi' gra reex güjt achut xi'n reex guyu con laaman.
42020032	Ni bigratë në béngunaa guin güjt.
42020033	Yan, chi yaban ree bengüt, ¿chu loj guigajdx reex gac xbéngunaa laaman guial gra reex baxhliaanë laaman?
42020034	Dxel rëb Jesús loj reeman: ―Loj guidxliuj guie ruxhliaa ree bejn abi' rudëëd xi'n reeman ruxhliaa.
42020035	Per ree bén yaban zatijb, bén rayal ree gap guialnaban tiblayaa con Dios, ad zuxhliaatri reeman ad zudëë tëëtri xi'n reeman guxhliaa,
42020036	din ad zëjttri reeman, gac reeman zi'c ree xianjl Dios. Gac tëë reeman xi'n Dios guial ma baban reeman.
42020037	Abi' xcwent ni yaban ree bengüt, xt Moisejs rëb zian tiblajt loj xtiidx Dios lod rëbaman guial baguiaaman yag ni caye'c. Yagaj rëb Dios lojman guial Dios na̱j xDios Abraham, xDios Isaac, në xDios Jacob.
42020038	Din Dios ad najtaman xDios ree bengüt, najman xDios ree bén naban, din par laaman gra ree bejn naban.
42020039	Dxel yu' ree mextr rajc ley, rëb lojman: ―Mextr, zagdxequi guneel.
42020040	Abi' achetri bayax reeman niniabdiidx reeman lojman.
42020041	Rëb Jesús loj ree bejn: ―¿Chexc zeel rëb ree bejn guial zëëd Cristo loj xdiaa rey Davi?
42020042	Awa Davi guin gajc gunee loj libr Salmos, rëbaman: Dios rëb loj dux Dad ree: “Gurej da ladbeen,
42020043	xt gabecan xin rdxe'ch ree lüj guia'l.”
42020044	Yan, bal xi'n Davi na̱j Cristo. ¿Chexquiza zeel rëb Davi guin lojman Dad?
42020045	La'tgaj cucaagdiajg gra ree bejn ni rëb Jesús, rëb loj ree xbejnman:
42020046	―Gol gojp cudad con ree mextr rajc ley. Din ruladx reeman sa reeman gacw reeman lajd zagdxe ruladx tëë reeman gugajpdioz ree bejn laa reeman con respejt niz lunejz, abi' lën ree yadoo ruladx reeman cwe reeman lod rbej ree bén zojbloj, ziangajc rüjn reeman lod ritaw reeman.
42020047	Raca' tëë reeman lidx ree béngunaa bizëjb, abi' din guiëb ree bejn guial benza'c na̱j reeman, dád xchej rbejdx rniab reeman Dios. Per laa reeman mazri casti naroob yayal reeman.
42021001	Chi culüü Jesús bejn ree lën yadooro' Jerusalén, dxel gules lojman baguiaaman cagu' ree benrijcw gon lën alcancia.
42021002	Baguiaa tëëman tijb béngunaa bizëjb prob, cagu'man tio'p cintabldoo lën alcancia guin.
42021003	Dxel rëb Jesús loj ree xbejnman: ―Diidxli rnin lojdi guial bén bizëjb prob guin mazri lasajc gon badxe'man guial loj gon badxe' gra ree bén guin.
42021004	Din graczi reeman rudxe' ni rüjn laa reeman sobr, per laaman majsi najman bénprob, badxe'man graczi ni rajpaman par guibannëman.
42021005	Tio'p choon ree xbejn Jesús cayü reeman diidx xcwent ree guiaj zagdxe najcchaawnë yadooro' Jerusalén, në ree ni lasajc ni rudëëd ree bejn par suchaaw yadoo guin. Dxel rëb Jesús loj reeman:
42021006	―Gra ni cuguiaadi yan, zadxin dxej ni'qui tijb guiaj ad zaya'nt guijc stijban, gran yaze'n.
42021007	Dxel gunabdiidx reeman lojman rëb reeman: ―Mextr, ¿goc gac zian? ¿Xhie ree sen gac chi ma zidyob gac zian?
42021008	Zianz rëb Jesús loj reeman: ―Gol gojp cudad achu gusquiee lëjt. Din zien ree bén gui't guiëb reeman guial por naj zëëd reeman guiëb tëë reeman: “Naj na̱j Cristo”; o “Ma zidyob dxej gui'taman.” Per ad chililadxidi laa reeman.
42021009	Abi' chi guiguiejndi cayajc wadijl o chas ree bejn contr xguxtis reeman, ad guidxebidi din yaloj gac zian. Per ad por laatan ma bidxin dxej nit guidxliuj.
42021010	Rëb tëë Jesús loj reeman: ―Til nacion con stijb nacion, til tëë bén rajp guialrniabee con stijb bén rajp guialrniabee,
42021011	gui't tëë xudoxh, në gubijn, në guialguijdxdoxh niz ni niz guie abi' xanyabaa guiguien ree ni nadxeb.
42021012	’Per chi gad gra ree ni guin gac, guiniaaz ree bejn lëjt din gusagzi reeman lëjt, chinë reeman lëjt lën ree yadoo din gudëëd reeman lëjt casti, cu' reeman lëjt ladxguiib chinë tëë reeman lëjt loj ree rey në loj ree gobernador guial najdi da bejnan.
42021013	Zian gac din chile' güdi da diidxan loj reeman.
42021014	Ad aal chu'di xgab xhie guiëbidi loj reeman.
42021015	Din naj gune diidx ni guinieedi gune tëën quiarguiejn. Abi' ni'qui tijb bén rdxe'ch lëjt ad züjnt gan loj xtiidxidi ad zanee tëët reeman contr lëjt.
42021016	Per lëjt xt xdadidi o xniaadi, o bijchidi o xfamilidi o xmiwidi yayü reeman lëjt, abi' yu'di gugüjt reeman.
42021017	Gra bénguidxliuj guidxe'ch lëjt guial najdi da bejnan.
42021018	Per ni'qui tijb guidxguijquidi ad zanijtt por zian.
42021019	Abi' bal sudxi'chidi loj xnejz Dios, zajpidi guialnaban tiblayaa con Dios.
42021020	’Chi guguiaadi nayaw ree suldad Jerusalén, ma qui nit guiedx guin.
42021021	Dxejzii ree, bén za' ree niz Judea, gol bigxüün niz dajn ree, abi' ree bén za' guiedx Jerusalén gol brii luguiedx guin, guiáad ree bén za' dajn ad bal yayudi luguiedx guin.
42021022	Din dxej guin ree gudëëd Dios bejn ree casti din gac cumplid zi'c ca loj xtiidxaman.
42021023	¡Probza ree béngunaa nüü xi'n o béngunaa ca' ree xindobëz lën ree dxejzii! Din dád sagdiaj ree bejn abi' dád casti naroob yayal ree bénluguiedx guin.
42021024	Yu' ree bén guiët loj wadijl yu' tëë reeman guiniaaz reeman chinë naguiejn reeman laa reeman nacion rent nacion ren ree. Abi' ree benzit zanabee reeman Jerusalén xt yayaaloj dxej ni tiëb Dios nabee reeman yagaj.
42021025	’Dxel gac sen loj gubijdx, con loj bëëw, con loj ree bajl xanyabaa. Abi' loj guidxliuj gagdxa ree bejn guidxeb tëë reeman guial gac naquie' loj nijsdoo gac tëë naquie' por xtüjp nijs.
42021026	Abi' ree bejn xt yadaj reeman guial guidxeb reeman chi güün reeman xgab ni gac loj guidxliuj, guiáad ree ni rguien xanyabaa guiniib reen.
42021027	Abi' guguiaa reeman Bén guxhaal Dios, rdiinman bacha' zëëdaman loj za̱j con xguialrniabeeman.
42021028	Chi suloj gac ree ni guin, gol bagu' luxdoodi zagdxe gol gules tëë lojdi din ma zidyob dxej ni laadi loj casti.
42021029	Rëb tëë Jesús loj reeman: ―Gol baguiaa yag higo o xhietëëz zatijb yagan.
42021030	Chi ma caydxib ree xbalagan, lëjt ragbee guial ma zëëd tiamp nalaa.
42021031	Ziangajc chi guguiaadi ma cayajc ree ni guin, zagbeedi guial ma zëëd xguialrniabee Dios gajxh.
42021032	’Diidxli rnin lojdi guial gra ree ni guin gac chi gad gra ree bén naban yan guiët.
42021033	Guidxliuj në xanyabaa zanijt reen, per da diidxan ad zadëdt gacan cumplid.
42021034	’Gol gojp cudad ad güün graloj ni riga' loj guidxliuj guie lëjt gan, zi'c guial rzüdx, në guial ru xgab por ni ryaadxidi par guibandi din chi guialan zatijb, ad gac dxej guin par lëjt
42021035	zi'c tijb tramp. Din zian gac dxej guin par gra ree bénguidxliuj.
42021036	Gol guzujsin, guixie guixie gol gurejdx gunab Dios din gac laadi loj gra ree ni gac loj guidxliuj din chile' tëë sudi loj Bén guxhaal Dios.
42021037	Radxe rulüü Jesús bejn ree lën yadooro' Jerusalén guiáad guxhin raya'nman ruguia' la Olivos.
42021038	Abi' rsildoo rej gra ree bejn lën yadoo guin ricaagdiajg reeman ni rnieeman.
42022001	Chi ma zidyob lanij pascw, chi raw reeman guiadxtil ni ad yu't levadur.
42022002	Bixhioz rniabee ree bixhioz con ree mextr rajc ley, raguiil reeman mod xhienaag gugüjt reeman Jesús guial rdxeb reeman bejn ree.
42022003	Dxel guyu xindxab luxdoo tijb ree xi apóstoles Jesús, bén la Judas Iscariote.
42022004	Judas guin bigneenë bixhioz rniabee ree bixhioz con ree bén rniabee bén rajp ree yadooro' Jerusalén, abi' benëman laa reeman diidx xhienaag yayüman Jesús loj reeman.
42022005	Dád babaa reeman abi' rëb reeman guial gudëëd reeman milia lojman.
42022006	Zianz cwëjbaman, dxel guzuloj raguiilaman mod xhienaag yayüman Jesús, guial ad zagbeet ree bejn.
42022007	Chi bidxin lanij pascw, tijbgaj yu raw ree bejn guiadxtil ni ad yu't levadur rugüjt tëë reeman tijb xiil,
42022008	dxel guxhaal Jesús Bëd con Waj, rëbaman loj reeman: ―Gol biguieen ni yadaaw ree guxhin pascw.
42022009	Abi' gunabdiidx reeman lojman rëb reeman: ―¿Ban guin rënl yuguieenan laan?
42022010	Zianz rëb Jesús loj reeman: ―Chi chu'di luguiedx guin, guguiaadi tijb xinguiaaw ca'x tijb re yu' nijs. Gol chinalix xt lod yayux,
42022011	gol güjdx loj bén na̱j lidxan: “Na mextr: ¿Con lënü gawnë ree xbejnman guxhin pascw?”
42022012	Dxel gulüüman lëjt tijb lënü ni rarojp pijs, ma najcchaaw lënü guin. Yagaj gol been ni yadaaw ree xche.
42022013	Zianz wej reeman abi' bidxaagloj reeman gra zi'cgajczi rëb Jesús loj reeman. Dxel been reeman guialraw guin ni gaw reeman guxhin pascw.
42022014	Chi bidxin hor, Jesús con ree bén na̱j apóstoles gurej reeman xan mex.
42022015	Dxel rëbaman loj reeman: ―¡Diizd gocli rënan gawnë'n lëjt pascw guie, chi gad dxej guidxin gazaagdiajn abi' guiëtan!
42022016	Din naj rni lëjt guial ad yu'tri dxej gawnë'n lëjt, xt chi ma canabee Dios guidiblagaa.
42022017	Dxel cwa'man tijb cojp yu' vin, chi gulox badëëman quixtëë loj Dios, rëbaman loj reeman: ―Gol cwa' vin guie, gol gudi'san loj gradi.
42022018	Din diidxli rnin lëjt, ad yu'tri dxej guië'n vin xt chi ma canabee Dios guidiblagaa.
42022019	Dxel cwa'man guiadxtil badëëman quixtëë loj Dios, zianz gula'man laan, gudi'saman laan loj reeman, rëbgajman: ―Guiadxtil guie na̱j da cuerpan ni ma bayün din guiëtan por lëjt. Chi güündi zian, gol been zian guial rusaaladxidi naj.
42022020	Abi' ziangajc beenman con cojp ni yu' vin guin, chi gulox gudawaman xche, rëbaman: ―Vin guie na̱j da rejnan ni gaxhie'n chi guiëtan din guixal tijb nejz cüb xhienaag gap ree bejn perdon loj Dios.
42022021	’Per yan bén yayü naj, laa yaaman xoob loj mex lod xoob gajc yan.
42022022	Per Bén guxhaal Dios, na̱j sagdiajman abi' guiëtaman. Per ¡probza bén yayü laaman!
42022023	Dxel guzuloj rniabdiidx loj lasa' reeman chu reeman yayü laaman.
42022024	Dxel guzuloj reeman cadildiidx reeman chu loj gra reeman na̱j mazri bén zojbloj.
42022025	Per rëb Jesús loj reeman: ―Bén na̱j ree rey loj guidxliuj guie rniabee reeman bén ladx reeman zi'ctzi rën reeman, abi' ree bén rniabee, rëb reeman guial rüjn reeman ni zagdxe.
42022026	Per lëjt ad rayalt güündi zian, bén mazri zojbloj lojdi rayal güün laagajcaman zi'c tijb bén ad zojblojt. Guiáad bén rniabee lojdi rayal güün laagajcaman zi'c tijb mojs.
42022027	¿Chu na̱j mazri bén zojbloj loj guidxliuj guie? ¿Bén rbej xan mex par gaw ya o bén rbe'c guialraw? ¿Nid bén rbej xan mex guin na̱j mazri bén zojbloj ya? Guiáad naj za'n lojdi zi'c tijb bén rbe'c guialraw.
42022028	’Lëjtczi za'në naj loj ree dxej cazaagdiajn.
42022029	Zeel gunen guialrniabee lojdi zi'c banee da Dadanan lon,
42022030	abi' gawidi loj da mexan lod ganabeen cwe tëëdi loj ree yagxhil lod güündi guialguxtis loj gra ree bén za loj guidxiptio'p xdiaa Israel.
42022031	Rëb tëë Jesús: ―Simón, Simón, ma gunab xindxab lëjt din güünx lëjt prueb zi'c rbijb bejn trigo.
42022032	Per naj ma guredx gunaaban Dios por lüj chitëë cwëz chililadxil naj. Guiáad lüj chi yazudxi'chil loj ni rliladxil naj zatijb, gognë ree lasa'l din sudxi'ch reeman loj ni rliladx reeman naj.
42022033	Dxel rëb Bëd lojman: ―Dad, ad zaro'nladxtan lüj majsi gayu'në'n lüj ladxguiib o xt guiëtnë'n lüj.
42022034	Abi' rëb Jesús: ―Naj rni lüj Bëd, yan guxhin gajc chi gad gui̱d cwidxa', choon volt mal rëbil ad nünbeetil naj.
42022035	Dxel gunabdiidx Jesús loj ree xbejnman rëbaman: ―Chi guxhalan lëjt sin bols, sin milia, në sin gurëch, ¿yu' ni biaadxidi ya? Badxi' reeman laan rëb reeman: ―Achet.
42022036	Dxel rëbaman loj reeman: ―Sa'n yan bén rajp milia në bols, gol cwa'n. Guiáad bén ad rajpt espad, gol bato' xabidi din siidi tijban.
42022037	Din naj rni guial rüjn naguiejn gac zi'c rëb loj xtiidx Dios por naj, lod rëb: “Abi' nayabaman loj ree benmal.” Gra ni ca loj xtiidx Dios por naj, na̱j gacan cumplid.
42022038	Dxel rëb reeman lojman: ―Dad, guie naca'n tio'p espad. Badxi'man laan rëbaman: ―Zajquican.
42022039	Dxel brii Jesús zi'c na̱j xcostumbraman zëman ruguia' Olivos, abi' binal ree xbejnman laaman.
42022040	Chi bidxin reeman yagaj, rëbaman loj reeman: ―Gol gurejdx gunab Dios, chitëë güün xindxab lëjt gan.
42022041	Abi' wejman zijt zi'ct lod rucaa bejn tijb guiaj, zianz bazuxibaman gurejdx gunabaman Dios,
42022042	rëbaman: ―Dad, bal tiëbil, babëë naj loj ni gazaagdiajn per ad gac zi'c rënan, rayal gac zi'c rënl.
42022043	Dxel balüüloj tijb anjl guza xanyabaa lojman persi badëëman laaman gojl.
42022044	Abi' chi cazagdiaj da'taman, mazri con gan cabejdx canabaman Dios ryajb tëë ree xnijs ragneeyaman luyuj zi'c rejn.
42022045	Chi bisuman lod cabejdx canabaman Dios, bignaj ree xbejnman abi' chi badxinman cwë' reeman laa reeman naga'yëjs, guial yu'naya reeman.
42022046	Zianz rëbaman loj reeman: ―¿Chexc zeel naga'yëjsidi? Gol bixche, gol gurejdx gunab Dios chitëë güün xindxab lëjt gan.
42022047	Sta caneenë Jesús bén na̱j ree xbejnman chi bidxin ree benzien. Në bén brii laj Judas, bén goc tijb ree xbejn Jesús, nedaman loj ree bén guin abi' bibigaman loj Jesús gudawaman laaman xid.
42022048	Dxel rëb Jesús lojman: ―Judas, ¿wen con tijb xid rayül Bén guxhaal Dios ya?
42022049	Chi baguiaa ree bén za'në Jesús ni cayajc, rëb reeman lojman: ―Dad, ¿zalëë dux espadan ya?
42022050	Abi' tijb xbejnman gudiilguijdxaman xmojs bixhioz rniabee gra ree bixhioz, gutü'man guidiajg ladbeeman.
42022051	Per rëb Jesús loj reeman: ―Guzujr ree bénan. Ma gojczi. Dxel baqui' Jesús guidiajg mojs guin abi' bayüjnman laan.
42022052	Zianz rëb Jesús loj ree bixhioz rniabee ree bixhioz, con ree bén rniabee ree bén rajp yadooro' Jerusalén con xguxtis ree bén Israel, bén bidxin ree par chinë laaman: ―¿Chexc zeel zëëdidi con espad con yag din chinëdi naj zi'c tijb xingubaan?
42022053	Guixie guixie guzunë'n lëjt lën yadooro' Jerusalén abi' ad gunaaztidi naj. Per yan ma bidxin xihoridi, hor ni nabee xindxab.
42022054	Dxel gunaaz reeman Jesús zinë reeman laaman lidx bixhioz rniabee gra ree bixhioz, binal Bëd laaman zijt zijt.
42022055	Yagaj gule'c ree bén guin guij galay lule', abi' gurej reeman rudëj guin. Në Bëd gurejnë laa reeman.
42022056	Per tijb béngunaa rüjn dxiin yagaj, chi baguiaaman Bëd zojbaman rudëj guin, baguiaaman lojman, abi' rëbaman: ―Në bén guin za'në Jesús.
42022057	Per gurexuu Bëd, abi' rëbaman loj bén guin: ―Ad nünbeetan laax.
42022058	Ad gojct xchej chi baguiaa zatijb bejn laaman, rëbaman lojman: ―Në lüj na̱j xbejn Jesús. Badxi' Bëdan rëbaman: ―Yajqui dad, ad xbejntix naj.
42022059	Gudëd cost tib hor, dxel rëb zatijb bejn: ―Nëczi bén guie za'në laaman din nëman na̱j bén Galilea.
42022060	Zianz rëb Bëd: ―Ad ragbeetan xhienin rnieel. Hor ni canee gajc Bëd zian guridxa' tijb gui̱d.
42022061	Dxel badxi' loj Jesús baguiaaman loj Bëd, abi' basaaladx Bëd guial rëb Jesús lojman: “Yan guxhin gajc chi gad gui̱d cwidxa', choon volt mal rëbil ad nünbeetil naj.”
42022062	Dxel barii Bëd yagaj, abi' dád naya biinman.
42022063	Bén cayajp ree Jesús, baze' reeman laaman gudijn tëë reeman laaman.
42022064	Guxhii reeman lojman abi' gudijn reeman laaman, dxel rëb reeman lojman: ―¡Guneeya' chu gudin lüj!
42022065	Abi' zien ree diidxguijdx rëb reeman lojman.
42022066	Chi bareguiaal, badxajg lasa' ree guxtis Israel, në ree bixhioz rniabee ree bixhioz con ree mextr rajc ley, abi' binë reeman Jesús lod radxaag lasa' gra ree xguxtis reeman, dxel rëb reeman lojman:
42022067	―Guna du lojn, ¿lüj na̱j Cristo ya? Badxi'man laan rëbaman: ―Bal ganinan ad zaliladxtidi.
42022068	Abi' bal xhie ganabdiidxan lojdi, ad zadxi'tidan.
42022069	Per diizd yan, Bén guxhaal Dios cweman xladbee Dios, bén ca' gra guialrniabee.
42022070	Dxel rëb gra reeman lojman: ―¿Lüjn na̱j Xi'n Dios ya? Badxi'man laan, rëbaman: ―Waliquidi najcan.
42022071	Zianz rëb reeman: ―¿Xhie mazri rüjn naguiejn yadiil ree testiw? Dunuj gajc ree ma baguiejn ni nax con quijb xtiidxix.
42023001	Dxel wajs gra reeman binë reeman Jesús loj Pilato.
42023002	Yagaj guzuloj cutedia' reeman Jesús lojman, rëb reeman: ―Badxaaglojn xin guie cusquieex bén du ladx ree, rëbix guial ad rayalt yadijx ree impuest loj rey César, rëb tëëx guial laax na̱j Cristo, na̱j tëëx rey.
42023003	Dxel gunabdiidx Pilato lojman rëbaman: ―¿Lüjn na̱j xrey ree bén Israel ya? Badxi' Jesús laan, rëbaman: ―Waliquil, najcan.
42023004	Dxel rëb Pilato loj ree bixhioz rniabee ree bixhioz në loj gra ree bén riga' yagaj: ―Achet xfalt xin guie radxejlan.
42023005	Per laa reeman naguiejnczi rüjn reeman, rëb reeman: ―Cusquieex bejn ree guidib niz Judea con ree ni rulüüx laa reeman. Guzulojx niz Galilea abi' yan cayüjnx zian niz guie.
42023006	Chi biguiejn Pilato baza't reeman Galilea, gunabdiidxaman loj reeman bal niz Galilea na̱j ladx Jesús.
42023007	Abi' chi rëb reeman guial najman bén Galilea, guxhaalaman laaman loj Herodes bén rniabee Galilea, guial lën ree dxej guin në Herodes za' Jerusalén.
42023008	Chi baguiaa Herodes Jesús dád babaaman guial diizd gocli rënman guguiaaman laaman guial bacaagdiajgaman ruza't ree bejn laaman, abi' rbëzaman guguiaaman güünman tijb milagr.
42023009	Zien ree ni gunabdiidxaman lojman, per Jesús achetczi badxi'man.
42023010	Në ree bixhioz rniabee ree bixhioz za' yagaj con ree mextr rajc ley, ad rucwëëzt rutedia' reeman laaman.
42023011	Dxel Herodes con ree xsuldadaman xhiernarajc beennë reeman laaman, baze' reeman laaman, bascajcw reeman laaman lajd zagdxe lasa' ni rajcw ree rey. Zianz baxhaal Herodes guin laaman loj Pilato zatijb.
42023012	Abi' dxejzii bazuloj baneenë Herodes Pilato zagdxe, din gocli rdxe'ch lasa' reeman.
42023013	Dxel bachajg Pilato lasa' ree bixhioz rniabee ree bixhioz con ree guxtis, con ree bén luguiedx guin,
42023014	abi' rëbaman loj reeman: ―Bidnëdi xin guie nadi cusquieex bejn ree. Per niz lojdi ma gunabdiidxan lojx abi' achet xfaltix radxejlan zi'c nadi.
42023015	Ni'qui Herodes ad badxejlt xfaltix, zeel baxhaalaman laax lon zatijb. Ma baguiaalojdi achet ni mal beenx din guiëtix.
42023016	Yan, gudëdan laax casti dxel guslaan laax.
42023017	Lën ree dxej lanij guin ruslaa Pilato tijb bén yu' ladxguiib zi'c goc xcostumbr reeman.
42023018	Per graczi reeman guzuloj rbixdiaj, rëb reeman: ―¡Bagüjt xin guin! ¡Baslaa Barrabás!
42023019	Badxe' reeman Barrabás guin ladxguiib guial beenman tijb wadijl Jerusalén, guial guzujman contr ree suldad rom, në guial bagüjtaman bejn.
42023020	Guneenë Pilato laa reeman zatijb guial guyënman nuslaaman Jesús,
42023021	per laa reeman gurixdiaj reeman mazri rejs, rëb reeman: ―¡Bacaax loj crüjz! ¡Bacaax loj crüjz!
42023022	Ni bayon volt rëb Pilato loj reeman: ―¿Xhieza ni mal been xin guin? Achet xfaltix radxejlan din guiëtix. Gudëdan laax casti dxel guslaan laax.
42023023	Per laa reeman mazri rbixdiaj reeman, rëb reeman loj Pilato din gucaaman laaman loj crüjz. Abi' guial tant rbixdiaj reeman con ree bixhioz rniabee ree bixhioz, been reeman gan gojc zi'c rën reeman.
42023024	Dxel cwëjb Pilato beenman zi'c rën reeman.
42023025	Abi' baslaaman Barrabás bén guyu ladxguiib por wadijl në guial bagüjtaman bejn, guiáad Jesús bayüman laaman loj reeman persi beennë reeman laaman zi'ctzi rën reeman.
42023026	Chi zinë reeman Jesús din gucaa reeman laaman loj crüjz, gunaaz reeman tijb bén za Cirene laaman Simón. Ziaadaman bazaman dajn, gunabee reeman laaman güüman xcrüjz Jesús din chinalaman laaman.
42023027	Zien da't bejn zinal laaman, abi' zien ree béngunaa roon rbixdiaj guial raya reeman laaman.
42023028	Per baguiaa Jesús loj reeman abi' rëbaman: ―Béngunaa Jerusalén ad roondi por naj, gol biin por lëjt gajc në por xi'ndi.
42023029	Din zadxin dxej guiëbidi: “Xiquilbaa ree béngunaa ad rajct ru xi'n, në ree béngunaa ad gojlt xi'n con ree béngunaa ad ca't bindobëz.”
42023030	Dxel suloj guiëb ree bejn loj ree guia': “Gol guxa't du guijcan”, guiáad loj ree lom guiëb reeman: “Gol baquie'ch dunujn.”
42023031	Yan, nacli naj rüjnnë reeman zian, diidxgui lëjt, wed xhieczinin güünnë reeman lëjt.
42023032	Abi' në tio'p ree xingubaan zinë reeman din tia reex loj crüjz con Jesús.
42023033	Chi bidxin reeman lod la Calaver, bacaa reeman Jesús loj crüjz, con grop ree xingubaan guin: tijbix cwa ladbee zatijbix cwa ladruvejs.
42023034	Abi' chi cucaa reeman Jesús loj crüjz, rëbaman: ―Dad, been reeman perdon, din ad ragbeet reeman xhienin rüjn reeman. Dxel gudxijt ree suldad suert guijc xabaman din yala' reex laan.
42023035	Zien ree bejn riga' yagaj cuguiaa reeman, abi' xt ree guxtis ruze' laaman, rëb reeman: ―Baslaax ben ren ree, yan guslaa laagajquix bal walix laax na̱j Cristo.
42023036	Në ree xin suldad ruze' laaman, rbig reex rudëëd reex vinagr guië'man,
42023037	rëb reex lojman: ―Bal lüj na̱j xrey ree bén Israel, baslaa lüj gajc.
42023038	Abi' guijc crüjz guin bacaa reex lëjtr con diidx grieg, diidx latin, në diidx hebreo, rëban: “Bén guie na̱j xrey ree bén Israel.”
42023039	Tijb xingubaan ni ca loj crüjz guin guneex diidxguijdx loj Jesús, rëbix: ―Bal lüj na̱j Cristo, baslaa lüj gajc, baslaa tëë dunujn.
42023040	Per zatijbix gudilë xcompniarix, rëbix lojx: ―¿Staczi ad rdxebtil Dios ya majsi lasa'gajc casti guin cadëdil?
42023041	Dunuj rayalczi cayzaagdiaj din zian caydijx ni baguieen. Per bén guie achetczi ni mal wayüjnman.
42023042	Dxel rëbix loj Jesús: ―Basaaladx naj chi ma canabeel.
42023043	Abi' rëb Jesús lojx: ―Diidxli rnin lojl guial yandxej gajc sunël naj lod na̱j nix, lod gan.
42023044	Chi gol garol dxej, bicajy guidibczi guidxliuj xt raca choon wadxe.
42023045	Bicajy logbijdx guiáad lajd nal lën yadooro' Jerusalén goxya'n, gojcan tio'p lala'.
42023046	Dxel gurixdiaj Jesús, rëbaman: ―Dad, lojl rusa'n da sprijtan. Chi gulox guneeman zian, dxel güjtaman.
42023047	Chi baguiaa suldad rniabee ree suldad ni goc, baza'tix Dios zagdxe, rëbix: ―Walican achet xtol bén guin yu'.
42023048	Chi baguiaa gra ree bén za' yagaj ni goc, dád guyunaya reeman zia reeman riga'pgaj luxdoo reeman.
42023049	Per gra ree bén nünbee Jesús, con ree béngunaa nal laaman diizd Galilea, zijt guzuj reeman baguiaa reeman gra ree ni goc.
42023050	Guyu tijb bejn, brii lajman Xiëb, gojcaman benza'c, beenman zi'c rayal. Gojc ladxaman guiedx Arimatea tijb guiedx naaz Judea. Gojc tëëman tijb xguxtis ree bén Israel.
42023051	Nëman rbëz nabee Dios, abi' ad nëtaman bachajg xixgab ree bén bagüjt Jesús.
42023052	Wejman loj Pilato bignabaman xcuerp Jesús.
42023053	Chi gulox baletaman xcuerp Jesús loj crüjz guin, cwa'man laaman batüübaman tijb lajd, dxel biquie'chaman laaman lën tijb baa ni bidëën lën guiaj lod achutczi waguie'ch.
42023054	Dxej guin rüjn reeman porvinid gra par dxej raziiladx ree bejn. Zamer suloj dxej guin chi biquie'ch reeman Jesús.
42023055	Abi' ree béngunaa zidnë Jesús diizd Galilea, në reeman binal abi' baguiaa reeman xbaa Jesús baguiaa tëë reeman xhienaag gudijxh reeman xcuerpaman.
42023056	Chi bayejc reeman, zianz beenchaaw reeman perfum në zaj ni rliaa nejxh ni guidëëbaman. Dxel baziiladx reeman dxej raziiladx ree bejn zi'c rniabee ley.
42024001	Chi dumingw rsildoo, wej ree béngunaa guin ro' xbaa Jesús binë reeman perfum ni beenchaaw reeman.
42024002	Chi bidxin reeman yagaj, baguiaa reeman guiaj ni bida'cw ro' baa guin ad naga'tri xluaran.
42024003	Abi' guyu reeman, per ad bidxaaglojtri reeman xcuerp Dad Jesús.
42024004	La'tzi cadxeb reeman ni'quid radxejlt xhie güün reeman, dxejczi baguiaa reeman tio'p ree bejn za'li reeman gajxh lod za' reeman, najcw reeman lajd bacha'.
42024005	Abi' guial tant bidxeb reeman, basajb loj reeman xt luyuj, dxel rëb ree bén guin loj reeman; ―¿Chexc zeel raguiilidi tijb bén naban loj ree bengüt?
42024006	Achutri laaman guie din ma babanman. Gol basaaladx ni naman lojdi chi guzuman niz Galilea.
42024007	Naman lojdi guial yayü reeman Bén guxhaal Dios loj ree béndol din gucaa reeman laaman loj crüjz, abi' ni yayon dxej yabanman.
42024008	Dxel basaaladx reeman diidx ni rëb Jesús loj reeman,
42024009	abi' chi baza reeman ro' baa guin, bicojn reeman guidxiptib ree xi apóstoles Jesús në los demazri ree xcompniar reeman gra ni baguiaa reeman.
42024010	María Magdalena, con Xuan, con Li xniaa Jacob con ree béngunaa ren, laa reeman bignë ruson guin loj ree xi apóstoles Jesús.
42024011	Per laa reeman ad bililadxt reeman ni rëb ree béngunaa guin, gunaladx reeman wed rëbzi reeman.
42024012	Per Bëd baxüünman biquiaaman lën baa guin, abi' chi baguiaaman lën baa guin, lajd ni bidüübzi Jesús baguiaaman, zianz ziaman dád radxalojman por ni goc.
42024013	Dxej guin gajc, tio'p ree xbejn Jesús zë tijb guiedx la Emaús, raya'nan zi'ct chiptib kilometro par Jerusalén.
42024014	Chi zë reeman lunejz cayü reeman diidx xcwent gra ree ni goc.
42024015	La'tgaj cayü reeman diidx, gubig Jesús cwë' reeman abi' guzuloj cazanëman laa reeman.
42024016	Per majsi cuguiaa reeman laaman, yu' ni badxoon nayünbee reeman laaman.
42024017	Dxel gunabdiidx Jesús loj reeman, rëbaman: ―¿Xhie diidxan rüdi la'tgaj cazadi? ¿Chexc zeel yu'nayadi?
42024018	Badxi' tijb bén la Cleofas laan, rëbaman: ―Gra ree bejn ragbee ni goc Jerusalén lën ree dxej guie. ¿Wen tijbzi lüj na̱j bén guzu Jerusalén ad gogbeetil ni goc ya?
42024019	Dxel rëbaman loj reeman: ―¿Xhie goc? Abi' rëb reeman: ―Ni beennë reeman Jesús bén Nazaret, laaman goc tijb bén badëë xtiidx Dios loj ree bejn, bén gop guialrniabee zi'c ni beenman në ree diidx ni guneeman niz loj Dios në niz loj ree bejn.
42024020	Në guial bayü ree bixhioz rniabee ree bixhioz laaman në ree dux guxtis ree din guiëtaman, abi' bacaa reeman laaman loj crüjz.
42024021	Par dunujn laaman na̱j bén yabëë ree bén Israel loj ree bén rom, per yan gojc choon dxej ni goc ree ni guin.
42024022	Majsi tio'p choon ree béngunaa no'ch du lojn bachejb reeman dunujn, guial rsildoo wej reeman ro' baa guin,
42024023	abi' guial ad baguiaat reeman xcuerpaman, bayejc reeman rü reeman diidx guial balüüloj ree anjl loj reeman, rëb ree anjl guin loj reeman guial naban Jesús.
42024024	Laa biquiaa gajc ree tio'p choon ree dux compniaran ro' baa guin abi' baguiaa reeman zi'cgajczi rëb ree béngunaa guin, per ad baguiaat reeman Jesús.
42024025	Dxel rëb Jesús loj reeman: ―¡Xi nawëëg na̱j chignia'di abi' xi raglaa par chililadxidi gra ni gunee ree bén badëë xtiidx Dios loj ree bejn!
42024026	¿Wen id na̱j ya guial sagdiaj Cristo, dxelri yayë'paman xanyabaa?
42024027	Dxel guzuloj cusignia'man laa reeman ni rën guiëb ni ca loj xtiidx Dios xcwentaman. Guzulojman con ree xlibr Moisejs abi' basnuuman con gra ree libr ni bacaa ree bén badëë xtiidx Dios loj ree bejn.
42024028	Chi bidxin reeman guiedx lod zë reeman, been Jesús zi'c bén che mazri zijt.
42024029	Per laa reeman been reeman naguiejn din yaya'nnëman laa reeman, rëb reeman lojman: ―Baya'n con dunujn, din ma gudxe yan abi' ma cabej guiaal. Dxel guyu Jesús persi baya'nnëman laa reeman.
42024030	Abi' chi zojbnëman laa reeman xan mex, cwa'man guiadxtil abi' chi gulox badëëman quixtëë loj Dios, gula'man laan persi badëëman laan loj reeman.
42024031	Hor guin gajc guzajc reeman zi'c bén baxal guiaaloj, abi' bayünbee reeman laaman. Per laa gunidloj gajcaman,
42024032	zianz rëb loj lasa' reeman: ―¡Ze'cliza dád nix yu' du luxdoo chi zudnë'man lunejz, chi cusignia'man dunuj ni rëb loj xtiidx Dios!
42024033	Abi' ni'quid gulëjzt reeman, laa bayunejz gajc reeman zia reeman Jerusalén lod riga' guidxiptib ree xi apóstoles Jesús con ree xcompniar reeman.
42024034	Rëb reeman loj grop ree bén guin: ―Walican ma baban Dad Jesús, ma balüülojman loj Simón.
42024035	Zianz be reeman diidx ni guzac reeman chi zë reeman lunejz xhie tëë naag bayünbee reeman Jesús chi gula'man guiadxtil.
42024036	Sta cayü reeman diidx xcwent ree ni guin, chi balüüloj Jesús galay reeman, rëbaman: ―Yabe'cdxe Dios luxdoodi.
42024037	Dád badxaloj reeman abi' bidxeb reeman guial gunaladx reeman anman cuguiaa reeman.
42024038	Per rëb Jesús loj reeman: ―¿Chexc zeel rdxebidi? ¿Chexc zeel yu'nawëëg luxdoodi?
42024039	Gol baguiaa yan në guia'n. Naj gajcan, gol baqui' naj gol baguiaa tëë naj, din tijb anm ad yu'taman dxijt ad ca tëëtaman bëël zi'c ruguiaadi naj.
42024040	Chi rëbaman zian, balüü yaaman në guia'man.
42024041	Per laa reeman staczi ad rliladxt reeman guial tant rabaa reeman radxa tëë loj reeman, abi' rëbaman loj reeman: ―¿Rajpidi ta'n guialraw ya?
42024042	Dxel badëë reeman tiblia' bëjl biguie',
42024043	abi' cwa'man laab gudawaman niz loj reeman.
42024044	Zianz rëbaman loj reeman: ―Ni ma guza'can na̱j ni rnin lojdi chi sta za'n con lëjt: Guial na̱j gac gra ree ni ca loj xlibr Moisejs ni gaza'can, në xlibr ree bén badëë xtiidx Dios loj ree bejn, në loj libr salmos.
42024045	Dxel guxhalaman xquiarguiejn reeman persi bignia' reeman ni ca loj xtiidx Dios,
42024046	abi' rëbaman loj reeman: ―Loj xtiidx Dios rëb guial Cristo, na̱j guial guiëtaman, abi' ni yayon dxej yabanman.
42024047	Abi' diizd Jerusalén suloj guire'ch xtiidxaman xt guidib loj guidxliuj guial yu' perdon par gra ree bén yayüjn xgab por xtol guililadx tëë reeman naj.
42024048	Lëjt na̱j testiw xcwent gra ree ni guin.
42024049	Naj gaxhal par lëjt ni ma na da Dadan. Per gol guzujsii luguiedx Jerusalén xt tia'di guialrniabee ni gui't diizd xanyabaa.
42024050	Dxel briinë Jesús laa reeman luguiedx Jerusalén binëman laa reeman gajxh Betania, zianz gules yaaman beenle'man laa reeman.
42024051	Abi' la'tgaj cayüjnle'man laa reeman, wajsaman ziaman xanyabaa.
42024052	Chi gulox bazuxib reeman badëë reeman quixtëë lojman, dxel zia reeman Jerusalén, dád rabaa reeman.
42024053	Abi' guixie guixie yu' reeman lën yadooro' Jerusalén ruza't reeman Dios zagdxe rudëëd tëë reeman quixtëë lojman.
43001001	Diizd guia'xchej chi gad guidxliuj gacchaaw, mal yu' bén na̱j xtiidx Dios. Laaman za'në Dios abi' laagajcaman na̱j Dios.
43001002	Laaman mal za'në Dios diizd guia'xchej.
43001003	Laaman been graczi ni yu'. Achetczi ni yu' niajc bal id laaman.
43001004	Laaman rajp guialnaban, guiáad guialnaban guin na̱j bajl par gra bénguidxliuj.
43001005	Bajl guin rusni bén nacay xquiarguiejn, abi' ad rajct rutëë guialnacay guin loj bajl guin.
43001006	Guyu tijb bén brii laj Waj, Dios guxhaal laaman,
43001007	bidgaguieman diidx xcwent bén na̱j xbajl Dios, din gac chililadx gra ree bejn laaman.
43001008	Per ad Wajt goc bajl guin, bi'tzaman bidgaguieman diidx xcwent bajl guin.
43001009	Din bén na̱j quijb bajl guin, laaman rusni xquiarguiejn gra bénguidxliuj, abi' ma bi'taman loj guidxliuj.
43001010	Laaman guzu loj guidxliuj, abi' majsi laaman been guidxliuj, per ree bénguidxliuj ad bayagbeet reeman laaman.
43001011	Bi'taman loj ree bén Israel, abi' majsi gojcaman bén Israel, per ad bidxga't reeman laaman.
43001012	Per, gra ree bén bidxga' laaman bililadx tëë reeman laaman, beenman laa reeman xi'n Dios.
43001013	Abi' na̱j reeman xi'n Dios, ad zi'c rut xi'n bejn loj guidxliuj por xixgab bejn o guial rën bejn chu' xi'nman, por guial rliladx reeman ma na̱j reeman xi'n Dios.
43001014	Jesús, bén na̱j xtiidx Dios, laaman goc bejn abi' gubajnman loj guidxliuj con dunuj ree, abi' dád guyënman bejn ree gunee tëëman ganax diidxli. Dunujn baguiaa xguialrniabeeman, guialrniabee ni ca'man guial tijbzi laaman na̱j Xi'n Dios.
43001015	Chi be Waj xtiidxaman loj ree bejn, guneeman rejs, rëbaman: ―Jesús guie na̱j bén ruzatan, chi rnin guial bén zëëd xichan mazri lasajcaman guial lon, din diizd gocli mal yu'man guial lon.
43001016	Dád rënman dunuj ree, gra dxejczi raca' dugra ree xguialnaza'caman.
43001017	Por Moisejs banee Dios xleyaman duloj ree, per por Jesucrist bayagbee ree xhienaag rën Dios dunuj ree xhie tëë naag na̱j xtiidxliman.
43001018	Ad yu't dxej waguiaa bejn Dios. Bén na̱j tijbzi xi'nman. Bén nabannë laaman balüü duloj ree xhienaag na̱j Dios.
43001019	Diizd Jerusalén guxhaal ree xguxtis ree bén Israel bixhioz ree con ree bén na̱j ree levitas persi bignabdiidx reeman loj Waj chu najman.
43001020	Dxel be Waj diidxli loj reeman, rëbaman: ―Ad najtan na̱j Cristo.
43001021	Abi' gunabdiidx reeman lojman stijb rëb reeman: ―¿Chuza najl? ¿Lüjn na̱j Elías ya, bén badëë xtiidx Dios loj ree bejn? Badxi' Wajn rëbaman: ―Ad najtan. Dxel gunabdiidx reeman stijb rëb reeman: ―O, ¿lüjn na̱j bén na̱j diidx gui't ya, bén gudëë xtiidx Dios loj ree bejn? Badxi'man laan rëbaman: ―Ad najtan.
43001022	Abi' rëb reeman: ―¿Chuza najl? Din rayal yugnë'n ruson loj ree bén guxhaal dunujn. Guna chu najl.
43001023	Dxel rëb Waj loj reeman: ―Naj na̱j tijb bén rbidxa' loj yujbidx: “Gol guxhal tijb nejz nali par bén ca' guialrniabee” ―zi'c rëb Isaías bén badëë xtiidx Dios loj ree bejn.
43001024	Abi' ree bén guxhaal ree bénfarisew din guinieenë reeman Waj,
43001025	gunabdiidx reeman lojman, rëb reeman: ―Bal id lüjn na̱j Cristo, ni'qui Elías, ni'qui bén na̱j diidx gui't, bén gudëë xtiidx Dios loj ree bejn, ¿chexquiza zeel ruroobnijsil bejn?
43001026	Badxi' Waj laan rëbaman: ―Naj rurobnijs con nijs, per lojdi no'ch tijb bén ad wayünbeetidi.
43001027	Laaman na̱j bén zëëd xichan, ni'qui xgurëchaman ad rayalt gaxhiecan guial najman bén mazri lasajc guial lon.
43001028	Gra niguie gojc lod la Betábara, ni na̱j stiblad ro' guiiw Jordán, lod baroobnijs Waj bejn ree.
43001029	Chi bareguiaal, baguiaa Waj zibig Jesús lod za'man, dxel rëbaman: ―Gol baguiaa, bén guin na̱j bén bacaabee Dios din guiëtaman zi'c xiildoo por xtol ree bénguidxliuj.
43001030	Laaman bazatan lojdi chi rnin: “Xichan zidnal bén mazri lasajc guial lon, din laaman mal yu' diizd gocli guial lon.”
43001031	Ni'qui naj ad gogbeetan guial laaman na̱j bén gui't, per naj zialan din gurobnijsan bejn ree con nijs din chile' güünbee ree bén Israel laaman.
43001032	Rëb tëë Waj loj reeman: ―Naj baguia biguiajt xSprijt Dios diizd xanyabaa zi'c tijb palom xt guijcaman.
43001033	Majsi ad nünbeetan laaman, per bén guxhaal naj barobnijsan con nijs, laaman na lon: “Chi guguiaal guiat xSprijt Dios xt guijc tijb bejn, laaman na̱j bén runee xSprijt Dios.”
43001034	Naj ma baguia laaman, abi' ragbeechaawan guial laaman na̱j Xi'n Dios.
43001035	Chi bareguiaal, za' Waj yagaj stijb, za'në tio'p ree xbejnman.
43001036	Abi' chi baguiaaman cadëd Jesús, dxel rëbaman loj reeman: ―Gol baguiaa, bén guinan na̱j zi'c xi xiildoo Dios din guiëtaman por xtol bénguidxliuj.
43001037	Chi biguiejn reeman rëb Waj zian, dxel binal reeman Jesús.
43001038	Chi badxi' lojman, baguiaaman zinal reeman laaman, abi' rëbaman loj reeman: ―¿Xhie rguiilidi? Badxi' reeman laan rëb reeman: ―Mextr, ¿ban zojbil?
43001039	Dxel rëb Jesús loj reeman: ―Gol guda din guguiaadi. Dxel wej reeman biquiaa reeman lod zojbaman, abi' baya'nnë reeman laaman dxej guin, guial ma gojl cost raca tajp wadxe.
43001040	Tijb ree xbejn Waj bén binal Jesús, bén bacaagdiajg ni rëb Waj, laaman brii laj Andrejs, bijch Simón Bëd.
43001041	Andrejs guin, yalojxgaj bijchaman Simón bigdiilaman, abi' rëbaman lojman: ―Ma badxaaglojn bén na̱j Mesías ―rën guiëban Cristo.
43001042	Dxel binë Andrejs Simón lod za' Jesús, chi baguiaa Jesús laaman, rëbaman: ―Lüj na̱j Simón, xi'n Jonás, per yan grii lajl Cefas ―rën guiëban Bëd.
43001043	Chi bareguiaal been Jesús xgab cheman niz Galilea, abi' badxaagaman Felip, zianz rëbaman: ―Tanal naj.
43001044	Ladx Felip guin na̱j guiedx Betsaida, ni gajc na̱j ladx Andrejs con Bëd.
43001045	Dxel bigdiil Felip Natanael, abi' rëbaman lojman: ―Ma badxaaglojn bén ruza't Moisejs loj xlibr xleyaman, bén ruza't ree bén badëë xtiidx Dios loj ree bejn loj ni bacaa reeman. Laaman na̱j Jesús, xi'n Xiëb, bén Nazaret.
43001046	Dxel rëb Natanael lojman: ―¿Wen yu' benza'c Nazaret ya? Badxi' Felipan rëbaman: ―Yo' din guguiaal.
43001047	Chi baguiaa Jesús zëëd Natanael, rëbaman: ―Guie zëëd tijb bén na̱j quijb bén Israel, abi' ad rusquieetaman.
43001048	Dxel gunabdiidx Natanael lojman, rëbaman: ―¿Xoza nünbeel naj? Badxi' Jesúsan rëbaman: ―Chi gad Felip cwedx lüj, chi za'l xan yag higo, dxel baguian lüj.
43001049	Zianz rëb Natanael lojman: ―Mextr, lüj na̱j Xi'n Dios, lüj na̱j rey Israel.
43001050	Badxi' Jesús laan rëbaman: ―¿Rliladxil naj ya guialzi rnin baguian lüj xan yag higo? Per mazri na̱j ree ni guguiaal guial loj ni ma baguiaal.
43001051	Rëb tëëman: ―Naj ragbeechaaw, zuguiaadi zojbyal xanyabaa, abi' zuguiaadi xianjl ree Dios yayë'p reeman xanyabaa yaguiajt tëë reeman xt guijc Bén guxhaal Dios loj guidxliuj.
43002001	Ni goc choon dxej guyu tijb guialruxhliaa luguiedx Caná, ni riga' niz Galilea. Dxel në xniaa Jesús za' yagaj,
43002002	abi' në Jesús con ree xbejnman gunee reeman persi wej reeman loj lanij guin.
43002003	Chi babidx vin, dxel rëb xniaa Jesús lojman: ―Achetri vin rajp reeman.
43002004	Badxi' Jesúsan rëbaman: ―Na, ¿chexquiza zeel nal lon zian? Ad wadxint da horan günan ni rayal günan.
43002005	Per xniaaman rëb gajcaman loj ree bén cayüjn mandad yagaj: ―Gol been gra ni naman.
43002006	Yagaj za' xho'p ree guiajs guiaj, ni ru nijs ni rüjnnë ree bén Israel dxiin chi rusia laa reeman zi'c na̱j xcostumbr reeman. Abi' lën tijbgaj reen ru cost tibgayuu lijtr.
43002007	Abi' rëb Jesús loj ree bén rüjn mandad guin: ―Gol bacha ree guiajs guie nijs. Dxel bachadi reeman laa reen,
43002008	abi' rëbaman loj reeman: ―Yan gol gulëë ta'nan, gol bigdëën loj bén canabee loj lanij guie. Dxel bigdëë reeman laan lojman,
43002009	abi' bén canabee loj lanij guin beenman prueb nijs bayajc vin guin, sin guial niagbeeman ban guzan, bén cayüjnz ree mandad guin ragbee, din laa reeman bica' nijs guin. Dxel gurejdxaman xin cuxhliaa guin,
43002010	rëbaman lojx: ―Graczi bejn rgui's yaloj vin zagdxe, abi' chi ma gu' reeman zilan, dxel rgui'saman vin corrient. Per lüj badxe'chaawil vin zagdxe guin persi cagui'silan yan.
43002011	Ni guin na̱j milagr yaloj been Jesús, beenman milagr guin Caná, guiedx riga' niz Galilea. Zian balüü guialrniabee ni rajpaman abi' bililadx ree xbejnman laaman.
43002012	Chi gulox gojc zian dxel zë reeman guiedx Capernaum, con xniaaman, con ree bijchaman con në ree xbejnman. Ni guzu reeman tio'p choon dxej.
43002013	Chi ma zidyob pascw xlanij ree bén Israel, wej Jesús Jerusalén.
43002014	Abi' ro' yadooro' bidxaaglojman bén cuto' ree go'n, con ree xiil con ree palom, në ree bén zojb xan mex ruchaa reeman xmilia ree bén ziaad lood ren.
43002015	Chi baguiaa Jesús zian, dxel beenchaawaman tijb duu persi babëëman gra reeman, con gra ree xgo'n reeman në ree xiil. Gutie'chaman xmilia ree bén ruchaa milia guin barexguiat tëëman xmex reeman.
43002016	Dxel rëbaman loj ree bén cuto' palom: ―¡Gol babëë reeb guie! ¡Ad rüjnnëdi lidx da Dadan zi'c luguia'!
43002017	Dxel basaaladx ree xbejnman ni ca loj xtiidx Dios lod rëb: “Dád ralenan ruguian ni rüjn reeman lidxil.”
43002018	Zianz rëb ree bén Israel lojman: ―¿Xhie milagr gulüül du lojn din yayagbeen guial rajpil guialrniabee güünl zian?
43002019	Badxi' Jesús laan rëbaman: ―Gol base'n yadoo guie, naj yayün laan loj choon dxejzi.
43002020	Dxel rëb ree bén Israel guin lojman: ―Tiuubixho'p ijz goglaa reeman been reeman yadoo guie, ¿guiáad lüj ya yayüjnlan choon dxejzi?
43002021	Per Jesús xcuerp gajcaman ruza'taman chi ruza'taman yadoo guin.
43002022	Zeel chi babanman loj ree bengüt, basaaladx ree xbejnman ni rëbaman, abi' bililadx reeman xtiidxaman bililadx tëë reeman ni ca loj xtiidx Dios.
43002023	Chi guzu Jesús Jerusalén pascw, zien ree bejn bililadx laaman, chi baguiaa reeman milagr ree ni beenman.
43002024	Per laaman ad rëbtaman loj reeman chu najman, din laaman nünbeechaaw xhienaag na̱j xixgab reeman.
43002025	Ad biaadxtaman chu niëjb lojman xhienaag na̱j bejn, din laaman ragbeechaaw xhienaag na̱j xixgab tijbgaj bejn.
43003001	Guyu tijb bénfarisew brii lajman Nicodemo, gojcaman tijb guxtis loj ree bén Israel.
43003002	Abi' wejman bignajman Jesús tijb guxhin, dxel rëbaman lojman: ―Mextr, rayagbeen guial Dios guxhaal lüj din gulüül dunujn, din achutczi zajc güün lasa' ree milagr ni rüjnl bal id za'në Dios laaman.
43003003	Dxel rëb Jesús: ―Diidxliczi rnin lüj, bén ad zajlt stijb, ad zajct guguiaaman xguialrniabee Dios.
43003004	Abi' rëb Nicodemo lojman: ―Per, ¿xhienaag gal bejn stijb chi ma najman bengol? ¿Wen zajc yayu lën xniaaman ya abi' galaman stijb?
43003005	Badxi' Jesús laan rëbaman: ―Diidxliczi rnin, bén ad rirobnijst ad nabannë tëëtaman xSprijt Dios ad zile't yayuman loj xguialrniabee Dios.
43003006	Bén naban zi'c na̱j xixgabaman, lojzi guidxliuj guie rajpaman guialnaban, per bén nabannë xSprijt Dios, por Sprijt guin rajpaman stijb guialnaban.
43003007	Ad bal radxa lojl guial rnin: “Rüjn naguiejn gal bejn stijb.”
43003008	Din zi'c rbi' bi gralad abi' majsi riguiejnl chi rbi'n, per ni'quid ragbeetil ban zëëdan o ban zën. Ziangajc na̱j xSprijt Dios con gra ree bén nabannë laaman.
43003009	Dxel rëb Nicodemo lojman: ―¿Xhienaag rajc zian?
43003010	Badxi' Jesúsan rëbaman: ―¿Lüj, na̱j mextr loj ree bén Israel, ad rignia'til gra ree ni guin ya?
43003011	Diidxliczi rnin lojl, raneen ni rayagbeen ni baguiaa tëën, per lëjt ad rliladxtidi ni ranan.
43003012	Bal id rliladxidi chi rnin xcwent ree ni loj guidxliuj guie, ¿xhienaag chililadxidi bal ganin xcwent ree ni xanyabaa?
43003013	’Achut wayej xanyabaa, tijbzi bén biguiat diizd xanyabaa, Bén guxhaal Dios loj guidxliuj.
43003014	Abi' zi'c bacaa Moisejs bëël guiib loj yag niz loj yujbidx, ziangajc Bén guxhaal Dios loj guidxliuj, gucaa reeman laaman loj crüjz,
43003015	din gra bén chililadx laaman ad zanijtt reeman loj Dios, gap reeman guialnaban tiblayaa con laaman.
43003016	’Guial tant rën Dios bénguidxliuj, majsi tijbzi xi'nman, per guxhaalaman laaman loj guidxliuj, din graczi bén chililadx laaman ad zanijtt reeman loj Dios, gap reeman guialnaban tiblayaa con laaman.
43003017	Din Dios ad guxhaalt xi'nman loj guidxliuj din gudëëdaman bejn casti, guxhaalaman laaman din gap ree bejn perdon loj Dios.
43003018	’Bén rliladx Xi'n Dios ad rayaltaman xcasti Dios. Per bén ad rliladxt, laaman ma rayal casti guial ad rliladxtaman Xi'n Dios, bén na̱j tijbzi xi'nman.
43003019	Bén ad rliladxt ree rayal reeman casti, din yan ni bi't bén na̱j xbajl Dios, mazri bayuladx reeman nejz mal, guial rüjn reeman ganax ni mal.
43003020	Graczi ree bén rüjn ni mal ad ruladxtczi reeman bajl guin, ad rbigt reeman lojn, chitëë guiguien ni mal cayüjn reeman.
43003021	Per ree bén naban zi'c rayal loj Dios, laa reeman rbig loj xbajlaman din guiguien guial graczi ni cayüjn reeman na̱j ni rën Dios.
43003022	Chi gudëd gojc zian, Jesús con ree xbejnman wej reeman niz Judea, lod guzunëman laa reeman tio'p choon dxej, ni baroobnijs reeman bejn ree.
43003023	Nëgajc Waj curoobnijs bejn ree luguiedx la Enón, ni riga' gajxh guiedx Salim, guial yu' zil nijs ni. Abi' rej ree bejn persi rirobnijs reeman.
43003024	Laan goc chi gad Waj chu' ladxguiib.
43003025	Per bëlzi ree xbejn Waj, con za tio'p choon gajc ree bén Israel guzuloj cadildiidx reeman por xcostumbr reeman guial xhienaag gac reeman naya.
43003026	Dxel biguiedx reeman loj Waj: ―Mextr, bén guzunël stiblad ro' guiiw Jordán, bén bel xtiidx du lojn, në laaman curoobnijs bejn ree abi' gra reeman zinal laaman.
43003027	Badxi' Waj laan rëbaman: ―Achut zajc gap guialrniabee bal id Dios gudëë laan.
43003028	Lëjt ragbee guial biguiejndi rën guial ad najtan na̱j Cristo, naj guneed lojman zidgagojnan por laaman.
43003029	Dunuj ree rayagbee guial loj guialruxhliaa, xin za'në biingunaa guin, laaxan cuxhliaa, guiáad xmiwix xin za' con laax rabaanë da'tix laax chi riguiejnx rnieex. Ziangajc naj dád rabaanë'n laaman.
43003030	Abi' laaman gusnuu gacaman mazri bén zojbloj, guiáad naj gusnuu gacan bén ad lasajct guial lojman.
43003031	’Din bén zëëd diizd xanyabaa, laaman na̱j bén rniabee loj gra. Per bénguidxliuj, bénguidxliujzi najman abi' ganax ni yu' loj guidxliuj ruza'taman. Per Bén zëëd diizd xanyabaa laaman rniabee gra,
43003032	abi' rüman ni ma baguiaaman ni ma biguiejn tëëman, per achut rliladx ni rnieeman.
43003033	Bal yu' bén rliladx xtiidxaman, zian rguien guial ni diidxli na̱j xtiidx Dios.
43003034	Abi' bén zëëd por Dios, laaman rü xtiidx Dios guial guidiblagaa badëëd Dios xSprijtaman lojman.
43003035	Dios rën Xi'nman abi' basa'nman gra lojman.
43003036	Abi' chutëëz bén rliladx Xi'nman, laaman rajp guialnaban tiblayaa loj Dios. Per bén ad rtiëjbt chililadx, ad rajptaman guialnaban guin, laaman rayal xcasti Dios.
43004001	Gogbee ree bénfarisew guial mazri zien bejn ma zinal Dad Jesús mazri zien tëë bejn ruroobnijsaman guial loj Waj,
43004002	majsi diidxliczi ad Jesústan ruroobnijs bejn ree, bén na̱j ree xbejnman ruroobnijs.
43004003	Chi gogbeeman zian dxel briiman niz Judea zëman niz Galilea stijb.
43004004	Per chi zëman niz Galilea been naguiejn gudëdaman niz Samaria.
43004005	Abi' bidxinman tijb guiedx la Sicar, ni nulen Samaria, gajxh lod naga' yuj ni badëë Jacob loj xi'nman Xiëb.
43004006	Yagaj na̱j tijb bizëduu rniee reeman laan xbizë Jacob. Abi' guial ma badxag Jesús cazaman, dxel gurejman ro' bizë guin. Ma zidyob garol dxej.
43004007	Guiáad ree xbejnman zë reeman luguiedx guin zisii ni gaw reeman. Hor guin bidxin tijb béngunaa Samaria ro' bizë guin din tia'man nijs, dxel rëb Jesús lojman: ―Bazaladx ta'n xnijsil guië'n.
43004009	Per guial ad rnieenët lasa' ree bén Israel zagdxe con ree bén Samaria, badxi' béngunaa guinan rëbaman: ―¿Chexquiza zeel rniabil nijs lon najl bén Israel awa bén Samaria naj? (Din bén Israel ree ad rnieenët reeman bén Samaria ree zagdxe.)
43004010	Badxi' Jesús laan rëbaman: ―Bal zian ragbeel ni rën Dios guneeman lüj, chutëë bénan canab nijs lojl, zanabil nijs lon abi' naj zunen nijs runee guialnaban.
43004011	Dxel rëb béngunaa guin loj Jesús: ―Dad, ni'quid ca'til ni cwëënël nijs, abi' bizë guin dád naxhitan. ¿Ban chica'l nijs runee guialnaban?
43004012	Dux béngulalan Jacob basa'nnë dunujn bizë guie, lod gu'man nijs con ree xi'nman con ree xbegui'xhaman. ¿Wen mazri najl guial lojman ya?
43004013	Badxi' Jesús laan rëbaman: ―Graczi ree bén rë' nijs guie re'c reeman nijs stijb.
43004014	Per bén guië' nijs gudëdan, ad yu'tri dxej che'caman nijs. Din nijs gudëdan gacan luxdooman zi'c lod ad rbëzt rajch nijs, abi' nijs guin gudëë guialnaban tiblayaa.
43004015	Dxel rëb béngunaa guin lojman: ―Dad, banee nijs guin lon, chitëë che'cran nijs ad zial tëëtran guidca'n nijs guie.
43004016	Rëb Jesús lojman: ―Bignee lacheelil, dxel yaguiaadil guie.
43004017	Badxi' béngunaa guinan rëbaman: ―Achut da bénguiaawan yu'. Dxel rëb Jesús: ―Waliquil achut lacheelil yu',
43004018	din ma gojc gaay xinguiaaw rtia' lüj, abi' yan xin zojbnël ad lacheeltilan. Zeel waliqui ni nal.
43004019	Chi biguiejnman ni rëb Jesús, dxel rëbaman: ―Dad, ma ragbeen guial lüj na̱j bén rudëë xtiidx Dios loj ree bejn.
43004020	Dux béngulalan gunajchi' reeman Dios ruguia' guie, per lëjt najdi bén Israel rëbidi guial Jerusalén na̱j lod guiniajchi' bejn laaman.
43004021	Badxi' Jesúsan rëbaman: ―Na, zagdxe rnin guial guidxin dxej guiniajchi'di dux Dad ree Dios, ad zi'ttridi ruguia' guie ad zej tëëtridi Jerusalén.
43004022	Lëjt ni'quid ragbeetidi chunin rniajchi'di, per dunujn rayagbeen chunin ranajchi'n, din loj ree bén Israel grii bén güün bejn ree perdon.
43004023	Abi' ma bidxin dxej ni gra ree bén diidxli rniajchi' Dios, guiniajchi' reeman laaman zi'c rayal por xSprijtaman. Din zian rën dux Dad ree Dios güün ree bén rniajchi' laaman.
43004024	Dios na̱j Sprijt, abi' bén rniajchi' ree laaman rayal guiniajchi' reeman laaman con guidib luxdoo reeman por xSprijtaman.
43004025	Dxel rëb béngunaa guin lojman: ―Naj ragbee gui't bén na̱j Mesías, bén la gajc, Cristo. Abi' chi gui'taman, laaman gusignia' dunuj ree gran.
43004026	Abi' rëb Jesús: ―Najn na̱j bén zii, laaman caneenë lüj.
43004027	Loj hor guin badxin ree xbejn Jesús, abi' dád badxaloj reeman guial cayünëman tijb béngunaa diidx. Per ni'qui tijb reeman ad gunabdiidxt lojman xhie rënman o xhie diidxan cayü reeman.
43004028	Guiáad béngunaa guin basa'n xreman ro' bizë guin, dxel ziaman luguiedx guin, abi' rëbaman loj ree bejn:
43004029	―Gol taquiaa tijb bén ma na graczi ni ma benan. ¿Nid laaman na̱j Cristo ya?
43004030	Dxel brii reeman luguiedx guin zë reeman lod za' Jesús.
43004031	Per la'tgaj zia béngunaa guin luguiedx guin, rëb ree xbejn Jesús lojman: ―Mextr, gudaw.
43004032	Per rëbaman loj reeman: ―Laa da guialrawan yu', ni ad nünbeetidi.
43004033	Dxel guzuloj canabdiidx loj lasa' reeman rëb reeman: ―¿Ni yu' chu bidnë ni gudawaman ya'n?
43004034	Dxel rëb Jesús loj reeman: ―Da guialrawan na̱j günan zi'c rën Dios, bén guxhaal naj abi' guloox günan ni naman.
43004035	Lëjt rëb: “Ryaadx zatajp bëëw din gac ni yu' loj guiniaa.” Per naj rni lëjt: Gol gules lojdi, gol baguiaa loj ree guiniaa, ma na̱j reen din yado'p reen.
43004036	Abi' bén rato'p loj guiniaa guin, rtia'man ni rayalaman por dxiin ni rüjnman. Guiáad ni rato'paman na̱j par lod yu' guialnaban tiblayaa. Dxel zi'c bén rxübin zi'c bén rato'p, rabaa reeman tiblojzi.
43004037	Waliqui ni rëb ree bejn: “Ben ren rxübin, ben ren rato'p guialnaza'c.”
43004038	Naj guxhal lëjt din chigto'pidi guialnaza'c lod ad beentidi dxiin. Ben ren ree been dxiin, guiáad lëjt gaz bigto'pidi guialnaza'c lod ad beentidi dxiin.
43004039	Zien ree bén Samaria bililadx Jesús guial be béngunaa guin diidx loj reeman rëbaman: “Ma gunaman graczi ni benan.”
43004040	Zeel chi bidxin reeman lod za' Jesús, guzajc reeman laaman liaadx din yaya'nnëman laa reeman. Dxel baya'nnëman laa reeman tio'p dxej.
43004041	Abi' mazri zien reeman bililadx laaman chi biguiejn reeman ni rnieeman,
43004042	dxel rëb reeman loj béngunaa guin: ―Bajy yan ad por ni natzil raliduladxan laaman, nëgajc dunujn ma baguiejn ni rnieeman, abi' rayagbeen walican laaman na̱j Cristo, bén yabëë bénguidxliuj loj dol.
43004043	Chi goc tio'p dxej guin, baza Jesús niz Samaria abi' zëman niz Galilea,
43004044	majsi laagajcaman rëb guial ni'qui tijb bén rudëë xtiidx Dios loj ree bejn ad rajpt reeman laaman respejt ladx gajcaman.
43004045	Per chi badxinman niz Galilea, bén niz ni ree baca' reeman laaman zagdxe. Din në laa reeman wej lanij pascw Jerusalén, abi' baguiaa reeman gra ni beenman ni.
43004046	Chi za'man niz ni wejman Caná stijb, lod bayüjnman nijs vin. Abi' luguiedx Capernaum guyu tijb xbejn rey ragxuu xi'nman.
43004047	Chi gogbee bén guin baza Jesús niz Judea badxinman niz Galilea, wejman lod za' Jesús bisajcaman laaman liaadx din cheman yayüjnman xi'nman guial zamer guiëtix.
43004048	Abi' rëb Jesús lojman: ―Lëjt, bal id zuguiaadi xhie ree sen o milagr ree, ad zaliladxtidi.
43004049	Per rëb bén guin: ―Dad, yo' yan gajc, naga gad da xi'nan guiët.
43004050	Dxel rëb Jesús lojman: ―Baguiaj lidxil, ma bayajc xi'nl. Bililadx bén guin ni rëb Jesús, abi' zia lidxaman.
43004051	La'tgaj ziaman, bigchaagloj ree xmojsaman laaman, abi' rëb reeman: ―Ma bayajc xi'nl.
43004052	Dxel gunabdiidxaman loj reeman, rëbaman: ―¿Xhie hor guzuloj banaa da xi'nan? Abi' rëb reeman lojman: ―Nieey cost raca tijb wadxe bariix xliaa.
43004053	Dxel basaaladx bén guin guial hor ziin rëb Jesús lojman: “Ma bayajc xi'nl.” Abi' laaman në gra bén zojb lidxaman bililadx reeman Jesús.
43004054	Ni ne na̱j milagr barojp ni been Jesús niz Galilea chi bazaman niz Judea.
43005001	Chi gudëd gojc zian, guyu tijb xlanij ree bén Israel, abi' wej Jesús Jerusalén.
43005002	Jerusalén guin, gajxh ro' port la xport ree Xiil, na̱j tijb tanc ro', diidx hebreo lan Betesda, yu' gaay xcurduran.
43005003	Yagaj riga' zien ree bénragxuu, zi'c ree bénlutia'p, në ree bencoj con ree bén ad rajctczi rza, cabëz reeman guiniib nijs yu' lën tanc guin.
43005004	Din gocli goc rguiajt tijb xianjl Dios runiibaman nijs guin, abi' bén ru lojnijs guin yaloj chi caniiban, rayajcaman xhietëëz guialguijdxan rajcaman.
43005005	Dxel loj ree bén guin no'ch tijb bejn, ma gojc zi'ctiubichoon ijz ragxuuman.
43005006	Chi baguiaa Jesús laaman naga'man yagaj, abi' gogbeeman guial gocli ragxuuman dxel gunabdiidxaman lojman rëbaman: ―¿Rënl ya yayajquil?
43005007	Badxi' bénragxuu guinan rëbaman: ―Dad, achut ra'pan gudxe' naj loj nijs guin chi riniiban. Beegaj chi rënan gayu'n, yalojl ben ren ru.
43005008	Dxel rëb Jesús lojman: ―Bixche, baca' ni naal loj, baguiaj.
43005009	Loj hor guin gajc bayajc bén guin, baca' ni naaman loj abi' guzuloj cazaman. Per guial dxej zii na̱j dxej raziiladx ree bén Israel,
43005010	zianz bén Israel zinal ree ley rëb reeman loj bén bayajc guin: ―Yandxej na̱j dxej raziiladx bejn, ad zajct yaca' ni go'til loj.
43005011	Badxi' bén guinan rëbaman: ―Bén bayüjn naj naman: “Baca' ni naal loj, baguiaj.”
43005012	Dxel gunabdiidx reeman lojman rëb reeman: ―¿Chu na lojl: “Baca' ni naal loj, baguiaj”?
43005013	Per bén guin ad ragbeetaman chunin bayüjn laaman guial bi'ch Jesús loj ree benzien riga' yagaj.
43005014	Chi badxaag Jesús laaman lën yadooro' Jerusalén, abi' rëbaman lojman: ―Baguiaa ma bayajquil, ad güünril dol chitëë gaquil mazri guial loj ni goquil.
43005015	Dxel zia bén guin abi' biguiedxaman loj ree bén Israel guial Jesús na̱j bén bayüjn laaman.
43005016	Zeel guzunal reeman Jesús din gugüjt reeman laaman, guial rüjnman milagr guin ree dxej raziiladx bejn.
43005017	Per rëb Jesús loj reeman: ―Da Dadan Dios ad rbëzt rüjnman ni rayal güünman, zeel nëgajc naj rün zi'c rüjnman.
43005018	Zianan zeel mazri rejs guzuj reeman din gugüjt reeman laaman, ad guialzi rüjntaman ni ad najt gac dxej raziiladx bejn, në guial rüjn laagajcaman zi'c Dios chi rnieeman guial quijb xDadaman na̱j Dios.
43005019	Rëb Jesús loj reeman: ―Diidxliczi rnin, achet zajc güün Xi'n Dios por xixgabzaman, rüjnman ni ruguiaaman rüjn xDadaman. Din graczi ni rüjnman rüjn gajc xi'nman.
43005020	Din Dios rën xi'nman abi' rulüüman laaman gra ree ni rüjnman. Abi' mazri na̱j ni gulüü loj xi'nman ni yadxa da't lojdi.
43005021	Din zi'c rasban Dios bengüt ree rudëë tëëman guialnaban loj reeman, ziangajc rudëë xi'nman guialnaban loj ree bén nüjnman xgab.
43005022	Abi' ad Diost rüjn guialguxtis, bazuj xi'nman din güünman guialguxtis,
43005023	din gap gra ree bejn xi'nman respejt zi'cgajc rajp reeman laaman respejt. Bén ad rajpt Xi'n Dios respejt, ad rajp gajctaman respejt xDadaman Dios, bén guxhaal laaman.
43005024	’Diidxliczi rnin: Bén ruzoob da diidxan rliladx tëëman Dios, bén guxhaal naj, laaman ma rajp guialnaban tiblayaa lojman. Abi' ad rayaltraman casti din ad najtraman zi'c bengüt par Dios, rajpaman guialnaban lojman.
43005025	Diidxliczi rnin ma bidxin hor, abi' yandxej gajcan, bén na̱j ree zi'c bengüt loj Dios gucaagdiajg reeman cha' xi'nman. Abi' ree bén guzoob xtiidxaman zajp reeman guialnaban tiblayaa con Dios.
43005026	Din zi'c rajp Dios guialnaban, lasa'gajc guialnaban guin ma badëë loj xi'nman,
43005027	abi' badëëman guialrniabee lojman din güünman guialguxtis, din laaman na̱j Bén guxhaal Dios loj guidxliuj.
43005028	Ad bal radxa lojdi ni rnin, din zadxin dxej guien gra ree bengüt cha' Xi'n Dios,
43005029	abi' yarii reeman lën baa. Dxel bén been ree ni ruladx Dios, yaban reeman, din gap reeman guialnaban tiblayaa con laaman. Guiáad ree bén been ni mal, yaban reeman din yayal reeman casti ni rayal reeman.
43005030	’Achet zajc günan por da xgabzan, rünan guialguxtis zi'c rniabee da Dadan. Abi' rünan guialguxtis zi'c rayal, din ad rüntanan zi'c na̱j da xgaban, rünanan zi'c rën da Dadan bén guxhaal naj.
43005031	Bal gü da diidx gajcan, achet lasajcan.
43005032	Per yu' ben ren rü da diidxan, abi' ragbeechaawan guial diidxlin.
43005033	Lëjt guxhaal bén bignabdiidx ree loj Waj, abi' laaman ganax ni diidxli gunaman.
43005034	Majsi ad ryaadxt yadxi'n ni gunee ree bejn por naj, per canin lojdi ni guna Waj din chililadxidi gap tëëdi perdon.
43005035	Waj goc zi'cgajczi tijb bajl ni re'c abi' rusnin, guiáad lëjt dád babaadi bidxga'di tijb tiamp ni balüüman lëjt.
43005036	Per naj mazri na̱j ni gulün lëjt guial loj ni balüü Waj lëjt por naj. Din ni na da Dadan Dios günan, laanan cayünan yan din guiguien guial diidxli laaman guxhaal naj.
43005037	Në da Dadan bén guxhaal naj, laagajcaman be da diidxan, majsi ad waguiejntidi cha'man ad waguiaa tëëtidi laaman.
43005038	Ad yu'guijc tëëtidi xtiidxaman zeel ad rliladxtidi bén guxhaalaman.
43005039	Lëjt con cudad da't roolidi loj xtiidx Dios, guial ragbeedi con laan gapidi guialnaban tiblayaa con Dios. Abi' majsi loj xtiidx gajcaman ruza't naj,
43005040	per ad rëntidi chililadxidi naj din gapidi guialnaban guin.
43005041	’Naj ad raguiltan guilies ree bejn da valoran.
43005042	Abi' ragbeechaawan guial ad walit rëndi Dios.
43005043	Naj zial por da Dadan abi' ad ridxga'tidi naj. Per bal stijb bejn gui't por laagajcaman, laaman guidxga'di.
43005044	¿Xoza chililadxidi naj? Awa mazri naguiejn rüjndi guilies ree bejn xvaloridi luar yaya'ndi zagdxe loj bén na̱j tijbzi Dios.
43005045	Ad bal naladxidi naj gabec xguialquiadi loj Dios, din bén cwe'c xguialquiadi na̱j Moisejs, bén rbëzidi güün lëjt yudar.
43005046	Bal bililadxidi ni rëb Moisejs, në naj zaliladxidi, din Moisejs bacaa loj xtiidx Dios lod ruza't naj.
43005047	Per bal id rliladxidi ni bacaaman, ¿xoza chililadxidi ni rnin lëjt?
43006001	Chi gudëd gojc zian, dxel zë Jesús stiblad ro'nijsdoo riga' niz Galilea, nijsdoo la gajc Tiberias.
43006002	Bénguixiuj binal laaman, guial ruguiaa reeman milagr ree ni rüjnman rayüjnman bénragxuu ree.
43006003	Dxel wë'paman tijb ruguia' abi' gurenë ree xbejnman.
43006004	Dxejzii ree ma zidyob pascw, xlanij ree bén Israel.
43006005	Chi gules loj Jesús, abi' baguiaaman zëëd ree bénguixiuj lod za'man, dxel rëbaman loj Felip: ―¿Ban yusii ree ni gaw gra ree bén guin?
43006006	Per rëbzaman zian din guidoon xhie guiëb Felip, din Jesús mal ragbeeman xhie güünman.
43006007	Dxel badxi' Felipan rëbaman: ―Ni'qui ni rüjn bejn gan loj xhujn bëëw ad zadaant yo' guiadxtil din gaw tijbgaj reeman majsi tiblia'dogajzan.
43006008	Dxel gunee stijb xbejn Jesús, bén la Andrejs bijch Simón Bëd, rëbaman:
43006009	―Laa tijb xindo ca' gaay guiadxtil con zatio'p bëjl za' guie. Per, ¿të'czi taan ni guin par gra bén guin?
43006010	Dxel rëb Jesús: ―Gol güjdx loj gra reeman din cwe reeman. Abi' guial yu' da't guixya' yagaj, dxel gurej reeman. Na̱j reeman cost gaay mil xinguiaaw.
43006011	Dxel cwa' Jesús guiadxtil guin ree. Chi gulox badëëman quixtëë loj Dios, badëëman laa reen loj ree xbejnman persi gudi's reeman laa reen loj gra ree bén zojb yagaj. Ziangajc beenman con ree bëjl guin, badëëman laa reen zi'ctzi guyën reeman.
43006012	Chi ma bixienladx reeman, dxel rëbaman loj ree xbejnman: ―Gol bato'p gra ree ni laay baya'n, chitëë xhie guizëëb.
43006013	Zianz bato'p reeman laa reen, abi' bacha reeman chiptio'p dxüm nilaay baya'n ree loj gaay guiadxtil guin.
43006014	Chi baguiaa ree bejn milagr naroob ni been Jesús, rëb reeman: ―Walican bén guin na̱j bén rudëë xtiidx Dios loj ree bejn, bén na̱j gui't loj guidxliuj.
43006015	Per gogbee Jesús guial rën reeman chinë naguiejn reeman laaman din güün reeman laaman rey, dxel bazaman yagaj, wë'paman mazri ladya guijc guia' guin, lod su xtijbaman.
43006016	Chi ma cabej guiaal, biguiajt ree xbejn Jesús ro'nijsdoo,
43006017	guyu reeman loj tijb barcw, abi' cadëd reeman loj nijs guin din guidxin reeman Capernaum. Ma bicajy, guiáad Jesús gadaman yadxin.
43006018	Dxel guzuloj cabi' bidoxh abi' wajs xtüjp nijs guin.
43006019	Chi ma gojc zi'c gaay o xho'p kilometro zë reeman, baguiaa reeman caza Jesús lojnijs guin cabigaman lod zë barcw guin, dád bidxeb reeman.
43006020	Per rëbaman loj reeman: ―¡Najn, ad rdxebidi!
43006021	Dxel guyën reeman niuman loj barcw guin, per hor guin gajc bidxin reeman lod zë reeman.
43006022	Chi bareguiaal, bén riga' ree stiblad ro' nijs guin, ragbee reeman guial tijbzi barcw guzu yagaj, abi' gogbee reeman, lojn zë ree xbejn Jesús per ad nët laaman.
43006023	Loj hor zii bidxin ree barcw ren za guiedx Tiberias, gajxh lod gudaw reeman guiadxtil chi gulox badëëd Jesús quixtëë loj Dios.
43006024	Chi baguiaa reeman achutri Jesús za' yagaj ni'qui ree xbejnman, dxel wë'p reeman loj ree barcw guin, zë reeman Capernaum zigdiil reeman laaman.
43006025	Chi bidxin reeman Capernaum, badxejl reeman Jesús, abi' gunabdiidx reeman lojman, rëb reeman: ―Mextr, ¿goc bi'til guie?
43006026	Badxi' Jesúsan rëbaman: ―Ragbeechaawan, raguiilidi naj guial gudawidi xt bigdxinladxidi, ad guial baguiaatidi milagr ree ni rünan.
43006027	Ad chu'di xgab guialraw rara, gol guyu xgab guialraw runee guialnaban tiblayaa con Dios. Din laan na̱j ni runee Bén guxhaal Dios loj guidxliuj guial ma bacaabee Dios laaman.
43006028	Dxel gunabdiidx reeman lojman rëb reeman: ―¿Xhie rayal yaguieenan din chile' yaguieenan ni rën Dios?
43006029	Badxi' Jesús laan rëbaman: ―Ni rën Dios güündi na̱j guial chililadxidi bén guxhaalaman loj guidxliuj.
43006030	Dxel rëb reeman lojman: ―¿Xhie gulüül dunujn din yaliduladxan lüj? ¿Xhietëë ree milagr rüjnl?
43006031	Dux béngulal ree gudaw reeman mana chi guzu reeman niz loj yujbidx, zi'c rëb loj xtiidx Dios: “Badëëman guiadxtil biajb xanyabaa loj reeman gudaw reeman.”
43006032	Badxi' Jesús laan rëbaman: ―Naj rni lojdi: Ad Moisejst badëëd guiadxtil guin, da Dadan na̱j bén runee quijb guiadxtil za xanyabaa.
43006033	Guiadxtil runee Dios, laan bi't diizd xanyabaa abi' runeen guialnaban loj bénguidxliuj.
43006034	Abi' rëb reeman lojman: ―Dad, banee guiadxtil guin du lojn zianczi.
43006035	Rëb Jesús loj reeman: ―Naj na̱j guiadxtil runee guialnaban guin. Bén gui't lon, ad yu't dxej guiliaanman, ziangajc bén chililadx naj, ad yu't dxej che'caman nijs.
43006036	Per zi'c rnin lojdi, majsi ma baguiaadi naj, ad rliladxtidi naj.
43006037	Gra ree bén ma banee da Dadan lon, gui't reeman lon, abi' bén gui't lon, ad zasiejctan laaman.
43006038	Din naj zial diizd xanyabaa, zidgaguienan zi'c rën da Dadan bén guxhaal naj, ad par güntan zi'c rënan.
43006039	Da Dadan bén guxhaal naj, ni rënman na̱j guial gra ree bén baneeman lon ni'qui tijb reeman ad zunijttan, rënman yasbanan laa reeman chi nit guidxliuj.
43006040	Din rënman guial gra ree bén yayagbee Xi'nman chililadx tëë reeman laaman, gap reeman guialnaban tiblayaa con laaman, guiáad naj yasban laa reeman chi nit guidxliuj.
43006041	Dxel guzuloj ree bén Israel caneeguijdx reeman Jesús, guial rëbaman: “Naj na̱j guiadxtil ni biguiajt diizd xanyabaa.”
43006042	Abi' rëb reeman: ―¿Nid laaxan na̱j Jesús ya, xi'n Xiëb? Dunuj ree naguieenbee xdadix con xniaax. Yan, ¿chexc zeel nax xanyabaa biguiajtix?
43006043	Dxel rëb Jesús: ―Gol bacwëëz rnieeguijdxidi naj loj lasa'di.
43006044	Dios na̱j bén guxhaal naj. Achut zile' gui't lon bal id zëëdaman por da Dadan, abi' naj yasban laaman chi nit guidxliuj.
43006045	Loj ree libr ni bacaa ree bén badëë xtiidx Dios loj ree bejn, rëb: “Dios gulüü gra ree bejn.” Zeel gra ree bén rucaagdiajg xtiidxaman, rusiid tëë reeman ni rulüüman laa reeman, laa reeman zëëd lon.
43006046	’Achutczi waguiaa da Dadan Dios, tijbzi bén guxhaalaman loj guidxliuj ma baguiaa laaman.
43006047	Diidxliczi rnin, bén rliladx naj rajpaman guialnaban tiblayaa con Dios.
43006048	Naj na̱j guiadxtil ni runee guialnaban.
43006049	Xbéngulalidi gudaw mana loj yujbidx, per ni'czi zian güjt gajc reeman.
43006050	Per naj canin lojdi xcwent guiadxtil za xanyabaa, bén gaw laan gapaman guialnaban tiblayaa con Dios.
43006051	Naj na̱j guiadxtil naban ni biyajb diizd xanyabaa. Bén gaw guiadxtil guie zajpaman guialnaban tiblayaa con Dios. Guiadxtil ni rudëdan, laan na̱j quijb da cuerpan, gudëdanan din gap ree bénguidxliuj guialnaban.
43006052	Dxel guzuloj ree bén Israel guin cadildiidx reeman, rëb reeman: ―¿Xhienaag gunee xin guin xcuerpix yadaaw ree?
43006053	Abi' rëb Jesús loj reeman: ―Naj rni lëjt, bal id zajwidi xcuerp Bén guxhaal Dios, bal id zë' tëëdi xrejnman, ad zajptidi guialnaban.
43006054	Per bén gaw da cuerpan guië' tëëman da rejnan, zajpaman guialnaban tiblayaa con Dios, abi' naj yasban laaman chi nit guidxliuj.
43006055	Din da cuerpan na̱j quijb guialraw, guiáad da rejnan na̱j quijb ni guië' bejn.
43006056	Abi' bén raw da cuerpan rë' tëëman da rejnan, laaman nabannë naj, guiáad naj nabannë' laaman.
43006057	Da Dadan bén guxhaal naj, rajpaman guialnaban, abi' naj nabanan por laaman. Ziangajc bén gaw da cuerpan, zajpaman guialnaban tiblayaa con Dios por naj.
43006058	Naj cani xcwent guiadxtil ni biguiajt xanyabaa. Abi' guiadxtil guie ad najtan zi'c na̱j mana ni gudaw xbéngulalidi, din laa reeman majsi gudaw reeman mana guin, per güjt gajc reeman. Guiáad bén gaw guiadxtil guie zajpaman guialnaban tiblayaa con Dios.
43006059	Zian balüü Jesús bejn ree lën yadoo Capernaum.
43006060	Chi gulox bacaagdiajg reeman ni balüü Jesús laa reeman, zien ree bén zinal laaman rëb: ―Nawëëg da't na̱j yayignia' ree ni naman. ¿Chu zajc guidxga' laaman?
43006061	Chi gogbee Jesús ni canee reeman, gunabdiidxaman loj reeman, rëbaman: ―¿Rüjnnaa ni rnin lëjt ya?
43006062	¿Xhieza güündi bal guguiaadi Bén guxhaal Dios yayë'paman lod guzuman gocli?
43006063	Tijbzi por xSprijt Dios rajp bejn guialnaban tiblayaa, bejn ad zile't güün laazaman xhienin. Abi' naj por xSprijt Dios zëëd ree diidx ni gunen lojdi, por ree diidx guin rajp bejn guialnaban.
43006064	Per lëjt yu'di ad waliladxt. Rëb Jesús zian guial ragbeechaawaman diizd yaloj chu ree ad rliladxt laaman chu tëë yayü laaman.
43006065	Rëb tëëman loj reeman: ―Zeel ma rnin lojdi guial achut zile' gui't lon bal id zëëdaman por da Dadan Dios.
43006066	Diizd nadxel, zien ree bén zinal Jesús guro'nladx laaman, abi' ad guzanëtri reeman laaman.
43006067	Dxel rëb Jesús loj guidxiptio'p ree xbejnman: ―¿Në lëjt rën yaguiaj ya?
43006068	Per badxi' Simón Bëd laan, rëbaman: ―Dad, ¿chu loj yo'n? Awa xtiidxil zidnë guialnaban tiblayaa con Dios.
43006069	Dunujn ma baliduladx rayagbee tëën guial lüj na̱j Cristo, Xi'n Dios naban.
43006070	Dxel rëb Jesús loj reeman: ―¿Nid naj gule guidxiptio'pidi ya? Abi' yan tijb gajqui lëjt na̱j zi'c xindxab.
43006071	Rëb Jesús zian por Judas Iscariote, xi'n Simón, din Judas guin na̱j bén bayü laaman, majsi tijb gajc xbejnman najman.
43007001	Chi gudëd gojc zian, wej Jesús loj ree guiedx riga' niz Galilea. Ad guyëntaman niejman niz Judea, guial cayguiil ree bén Judea guin laaman din gugüjt reeman laaman.
43007002	Per guial ma zidyob lanij ni rüjn ree bén Israel, chi rbej reeman lën ranch,
43007003	rëb ree bijch Jesús lojman: ―Brii, wej niz Judea, din në ree xbejnl bén riga' ree niz ni guguiaa milagr rüjnl.
43007004	Din chi chu rën gagbee bejn ni rüjnman, ad rayalt güünman laan ralan. Yan zi'c rüjnl milagr ree, beenan loj gra ree bejn.
43007005	Gunee ree bijch Jesús zian, guial ni'qui laa reeman ad rliladxt laaman.
43007006	Dxel rëb Jesús loj reeman: ―Ad wadxint da horan, per par lëjt xhietëëz horan na̱j zagdxe.
43007007	Ad zajct guidxe'ch bénguidxliuj lëjt, sa'n naj rdxe'ch reeman naj guial rën loj reeman ad laat na̱j ni rüjn reeman.
43007008	Gol wej lanij guin, sa'n naj ad zazaagajtan, din ad wadxint hor ni gazaan.
43007009	Chi gulox rëbaman loj reeman zian, baya'nman Galilea.
43007010	Chi ma zë ree bijch Jesús, dxel nëman zë lanij guin, per ralanzi zëman chitëë chu gagbee.
43007011	Per yu' ree bén Israel raguiil laaman loj lanij guin, rëb reeman: ―¿Con bén guin ya'n?
43007012	Loj gra ree benzien we lanij guin, zienloj ni rniee reeman Jesús. Yu' reeman rëb: “Benza'can”, yu'za reeman rëb: “Ad benza'ctan, rusquieeman bejn ree.”
43007013	Per achutczi ruza't laaman loj gra bejn, guial rdxeb reeman guxtis Israel ree.
43007014	Chi gurol xuman ni cayajc lanij guin, guyu Jesús lën yadooro' Jerusalén, abi' guzuloj culüüman bejn ree.
43007015	Guiáad ree bén Israel badxaloj reeman, rëb reeman: ―¿Chexc ya'n contzi gra ragbeex, awa ni'quid basiidtix?
43007016	Dxel rëb Jesús loj reeman: ―Ad guictan carii ni culün lëjt, zëëdan por Dios, bén guxhaal naj. Bal chu rën güün zi'c rënman, zignia'man bal ni carii guicanan culün lëjt o zëëdan por Dios ya.
43007018	Bén rulüü ganaxzi ni rbëëguijcaman, rüjnman laan din guilies ree bejn xvaloraman. Per bén rüjn mazri din guilies bejn xvalor Dios, bén guxhaal laaman, laaman rniee ni diidxli, ad rusquieetaman bejn.
43007019	’Yan, majsi basa'nnë Moisejs lëjt ley, per ni'qui tijbidi ad rüjnt zi'c rëb ley guin. ¿Chexquiza zeel rëndi gugüjtidi naj?
43007020	Badxi' ree bén guinan, rëb reeman: ―Xindxab yu' luxdool. ¿Chuczi rën gugüjt lüj?
43007021	Abi' rëb Jesús loj reeman: ―Por tijbzi milagr ni benan radxalojdi.
43007022	Abi' lëjt gunabee Moisejs lëjt guial gra ree xinguiaaw chu' sen, (majsi ad por Moisejst ru bejn sen guin, mal rüjn ree dux bengol gulal ree zian), abi' lëjt rgu'di bejn ree sen, majsi dxej raziiladx bejn.
43007023	Yan, bal chitëë gusaglojdi ley ni basa'nnë Moisejs lëjt, rgu'di sen bejn ree majsi dxej raziiladx bejn. ¿Chexquiza zeel ralendi guial bayünan tijb bénragxuu dxej raziiladx bejn?
43007024	Ad rüjndi xgabmal por ni ruguiaazidi rüjn bejn, yaloj xgaj gol gogbee zagdxe xhie cayüjnman.
43007025	Yu' ree bén Jerusalén guzuloj rniabdiidx loj lasa' reeman, rëb reeman: ―¿Nid bén guinan cayguiil reeman ya din gugüjt reeman laaman?
43007026	Abi' yan laaman canee niz loj ree bejn, abi' ni'qui chut xhie rëb lojman. ¿Ni ma bililadx ree guxtis ya'n guial laaman na̱j Cristo?
43007027	Per dunuj ree rayagbeechaaw ban zaman, guiáad chi gui't Cristo, achut gagbee ban saman.
43007028	Chi biguiejn Jesús zian, la'tgaj culüüman bejn ree lën yadooro' Jerusalén, dxel guneeman rejs rëbaman: ―¡Lëjt rëb nünbeedi naj abi' ragbeedi ban guzaan! Per ad zialtan por naj gajc, zialan por quijb bén rniabee bén ad nünbeetidi.
43007029	Per naj nünbee laaman guial zialan diizd lod za'man, laa tëëman guxhaal naj.
43007030	Chi biguiejn reeman zian, guyën reeman niniaaz reeman laaman, per achut gunaaz laaman, guial gad hor gal guiniaazaman.
43007031	Loj ree bénguixiuj za' yagaj zien reeman bililadx laaman, abi' rëb reeman: ―Chi gui't Cristo, ¿wen mazri zien ree milagr güünman guial loj bén guin ya?
43007032	Biguiejn ree bénfarisew ni rniee ree bejn Jesús. Abi' laa reeman con ree bixhioz rniabee, guxhaal reeman bén rajp ree ro' yadooro' Jerusalén din guiniaaz reeman Jesús.
43007033	Dxel rëb Jesús: ―Ad xchejtri gazunë'n lëjt, dxel yaya'n lod za' bén guxhaal naj.
43007034	Yaguiilidi naj, per ad zadxejltidi naj, din ad zile't gui'tidi lod gazun.
43007035	Abi' ree bén Israel guin guzuloj rniabdiidx loj lasa' reeman, rëb reeman: ―¿Banczi zajc che bén guin din ad zadxejltaman? ¿Ni zejman lod zojb ree bén Israel loj ree benzit ya, chiglüüman laa reeman në ree bén ad najt bén Israel?
43007036	¿Xhie rën guiëb guial naman: “Yaguiilidi naj per ad zadxejltan, din ad zile't gui'tidi lod gazun”?
43007037	Dxej rliox lanij guin na̱j mazri dxej zojbloj, dxejzii guzuli Jesús guneeman rejs, rëbaman: ―Bal chu lëjt re'c nijs, gol guda lon din guië'dan.
43007038	Din bén rliladx naj zi'c ca loj xtiidx Dios, lën luxdooman gach nijs runee guialnaban.
43007039	Chi gunee Jesús zian, rën guiëb xtiidxaman guial gra ree bén chililadx laaman zabajnnë reeman xSprijt Dios. Din nadxel ad wayi'tt xSprijt Dios guial ad waguiajt Jesús lod canabeeman.
43007040	Yu' ree bén no'ch loj ree benzien guin, chi bacaagdiajg reeman ni gunee Jesús, rëb reeman: ―Walican, bén guin na̱j gui't guidgadëë xtiidx Dios loj ree bejn.
43007041	Yu'za reeman rëb: ―Bén guin na̱j bén bacaabee Dios. Per yu' reeman rëb: ―Ad laataman na̱j Cristo, din ad niz Galileat na̱j griiman.
43007042	Loj xtiidx Dios ca guial loj xdiaa rey Davi grii Cristo, abi' Belén galaman ladx gajc rey Davi.
43007043	Zian gojc dxel gula' lasa' reeman por Jesús.
43007044	Zien reeman guyën niniaaz laaman, per achut bayax niniaaz laaman.
43007045	Chi bayejc ree bén rajp ro' yadoo guin lod za' ree bénfarisew guin con ree bixhioz rniabee guin. Rëb reeman loj reeman: ―¿Chexc zeel ad bidnëtidi laax?
43007046	Dxel rëb ree bén rajp ro' yadoo guin: ―¡Ad goct wayu bén guiniee zi'c rnieex!
43007047	Abi' rëb ree bénfarisew guin: ―¿Në lëjt ma cwëjb basquieex lëjt ya?
43007048	¿Wen yu' ree dux guxtis ree, o bénfarisew ree ma bililadx laax ya?
43007049	¿Nid ragbeedi ya guial zien ree bén guin banijt loj Dios guial ad nünbeet reeman ley?
43007050	Per bénfarisew la Nicodemo bén bignaj Jesús tijb guxhin, rëbaman loj reeman:
43007051	―Loj dux ley ree ca guial ad zile't yaguie'ch ree xhie casti rayal tijb bejn, chi gad dunuj ree yacaagdiajg xtiidxaman, din chile' yayagbee ree xhie beenman.
43007052	Badxi' reeman laan rëb reeman: ―¿Wen në lüj za'në ree bén Galilea ya? Basiid zagdxe loj xtiidx Dios din gagbeel ad goct warii bén rudëë xtiidx Dios loj ree bejn niz Galilea.
43007053	Dxel bare'ch reeman zia lidx lidx reeman.
43008001	Per Jesús zëman ruguia' Olivos.
43008002	Chi bareguiaal, rsil badxinman lën yadooro' Jerusalén stijb. Zien ree bejn bido'p lod za'man, dxel gurejman guzuloj culüüman laa reeman.
43008003	Abi' mextr rulüü ree ley con ree bénfarisew bidxinnë tijb béngunaa banaaznë tijb xinguiaaw, dxel bazuj reeman laaman galay ree bén guin,
43008004	zianz rëb reeman loj Jesús: ―Mextr, banaaz béngunaa guie loj mer hor ni yu'nëman xinguiaaw ren.
43008005	Abi' loj ley basa'nnë Moisejs dunuj ree ca guial lasa' béngunaa guie rayal guiëtaman con guiaj. ¿Laadx lüj xhie nal?
43008006	Gunabdiidx reeman zian din guidoon xhie guiëbaman din gac gutedia' reeman laaman. Per con basajb lojman abi' guzulojman cucaaman luyuj con xbacwënman.
43008007	Per guial laa reeman canabdiidxzi canabdiidx reeman lojman, abi' babejliman, rëbaman loj reeman: ―Chutëëz bén ad wayüjnt dol, yaloj laaman gucaaguiaj béngunaa guie.
43008008	Dxel basajb lojman stijb, basnuu bacaaman luyuj guin.
43008009	Chi biguiejn reeman ni guneeman, guzuloj cayza tijbgaj reeman, diizd mazri bengol xt bara reeman baza. Tijbzi béngunaa guin baya'n con Jesús loj ree bén riga' yagaj.
43008010	Dxel babejliman, rëbaman loj béngunaa guin: ―¿Con ree bén bidnë lüj? ¿Ni'qui tijb reeman achut xhie been lüj ya?
43008011	Dxel rëb béngunaa guin: ―Dad, ni'qui tijbaman. Abi' rëb Jesús: ―Ni'qui naj achet günan lüj. Baguiaj yan, ad güünril dol.
43008012	Dxel gunee Jesús stijb, rëbaman loj ree bén riga' yagaj: ―Naj na̱j bajl rusni bénguidxliuj. Abi' bén guzoob da diidxan, zani xquiarguiejnman xhienaag gapaman guialnaban tiblayaa con Dios, ad yu' tëët dxej guicajy xquiarguiejnman.
43008013	Abi' ree bénfarisew rëb reeman lojman: ―Lüj gajc ruza't lüj, abi' achet lasajc xtiidxil.
43008014	Dxel rëb Jesús loj reeman: ―Lasajc da diidxan, majsi naj gajc cane por naj, din naj ragbee ban zialan ban tëë gan, sa'n lëjt ad ragbeetidi ban zialan ban tëë gan.
43008015	Lëjt rnieedi bejn zi'ctizi na̱j xixgabidi, sa'n naj achut ruzatan.
43008016	Abi' bal guzatan bejn, ganen diidxli, din ad zanetan zi'c na̱j da xgaban, në da Dadan bén guxhaal naj ragbee guial diidxli na̱j ni ganen.
43008017	Abi' loj xleydi ca guial chi yu' tio'p bén rniee tiblojzi, diidxliqui na̱j ni rniee reeman.
43008018	Yan, naj gajc na̱j tijb bén rniee por naj, abi' da Dadan bén guxhaal naj, na̱j stijb bén rniee por naj.
43008019	Gunabdiidx reeman lojman rëb reeman: ―¿Con xdadil? Badxi'man laan rëbaman: ―Lëjt ad nünbeetidi naj, ad nünbee tëëtidi da Dadan, din bal nüjnbeedi naj, ziangajc nüjnbeedi da Dadan.
43008020	Zian gunee Jesús la'tgaj rulüüman bejn ree lën yadooro' Jerusalén, niz lod za' ree ni rgu' reeman gon. Per achut gunaaz laaman, din ad wadxint hor guiniaazaman.
43008021	Gunee Jesús stijb, rëbaman: ―Chi ma gan, zaguiilidi naj, per zëjtnë xtolidi, din lod gan ad zile't gui'tidi.
43008022	Dxel rëb ree bén Israel guin: ―¿Wen ni laagajcaman gugüjt laaman ya, zeel naman guial ad zajct yo' ree lod cheman?
43008023	Abi' rëb Jesús loj reeman: ―Lëjt na̱j bén ladguiajt guie, sa'n naj ladya ni zialan. Lëjt na̱j bénguidxliuj, sa'n naj ad bénguidxliujt na̱j.
43008024	Zeel rnin, zëjtnë xtolidi. Din bal id zaliladxidi guial naj na̱j bén najn, zëjtnë xtolidi.
43008025	Dxel gunabdiidx reeman lojman, rëb reeman: ―¿Chuza lüj? Badxi'man laan rëbaman: ―Ma rnin lojdi diizd yaloj.
43008026	Zien ni ra'pan gulün lëjt ni ganenë' tëën lëjt. Per naj, ni canen loj bénguidxliuj na̱j ni rucagdiagan rniee bén guxhaal naj, abi' ni rnieeman na̱j diidxli.
43008027	Per laa reeman ad gogbeet guial Diosan ruza'taman.
43008028	Zeel rëbaman loj reeman: ―Chi ma beendi zi'ctizi rëndi con Bén guxhaal Dios, dxel gagbeedi najcan, gagbee tëëdi guial achetczi rünan por da xgabzan, naj rnie ni ma balüü da Dadan naj.
43008029	Din laaman guxhaal naj, laaman za' con naj, abi' ad yu't dxej cwëëladxaman naj, guial zianczi rünan ni rayuladxaman.
43008030	Chi rëb Jesús zian, zien ree bejn bililadx laaman.
43008031	Rëb Jesús loj ree bén Israel bililadx laaman: ―Bal gusnuu guzoobidi da diidxan, waliqui najdi da bejnan,
43008032	abi' züjnbeedi conin na̱j diidxli, abi' por diidxli guin zalaadi.
43008033	Badxi' reeman laan rëb reeman: ―Dunujn zio'p loj xdiaa Abraham, abi' ad yu't dxej wayajcan zi'c bén nado'. ¿Chexquiza zeel nal du lojn, guial por diidxli zalaan?
43008034	Dxel rëbaman loj reeman: ―Diidxli rnin lojdi, guial graczi bén rüjn ganaxzi dol, laa reeman na̱j zi'c bén nado' loj dol.
43008035	Abi' tijb bén nado' loj bejn, ad zile't guiëbaman xfamilaman na̱j xpatronman, sa'n xi'n patron guin zile' guiëbix xfamilixan.
43008036	Zeel bal Xi'nman guslaa lëjt, ad najtridi zi'c bén nado'.
43008037	Ma qui ragbeen guial loj xdiaa Abraham zëëdidi, per lëjt rën gugüjt naj guial ad rayuladxtidi da diidxan.
43008038	Naj rni ni ma balüü da Dadan naj, sa'n lëjt rüjndi zi'c na xDadidi güündi.
43008039	Badxi' reeman rëb reeman: ―Dux Dadan na̱j Abraham. Dxel rëb Jesús loj reeman: ―Bal niajquidi xi'n Abraham, züjndi zi'c beenman.
43008040	Per yan, majsi ma rnin lëjt diidxli zi'c balüü Dios naj, lëjt rëndi gugüjtidi naj. ¡Abi' Abraham ad yu't dxej nüjnman zian!
43008041	Sa'n lëjt rüjndi zi'cgajc rüjn xDadidi. Abi' rëb reeman loj Jesús: ―Dunujn achut mazri xi'n nayajcan. Tijbzi Dios na̱j dux Dadan.
43008042	Dxel rëb Jesús loj reeman: ―Bal walidi Dios na̱j xDadidi, guiëndi naj, din por laaman zialan loj guidxliuj. Ad zialtan por naj gajc, zialan por Dios bén guxhaal naj.
43008043	Abi' ad rignia'tidi ni rnin, guial ad rëntidi gucaagdiajguidi da diidxan.
43008044	XDadidi na̱j xindxab, abi' rüjndi zi'c rënx güündi, din diizd yaloj ruladx xindxab guin gugüjtix bejn. Ad yu't dxej chinalix ni na̱j diidxli, din ad rnieetix diidxli. Chi rnieex diidx rusquiee, achet naladxix, din laax na̱j xin rusquiee na̱j tëëx xdad guialrusquiee.
43008045	Per guial naj rni lëjt ganax diidxli, ad rliladxtidi naj.
43008046	¿Chu lëjt zajc na guial yu' xhie dol ma benan? Abi' bal diidxli na̱j ni canen, ¿chexquiza zeel ad rliladxtidi naj?
43008047	Bén na̱j xbejn Dios rucaagdiajgaman xtiidxaman, per lëjt ad xbejntaman najdi, zeel ad rucaagdiajgtidi xtiidxaman.
43008048	Dxel rëb ree bén Israel guin loj Jesús: ―Waliqui ni ranan guial xindxab yu' luxdool na̱j tëël bén Samaria.
43008049	Badxi'man laan rëbaman: ―Achut xindxab yu' luxdon, naj cuzob xtiidx da Dadan, per lëjt ganax diidxguijdx rnieedi naj.
43008050	Naj ad raguiltan guilies ree bejn da valoran, majsi yu' bén rën güün bejn zian, abi' laaman rüjn xguialguxtis.
43008051	Diidxli rnin lëjt, bén guzoob da diidxan, ad yu't dxej guiëtaman.
43008052	Dxel rëb ree bén Israel guin lojman: ―Yanri ma rayagbeechaawan guial xindxabqui yu' luxdool. Abraham në gra ree bén badëë xtiidx Dios loj ree bejn, güjt reeman, guiáad lüj nal: “Bén guzoob da diidxan, ad yu't dxej guiëtaman.”
43008053	¿Wen mazri lasajquil ya guial loj dux béngulal ree Abraham? Güjtaman, güjt tëë ree bén badëë xtiidx Dios loj ree bejn. ¿Laadx lüj chu naladxil najl?
43008054	Abi' rëb Jesús loj reeman: ―Bal naj gajc gales da valoran, achet lasajc ni ganen por naj. Per bén rlies da valoran na̱j da Dadan, bén nagajquidi na̱j xDiosidi.
43008055	Lëjt ad nünbeetidi laaman, sa'n naj nünbeen laaman. Abi' bal ganin ad nünbeetan laaman, nëgajc naj ma na̱j bén rusquiee zi'cgajc lëjt. Per nünbeen laaman abi' ruzoban xtiidxaman.
43008056	Xbéngulalidi Abraham, babaaman guial guguiaaman dxej ni guialan. Abi' chi baguiaaman dxej guin, mazri babaaman.
43008057	Dxel rëb ree bén Israel guin lojman: ―Ni'qui gadil chu' tü'pchii ijz, ¿guiáad lüj ya nal baguiaal Abraham?
43008058	Abi' gunee Jesús rëbaman: ―Diidxli rnin lojdi, mal nabanan chi gad Abraham chu'.
43008059	Dxel gules reeman guiaj din nucaa reeman laan Jesús. Per laa guzëëb gajcaman galay ree bejn, abi' gudëdaman galay reeman bariiman lën yadoo guin, laa zia gajcaman.
43009001	Chi cadëd Jesús tiblajt, baguiaaman tijb xin ad ranit loj diizd chi golix.
43009002	Dxel gunabdiidx ree xbejnman lojman, rëb reeman: ―Mextr, ¿chexc zeel ad ranit loj bén guin diizd chi golaman? ¿Por xtol ree xDadaman ya, o por xtol gajcaman?
43009003	Badxi' Jesúsan, rëbaman: ―Najman zian ad por xtoltaman ad por xtol tëët ree xDadaman. Gojlaman zian din chi yayajcaman, guguiaa ree bejn xguialrniabee naroob Dios.
43009004	Yan, la'tgaj yu' tiamp, rüjn naguiejn yaguieen ree ni na bén guxhaal naj, din ma yayaaloj tiamp ni achetri zajc gac.
43009005	Abi' la'tgaj za'n loj guidxliuj guie, naj na̱j bajl rusni bénguidxliuj.
43009006	Chi gulox guneeman zian, guxhie' xhiejnman luyuj, abi' beennëman laan bajn, persi gudëëbaman laan guiaaloj xin guin.
43009007	Abi' rëbaman lojx: ―Bitiib lojl ro' tanc Siloé ―Siloé rën guiëb ni guxhaalaman. Dxel bitiib lojx, abi' chi bayejquix, ma rani lojx.
43009008	Dxel bén zojb ree gajxh lod zojbix con ree bén ragbee guial laax rniab carda, rëb reeman: ―¿Nid xin guinan rbej rniab carda ya?
43009009	Yu' reeman rëb: ―Laaquixan. Yu'za reeman rëb: ―Ad laatixan, rguienzix zian. Per laax rëb: ―Najcan.
43009010	Dxel gunabdiidx reeman lojx, rëb reeman: ―¿Xhieza naag gojc bani lojl?
43009011	Badxi'xan, rëbix: ―Bén la Jesús been bajn, gudëëbaman guiaalon abi' naman: “Wej bitiib lojl ro' tanc Siloé.” Dxel wan, chi gulox gudiib lon, max bani lon.
43009012	Abi' rëb reeman lojx: ―¿Conzaman yan? Zeel rëbix: ―Ad ragbeetan.
43009013	Loj hor zii binë reeman xin bayajc guiaaloj guin loj ree bénfarisew,
43009014	din dxej been Jesús bajn persi bayüjnman guiaaloj xin guin, dxej guin raziiladx ree bejn.
43009015	Dxel gunabdiidx ree bénfarisew guin lojx xhienaag guzuloj rani lojx. Abi' rëbix loj reeman: ―Jesús gudëëb bajn guiaalon, dxel bitiib lon, yan ma ranin.
43009016	Yu' ree bénfarisew guin rëb: ―Bén bayüjn guiaalojl ad xbejnt Diosan, din ad rajptaman respejt dxej raziiladx bejn. Per yu'za reeman rëb: ―¿Xhienaag güünman milagr guie ree, bal najman béndol? Garent garen rëb reeman.
43009017	Abi' gunabdiidx reeman loj xin bayajc guin zatijb, rëb reeman: ―¿Laadx lüj xhie nal chu na̱j bén bayüjn guiaalojl? Badxi'xan rëbix: ―Naj rni guial laaman na̱j bén rudëë xtiidx Dios loj ree bejn.
43009018	Per bén Israel guin ree ad rliladxt reeman, din ad banit lojx abi' yan ma ranin, dxel gurejdx reeman xdadix con xniaax,
43009019	abi' gunabdiidx reeman loj reeman, rëb reeman: ―¿Xin guien na̱j xi'ndi ya, xin rëbidi ad ranit loj diizd gojlix? Yan, ¿xhienaag gojc zeel ma ruguiaax?
43009020	Badxi' reeman laan rëb reeman: ―Dunujn rayagbee guial du xi'nanan, rayagbee tëën guial diizd chi golix ad ranit lojx.
43009021	Per ad rayagbeetan xhienaag gojc zeel rani lojx, ad rayagbee tëëtan chu bayüjn guiaalojx. Gol gunabdiidx lojx, ma najx xingol, ma zajc na laagajquix lojdi xhienaag gojc.
43009022	Rëb ree xdadix zian guial rdxeb reeman xguxtis ree bén Israel, din ma baya'n reeman diidx, chutëëz bén guiëb guial Jesús na̱j Cristo, ad zatiëjbtri reeman chu'man lën yadoo.
43009023	Zianan zeel rëb reeman: “Gol gunabdiidx lojx, ma najx xingol.”
43009024	Dxel gurejdx reeman laax zatijb, abi' rëb reeman: ―Laa Dios ruguiaa, guna diidxli, din dunujn rayagbee guial béndol na̱j bén bayüjn lüj.
43009025	Badxi'xan rëbix: ―Ad ragbeetan bal béndolan o ad béndoltan ya. Tijbzi ni ragbeen na̱j guial ad banit lon, abi' yan ma ruguian.
43009026	Dxel gunabdiidx reeman lojx stijb, rëb reeman: ―¿Xhienaag beennëman lüj? ¿Xhienaag beenman persi rani lojl?
43009027	Badxi'xan rëbix: ―Ma rnin lojdi, abi' lëjt ad rliladxtidi naj. ¿Chexc zeel rëndi ganin zatijb xhienaag beenman? ¿Wen në lëjt rën gac xbejnman ya?
43009028	Dxel gudilë reeman laax rëb reeman: ―Lüj bal najl xbejnman, sa'n dunujn xbejn Moisejs nayajcan.
43009029	Din dunujn rayagbee Dios gunee Moisejs, per bén guin ni'quid rayagbeetan ban zaman.
43009030	Badxi'xan rëbix: ―¡Xhiechalnin zeel ad ragbeetidi ban zaman! Guiáad naj por laaman ma rani lon.
43009031	Dunuj ree rayagbeechaaw guial ad ridxga't Dios xtiidx ree béndol, ridxga'man xtiidx ree bén ruzoob xtiidxaman rüjn tëë reeman zi'c rënman.
43009032	Ad goct wacaagdiajg ree guial chu' bén yayüjn loj bén ad ranit loj diizd gojlaman.
43009033	Yan, bal id por Dios zëëd bén guin, achetczi nile' nüjnman.
43009034	Dxel rëb reeman lojx: ―Lüj gojl con dol, ¿wed lüj gulüü dunujn? Abi' babëë reeman laax yagaj.
43009035	Gogbee Jesús ni guzac xin bayüjnman, dxel chi badxaagaman laax, rëbaman lojx: ―¿Rliladxil bén guxhaal Dios loj guidxliuj ya?
43009036	Badxi'xan rëbix: ―Dad, guna chunin, din chililadxan laaman.
43009037	Dxel rëbaman lojx: ―Ma baguiaal laaman, laaman na̱j bén caneenël.
43009038	Abi' bazuxib xin guin lojman, rëbix: ―Rliladxan lüj, Dad.
43009039	Zianz rëb Jesús: ―Bialan loj guidxliuj guie din günan guialguxtis, din por naj yani loj ree bén ad ranit loj, guiáad ree bén rani loj, ad zanit loj reeman.
43009040	Yu' ree bénfarisew za'në laaman. Chi biguiejn reeman rëbaman zian, rëb reeman: ―¿Wen në dunujn ad ranit duloj ya?
43009041	Dxel rëb Jesús loj reeman: ―Bal id rani lojdi, achet dol rajpidi. Per guial nadi rani lojdi, rajpidi dol por ree xtolidi.
43010001	Rëb tëë Jesús: ―Diidxliczi rnin lojdi, bén ad rut niz ro' xgurajl ree xiil, bén ru niz lood ren, laaman na̱j béngubaan.
43010002	Per bén ru niz ro' xgurajl reeb, laaman na̱j bén rniaj laa reeb.
43010003	Abi' rxhial bén rajp ro' xgurajl reeb persi ru bén rniaj laa reeb, abi' chi rbejdxaman tijbgaj reeb, rayünbee reeb cha'man. Zianz rbëëman laa reeb lën gurajl guin.
43010004	Abi' chi ma brii gra reeb, dxel rniedaman loj reeb, guiáad laa reeb rnal laaman, guial nünbee reeb cha'man.
43010005	Per ad rnalt reeb tijb bén ad nünbeet reeb, ruxüünl reeb lojman, guial ad nünbeet reeb cha'man.
43010006	Chi gulox gunee Jesús zian, ad bignia't ree bén riga' yagaj xhie rën guiëb ni guneeman.
43010007	Rëb Jesús loj reeman zatijb: ―Diidxliczi rnin, naj na̱j zi'c ro' xgurajl ree xiil, lod ru reeb.
43010008	Gra ree bén bi't chi gad naj guial na̱j reeman zi'c béngubaan, rban reeman rusagzi tëë reeman. Per ree bén na̱j da bejnan ad bidxga't reeman laa reeman.
43010009	Naj na̱j ro' port, abi' bén ru ro' port guie zajpaman perdon, dxel ma zile' chu'man yarii tëëman zi'cgajczi tijb xiil abi' zian rdxejl ni rawib.
43010010	’Béngubaan ri'tzaman din cwanman, gugüjtaman gunijt tëëman, sa'n naj zialan din gapidi guialnaban, gap tëëdi zro' da'tan.
43010011	Naj na̱j zi'c tijb bén rniaj xiil ree zagdxe. Abi' bén rniaj xiil ree zagdxe xt xguialnabanman rudëëman por laa reeb.
43010012	Per bén rniaj laa reeb por milia, chi ruguiaaman zëëd cuyojt, laa ruxüün gajcaman, rbëëladxaman xiil guin ree guial ad najt reeb xi xiilaman në guial ad najtaman bén rniaj ree xiil, dxel rniaaz cuyojt guin laa reeb abi' rtie'chib laa reeb.
43010013	Laaman rbëëladx laa reeb, din por miliazi rniajman laa reeb abi' achet naladxaman por laa reeb.
43010014	’Naj na̱j zi'c bén rniaj xiil ree zagdxe. Abi' zi'c nünbee da Dadan naj, zian nünbeen laaman, ziangajc nünbee ree da xiilan, guiáad laa reeb nünbee naj. Abi' xt da guialnabanan gudëdan por laa reeb.
43010016	Ra'p tëën stibcwaa ree xiil ad yu't lën gurajl guie. Në laa reeb ryaadx chigxin, laa reeb guzoob da diidxan, yadxaag grop cwaa reeb gac reeb tijbzi, abi' tijbzi bejn gap laa reeb.
43010017	’Da Dadan Dios rënman naj guial naj gajc rudë naj guiëtan par yabanan stijb.
43010018	Achut zajc gugüjt naj bal id naj gatiëëb. Naj ra'p guialrniabee par gatiëëban guiëtan në par yabanan stijb, din laan na̱j guialrniabee ni banee da Dadan lon.
43010019	Chi biguiejn ree bén Israel guin ni rëbaman, gojc reeman tio'p lala' stijb.
43010020	Zien reeman rëb: ―¿Chexc zeel ridxga'di laaman? Awa xindxab yu' luxdooman rajc tëë guijcaman.
43010021	Per yu' reeman rëb: ―Ni'qui tijb bén yu' xindxab luxdoo ad rnieet zian. ¿Wen zajc yaxhal xindxab guiaaloj ree bén ad ranit loj ya?
43010022	Tiamp nayaag, chi cayüjn ree bén Israel lanij ni rüjn reeman gazobijz par yadooro' Jerusalén.
43010023	Wej Jesús lën yadoo guin. Chi cazaman niz ro' curdur ni rniee reeman xcurdur Salomón.
43010024	Dxel biyaw ree bén Israel laaman, rëb reeman lojman: ―¿Xt goc naga'loj cu'nawëëguil dunujn? Guna du lojn bal lüj na̱j Cristo.
43010025	Badxi' Jesúsan rëbaman: ―Ma rnin lojdi, per lëjt ad rliladxtidi naj. Abi' ree ni rünan con xguialrniabee da Dadan Dios, laa reen rulüü chu najn.
43010026	Per ad rliladxtidi, guial ad najtidi da bejnan.
43010027	Bén na̱j ree da bejnan, nünbee reeman cha'n, guiáad naj nünbeen laa reeman, abi' laa reeman rzanal naj.
43010028	Naj rudë guialnaban tiblayaa loj reeman, ad yu't dxej nit reeman. Abi' achut zajc chiquied laa reeman lon.
43010029	Din da Dadan, bén banee laa reeman lon, rajpaman mazri guialrniabee guial loj gra. Achut zajc chiquied laa reeman lojman.
43010030	Da Dadan con naj, nayajcan tijbzi.
43010031	Dxel cwa' ree bén Israel guin guiaj din gucaaguiaj reeman Jesús.
43010032	Per rëbaman loj reeman: ―Por xguialrniabee da Dadan, zien ni zagdxe ma benan niz lojdi. ¿Con pornin gucaaguiajdi naj?
43010033	Badxi' reeman laan rëb reeman: ―Ad por ree ni zagdxe ni beentilan yacaaguiajn lüj, yacaaguiajn lüj guial ad rajptil Dios respejt, din bénguidxliujzi lüj, abi' rüjn lüj gajc zi'c Dios.
43010034	Dxel rëb Jesús: ―Loj xleydi rëb: “Naj rni guial lëjt na̱j dios.”
43010035	Dunuj ree rayagbee guial ad ni rusquieet na̱j ni ca loj xtiidx Dios. Abi' laaman gulëëlaj dios bén basa'nnë ree xtiidxaman, bén gojp ree guialrniabee loj ree bén Israel.
43010036	Yan, bal da Dadan Dios gulëëca naj persi guxhaalaman naj loj guidxliuj, ¿chexquiza zeel nadi ad ra'ptan laaman respejt guial rnin, xi'nman naj?
43010037	Bal id cayünan zi'c na da Dadan, ad chililadxidi naj.
43010038	Per bal cayünan zi'c naman, majsi ad zaliladxtidi naj, per gol bililadx guial por laaman zëëd ni rünan din gagbeedi guial da Dadan za'në naj, guiáad naj za'në'n laaman.
43010039	Dxel guyën reeman niniaaz reeman Jesús, per gulaaman loj reeman.
43010040	Abi' zëman zatiblad ro' guiiw Jordán, lod baroobnijs Waj bejn ree yaloj, yagaj baya'nman.
43010041	Abi' zien ree bén bidxin yagaj rëb: ―Walin, majsi achet milagr been Waj, per gra ni guneeman xcwent bén guie na̱j diidxli.
43010042	Dád zien reeman bililadx Jesús yagaj.
43011001	Guyu tijb bénragxuu, brii lajman Lazr. Laaman con re bizanman Li con Mart, na̱j ladx reeman Betania.
43011002	Abi' Li bizan Lazr, laam baroob perfum guia' Jesús abi' bacwiidximin con guidxguijquim.
43011003	Dxel grop bël reem guxhaal ruson loj Jesús, rëb reem: ―Dad, ragxuu xmiwil Lazr.
43011004	Chi biguiejn Jesús zian, rëbaman: ―Guialguijdx guin ad zëëdtan par gugüjtan, zëëdan din gac guguiaa bejn xguialrniabee Dios në par guguiaa reeman xguialrniabee Xi'n Dios.
43011005	Majsi rën da't Jesús Mart con Li në Lazr,
43011006	per chi cwa'man ruson ragxuu Lazr, sta goglaaman zatio'p dxej lod za'man.
43011007	Dxel rëbaman loj ree xbejnman: ―Yo' ree niz Judea zatijb.
43011008	Abi' rëb reeman lojman: ―Mextr, ad wayajct xchej guyën ree bén zojb niz ni nucaaguiaj reeman lüj. ¿Abi' chel ni zatijb ya?
43011009	Dxel rëb Jesús: ―Lëjt ragbee guial chiptio'p hor yu' tibdxej. Abi' bén rza radxe, achet rirejl guia'man, din yu' bajl rusni loj guidxliuj guie.
43011010	Per bén rza guxhin, yu' ni rirejl guia'man, din achet bajl guin rajpaman.
43011011	Rëb tëë Jesús loj reeman: ―Ma naga'yëjs dux miw ree Lazr, per chicwëënan laax.
43011012	Dxel rëb ree xbejnman: ―Dad, bal naayëjsix, rën guiëban yayajquix.
43011013	Per ni rëb Jesús rën guiëban guial ma güjt Lazr, guiáad ree xbejnman gunaladx reeman rëbaman naga'yëjsizix.
43011014	Dxel bagojn Jesús laa reeman, rëbaman: ―Ma güjt Lazr.
43011015	Rabaan por lëjt guial ad guzutan ni din chililadxidi naj. Yan, yo' ree yugnaj reex.
43011016	Dxel Tumajs, bén rniee reeman cwajch, rëbaman loj los demazri xbejn Jesús: ―Yo' ree yunë' reeman, din lod guiëtaman, yayëjtnë' reeman.
43011017	Chi bidxin Jesús Betania, ma gojc tajp dxej biguie'ch Lazr.
43011018	Betania guin raya'nan gajxh Jerusalén, zi'ct choon kilometro.
43011019	Abi' zien ree bén Israel bignaj Mart con Li din yagu' reeman luxdoo reem guial güjt bizan reem.
43011020	Chi gogbee Mart ma zëëd Jesús gajxh, briim bigchaaglojm laaman, guiáad Li baya'nm lënü.
43011021	Dxel rëb Mart loj Jesús: ―Dad, bal nizujl guie, ad ziant niëjt da zanan.
43011022	Per naj ragbee guial ni'qui yan zunee Dios ni guiniabil lojman.
43011023	Dxel rëb Jesús: ―Naj rni yaban bizanl.
43011024	Badxi'min rëbim: ―Ma qui ragbeen, yabanm dxej yaban gra ree bengüt. Chi guidxin dxej güün xguialguxtis Dios.
43011025	Abi' rëb Jesús: ―Naj na̱j bén rusban ree bengüt rudë tëën guialnaban loj ree bejn. Bén chililadx naj, majsi guiëtaman, per zajpaman guialnaban loj Dios.
43011026	Guiáad gra bén naban rliladx tëë naj, zajpaman guialnaban loj Dios. ¿Rliladxil ni canin lüj ya?
43011027	Dxel rëbim lojman: ―Rliladxanan Dad. Rliladxan lüj na̱j Cristo, Xi'n Dios, bén na̱j gui't loj guidxliuj.
43011028	Chi gulox rëb Mart zian, dxel bignee xbëlim Li, rëbim ralan: ―Ma bi't Jesús, abi' caneeman lüj.
43011029	Biguiejnzi Li zian, laa bisugajquim bigchaaglojm Jesús.
43011030	Abi' Jesús gadzaman chu' luguiedx guin, sta za'man lod bigchaagloj Mart laaman.
43011031	Guiáad ree bén Israel zojbnë Li ragu' reeman luxdoom, chi baguiaa reeman cari da't bisum zëm, binal reeman laam. Gunaladx reeman ro' xbaa Lazr ziguiaanm.
43011032	Chi bidxinm lod za' Jesús, bazuxibim lojman rëbim: ―Dad, bal nizujl guie, ad ziant niëjt da zanan.
43011033	Chi baguiaaman roon Li con ree bén Israel nal laam, dád gognaa luxdooman guyu naya tëëman.
43011034	Dxel gunabdiidxaman rëbaman: ―¿Ban biquie'chidi laax? Abi' rëb reeman: ―Dad, guda nial din guguiaal.
43011035	Dxel biinman.
43011036	Abi' rëb ree bén Israel guin: ―Gol baguiaa nial dád guyënman laax.
43011037	Per yu' reeman rëb: ―Bén guinan baxhal guiaaloj tijb bén ad ranit loj. Yan, ¿niche niajc nüjnman ya'n chitëë niëjt Lazr?
43011038	Dád guyu naya luxdoo Jesús stijb, chi gubigaman ro' xbaa Lazr. Najn tijb guiajbiliaa, nada'cw tijb guiaj ro'n.
43011039	Dxel rëbaman: ―Gol biquied guiaj guin. Per Mart, bizan xingüt guin, rëbim: ―Dad, ma rliaam nadxuudx, din ma gojc tajp dxej ni gütim.
43011040	Badxi' Jesúsan rëbaman: ―¿Nid rnin ya, bal rliladxil, guguiaal xguialrniabee Dios?
43011041	Dxel bisüd reeman guiaj guin. Zianz gules loj Jesús xanyabaa rëbaman: ―Dad, quixtëë lüj guial ma bacaagdiajguil ni rnin.
43011042	Naj ragbeechaaw guial zianczi rucaagdiajguil ni rnin. Per rnin zian por ree bén riga' guie, din chililadx reeman guial lüj guxhaal naj.
43011043	Chi gulox rëbaman zian, dxel guridxa'man rëbaman: ―¡Lazr, barii yagaj!
43011044	Dxel barii Lazr lën baa guin nalüüb vend yaax con guia'x, guiáad lojx nayaaw lajd. Dxel rëb Jesús loj reeman: ―Gol baxhiequix, gol baslaax yaguiajx.
43011045	Dád zien ree bén binal Li bililadx Jesús, guial baguiaa reeman milagr beenman.
43011046	Per yu' reeman bicojn bénfarisew ree ni been Jesús.
43011047	Dxel bénfarisew ree në ree bixhioz rniabee, bachajg lasa' reeman con los demazri ree guxtis, rëb reeman: ―¿Xhienaag yaguieen ree ya'n, din dád zien milagr cayüjn xin guin?
43011048	Bal yadëëd ree mod, graczi bejn guililadx laax, dxel guxtis Rom ree guidganijt reeman dux yadoo ree në dux nacion ree.
43011049	Per loj reeman yu' bén la Caifás, bixhioz zojbloj rniabee loj ijzsii, rëbaman loj reeman: ―¿Nid ragbeedi ya,
43011050	nid rignia' tëëdi ya, zagdxe na̱j guiët tijbzi bejn por gra bén Israel, luar nit dux nacion ree?
43011051	Per Caifás guin ad ni naladxtzaman rëbaman. Guial najman bixhioz zojbloj rniabee loj ijzsii, zeel badëëd Dios ni guneeman, guial guiët Jesús por gra ree bén Israel.
43011052	Abi' ad por laatzi reeman, par gac reeman tijbzi con gra ree xbejn Dios, bén riga' ree guidib guidxliuj.
43011053	Zeel diizd dxejzii baya'n reeman diidx gugüjt reeman Jesús.
43011054	Zianan zeel ad contzi rulüülojtraman loj ree bén Israel, bazaman yagaj ziaman guiedx la Efraín, najn gajxh yujbidx, yagaj guzunë ree xbejnman.
43011055	Dxejzii ree ma zidyob pascw, lanij rüjn ree bén Israel, dád zien ree bén guiedx ree zë Jerusalén din güün reeman zi'c na̱j xcostumbr reeman par gac reeman naya loj Dios chi gad pascw gal.
43011056	Dxel raguiil reeman Jesús, abi' rniabdiidx loj lasa' reeman lën yadooro' Jerusalén, rëb reeman: ―¿Xhie nadi? ¿Zi'taman lanij ya o ad zi'ttaman?
43011057	Bénfarisew ree con ree bixhioz rniabee, gunabee reeman bal chutëëz bén ragbee ban za' Jesús, gugojnman din chile' guiniaaz reeman laaman.
43012001	Za xho'p dxej riaadx gal pascw, chi we Jesús Betania, lod zojb Lazr, xin basbanman.
43012002	Ni been reeman tijb guialraw par xche ni gudawnë reeman Jesús. Mart gule'c guialraw guin, guiáad Lazr na̱j tijb bén gurenë laa reeman xan mex.
43012003	Dxel cwa' Li cost garol lijtr perfum ni lasajc wayëjx, najcchaawnën ganax nardo, baroobimin guia' Jesús abi' bacwiidxnë guidxguijquimin. Guidibczi lënü guin baree nejxh.
43012004	Dxel Judas Iscariote, xin na̱j tijb ree xbejn Jesús, xin bayü laaman, rëbix:
43012005	―¿Chexc ad gudo't perfum guin? Zagdxeli nido'n zi'ct rüjn tijb bejn gan tib ijz, din nüjnan yudar bénprob ree.
43012006	Ad guial yu'tix xgab bénprob guin ree zeel rëbix zian, rëbix zian guial najx xin gubaan. Abi' guial laax naaz bols yu' milia, rbanx ni rudëë reeman rgu'chaawix.
43012007	Dxel rëb Jesús lojx: ―Guzujr biinan. Ma badxe'xgajm naj perfum guin par chi guidxin dxej guiguie'chan.
43012008	Din bénprob guin ree zianczi za'në reeman lëjt, per naj ad ziantczi gazunë'n lëjt.
43012009	Bén guixiuj bén Israel gogbee za' Jesús Betania, abi' wej reeman yagaj, ad par guguiaatzi reeman Jesús, në par guguiaa reeman Lazr, xin basbanman.
43012010	Zeel baya'n ree bixhioz rniabee diidx guial në Lazr gugüjt reeman.
43012011	Din por laax dád zien ree bejn cayrii loj reeman, abi' caliladx reeman Jesús.
43012012	Chi bareguiaal, zien da't ree bén zë lanij pascw Jerusalén gogbee guidxin Jesús yagaj,
43012013	dxel cwa' reeman zijn, brii reeman bigchaagloj reeman laaman, rbidxa' reeman rëb reeman: ―¡Benza'c bendxoon na̱j Dios! ¡Nüjnle'man Bén guxhaalaman! ¡Nüjnle'man bén na̱j rey Israel!
43012014	Bidxaagloj Jesús tijb burdoo, abi' gudxibaman laab, persi gojc zi'c ca loj xtiidx Dios lod rëb:
43012015	Bén Sión, ad rdxebidi. Gol baguiaa, laa xreydi zëëd, dxiibaman tijb burdoo.
43012016	Yaloj ad bignia't ree xbejn Jesús ni cayajc. Per chi ma bayë'paman xanyabaa, dxel bignia' reeman guial zian ca loj xtiidx Dios xcwentaman, zeel gojc zian.
43012017	Bén guzu ree con Jesús chi guredxaman Lazr din yariix lën baa, basban tëëman laax loj ree bengüt, rusnuu rü reeman diidx loj ree bejn ni baguiaa reeman.
43012018	Zeel zien ree bejn brii bigchaagloj laaman, guial gogbee reeman milagr beenman.
43012019	Dxel rëb loj lasa' ree bénfarisew: ―Gol baguiaa nial graczi bejn zinal laax, achetri zajc yaguieen ree.
43012020	Loj gra ree bén we lanij bignajchi' reeman Dios Jerusalén, no'ch bëlzi ree bén grieg,
43012021	gubig reeman loj Felip, bén za guiedx Betsaida, ni riga' niz Galilea, guzajc reeman liaadx rëb reeman: ―Dad, rayënan yaneenë'n Jesús.
43012022	Abi' wej Felip biguiedxaman loj Andrejs, dxel wej grop reeman bicojn reeman Jesús.
43012023	Badxi' Jesúsan rëbaman: ―Ma bidxin hor par Bén guxhaal Dios, guiëtaman abi' yabanman.
43012024	Diidxliczi rnin, zi'c tijb xob bal idan chu' luyuj najz najn tijbzi, per bal chu'n luyuj zajcxhiejn.
43012025	Bén ru mazri xgab naabzi por guialnaban yu' loj guidxliuj guie, yu' dxej gunijtaman laan, per bén ru mazri xgab güünman zi'c rën Dios, xhietëëz sacaman, zajpaman guialnaban tiblayaa con laaman.
43012026	Bal chu rën güün ni rënan guidnalaman naj, lod gazun, nëgajcaman su. Bén güün ni rënan, guiën da Dadan laaman.
43012027	Rëb tëë Jesús: ―Dád yu'n xgab. ¿Xhie guiën? ¿Zën ya: “Dad, babëë naj loj ni gazaagdiajn”? Per ad zëtan zian, din par zian zialan.
43012028	Dad, balüü xguialrniabeel. Dxel biguien cha' bejn xanyabaa rëbaman: ―¡Ma balü da guialrniabeen, per gulünan stijb!
43012029	Riguiejn ree bén riga' yagaj, zeel rëb reeman: ―Guziaawan guridxa'. Per yu' reeman rëb: ―Tijb anjlan gunee laaman.
43012030	Dxel rëb Jesús: ―Ad por najtan biguien cha' bejn, por lëjtan.
43012031	Ma bidxin dxej gac guialguxtis loj guidxliuj, yan yarii bén rniabee lojn.
43012032	Per chi guilies reeman naj ya loj guidxliuj guie, dxel gui't graloj bejn lon.
43012033	Zian basignia'man xhienaag guiëtaman.
43012034	Badxi' ree bén guinan rëb reeman: ―Dunujn rayagbee rëb loj ley, Cristo guiban tiblayaa. ¿Chexc zeel nal, rayal guilies reeman Bén zëëd xanyabaa? ¿Chunin na̱j Bén zëëd xanyabaa?
43012035	Rëb Jesús loj reeman: ―Ad zien dxejtri sunë bajl guie lëjt. Gol guza la'tgaj za'nëdi bajl guie, chitëë guiniaaz guiaal lëjt. Din bén rza loj xcay, ad ragbeetaman ban cheman.
43012036	Gol bililadx bajl guie, la'tgaj za'nëdan, din gaquidi xbejnan. Chi gulox gunee Jesús zian, dxel baquie'chlojman loj reeman.
43012037	Majsi been Jesús zien da't milagr baguiaa reeman, ad bililadxt reeman.
43012038	Zian gojc cumplid ni bacaa Isaías bén badëë xtiidx Dios loj ree bejn, rëban: Dad, ¿chu ma bililadx ruson radëëdan? ¿Chu loj ma balüü Dios xguialrniabeeman?
43012039	Zianan zeel ad gojct nililadx reeman, din në ze bacaa Isaías:
43012040	Dios basiaaw guiaaloj reeman, bascajy tëëman xquiarguiejn reeman, chitëë guguiaa reeman chignia' tëë reeman, chitëë yadxi' loj reeman lon, abi' ad zayüntan laa reeman.
43012041	Rëb Isaías zian guial baguiaaman xbiani Jesús, zeel baza'taman laaman.
43012042	Per ni'czi zian, dád zien ree bén zojbloj bililadx Jesús. Per ad rëbt reeman loj ree bejn zian, guial rdxeb reeman yabëë ree bénfarisew laa reeman lod ricaagdiajg reeman xtiidx Dios,
43012043	din mazri rën reeman guiën ree bejn laa reeman, guial guiën Dios laa reeman.
43012044	Gunee Jesús rejs rëbaman: ―Bén rliladx naj, ad najtzan rliladxaman, në da Dadan bén guxhaal naj.
43012045	Bén ruguiaa naj, në bén guxhaal naj ruguiaaman.
43012046	Naj na̱j bajl, bialan loj guidxliuj guie, chitëë yaya'n ree bén rliladx naj loj xcay.
43012047	Bal chu guien da diidxan abi' ad zuzoobtaman laan, ad najt gudëd laaman casti, din ad bialtan din gudëdan casti, bialan din yabën laa reeman loj dol.
43012048	Bén ad rënt naj ad rucaagdiajg tëëtaman da diidxan, mal yu' ni gudëëd laaman casti: diidx ni rën, laan gudëëd laaman casti chi guidxin dxej.
43012049	Din ad ni rbëguictan rnien. Da Dadan, Bén guxhaal naj rniabee ni ganen ni gulü tëën,
43012050	zeel ragbeen, ni rniabee da Dadan runee guialnaban tiblayaa. Zianan zeel ni rnin rulünan zi'c rniabeeman.
43013001	Guixiezi gal lanij pascw. Ma ragbee Jesús guial ma bidxin hor gusa'nman guidxliuj guie din yaguiaj loj xDadaman. Zianczi guyën ree xbejnman, bén riga' ree loj guidxliuj, rënman laa reeman goctëëz.
43013002	Chi gad reeman gaw xche, mal badxe' xindxab ni mal luxdoo Judas, xi'n Simón Iscariote, ma rüjnx xgab yayüx Jesús loj ree bén gugüjt laaman. Ragbee Jesús guial badëëd xDadaman gra guialrniabee lojman, laa tëëman guxhaal laaman, zeel yaguiajman lod za'man. La'tgaj cayaw reeman, bisuman xan mex, gulëëman tijb lajd najcwaman luya, dxel cwa'man tijb tuay guxhii xizaman.
43013005	Abi' badxe'man nijs loj tijb xijg, guzulojman caguiibaman guia' ree xbejnman, cucwiidx tëëman laan con tuay naxii xizaman.
43013006	Chi bayal quiibaman guia' Simón, bén rniee reeman Bëd, rëbaman loj Jesús: ―Dad, ¿lüj quiib guia'n ya?
43013007	Badxi'man laan rëbaman: ―Ad rignia'til ni cayünan yan, per qui chignia'rilan.
43013008	Zeel rëb Bëd lojman: ―Ad zatiëëbtan quiibil guia'n. Abi' rëb Jesús: ―Bal id zaguiiban guia'l, ad zile'tri gaquil da bejnan.
43013009	Zeel rëb Bëd lojman: ―Dad, ad bal guia'zan quiibil, gudiib në yan con guican.
43013010	Badxi'man laan rëbaman: Bén goznejz guia'zaman riaadx chëd, din guidibaman naya. Abi' lëjt ma nayadi, majsi ad gratidi.
43013011	Ma ragbeeman chu yayü laaman, zeel rëbaman: “Ad gratidi naya.”
43013012	Chi gulox gudiibaman guia' reeman, bayajcw xabaman, gurejman xan mex guin zatijb, dxel rëbaman: ―¿Bignia'di ni benan ya?
43013013	Rnieedi naj Mextr në Dad, waliquidi najn.
43013014	Bal najn Mextr në Dad, gudiiban guia'di, ziangajc quiib guia' lasa'di.
43013015	Ma balün lëjt, din güündi zi'c benan.
43013016	Diidxliczi ganin, achut mojs na̱j mazri guial loj bén rniabee laaman, achut bén ri't na̱j mazri guial loj bén rxhiaal laaman.
43013017	Bal rignia'di nine güün tëëdan, yabaanë Dios lëjt.
43013018	’Ad gratidi ruzatan ragbeen chu reenin gulen. Per rayal gac cumplid ni ca loj xtiidx Dios, rëban: “Bén rawnë'n tijbzi, bayejcaman contr naj.”
43013019	Ma rugojnan lëjt din gagbeedi chi gac zian, din chililadxidi chu najn.
43013020	Diidxliczi ganin, bén rucaagdiajg ni rëb bén rxhialan, najn rucaagdiajgaman, guiáad bén rucaagdiajg da diidxan, xtiidx bén guxhaal najn rucaagdiajgaman.
43013021	Chi gulox gunee Jesús zian, dád guyunayaman, dxel rëbaman loj reeman zagdxe: ―Diidxliczi ganin, tijb lëjt yayü naj loj ree bén gugüjt naj.
43013022	Dxel guzuloj ree xbejnman ruguiaa loj lasa' reeman, ni'quid ragbeet reeman chunin ruza'taman.
43013023	Tijb bén guyën da'taman zojb cwë'man, hor zii chi cayaw reeman xche,
43013024	dxel been Bëd sen lojman din guiniabdiidxaman chunin ruza't Jesús.
43013025	Zeel mazri gubigaman cwë' Jesús gunabdiidxaman, rëbaman: ―Dad, ¿chunin?
43013026	Badxi' Jesúsan rëbaman: ―Gugajdxan ta'n guiadxtil, din loj xin gudëdanan, laaxan yayü naj. Dxel bagajdxaman ta'n guiadxtil badëëman laan loj Judas, xi'n Simón Iscariote.
43013027	Chi gudawixan, laa guyu gajc xindxab luxdoox. Zeel rëb Jesús lojx: ―Ni güünl, cari beenan.
43013028	Per achutczi ree bén zojb xan mex guin bignia' chexc zeel rëbaman zian.
43013029	Guial ca' Judas bols ni yu' milia, zeel naladx garol reeman rëb Jesús lojx din chisiix ni gaw reeman lanij guin o gudëëdix ta'nan loj ree bén rzagdiaj ya.
43013030	Chi ma gudawix guiadxtil guin, dxel briix, ma guxhin.
43013031	Chi ma brii Judas, rëb Jesús loj ree xbejnman: ―Yan guien xguialrniabee Bén guxhaal Dios din gagbee ree bejn xhienaag na̱j guialrniabee gudëë Dios lojman.
43013032	Din bal gulüü Bén guxhaal Dios xguialrniabee Dios, ziangajc gulüü Dios xguialrniabeeman, zeel ma gudëëdaman laan.
43013033	Xi'n, ad zien dxejtri gazunë'n lëjt, yaguiilidi naj, per zi'cgajc rën loj ree bejn, ziangajc ganin lojdi yan: Ad zajct chedi lod gan.
43013034	Ganin tijb nicüb ganabeen: Gol guyën lasa'di zi'c rënan lëjt.
43013035	Bal guiën lasa'di, zian gagbee gra bejn guial najdi da bejnan.
43013036	Gunabdiidx Bëd loj Jesús rëbaman: ―Dad, ¿ban chel? Zeel rëb Jesús: ―Ad zajct guidnalil naj lod gan yan, per zadxin dxej guidnalil naj.
43013037	Zeel rëb Bëd: ―Dad, ¿chexc zeel ad zajct guidnaalan lüj yan? Xt zajc guiëtan por lüj.
43013038	Badxi' Jesúsan rëbaman: ―¿Walil ya rënl guiëtil por naj? Diidxliczi ganin, chi gad gui̱d cwidxa', mal rëbil choon volt, ad nünbeetil naj.
43014001	Rëb tëë Jesús: ―Ad rudi xgab. Gol bililadx Dios, gol bililadx tëë naj.
43014002	Lidx da Dadan dád zien luar lod guiban bejn yu'. Bal iche yu', ad ziant ganin lojdi, chiguienchaawan xluaridi.
43014003	Chi ma benchaawan luar guin, dxel yaguialan guidgaxin lëjt din sudi lod gazun.
43014004	Ma nünbeedi nejz zë lod gan.
43014005	Zeel rëb Tumajs lojman: ―Dad, ad rayagbeetan ban chel, ¿xhienaag yaguieenbeen nejz guin?
43014006	Badxi'man laan rëbaman: ―Naj na̱j nejz, najn diidxli, naj tëën guialnaban. Tijbzi naj zajc chinë' bejn ree loj da Dadan.
43014007	Bal nünbeedi naj, në da Dadan güünbeedi. Per ma nünbeedi laaman diizd yan, din ma baguiaadi laaman.
43014008	Dxel rëb Felip: ―Dad, banee mod majsi yaguiaazan bén na̱j xDadil.
43014009	Badxi'man laan rëbaman: ―Felip, ma gojc xchej za'në'n lëjt. ¿Nid wayünbeel naj ya? Din bén ruguiaa naj, da Dadanan ruguiaaman. ¿Chexc zeel nal gunen mod guguiaal da Dadan?
43014010	¿Nid rliladxil ya, naj za'në' da Dadan, guiáad laaman za'në naj? Ni rnin lojdi, ad rbëguictanan. Da Dadan, bén nabannë'n, laaman rüjn dxiin guin.
43014011	Gol bililadx naj za'në' da Dadan, guiáad laaman za'në naj. Balgui majsi ni rünzan gol bililadx.
43014012	Diidxliczi ganin: Bén rliladx naj, nëgajcaman güün ni rünan, güünman ni mazri naroob, din naj yaya' lod za' da Dadan.
43014013	Graczi ni guiniabidi lojman por naj, günanan din gulün xguialrniabeeman.
43014014	Günan xhietëëz ni guiniabidi.
43014015	’Bal rëndi naj, gucaagdiajguidi ni balün.
43014016	Din guië loj da Dadan guixhiaalaman Sprijt sunë lëjt,
43014017	Sprijt gulüü diidxli, din zianczi sunëman lëjt. Bén ad rliladxt ree Dios ad zajct tia' reeman Sprijt guin, din ad ruguiaat reeman ad nünbee tëët reeman laaman. Per lëjt nünbee laaman, din sunëman lëjt yaya'n tëëman luxdoodi tiblayaa.
43014018	Ad zusa'ntan xtijbidi, yaguialan stijb guidganan lëjt.
43014019	Sta'nz riaadx ad zuguiaatri ree bénguidxliuj naj, per lëjt guguiaadi naj, guibandi din nabanan.
43014020	Dxej zii ree, gagbeedi za'në' da Dadan, lëjt za'në naj, guiáad naj za'në'n lëjt zianczi.
43014021	Bén rucaagdiajg ni rniabeen rüjn tëëman laan, walicaman rënman naj. Guiën da Dadan bén rën naj, në naj guiën laaman din güünbeeman naj.
43014022	Gunabdiidx Judas (ad bén bayüt Jesús) rëbaman: ―Dad, ¿chexc zeel dunujzan yayagbee chu lüj, guiáad ree bénguidxliuj ad zagbeet reeman?
43014023	Badxi' Jesúsan rëbaman: ―Bén guiën naj guzoobaman da diidxan, guiën da Dadan laaman, guiáad naj guidnë' da Dadan din yabajnnë'n laaman.
43014024	Bén ad zënt naj ad zuzoobtaman da diidxan, din diidx cucaagdiajguidi yan ad da diidxtanan, xtiidx da Dadanan bén guxhaal naj.
43014025	’Canin lojdi gra nine, la'tgaj za'në'n lëjt.
43014026	Per xSprijt Dios, bén sunë lëjt zianczi, bén guixhiaal da Dadan por naj, graczi gulüüman lëjt din gusaaladxidi ni canin.
43014027	’Chi yaya'n, yabecdxen luxdoodi, gunen guialnaza'c lojdi, ad zi'c runeet ree bénguidxliujn, ad bal ru nayadi ad rdxeb tëëdi.
43014028	Ma rnin lojdi, yaya'n, dxel yaguialan zatijb. Bal walidi rëndi naj, chu' luxdoodi zagdxe, guial gagbeedi yaya' loj da Dadan, din mazri zojblojman guial lon.
43014029	Ma rugojnan lëjt, din chi gac zian, chililadxidi.
43014030	’Ad zro'tri ganenë'n lëjt, din ma zëëd xin rniabee guidxliuj, majsi ad nët naj rniabeex.
43014031	Per zian gac din gagbee ree bénguidxliuj, rënan da Dadan, zeel rünan ni rniabeeman. Gol bisu, yo' ree yan.
43015001	Basnuu rëb Jesús: ―Naj na̱j zi'c yag rtia ni nejxh zagdxe, guiáad da Dadan na̱j zi'c bén rxübin laan.
43015002	Da bejn reen na̱j zi'c ree xidx yag guin. Bal id rtia reen gutüüg da Dadan laa reen. Per bal rtia reen, gusiaman laa reen din tia reen mazri.
43015003	Lëjt ma nayadi, guial basia diidx rnin lëjt.
43015004	Gol gubajnnë naj zi'c nabannë'n lëjt. Ad zajct tia xidx yag, bal id najnën yag guin tijbzi. Ziangajc lëjt ad zajct güündi ni rën Dios bal id za'nëdi naj.
43015005	’Naj na̱j zi'c yag rtia ni nejxh, guiáad lëjt na̱j zi'c xidxan. Bén sunë naj zianczi nuchajgaman naj, guiáad naj nuchagan laaman, zeel rüjnman ni rën Dios. Din bal ichu naj, achet zajc güündi.
43015006	Bén ad zazujnët naj guizëëbaman zi'c yagbidx ruto'p reeman, din che'can. Rëb tëë Jesús:
43015007	―Bal za'nëdi naj tijbzi ruzoob tëëdi da diidxan, gol gunab ni rëntzidi, din tia'dan.
43015008	Bal güündi ni rën da Dadan, gaquidi quijb da bejnan, din guza't ree bejn laaman zagdxe.
43015009	Rënan lëjt zi'c rën da Dadan naj, gol basaaladx rënan lëjt.
43015010	Bal guzoobidi da diidxan, gusaaladxidi rënan lëjt, zi'cgajc ruzoban xtiidx da Dadan, ragbeen rënman naj.
43015011	’Rnin lojdi zian din chu' luxdoodi zagdxe zi'c yu' luxdon zagdxe, zagdxe da't chu' luxdoodi.
43015012	Gol guyën lasa'di zi'c rënan lëjt, laan rniabeen güündi.
43015013	Achut rën xmiw mazri guial loj bén rëjt por laa reeman.
43015014	Lëjt na̱j da miwan bal güündi ni rënan.
43015015	Ad zanetran lëjt mojs, din mojs ad ragbeetaman xhie rüjn bén rniabee laaman. Ganen lëjt miw, din balün lëjt graczi ni na da Dadan lon.
43015016	Ad lëjtt gule naj, naj gule lëjt. Zeel rnin lojdi, chedi chiglüüdi bejn ree ni rën da Dadan, din gusnuu güün reeman ni rënman, din guneeman graczi ni guiniabidi por naj.
43015017	Rniabeen: Guiën lasa'di.
43015018	Rëb tëë Jesús: ―Bal ralen ree bénguidxliuj lëjt, gol basaaladx, yaloj naj balen reeman.
43015019	Bal niajquidi bénguidxliuj, niën reeman lëjt zi'c rën lasa' reeman. Per naj gule lëjt loj reeman, zeel ralen reeman guial ad najtidi bénguidxliuj.
43015020	Gol basaaladx ni rnin: “Achut mojs na̱j mazri guial loj bén rniabee laaman.” Bal basagzi reeman naj, ziangajc gusagzi reeman lëjt, bal bazoob reeman da diidxan, ziangajc guzoob reeman xtiidxidi.
43015021	Graczi nine güünnë reeman lëjt por naj, din ad nünbeet reeman bén guxhaal naj.
43015022	’Achet xtol reeman niu, bal idan nial ninienë'n laa reeman, per yan yu' xtol reeman.
43015023	Bén ralen naj, nëgajc da Dadan ralenman.
43015024	Achet xtol reeman niu, bal idan nün ree ni benan loj reeman ni achutczi wayüjn, per ma baguiaa reeman laa reen, majsi zian ralen gajc reeman naj në da Dadan.
43015025	Per rajc zian din gac cumplid ni ca loj xley reeman, rëban: “Achet rünan ralen reeman naj.”
43015026	’Per chi gui't Sprijt gaxhalan din sunëman lëjt gulüü tëëman diidxli, Sprijt zëëd loj da Dadan, laaman gü da diidxan.
43015027	Nëgajc lëjt gü laan, din diizd yaloj za'nëdi naj.
43016001	’Rnin zian, din ad zabëjzt chililadxidi naj.
43016002	Yabëë reeman lëjt lod ricaagdiajg reeman xtiidx Dios, zadxin dxej, chutëëz bén gugüjt lëjt naladx reeman Dios cayüjn reeman wen.
43016003	Güün reeman zian din ad nünbeet reeman naj ni'qui da Dadan.
43016004	Per ma rnin lëjt, din chi guidxin dxej guin gusaaladxidi guial ma bagojnan lëjt. ’Ad rnitan lojdi zian diizd yaloj, din naj guzunë' lëjt.
43016005	Per yan yaya'n loj bén guxhaal naj. Achutczidi rniabdiidx ban gan,
43016006	aal yu'nayadi guial canin zian.
43016007	Per diidxliczi rnin: zagdxe najn yaya'n. Din bal idan yaya', ad zi'tt xSprijt Dios sunë lëjt, per bal yaya'n, naj gaxhal laaman.
43016008	Chi gui'taman, laaman gulüü ree bénguidxliuj ni na̱j dol, ni na̱j ni zagdxe, në xguialguxtis Dios.
43016009	Gagbee reeman yu' xtol reeman, guial ad rliladxt reeman naj.
43016010	Ni zagdxe guin na̱j guial yaya' loj da Dadan din ad zuguiaatridi naj.
43016011	Guiáad Dios ma been xguialguxtisaman con xindxab rniabee guidxliuj.
43016012	’Yu'ri ni rënan ganin, per dád zien gacan par lëjt.
43016013	Chi gui't Sprijt gulüü lëjt diidxli, din ad züt xtiidx gajcaman, guinieeman graczi ni guienman, laaman gulüü lëjt ni gac.
43016014	Guza'taman naj zagdxe, din naj gudëd ni gulüüman lëjt.
43016015	Graczi ni rajp da Dadan na̱j par naj, zeel rnin, Sprijt guin tia' ni gudëdan din gulüüman laan lëjt.
43016016	’Ma guidxin dxej ad zuguiaatridi naj, per ad zajct xchej, guguiaadi naj stijb.
43016017	Chi rëb Jesús zian, dxel guzuloj ree xbejnman canabdiidx loj lasa' reeman, rëb reeman: ―¿Chexc zeel naman, ma guidxin dxej ad zaguiaatri reeman, per ad zajct xchej, yaguiaa reeman stijb, din yaguiaj loj xDadaman?
43016018	¿Chexc zeel naman: “Ad zajct xchej”? Ad rayignia't ree ni caneeman.
43016019	Gogbee Jesús guial rën reeman guiniabdiidx reeman, zeel rëbaman: ―Ma rnin lojdi, ma guidxin dxej ad zuguiaatridi naj, per ad zajct xchej, guguiaadi naj stijb. ¿Ni nen canabdiidxidi ya?
43016020	Diidxli ganin, goondi chu' tëë luxdoodi naya, guiáad ree bénguidxliuj yabaa reeman. Per majsi chu' luxdoodi naya, guidxin dxej yabaadi.
43016021	Chi gal xi'n béngunaa, rdëdaman tarbajw, din ma bidxin hor guin. Per chi ma gojl xi'nman, dxel rayanladxaman tarbajw guin, ru luxdooman zagdxe, guial ma gojl xi'nman.
43016022	Ziangajc lëjt cadëdidi tarbajw yan, per chi guguian lëjt zatijb, chu' luxdoodi zagdxe, achutczi zajc yabëë laan luxdoodi.
43016023	’Dxel achetri guiniabdiidxidi lon. Diidxliczi ganin, graczi ni guiniabidi loj da Dadan por naj, guneeman.
43016024	Guiáad yan achet wanabidi por naj, gol gunaban din tia'dan, din chu' luxdoodi zagdxe tiblayaa.
43016025	Rëb tëë Jesús: ―Rnin nine ree zi'c cwent, per zadxin dxej ad zulütran zian, gusignia'n lëjt zagdxe xcwent da Dadan.
43016026	Dxej zii ree guiniabidi loj da Dadan por naj, ad rüjnt naguiejn ganaaban por lëjt lojman,
43016027	din rënman lëjt, rënman lëjt guial rëndi naj rliladx tëëdi guial laaman guxhaal naj.
43016028	Briin lod za' da Dadan persi bialan loj guidxliuj guie, yan gusa'nan laan din yaya'n lojman.
43016029	Dxel rëb ree xbejnman: ―Yanri ma cusignia'l zagdxe.
43016030	Rayagbeen rajquil graczi, ad rüjnt naguiejn chu guiniabdiidx lojl. Zianan zeel raliduladxan guxhaal Dios lüj.
43016031	Badxi' Jesús laan rëbaman: ―¿Ma rliladxidi yan ya?
43016032	Gol gogbee, ma bidxin hor yare'chidi, tijb gajdi yaguiaj lidx, gusa'ndi da xtijban. Per ad za't da xtijban, da Dadan za'në naj.
43016033	Rnin gra nine din cwedi zagdxe guial nuchajguidi naj. Loj guidxliuj sagdiajdi, per ad guidxebidi, din ma benan gan loj guidxliuj.
43017001	Chi gulox rëb Jesús zian loj ree xbejnman, dxel baguiaaman xanyabaa rëbaman: ―Dad, ma bidxin hor, balüü da guialrniabeen din gulün xguialrniabeel.
43017002	Baneel guialrniabee lon din ganabeen gra bejn gudëd tëën guialnaban tiblayaa loj gra bén baneel.
43017003	Guiban reeman tiblayaa bal güünbee reeman lüj, tijbzi lüj na̱j quijb Dios, güünbee tëë reeman najn guxhaalil.
43017004	’Naj bazat lüj zagdxe loj guidxliuj; yan ma gulox benan ni nal.
43017005	Yan, Dad, yaguialan lojl, din yaneel guialrniabee ca'n gocli, diizd chi gad guidxliuj gacchaaw.
43017006	Rëb tëë Jesús: ―Bén gulel loj guidxliuj baneel lon, ma balün laa reeman chu lüj. Gojc reeman xbejnl, per baneel laa reeman lon, ma bazoob reeman xtiidxil.
43017007	Yan ma gogbee reeman guial gra ni benan gra tëë ni balün na̱j xieenl.
43017008	Gunen xtiidxil ni baneel, zeel bacaagdiajg reeman laan, gogbee reeman, walican lojl guzaan, bililadx tëë reeman lüj guxhaal naj.
43017009	’Rbedx rniaaban lüj por laa reeman, guial na̱j reeman xbejnl banee tëël laa reeman lon, ad rbedx rniaabtan por ree bénguidxliuj.
43017010	Gra ni ca'n na̱j xieenl, guiáad gra ni ca'l na̱j da xieenan, ma rguien da guialrniabeen por ree bén baneel.
43017011	’Ad zazutran loj guidxliuj, per laa reeman suri reeman guie, guiáad naj yazaan din yaguialan lod za'l. Dad, lüj na̱j bén naya nali, gunaj reeman con gra guialrniabee ca'l ni banee tëël lon, din gac reeman tijbzi zi'c nayajc.
43017012	Chi guzunë'n laa reeman loj guidxliuj, gunan laa reeman con xguialrniabeel ni baneel. Achut reeman bizëëb, tijbzi xin ma na̱j diidx bizëëb, din gac cumplid ni ca loj xtiidxil.
43017013	’Yan yaguialan lod za'l, per canen zian la'tgaj za'n loj guidxliuj guie, din chu' luxdoo reeman zagdxe, zi'c yu' luxdon zagdxe.
43017014	Ma balün laa reeman xtiidxil, zeel ralen ree bénguidxliuj laa reeman guial ad najt reeman bénguidxliuj, zi'cgajc ad najtan bénguidxliuj.
43017015	Ad rniaabtan yabëël laa reeman loj guidxliuj, rënan guinial laa reeman, chitëë güün reeman ni mal.
43017016	Ad najt reeman bénguidxliuj, zi'cgajc naj.
43017017	Basia reeman con xtiidxil, din laan na̱j ni diidxli.
43017018	Zi'c guxhaalil naj loj ree bénguidxliuj, ziangajc rixhial ree da bejnan loj reeman.
43017019	Por laa reeman rudëd da guialnabanan din gac reeman xbejnl diidxliczi.
43017020	Basnuu Jesús, rëbaman: ―Ad por laatzi reeman rbedx rniaaban lüj, në por ree bén chililadx chi gucaagdiajg reeman ni guiniee reeman.
43017021	Rniaaban lojl din guchajg lasa' reeman din yayajcnë' reeman tijbzi, Dad, zi'c za'nël naj ziangajc za'në'n lüj, ziangajc sunë lasa' reeman. Din chililadx ree bejn lüj guxhaal naj.
43017022	Badëdan guialrniabee baneel loj reeman, din gac reeman tijbzi zi'c nayajc,
43017023	naj za'në' laa reeman, guiáad lüj za'nël naj. Zeel gac reeman tijbzi din gagbee ree bejn, lüj guxhaal naj rën tëël laa reeman zi'c rënl naj.
43017024	’Dad, lüj banee laa reeman lon, zeel rënan su reeman lod gazun din guguiaa reeman biani baneel lon, din guyënl naj diizd chi gad guidxliuj gacchaaw.
43017025	Dad, lüj rüjn guialguxtis zagdxe. Ad nünbeet ree bénguidxliuj lüj, sa'n naj nünbeen lüj, në ree da bejnan ragbee lüj guxhaal naj.
43017026	Balün laa reeman chu najl, gulüran laa reeman mazri, din gagbee reeman rënl laa reeman zi'c rënl naj, gazunë' tëën laa reeman.
43018001	Chi gulox gunee Jesús zian, dxel briinë ree xbejnman, zë reeman stiblad ro' guiiw la Cedrón, bidxin reeman lod yu' ree yag.
43018002	Në Judas, xin yayü laaman, nünbee yagaj, guial zien volt binëman laa reeman ni.
43018003	Zeel bidxinnëx tibcwaa ree suldad në ree bén rajp ro' yadoo, guxhaal quijb ree bixhioz laa reeman në ree bénfarisew, ca' reeman bajl rusni ree, në ree espad con ree lans.
43018004	Per ma ragbee Jesús gra ni gac, briiman gunabdiidxaman loj reeman, rëbaman: ―¿Chu raguiilidi?
43018005	Badxi' reeman laan rëb reeman: ―Jesús bén Nazaret. Abi' rëbaman loj reeman: ―Najn. Judas xin bayü laaman bidxinnë laa reeman.
43018006	Chi rëbaman loj reeman: “Najn”, dxel baguiadruxan reeman biajb reeman luyuj.
43018007	Gunabdiidxaman zatijb rëbaman: ―¿Chu raguiilidi? Rëb reeman: ―Jesús bén Nazaret.
43018008	Zeel rëbaman: ―Ma rnin, najn. Bal naj raguiilidi, gol baslaa ree bén guie yaguiaj reeman.
43018009	Zian gojc cumplid ni rëb loj xDadaman: “Achut ree bén baneel lon bizëëb.”
43018010	Dxel gulëë Bëd espad, gutü'man guidiajg ladbee xin la Malco, najx xmojs quijb bixhioz zojbloj.
43018011	Dxel rëb Jesús loj Bëd: ―Bagu'chaaw espad zii. Bal rën da Dadan gazaagdiajn zian, gaza'canan.
43018012	Suldad guin ree con xin rniabee laa reex con ree bén rajp ro' yadoo gunaaz reeman Jesús, guxhii reeman laaman.
43018013	Dxel binë reeman laaman yaloj lidx bén la Anás, din laaman na̱j xdadsuegr Caifás quijb bixhioz zojbloj loj ijz zii.
43018014	Laagajcaman rëb loj gabilt, mazri zagdxe guiët tijbzi bejn por gra ree bén Israel.
43018015	Tio'p ree xbejn Jesús binal laaman. Tijbaman la Simón, bén rniee reeman Bëd, stijbaman na̱j bén nünbee quijb bixhioz zojbloj, zeel guyunëman Jesús lënü guin,
43018016	guiáad Bëd baya'nman lule'. Zeel barii bén nünbee bén rniabee ree bixhioz, guneenëman biin rajp ro' port guin, persi guyu Bëd lënü.
43018017	Gunabdiidxim lojman rëbim: ―¿Nid lüjn na̱j tijb xbejn bén guin ya? Badxi'man laan rëbaman: ―Ad najtan.
43018018	Per guial dád nayaag, zeel bén na̱j ree mojs con ree bén rajp ro' yadoo nabe'c reeman guij rucha' reeman. Nëgajc Bëd cucha'në reeman rudëj guin.
43018019	Guzuloj bén la Anás canabdiidxaman loj Jesús xcwent ree xbejnman në xcwent ni rulüüman.
43018020	Zeel rëb Jesús: ―Gunen loj gra ree bejn. Zianczi balün lod rucaagdiajg ree xtiidx Dios në lën dux yadooro' ree, lod rado'p dugra ree. Achet ni gunen ralan.
43018021	¿Chexc zeel rniabdiidxil lon? Gunabdiidx loj ree bén bacaagdiajg ni rën, laa reeman na xhie gunen, laa reeman ragbee.
43018022	Chi rëbaman zian, tijb bén rajp ro' yadoo guin wëëz ro'man, rëbaman: ―¿Zian yadxi'l xtiidx bén rniabee guin ya?
43018023	Badxi' Jesús laan rëbaman: ―Bal xhie ni mal rën, guna xhienin. Per bal gunen zagdxe, ¿chexc zeel rguinl naj?
43018024	Dxel guidib naxiiman guxhaal Anás laaman loj Caifás, bén na̱j quijb bixhioz zojbloj.
43018025	Per Bëd sta za'man cucha'man rudëj guin. Abi' gunabdiidx reeman lojman, rëb reeman: ―¿Nid në lüj na̱j tijb ree xbejn bén guin ya? Badxi' Bëd laan rëbaman: ―A'n, ad xbejntaman naj.
43018026	Dxel tijb xmojs bixhioz zojbloj guin, bén na̱j lasa' bén gutü' Bëd guidiajg, rëbaman loj Bëd: ―¿Nid lüjn baguian ya za'nël laaman guia' ree yag olivos?
43018027	Rëb Bëd stijb guial ad nünbeetaman Jesús, loj hor zii gajc guridxa' tijb gui̱d.
43018028	Chi bani luyuj, bazanë reeman Jesús lidx Caifás, zinë reeman laaman lën xpalas gobernador Pilato. Per ree bén Israel guin ad guyut reeman lën palas guin, din par laa reeman bal niu reeman, ad nayatri reeman loj Dios, abi' ad nile't niajw reeman xche guialraw ni raw reeman pascw.
43018029	Zeel brii Pilato persi guneenëman laa reeman, rëbaman: ―¿Xhie been xin guie zeel zidnëdi laax guie?
43018030	Badxi' reeman laan rëb reeman: ―Bal najman benza'c, ad ziant nudnë'n laaman lojl.
43018031	Dxel rëb Pilato: ―Gol bignëx, gol been guialguxtis zi'c na̱j xleydi. Abi' rëb reeman: ―Per ad naca'tan guialrniabee yanabeen guiët bejn.
43018032	Zian gojc cumplid xtiidx Jesús chi bagojnman xhienaag guiëtaman.
43018033	Bayu Pilato lën palas guin, dxel gurejdxaman Jesús, gunabdiidxaman lojman rëbaman: ―¿Lüj na̱j xrey ree bén Israel ya?
43018034	Badxi' Jesúsan rëbaman: ―¿Lüjczi rniabdiidx lon ya o yu' ree ben ren na lojl zian?
43018035	Badxi' Pilato laan, rëbaman: ―¿Wen bén Israel naj ya? Bén ladx gajc reel con ree bixhioz rniabee bidnë lüj lon. ¿Xhie beenl?
43018036	Badxi' Jesúsan rëbaman: ―Guialrniabee ni ra'pan ad lojt guidxliuj zan, din bal loj guidxliuj zan, nia'pan bén nidijl ree chitëë niniaaz ree ben Israel naj. Per yan ad lojt guidxliuj guie za da guialrniabeen.
43018037	Dxel rëb Pilato lojman: ―¿Zë loj diidxan ya rey najl? Badxi' Jesús laan rëbaman: ―Reyqui naj, zi'c nal. Par zian goolan par zian tëë zialan loj guidxliuj guie zidgaguien ni na̱j diidxli, graczi ree bén zinal ni diidxli rucaagdiajg reeman ni rnien.
43018038	Dxel rëb Pilato: ―¿Xhiezanin na̱j diidxli? Chi gulox rëb Pilato zian, dxel briiman bigneenëman bén Israel ree stijb, rëbaman: ―Achet xguialquia xin guin radxejlan.
43018039	Per lëjt, xcostumbridi na̱j guial loj lanij pascw laa tijb bén yu' ladxguiib. Yan, ¿rëndi ya guslaan xreydi?
43018040	Dxel gurixdiaj ree bén Israel guin, rëb reeman: ―¡Ad laataman guslaal! ¡Zagdxeli baslaa Barrabás! Abi'za Barrabás guin béngubaanan.
43019001	Dxel gunabee Pilato gudijn ree suldad Jesús.
43019002	Abi' beenchaaw reeman coron guiëjch, badxe' reeman laan guijcaman, bascajcw reeman laaman tijb lajd xniaya's.
43019003	Dxel gubig reeman lojman, rëbgaj reeman: ―¡Guibanri xrey ree bén Israel! Dxel rëëzgaj reeman lojman.
43019004	Brii Pilato stijb, abi' rëbaman loj ree bén Israel guin: ―Gol baguiaa, gabën laax din gagbeedi, achet xguialquiax radxejlan.
43019005	Dxel brii Jesús, yu' coron guiëjch guin guijcaman, najcw tëëman lajd xnia guin. Abi' rëb Pilato: ―Laax guie.
43019006	Dxel bixhioz rniabee ree në ree bén rajp ro' yadooro' Jerusalén, chi baguiaa reeman laaman, guzuloj rbixdiaj reeman, rëb reeman: ―¡Bacaax loj crüjz! ¡Bacaax loj crüjz! Rëb Pilato loj reeman: ―Gol chinëx, lëjt gol bacaax loj crüjz, achet xtolix radxejlan.
43019007	Badxi' reeman laan rëb reeman: ―Laa tijb dux leyan yu', rëb lojn rayal guiëtix, guial nax najx Xi'n Dios.
43019008	Chi biguienman ni rëb reeman, mazri bidxebaman.
43019009	Bayuman lën palas guin zatijb, gunabdiidxaman loj Jesús rëbaman: ―¿Ban xin lüj? Per ad badxi't Jesús laan.
43019010	Zeel rëb Pilato: ―¿Nid zadxi'l ni rnin ya? ¿Nid ragbeel ya ca'n guialrniabee din gucan lüj loj crüjz o guslaan lüj ya?
43019011	Dxel rëb Jesús: ―Achetczi guialrniabee nitia'l bal id Dios nunee laan. Zianan zeel mazri zien xtol bén bidnë naj guie yu' guial lojl.
43019012	Diizd hor zii gajc raguiil Pilato mod, xhienaag guslaaman Jesús, per rbidxa' ree bén riga' yagaj, rëb reeman: ―¡Bal guslaal laax, ad najtil xmiw bén na̱j César! ¡Din chutëëz bén rajc rey rzuj contr César!
43019013	Chi biguien Pilato rëb reeman zian, gunabeeman babëë reeman Jesús, dxel gurej lod rniabeeman, lod la Gabata con diidx hebreo, rën guiëban Lod yu' ree guiaj.
43019014	Chi guixiez gal lanij pascw, cost garol dxej rëb Pilato loj ree bén Israel: ―¡Laa xreydi guie!
43019015	Per rbidxa' reeman rëb reeman: ―¡Guiëtix! ¡Guiëtix! ¡Bacaax loj crüjz! Gunabdiidx Pilato loj reeman, rëbaman: ―¿Wen gucan xreydi loj crüjz ya? Badxi' ree bixhioz rniabee laan, rëb reeman: ―Achut dux reyan yu', tijbzi César.
43019016	Dxel bayü Pilato Jesús loj ree suldad din gucaa reex laaman loj crüjz, dxel zinë reex laaman.
43019017	Briinë reex Jesús, nüüman crüjz, binë reex laaman lod la Calaver, diidx hebreo lan Gólgota.
43019018	Ni bacaa reex laaman loj crüjz con zatio'p ree bejn, tijb gaj reeman ca cwë'man.
43019019	Gunabee Pilato cwa lejtr guijc crüjz guin, rëban: “Jesús bén Nazaret, xrey ree bén Israel.”
43019020	Dád zien ree bén Israel biil lejtr guin, guial na̱j luar zii gajxh loj ciuda, guiáad lejtr guin can con diidx hebreo, diidx latin në diidx grieg.
43019021	Rëb ree bixhioz rniabee ree bixhioz loj Pilato: ―Ad rucaal: “Xrey ree bén Israel”, bacaa: “Bén rëb na̱j xrey ree bén Israel.”
43019022	Badxi' Pilato laan rëbaman: ―Ni ma bacan yaya'nan zian.
43019023	Chi gulox bacaa ree suldad guin Jesús loj crüjz, baca' reex xabaman, gudixya' reexan tajp la', dxel cwa' reex tib la' gajn. Në stijb xabaman cwa' reex, ad nadiibtan, najcchaaw diizd yëjnan xt guia'n, najn tijbzi lajd.
43019024	Zeel rëb loj lasa' reex: ―Ad zarooxt reen, yadxi't ree suert din guidoon chu yayal laan. Zian gojc cumplid ni ca loj xtiidx Dios, rëban: “Bala' reeman da xaban, gudxijt tëë reeman suert guijcan.” Zeel been ree xinsuldad guin zian.
43019025	Gajxh cwë' crüjz ca Jesús za' xniaaman con xbël xniaaman con Li xbéngunaa Cleofas con Li bén gunee reeman Magdalena.
43019026	Chi baguiaa Jesús xniaaman, za' tijb ree xbejnman cwë'man, bén rën da'taman, rëb loj xniaaman: ―Na, laa xi'nl yagaj.
43019027	Dxel rëb loj xbejnman: ―Laa xniaal yagaj. Diizd dxej zii bignëman xniaa Jesús lidxaman.
43019028	Chi gulox rëb Jesús zian, gogbeeman ma gojc gran cumplid. Per din gac cumplid ni ca loj xtiidx Dios, rëbaman: ―Re'can nijs.
43019029	Yagaj za' tijb re yu'n vin no'chan vinagr, zeel bagajdx reex tijb xiil loj vin guin, bacaa reexan loj tijb yag, dxel badxig reexan ro'man.
43019030	Chi ma gu'man laan, dxel rëbaman: ―Ma gojc gran cumplid. Dxel basajb lojman luyuj, güjtaman.
43019031	Ma cayüjn ree bén Israel porvinid din guixiez gal lanij pascw. Zeel ad guyënt reeman naya'n ree cuerp guin loj crüjz dxej raziiladx reeman, din dád rajp reeman dxej guin respejt. Zeel biguiedx reeman loj Pilato din nabeeman qui'ch ree suldad guin xdxijt ree bén ca loj crüjz din guiët reeman yalet tëë reex laa reeman.
43019032	Zeel wej reex. Yaloj gudi'ch reex xdxijt bén ca cwë' Jesús, dxel gudi'ch reex xdxijt bén ca stiblad cwë'man.
43019033	Chi gubig reex lod ca Jesús, baguiaa reex ma güjtaman, zeel ad gudi'cht reex xdxijtaman.
43019034	Per tijb suldad guin guxhal ladaman con guiib ca'x, dxel briin rejn con nijs.
43019035	Bén rü diidx guie baguiaaman, zeel ragbeeman najn diidxli, rüman laan din në lëjt chililadx.
43019036	Gra nine gojc din gac cumplid ni ca loj xtiidx Dios, rëban: “Ad rayalt gach xdxijt xiildoo.”
43019037	Stiblajt rëb: “Guguiaa reeman bén guxhalnë reeman guiib lad.”
43019038	Chi gulox gojc zian, wej Xiëb, bén zëëd guiedx la Arimatea, bignabaman diidxbee loj Pilato din yaletaman xcuerp Jesús din chiquie'chaman laaman. Në bén la Xiëb bililadx Jesús, per ralanzi, guial bidxebaman bejn ree. Badëëd Pilato diidxbee, zeel wej Xiëb bigxiiman xcuerp Jesús.
43019039	Në Nicodemo wej, bén bigneenë Jesús tijb guxhin, bidxinnëman cost gajlbichii quil ni la mirra, no'chan aloe, rureen nejxh.
43019040	Bagajdxnë reeman laan lajd batüüb reeman laaman, zi'c rüjn ree bén Israel chi ruquie'ch reeman bengüt.
43019041	Lod cwa Jesús loj crüjz naga' tijb guidxliuj lod yu' ree yag. Yagaj na̱j tijb baa cüb lod achutczi waguie'ch.
43019042	Yagaj gudixh reeman xcuerpaman, guial najn gajxh, guial ma suloj tëë dxej raziiladx reeman.
43020001	Chidumingw chi sta nacayri, wej María Magdalena ro' xbaa Jesús, abi' baguiaaman ma bisüd guiaj nayaaw ro' baa guin.
43020002	Dxel ruxüünman wejman lod za' Simón Bëd con zatijb xbejn Jesús, bén rën da'taman, abi' rëbaman loj reeman: ―Ma zinë reeman xcuerp Dad Jesús, banczi bigsa'n reeman laaman, achutri laaman yu' lën baa guin.
43020003	Abi' brii Bëd con bén guin, zë reeman ro' baa guin.
43020004	Grop reeman ruxüün zë reeman. Per bén guin mazri ruxüünman guial loj Bëd, abi' yaloj laaman bidxin ro' baa guin.
43020005	Dxel gudixlojman baguiaaman vend bidüüb Jesús, per ad guyutaman.
43020006	Dxelri bidxin Simón Bëd, abi' guyuman lën baa guin. Nëgajcaman baguiaa vend guin
43020007	Baguiaa tëëman lajd bidüüb guijc Jesús, nadüüban naga'n lood ren, ad naga'tan tijbzi con vend guin.
43020008	Dxel guyu bén bidxin ro' baa guin yaloj, baguiaaman ni goc, zianz bililadxaman,
43020009	guial gocli ad bignia't reeman ni ca loj xtiidx Dios guial yaban Jesús loj ree bengüt.
43020010	Dxel zia ree xbejn Jesús lidx reeman.
43020011	Per Li baya'nman ro' baa guin cayoonman. La'tgaj cayoonman gudixlojman lën baa guin,
43020012	abi' baguiaaman tio'p ree anjl, najcw reeman lajd naquich, zojb reeman lod go't xcuerp Jesús, tijbaman lod go't guijcaman, zatijbaman lod go't guia'man.
43020013	Dxel gunabdiidx ree anjl guin lojman, rëb reeman: ―Na, ¿chexc zeel roonl? Badxi'man laan rëbaman: ―Guial zinë reeman xcuerp Dad Jesús, abi' banczi guin bigsa'n reeman laaman.
43020014	Guloxzi rëbaman zian, badxi' lojman baguiaaman za' Jesús yagaj, per ad bayünbeetaman laaman.
43020015	Dxel gunabdiidx Jesús lojman, rëbaman: ―Na, ¿chexc zeel roonl? ¿Chu raguiilil? Gunaladx Li, bén rajp lod yu' ree yagnejxh guinan, abi' rëbaman: ―Dad, bal lüj binë xcuerpaman, guna ban bigsa'nl laaman din chigxin laaman.
43020016	Zianz rëb Jesús lojman: ―¡Li! Dxel badxi' loj Li, rëbaman lojman con diidx hebreo: ¡Rabuni! ―rën guiëban Mextr.
43020017	Rëb Jesús lojman: ―Ad guqui'l naj, din gadan yaya' loj da Dadan. Per baguiaj biguiedx loj ree da bejnan guial yaya' loj da Dadan bén naj gajc xDadidi, loj da Diosan bén naj gajc xDiosidi.
43020018	Dxel wej María Magdalena bicojnman xbejn ree Dad Jesús guial baguiaaman laaman, bagojn tëëman laa reeman gra ni rëbaman lojman.
43020019	Chidumingw zii gajc chi ma caxhin, bado'p ree xbejn Jesús, nayaaw ro' port yu' reeman guial rdxeb reeman guxtis Israel ree. Dxel balüüloj Jesús galay reeman, rëbaman loj reeman: ―Yabe'cdxe Dios luxdoodi.
43020020	Chi ma gulox rëbaman zian, balüü yaaman loj reeman në cwë'lënman, abi' laa reeman dád babaa reeman baguiaa reeman Dad Jesús.
43020021	Dxel rëbaman loj reeman zatijb: ―Yabe'cdxe Dios luxdoodi. Zi'c guxhaalaman naj, ziangajc rxhialan lëjt.
43020022	Dxel balüjbaman guijc reeman, rëbaman: ―Gol gubajnnë xSprijt Dios.
43020023	Bén güündi perdon xtol, chiquied xtol reeman, guiáad bén ad züjntidi perdon xtol, yaya'nnë xtol reeman.
43020024	Tumajs, bén rniee reeman Cwajch, achut laaman za' chi balüüloj Jesús loj ree xbejnman.
43020025	Chi rëb reeman loj Tumajs: ―Ma baguiaan Dad Jesús. Dxel rëbaman: ―Bal id zuguian yaaman lod wëëz clav, abi' bal id zagu' da bacwënan lod wëëz clav guin, bal id zagu' tëë yan cwë'lënman lod bidxeelguijdx, ad zaliladxtan.
43020026	Chi goc xhujn dxej, badxajg lasa' ree xbejn Jesús zatijb, per dxel në Tumajs za'në laa reeman, nayaaw ruyu yu' reeman. Per balüüloj Jesús galay reeman, rëbaman loj reeman: ―Yabe'cdxe Dios luxdoodi.
43020027	Dxel rëbaman loj Tumajs: ―Badxe' xbacwënl guie, baguiaa ree yan, banee yaal guie badxe'n cwë' lënan. Ad runawëëgril, bililadx.
43020028	Dxel rëb Tumajs lojman: ―¡Da Dadan, da Diosan!
43020029	Abi' rëb Jesús lojman: ―Rliladxil guial ma baguiaal naj. Xiquilbaa ree bén rliladx, majs ad waguiaat reeman naj.
43020030	Zienri ree milagr been Jesús loj ree xbejnman, ni ad cwat ree loj gui'ch guie.
43020031	Sa'n nine ree cwa reen din chililadxidi guial Jesús na̱j Cristo, Xi'n Dios, abi' guial chililadxidi laaman guibandi tiblayaa con Dios.
43021001	Chi gudëd gojc zian, balüüloj Jesús loj ree xbejnman zatijb, ro' nijs na̱j gajxh guiedx Tiberias. Ze balüülojman:
43021002	Chi nadxag lasa' ree Simón Bëd con Tumajs bén rniee reeman Cwajch, në Natanael bén za Caná guiedx riga' niz Galilea, con ree xi'n Zebedeo, nëtëë zatio'p xbejn Jesús,
43021003	dxel rëb Bëd loj reeman: ―Gan chignaazan bëjl. Badxi' reeman laan rëb reeman: ―Në dunujn yadxoo. Abi' wë'p reeman loj barcw zë reeman, per guxhin zii achutczi bëjl gunaaz reeman.
43021004	Chi ma cayreguiaal, bidxin Jesús ro' nijs guin, per ad bayünbeet reeman laaman.
43021005	Dxel gunabdiidxaman loj reeman rëbaman: ―Xi'n, ¿nid chu bëjl wanaazidi ya? Badxi' reeman laan rëb reeman: ―Achutczi.
43021006	Abi' rëb Jesús loj reeman: ―Gol bazaal xguijxhidi xladbee barcw guin din guiniaazidi bëjl. Zian been reeman, abi' ad rajctri rabëë reeman guijxh guin, guial dád zien bëjl yu' lojn.
43021007	Dxel xbejn Jesús, bén rën da'taman, rëbaman loj Bëd: ―¡Dad Jesúsan! Biguiejnzi Simón Bëd zian, laa got gajc xabaman ni gulëëman, abi' gutiajsaman lojnijs guin.
43021008	Guiáad zaxho'p xbejn Jesús loj barcw guin badxin reeman ro' nijs guin, coobyuj reeman guijxh guin, guidxan bëjl, guial zi'ctzi tibgayuu mejtr ryaadx yadxin reeman ro' nijs guin.
43021009	Chi baguiajt reeman, baguiaa reeman laa guij ma riga', dxiib tijb bëjl lojn, në guiadxtil riga' yagaj.
43021010	Dxel rëb Jesús loj reeman: ―Gol tanë tio'p choon bëjl gunaaz nejzidi.
43021011	Dxel wë'p Bëd loj barcw guin, guxoobyujman guijxh guin guidxan bëjl naroob ree, xt ro' nijs guin. Tibgayuu tü'pchiibichoon bëjl yu' lojn. Abi' majsi zienb, per ad goxya'tan.
43021012	Zianz rëb Jesús loj reeman: ―Gol guda din gawidi rsiil. Abi' ni'qui tijb reeman ad rayaxt guiniabdiidx chu bénan, guial ragbee reeman Dad Jesúsan.
43021013	Dxel gubigaman cwa'man guiadxtil badëëman loj reeman, ziangajc beenman con bëjl guin.
43021014	Ni ne bayon volt balüüloj Jesús loj ree xbejnman chi babanman loj ree bengüt.
43021015	Chi gulox gudaw Jesús con ree xbejnman, gunabdiidxaman loj Simón Bëd, rëbaman: ―Simón, xi'n Waj, ¿walil ya rënl naj mazri guial loj ree bén guie? Badxi' Bëdan rëbaman: ―Dad, ragbeequil rënan lüj. Zeel rëb Jesús: ―Gunaj ree da xiildoon.
43021016	Abi' rëb Jesús zatijb: ―Simón, xi'n Waj, ¿walil ya rënl naj? Badxi' Bëdan rëbaman: ―Dad, ragbeequil rënan lüj. Zeel rëb Jesús: ―Gunaj ree da xiilan.
43021017	Bayon volt gunabdiidx Jesús rëbaman: ―Simón, xi'n Waj, ¿rënl naj ya? Dád guyunaya Bëd, guial ma gojc choon volt gunabdiidx Jesús bal rënman laaman. Zianz rëb Bëd: ―Dad, lüj ragbee graczi, ragbeel rënan lüj. Zeel rëb Jesús: ―Gunaj ree da xiilan.
43021018	Diidxliczi ganin, chi goquil xinguiag, rajcw xabil persi rejl lod rënl. Per chi ma najl bengol, gusli xu'quil din guscajcw ben ren xabil din chinë reeman lüj lod ad rëntil chel.
43021019	Rëb Jesús zian guial basignia'man xhienaag guiët Bëd, din güünbee ree bejn Dios. Dxel rëb Jesús: ―Tanal naj.
43021020	Chi badxi' loj Bëd, baguiaaman laa bén rën da't Jesús zinal laa reeman. Laaman gure cwë' Jesús chi gudaw reeman xche, gunabdiidx tëëman loj Jesús rëbaman: “Dad, ¿chu yayü lüj?”
43021021	Chi baguiaa Bëd laaman, gunabdiidxaman loj Jesús rëbaman: ―Dad, laadxza xin guin, ¿xhie saquix?
43021022	Badxi' Jesúsan rëbaman: ―Bal rënan guibanx xt yaguialan, ¿xhie güünl? Lüj tanal naj.
43021023	Zianan zeel bire'ch diidx loj ree xbejnman guial ad zëjtt bén guin. Per ad ziantan rëb Jesús, rëbaman: “Bal rënan guibanx xt yaguialan, ¿xhie güünl?”
43021024	Bén guin gajcan rü diidx xcwent ree nine, laa tëëman bacaa laan, rayagbee tëë ree rüman diidxli.
43021025	Dád zien ree ni been Jesús, bal nitia tijb gajn, wed ad zadaant loj guidxliuj niu ree libr ni niajc.
44001001	Rugajpdiozan lüj dad Teófilo: Loj da gui'ch yalojn rnin graczi ni been Jesús ni balüü tëëman chi guzuloj xchiinman
44001002	xt chi ziaman xanyabaa. Chi gadaman yaguiaj, gunabeeman bén na̱j ree apóstoles, bén guleman, ni rayal güün reeman, zi'c rëb xSprijt Dios lojman.
44001003	Chi mal guzagdiaj da'taman loj xguialgüjtaman, babanman loj ree bengüt. Loj tiuu dxej balüülojman zien volt loj bén na̱j ree apóstoles, persi gogbee reeman nabancaman. Dxej zii ree guneenëman laa reeman xcwent xguialrniabee Dios.
44001004	Chi ziz za'nëman laa reeman, guneenëman laa reeman ad yaza reeman Jerusalén, rëbaman: ―Gol gulëjz gac cumplid ni na da Dadan zi'c ma rnin lojdi.
44001005	Walican baroobnijs Waj con nijs, per ma zidyob dxej gui't xSprijt Dios guibannë lëjt, laan gac zi'c guialrirobnijs par lëjt.
44001006	Lën ree dxej zii chi badxaag lasa' reeman con Jesús, gunabdiidx reeman lojman rëb reeman: ―Dad, ¿yanan yayül guialrniabee loj ree bén Israel ya?
44001007	Badxi' Jesúsan rëbaman: ―Ad lëjtit rayal gagbee xhie dxejn o xhie horan gac zian. Tijbzi da Dadan ragbee laan din laaman ca' guialrniabee.
44001008	Per chi ma nabannëdi xSprijt Dios, tia'di guialrniabee. Dxel griidi chiguiedi diidx loj ree bén Jerusalén chu najn, në gra ree guiedx riga' niz Judea në niz Samaria, xt ree guiedx ren ni riga' ree zijt da't.
44001009	Gulox guneeman, ruguiaa reeman laaman dxejlczi wajsaman ziaman xanyabaa, abi' biguiajt tijb bëj bata'cwan laaman, dxel ad baguiaatri reeman laaman.
44001010	La'tgaj ruguiaa reeman ziaman xanyabaa, gulentie tio'p ree bén najcw lajd naquich lod za' reeman,
44001011	abi' rëb reeman loj ree apóstoles guin: ―Bén Galilea, ¿chexc zeel sta ruguiaadi xanyabaa? Jesús, bén baguiaadi zia xanyabaa, laagajcaman yaguiaad stijb, zi'cgajc baguiaadi ziaman.
44001012	Chi baza ree xi apóstoles Jesús ruguia' la Olivos, guza reeman zi'ct rza reeman dxej raziiladx reeman, persi badxin reeman Jerusalén.
44001013	Chi badxin reeman, wë'p reeman lënü ladya lod zojb reeman. Brii laj reeman Bëd, Waj, Jacob, Andrejs, Felip, Tumajs, Tol, Matew, Jacob xi'n Alfeo, Simón (bén guzunë ree bén cananistas), në Judas xi'n Jacob.
44001014	Gra reeman rüjn tijbzi xgab, radxaag lasa' reeman din cwedx guiniab reeman Dios, con ree bijch Jesús con Li xniaaman, con ree béngunaa ren.
44001015	Lën ree dxej zii bado'p ree bén rliladx Jesús, na̱j reeman cost tibgayuu gajl bejn, dxel guzuli Bëd galay reeman, rëbaman loj reeman:
44001016	―Compniar raliduladx ree Jesucrist, ganin lojdi, gojc cumplid ni bacaa rey Davi loj xtiidx Dios por xSprijtaman xcwent Judas, xin balüü Jesús loj ree bén gunaaz laaman,
44001017	gojquix tijb dux compniaran, në laax been lasa' dxiin raguieenan.
44001018	Per con milia ni gudix reeman laax por ni mal beenx, bio' guidxliuj lod gudidya'x, bazuj guijquix, goxya'x abi' brii gra xziix.
44001019	Chi gogbee gra ree bén Jerusalén ni goc, gunee reeman guidxliuj zii Acéldama, rën guiëban guidxliuj rejn.
44001020	Din rëb loj libr la Salmos: Yaya'n dëjch lidxix, achutcziri cwe lënan. Rëb tëë lojn: Yayu ben ren guia'x.
44001021	’Zeel loj gra ree bén za'në dunuj ree guidib tiamp ni guzunë Jesús dunuj ree,
44001022	diizd chi baroobnijs Waj laaman xt chi ziaman xanyabaa. Loj gra reeman rayal grii tijbaman din güünman dunuj ree yudar yaguie'ch ree loj ree bejn guial walican babanman loj ree bengüt.
44001023	Dxel gulej reeman tio'p reeman: tijb bén la Xiëb (rniee reeman laaman Barsabás, rniee tëë reeman laaman Justo), gulej tëë reeman bén la Matías.
44001024	Dxel gurejdx gunab reeman Dios, rëb reeman: ―Dad, lüj nünbee luxdoo gra ree bejn. Balüü chu loj grop reeman gulejl
44001025	din gacaman apóstol luar Judas, din banijtix delant lojl por dol ni beenx abi' ziax luar ni rayalix.
44001026	Dxel baguiaa reeman chu yayal suert guin, abi' bayal Matías laan. Loj hor zii gajc bayuman loj zachibtib ree apóstoles.
44002001	Chi bidxin dxej gojl lanij la Pentecostés, gra ree bén rliladx Jesucrist bado'p tijbzi luar.
44002002	Dxejlczi gojc naquie' xanyabaa zi'c bidoxh xt bayu bi lënü lod riga' reeman,
44002003	abi' gulentie zi'c bajl dobëz ree, biguiajt reen guijc tijb gaj reeman.
44002004	Zianz guyu xSprijt Dios luxdoo graczi reeman, dxel guzuloj canee reeman diidx ren ree zi'c cusnee Sprijt guin laa reeman.
44002005	Lën ree dxej zii za' zien ree bén Israel Jerusalén, baza reeman gra ladczi din cwedx guiniab reeman Dios.
44002006	Chi biguiejn reeman cayajc naquie', bado'p reeman persi biquiaa reeman. Dxel chi biguiejn reeman rniee gra ree bén rliladx Jesús xtiidx tijb gaj reeman, ad badxejlt xgab nüjn reeman.
44002007	Dád badxa loj reeman xt ni'quid badxejlt xhie nüjn reeman, abi' gunabdiidx loj lasa' reeman rëb reeman: ―¿Nid bén Galilea gra ree bén canee guin ya?
44002008	¿Chexc zeel raguiejn ree rniee reeman dux tiidx ree?
44002009	Du loj ree no'ch ree bén zëëd guiedx riga' ree niz Partia, Media, Elam, Mesopotamia, Judea, Capadocia, Ponto, Asia Menor,
44002010	bén zëëd tëë ree guiedx riga' ree niz Frigia, Panfilia, Egipto, në ree guiedx nulen Libia ni riga' ree gajxh Cirene, në ree bén zëëd Rom, yu' reeman gojl Israel per naban reeman Rom, yu' tëë reeman na̱j quijb ben Rom per rliladx reeman ni rliladx ree bén Israel.
44002011	Në ree bén zëëd niz Creta nëtëë ree bén zëëd guiedx riga' ree niz Arabia no'ch du loj ree. ¡Per dugraczi ree caycaagdiajg con dux tiidx ree niza'cdxoon rüjn Dios!
44002012	Graczi reeman badxa da't loj xt ni'quid badxejlt xgab nüjn reeman, abi' guzuloj canabdiidx loj lasa' reeman rëb reeman: ―¿Xhie rën guiëb gra ni guie?
44002013	Per garol reeman baze' laa reeman, rëb reeman: ―Rë' reeman.
44002014	Dxel guzuli Bëd con zachibtib ree apóstoles guin, guneeman rejs rëbaman: ―Lëjt bén Judea në graczi ree bén zojb Jerusalén, gol bacaagdiajg gol bignia' tëë ni ganin.
44002015	Ad rë't ree bén guin zi'c naladxidi, din qui gojlri raca gaa rsil.
44002016	Guie cayajc cumplid ni gunee bén brii laj Joel, bén badëë xtiidx Dios loj ree bejn, chi rëbaman:
44002017	Na Dios, guidxin dxej gaxhal da Sprijtan luxdoo gra ree bejn, abi' xi'ndi xinguiaaw con biingunaa gudëëd reex da diidxan, zien ree ni gulüüloj loj ree xinguiag, guiáad ree bengol zien ree ni guinie'xchaal reeman.
44002018	Dxej zii ree gaxhal da Sprijtan luxdoo ree bén rüjn da dxiinan, xinguiaaw ree në ree béngunaa, abi' gudëëd reeman da diidxan.
44002019	Gulün sen ree xanyabaa ni yadxa lojdi, guiáad loj guidxliuj gulün sen ree zi'c rejn në bajl nëtëë go'xh.
44002020	Guicajy loj gubijdx, guiáad bëëw yayajcan zi'c rejn. Chi ma gojc zian, dxel guidxin quijb dxej guin, dxej za'cdxoon gui't Dios bén rniabee, dxej guiguien guidib xbianiman.
44002021	Abi' graczi ree bén cwedx guiniab laaman güünman laa reeman perdon.
44002022	Rëb tëë Bëd loj reeman: ―Yan, gol bacaagdiajg ni ganin lëjt bén Israel: Lëjt ragbee guial Jesús bén Nazaret najman bén guxhaal Dios, been tëëman milagr ree në ree ni radxa loj ree bejn zi'c sen din gagbeedi guial Dios guxhaal laaman.
44002023	Diizd gocli mal nüjn Dios xgab guial zian güünnëdi Jesús, gunaazidi laaman bayüdi laaman loj ree benmal, din gugüjt reeman laaman loj crüjz.
44002024	Per basban Dios laaman stijb, babëëman laaman loj guialgüjt, din ad gojct nutëë guialgüjt guin laaman.
44002025	Chi gunee rey Davi xcwent Jesús, rëbaman: Zianczi baguian dux Dad ree Dios za'nëman naj. Za'man da ladbeen, achetczi zajc guchejb naj.
44002026	Zeel yu' luxdon nix, ruzat tëën Dios zagdxe. majsi guiëtan ad rdxebtan,
44002027	din ad zusa'ntil naj lën baa, ad zatiëjbtil xhin xcuerp xi'nl bén naya nali.
44002028	Balüül naj nejz runee guialnaban, chu' tëë luxdon zagdxe guial guibannël naj.
44002029	Basnuu gunee Bëd, rëbaman: ―Ganin loj gradi compniar, diidxliczi dux béngulal ree Davi güjtaman biguie'ch tëëman, abi' laa xbaaman sta raguiaa ree yan.
44002030	Per gojcaman bén badëë xtiidx Dios loj ree bejn, abi' gogbeeman been Dios promejs guial loj xdiaaman grii Cristo bén nabee.
44002031	Rulüü ma cuguiaaman gra ni gac, rëbaman guial yaban Cristo loj ree bengüt, ad zaya'ntaman lën baa ad zaxin tëët xcuerpaman.
44002032	Yan ma basban Dios Jesús, dugran nayajc testiw guial walican babanman.
44002033	Zia tëëman xanyabaa zisobaman xladbee Dios, persi badëë xSprijt Dios lojman zi'c ma rëbaman, yan ma guxhaal Jesús Sprijt guin loj guidxliuj, por laaman cayajc ni cuguiaadi caguiejn tëëdi.
44002034	Ad Davitan zia xanyabaa, din laagajcaman rëb: Rëb dux Dad ree Dios loj bén rniabee naj: “Gurej da ladbeen,
44002035	xt gabecan xin rdxe'ch ree lüj guia'l.”
44002036	’Gradi bén Israel gol gogbee guial Jesús bén bacaadi loj crüjz, Dios bacaabee laaman din gacaman Dad, bén nabee dunuj ree.
44002037	Chi biguiejn ree bén riga' yagaj ni rëb Bëd, dád guyu naya luxdoo reeman. Abi' gunabdiidx reeman lojman në loj los demazri ree apóstoles guin, rëb reeman: ―Dad, gol guna, ¿xhie rayal yaguieenan?
44002038	Dxel rëb Bëd loj reeman: ―Gol bayagbee xtolidi, gol badxi' tëë lojdi loj Dios, gol gurobnijs por xguialrniabee Jesucrist din gac xtolidi perdon, zian chu' xSprijtaman luxdoodi.
44002039	Din promejs guin na̱j par lëjt në par ree xi'ndi në par gra ree bén riga' zijt, par gra ree bén cwe Dios par laaman.
44002040	Con ree diidx guie në mazri ree diidx ren guneenë Bëd laa reeman, rëbaman: ―¡Gol bariica loj ree bén rüjn ni mal!
44002041	Zian gojc, graczi bén bazoob diidx ni rëbaman gurobnijs. Dxej zii gajc bachajg cost choon mil bejn bén rliladx ree Jesús.
44002042	Graczi reeman binal ni balüü ree xi apóstoles Jesús laa reeman, gubajnnë lasa' reeman zagdxe, gurejdx gunab reeman Dios abi' rado'p reeman persi raw reeman guiadxtil tijbzi zi'c gunabee Jesucrist güün reeman.
44002043	Graczi ree bejn radxa da't loj milagr në los demazri ree ni been ree apóstoles guin.
44002044	Graczi ree bén bililadx Jesucrist gubajnnë lasa' zagdxe, rgui's tëë ni rajp reeman loj lasa' reeman.
44002045	Ruto' xguidxliuj reeman në gra ni rajp reeman, persi rgui's reeman milia guin loj lasa' reeman zi'ctzi na̱j ni riaadx tijb gaj reeman.
44002046	Guixie guixie rado'p reeman lën yadooro' Jerusalén, dxel raguiaj reeman lidx xcompniar reeman rtaw reeman, dád nix yu' luxdoo reeman rën tëë lasa' reeman,
44002047	ruza't reeman Dios zagdxe, guiáad gra bejn guyën laa reeman. Guixie guixie ragnë Dios din gacxhiej mazri bén rliladx Jesucrist, persi gojc xtol reeman perdon.
44003001	Tijb dxej zë ree Bëd con Waj lën yadooro' Jerusalén raca choon wadxe, hor zii na̱j hor ni rbejdx rniab reeman Dios.
44003002	Ro' xport yadoo guin zojb tijb bén ad rajct rza diizd gojlaman. Zianczi rbe'c reeman laaman ro' port guin, ni la Port Za'cdxoon, din guiniabaman carda loj ree bén ru lën yadoo guin.
44003003	Chi baguiaaman Bëd con Waj ma chu' reeman lën yadoo guin, gunabaman carda loj reeman.
44003004	Baguiaa reeman lojman, dxel rëb Bëd lojman: ―Baguiaa du lojn.
44003005	Chi biguiejnman rëb Bëd zian, dxel baguiaaman loj reeman, naladxaman milia nudëëd reeman lojman.
44003006	Per rëb Bëd: ―Ad ra'ptan plajt ni'qui or par gunen lojl, per ni zajc günan por lüj günanan: Por xguialrniabee Jesucrist bén Nazaret, guzuli, guza.
44003007	Dxel gunaazaman yaaman ladbee, bazuliman laaman. Loj hor zii gajc guyu ree guia'man gojl,
44003008	abi' gutiajsaman, guzuliman guzuloj cazaman. Dxel guyunëman laa reeman lën yadoo guin, cazaman, catiajsaman cuza't tëëman Dios zagdxe.
44003009	Graczi ree bén cuguiaa laaman cazaman cuza't tëëman Dios zagdxe,
44003010	dád badxa loj reeman bidxeb tëë reeman guial gojc zian guial nünbee reeman bén guin, ragbee tëë reeman laaman rbej ro' xport yadoo guin ni la Port Za'cdxoon, rniabaman carda.
44003011	Ad riro'nladxt bén bayajc guin Bëd con Waj. Dád badxa loj ree bejn, abi' baxüün reeman wej reeman lod la xcurdur Salomón lod za' ree Bëd con Waj.
44003012	Chi baguiaa Bëd zian, rëbaman loj reeman: ―Bén Israel, ¿chexc zeel radxa lojdi ni goc? Ad naladxidi por dunujn rza bén guie guial naca'n guialrniabee o guial nayajcan naya delant loj Dios ya.
44003013	XDios dux béngulal ree Abraham, Isaac në Jacob, laaman badëë guialrniabee loj Jesús, bén bayüdi loj guxtis. Abi' chi guyën Pilato nuslaaman laaman, ad cwëjbtidi.
44003014	Luar niniabidi nuslaa Pilato bén naya nali, bén rüjn zi'c rayal, gunabidi baslaaman tijb xin bagüjt bejn.
44003015	Zian bagüjtidi bén runee guialnaban. Per basban Dios laaman stijb, abi' dunujn nayajc testiw guial babanman.
44003016	Bén guie, bén ruguiaadi nünbee tëëdi, guyu gojl guia'man por xguialrniabee Jesucrist, bayajcaman guial baliduladxan, zi'c ruguiaa graczidi.
44003017	’Ganin lëjt compniar, ragbeen guial lëjt con ree bén rniabee lëjt ni'quid gogbeetidi xhienin beendi chi bagüjtidi Jesús.
44003018	Per zian been Dios persi gojc cumplid ni rëbaman loj ree bén badëë xtiidxaman loj ree bejn diizd gocli guial sagdiaj Cristo.
44003019	Zeel gol bayagbee xtolidi gol badxi' tëë lojdi loj Dios din güünman xtolidi perdon. Dxel yayaalyuj luxdoodi,
44003020	guixhiaal tëëman Jesús stijb, bén na̱j Cristo diizd gocli par lëjt,
44003021	majsi yan rayalri suman xanyabaa, xt ma bazuxnejz Dios gra, zi'c rëbaman loj ree bén badëë xtiidxaman loj ree bejn diizd gocli, bén gubajn ree naya delant lojman.
44003022	Abi' rëb Moisejs loj ree dux béngulal ree: “Loj xdiaadi cwëë Dios tijb bén gudëë xtiidxaman loj ree bejn zi'c naj, gol bazoob xtiidxaman graczi ni naman lojdi,
44003023	din graczi ree bén ad zuzoobt xtiidxaman nit reeman, ad zajc tëëtri reeman cwent zi'c xbejn Dios.”
44003024	’Gra ree bén badëëd xtiidx Dios loj ree bejn, diizd Samuel con los demazri ree bén badëë xtiidx Dios diizd gulal, mal bagojn reeman ni cayajc ree lën ree dxej guie.
44003025	Lëjt na̱j xdiaa reeman, lojdi gac cumplid ni cwëb Dios loj ree dux béngulal ree chi rëbaman loj Abraham: “Por xdiaal günle'n gra ree bénguidxliuj.”
44003026	Abi' chi basban Dios xi'nman Jesucrist, yaloj lojdi guxhaalaman laaman din güünle'man lëjt din yabëëcaman gradi loj ni mal rüjndi.
44004001	Sta canee ree Bëd con Waj loj ree bejn, chi bidxin ree xbixhioz ree bén Israel në suldad rniabee suldad rniaj ree ro' yadooro' Jerusalén, nëtëë ree bénsaducew.
44004002	Dád ralen reeman guial culüü ree Bëd con Waj bejn ree, rëb reeman guial yaban ree bejn loj ree bengüt, din laan ma baguiaa reeman chi baban Jesucrist.
44004003	Zeel gunaaz reeman laa reeman, per guial ma gudxe, zeel badxe' reeman laa reeman ladxguiib la'tgaj rareguiaal.
44004004	Per dád zien ree bén bacaagdiajg ni rëb ree Bëd con Waj bililadx xtiidx Dios, gojc reeman cost gaay mil xinguiaaw xcwentqui ree béngunaa.
44004005	Chi bareguiaal, guxtis Jerusalén në ree bengol në ree mextr rulüü ley, bado'p reeman loj ciuda guin.
44004006	Në Anás bidxin yagaj, bén na̱j bixhioz mazri zojbloj rniabee graczi ree bixhioz, bidxin tëë bixhioz la Caifás në Waj në Lejandr, nëtëë gra ree bén na̱j lasa' ree bixhioz rniabee guin.
44004007	Gunabee reeman bica' reeman Bëd con Waj, abi' bazuj reeman laa reeman galay lod riga' reeman, dxel gunabdiidx reeman loj reeman, rëb reeman: ―¿Chu banee diidxbee o chu por rüjndi ni guin?
44004008	Per guial yu' xSprijt Dios luxdoo Bëd dád gognëman laaman, zeel rëbaman: ―Gol bacaagdiajg ni ganin lëjt bengol në lëjt guxtis,
44004009	rniabdiidxidi dunujn xhienaag baguieenan béngogxuu guin yudar, xhie tëë naag gojc zeel bayajcaman.
44004010	Yanan lojdi din gagbeedi gagbee tëë gra bén Israel xhienaag bayajc bén za' lojdi. Bayajcaman por xguialrniabee Jesucrist bén Nazaret, bén bacaadi loj crüjz abi' basban Dios laaman stijb.
44004011	Beennëdi laaman zi'c rüjn ree bén rüjn yu chi rbëëgo'n reeman tijb guiaj, dxel qui ragbeeri reeman guial guiaj guin na̱j ni mazri lasajc par gacnë yu guin.
44004012	Achut ben ren rüjn dux tol ree perdon, tijbzi Jesús, din achut mazri guxhaal Dios loj guidxliuj din güünman dunuj ree perdon.
44004013	Chi baguiaa ree guxtis guin ad rdxebt ree Bëd con Waj guial rniee reeman, abi' gogbee reeman ad bén basiidt ree mazran achu tëët na̱j reeman, badxa loj reeman bayünbee tëë reeman laa reeman guial bén binal ree Jesúsan.
44004014	Abi' yagaj gajc za' bén bayajc guin, zeel ad bile'tri xhie niëjb reeman contr laa reeman.
44004015	Dxel gunabee ree guxtis guin barii ree Bëd con Waj din yaya'n laaz reeman din gü reeman diidx.
44004016	Rëb reeman: ―¿Xhienaag yaguieennë' ree xin guin ree? Graczi ree bén Jerusalén ma ragbee milagr been reex. Abi' ad zajct yarexuu ree.
44004017	Per chitëë guire'ch xtiidx Jesús, yachejb reex din diizd yan achutcziri loj guza't reex laax.
44004018	Dxel gurejdx reeman laa reeman gunabee reeman chitëë churi loj guza't reeman Jesús, ad gulüü tëëri reeman xtiidxaman.
44004019	Per badxi' Bëd con Waj laan, rëb reeman: ―Lëjt gajc gol been xgab: ¿Zagdxe na̱j yazooban xtiidxidi luar yazooban xtiidx Dios ya?
44004020	Per ad zajct yacwëëz yaguie'chan gra ni baguiaan baguiejn tëën.
44004021	Dxel bachejb ree guxtis guin laa reeman stijb, dxelri baslaa reeman laa reeman zia reeman guial ad badxejlt xhienaag nudëëd reeman laa reeman casti, din graczi ree bejn ruza't Dios zagdxe por ni goc.
44004022	Nadëd tiuu ijz yu' bén bayajc guin.
44004023	Chi baslaa ree guxtis guin Bëd con Waj, baguiaj reeman lod riga' xcompniar reeman bén rliladx ree Jesucrist, abi' be reeman diidx ni rëb ree bixhioz rniabee ree bixhioz në ree bengol rniabee.
44004024	Chi gulox bacaagdiajg reeman diidx ni be reeman, graczi reeman guzuloj cabejdx canab Dios, rëb reeman: ―Dad lüj rniabee gra, lüj na̱j bén been xanyabaa në guidxliuj nëtëë nijsdoo con gra ni yu' loj reen.
44004025	Por xSprijt tëël gunee rey Davi diidx guie ree, chi rëbaman: ¿Chexc zeel ridxe'chnë ree bénguidxliuj Dios? ¿Chexc zeel rüjn reeman xgab ni ad rüjnt wen?
44004026	Bado'p ree rey në gra ree guxtis din su reeman contr dux Dad ree Dios në contr Cristo.
44004027	’Abi' zian ma gojc, Herodes con Poncio Pilato con ree bén Israel nëtëë ree bén ad najt bén Israel, badxajg lasa' reeman luguiedx guie persi guzuj reeman contr xi'nl Jesús, bén naya nali, bén bacaabeel.
44004028	Zian gojc, been reeman zi'c ma beenl xgab diizd gocli.
44004029	Abi' yan Dad, baguiaa yan ruchejb reeman dunujn. Gognë dunujn nayajcan xbejnl din gac yatie'chan xtiidxil sin guialrdxeb,
44004030	në con xguialrniabeel yasiajcan bénragxuu ree, yaguieen tëën milagr ree por xguialrniabee xi'nl Jesús, bén naya nali.
44004031	Chi gulox gurejdx gunab reeman Dios, guzuloj canij luar lod riga' reeman, dxel guyu xSprijt Dios luxdoo gra reeman, abi' guzuloj catie'ch reeman xtiidx Dios sin guialrdxeb.
44004032	Graczi ree bén rliladx Jesucrist bidxajg gubajn reeman, rüjn reeman tijbzi xgab, ni'qui tijb reeman ad rëbt guial xieenzi reeman na̱j ni rajp reeman, din najn par gra reeman.
44004033	Gognë Dios apóstoles guin ree persi basnuu be reeman diidxli guial baban Dad Jesús loj ree bengüt. Dád beenle' Dios laa reeman.
44004034	Ni'czi tijb reeman ad biaadxt xhienin, din graczi ree bén rajp guidxliuj o bén rajp yu ya ruto' reeman laan, abi' milia guin
44004035	rayü reeman loj ree apóstoles guin, persi laa reeman rgui's laan loj gra reeman zi'ctzi na̱j ni riaadx tijb gaj reeman.
44004036	Loj reeman no'ch tijb bén brii laj Xiëb, najman xdiaa bén brii laj Leví, zëëdaman yuj la Chipre ni riga' loj nijsdoo. Gunee ree apóstoles guin laaman Bernabé, rën guiëban Bén ragu' luxdoo ree bejn zagdxe.
44004037	Gojpaman tijb guidxliuj, abi' bato'man laan persi badëëman milia guin loj ree apóstoles guin din qui's reeman laan.
44005001	Per guyu stijb bén brii laj Ananías, xbéngunaaman brii laj Safira. Bato' tijb xguidxliuj reeman,
44005002	per baya'nnë xbéngunaaman diidx persi baya'nnëman ta'n milia guin. Sta'nan badëëman loj ree apóstoles guin, rëbaman laan na̱j gran.
44005003	Abi' rëb Bëd lojman: ―Ananías, ¿chexc zeel cwëjbil gunabee xindxab lüj? ¿Chexc zeel guyënl nusquieel loj xSprijt Dios, din naya'nnël ta'n milia ni bato' xguidxliujl?
44005004	¿Wen nid xguidxliujl gojcan ya? Abi' chi bato'lan, ¿nid xmilialan ya? ¿Chexc zeel balabladxil beenl zian? Loj Diosan nuyënl nusquieel, ad lojt bejnan.
44005005	Chi biguiejn Ananías ni rëbaman, biajbaman abi' güjtaman. Graczi ree bén gogbee ni guzacaman dád bidxeb reeman.
44005006	Dxel bibig bëlzi ree xinguiag, batüüb reex laaman lajd persi biquie'ch reex laaman.
44005007	Chi gudëd cost choon hor, dxel bidxin xbéngunaa Ananías, ad ragbeetaman ni goc.
44005008	Dxel gunabdiidx Bëd lojman rëbaman: ―Guna, ¿bato' xguidxliujdi zi'c na lacheelil ya? Abi' rëbaman: ―An, zianqui bato'nan.
44005009	Dxel rëb Bëd lojman: ―¿Chexc zeel baya'ndi diidx persi nuyëndi nusquieedi xSprijt Dios? Laa ree xin biquie'ch lacheelil ziaad ni, yan nëgajc lüj chiquie'ch reex.
44005010	Loj hor zii gajc biajb Safira lod za' Bëd, abi' güjtaman. Chi bayu ree xin guin baguiaa reex ma güjtaman, dxel bales reex laaman biquie'ch reex laaman cwë' lacheelaman.
44005011	Graczi ree bén rliladx Jesucrist në gra ree bén gogbee ni goc, dád bidxeb reeman.
44005012	Zien ree milagr naroob been ree apóstoles guin loj ree bejn. Graczi ree bén rliladx Jesucrist radxajg lasa' ro' curdur lod rniee reeman xcurdur Salomón.
44005013	Zagdxe ruza't ree bén luguiedx guin laa reeman, per ad rayaxt reeman guchajg reeman laa reeman.
44005014	Abi' guixie guixie cayajcxhiej ree bén rliladx Dad Jesús, zi'c xinguiaaw zi'c béngunaa.
44005015	Xt rbëë reeman bénragxuu ree lunejz, rguijxh reeman laa reeman loj ree loon në loj ree da, din chi tëd Bëd, majsi xbalazaman tëd guijc reeman.
44005016	Në ree bén zojb guiedx riga' ree gajxh Jerusalén, zien reeman bidxin Jerusalén, bidxinnë reeman bénragxuu ree në ree bén yu' xindxab luxdoo, abi' graczi reeman bayajc.
44005017	Bixhioz mazri zojbloj rniabee graczi ree bixhioz në ree bénsaducew za'në laaman, guyu guialnadëdloj luxdoo reeman,
44005018	abi' gunabee reeman biniaaz ree apóstoles guin persi badxe' reeman laa reeman ladxguiib.
44005019	Per guxhin zii tijb xi anjl Dios guxhal ro' ree xport ladxguiib guin, abi' babëëman laa reeman, rëbaman:
44005020	―Gol chej lën yadooro', gol biguiedx loj ree bejn xhie naag gap reeman guialnaban tiblayaa con Dios.
44005021	Chi biguiejn reeman ni rëb anjl guin, bareguiaal rsildoo wej reeman lën yadoo guin, guzuloj culüü reeman bejn ree xtiidx Dios. Guiáad bixhioz zojbloj guin con ree bén za'në laaman, bato'p reeman guxtis con gra ree bengol Israel. Abi' gunabee reeman suldad ree din chica' reex apóstoles guin ree lën ladxguiib guin.
44005022	Per chi bidxin reex ro' ladxguiib guin, achutri ree apóstoles guin ree yu'. Dxel bicojn reex guxtis guin ree,
44005023	rëb reex: ―Chi badxinan, baguiaan nayaaw ro' ladxguiib guin zagdxe, laa ree suldad rajp ro' ladxguiib guin za', per chi baxhalan, achutczi yu' lënan.
44005024	Dxel bixhioz zojbloj guin con suldad rniabee ree suldad rniaj ro' yadoo guin, con ree bixhioz rniabee ree bixhioz, chi biguiejn reeman zian, guzuloj rëb loj lasa' reeman, ¿ban xt guin chigdiblagaa ree ni guie?
44005025	Loj hor zii gajc bidxin tijb xin rëb loj reeman: ―Laa ree bén badxe'di ladxguiib yu' lën yadoo culüü reeman bejn ree.
44005026	Dxel wej suldad rniabee guin con ree xsuldadix bica' reex apóstoles guin ree, per ad beennaat reex laa reeman guial rdxeb reex gucaaguiaj ree bejn laa reex.
44005027	Chi badxinnë reex laa reeman, bayü reex laa reeman loj guxtis. Dxel rëb bixhioz zojbloj guin loj reeman:
44005028	―¿Nid ranan ya guial ad zajctri gulüüdi bejn ree xtiidx Jesús? Abi' yan graczi loj ree bén Jerusalén ma gutie'chidi xtiidxix, nëtëë yan rëndi gudxiibidi du guijcan guial dunujn bagüjt laax.
44005029	Abi' badxi' Bëdan në gra ree apóstoles guin, rëb reeman: ―Rayal yazooban xtiidx Dios luar yazooban xtiidx ree bénguidxliuj.
44005030	XDios dux béngulal ree basban Jesús, bén bacaadi loj crüjz.
44005031	Abi' nüjn Dios laaman bén zojbloj, nabe'caman laaman xladbeeman, laaman na̱j bén rniabee rabëë tëëman bejn ree loj xtol reeman, abi' zian guxhalaman nejz par ree bén Israel din cwëëladx xtol reeman yadxi' tëë loj reeman loj Dios din güünman laa reeman perdon.
44005032	Dunujn në xSprijt Dios bén rudëëman loj ree bén ruzoob xtiidxaman, rayagbeen guial gra ree ni guin na̱j diidxli.
44005033	Chi biguiejn ree guxtis guin ni rëb reeman, dád balen reeman abi' guyën reeman nugüjt reeman laa reeman.
44005034	Per loj ree guxtis guin no'ch tijb bénfarisew laman Gamaliel, najman mextr rulüü ley abi' graczi ree bejn rajp laaman respejt. Guzuliman abi' gunabeeman barii ree apóstoles guin xchu tibrajt.
44005035	Dxel rëbaman loj ree guxtis guin: ―Bén Israel, gol been xgab xhienin güünnëdi bén guin ree.
44005036	Gol basaaladx, guyu tijb xin brii laj Teudas, rëbix yu' chu najx abi' cost tajp gayuu ree bejn binal laax. Per chi bagüjt ree bejn laax, bire'ch gra ree bén binal laax, yagaj gulox gra ni beenx.
44005037	Abi' tëë lën ree dxej gunabee gobiarn biab ree bejn, guyu tijb xin brii laj Judas, gojquix xin Galilea, ziangajc dád zien ree bejn binal laax. Per chi bagüjt ree bejn laax, gra ree bén binal laax bire'ch.
44005038	Zeel rnin lojdi, ad bal chu'ridi con ree bén guin, gol baslaa reeman. Din bal bénguidxliuj rniabee ni rüjn reeman, zadxin dxej loxan.
44005039	Per bal por Dios cayüjn reeman ni guin ree, ad zajct gutëëdi loj ni cayüjn reeman. Gol gojp cudad ad niad chi gagbeedi contr Diosan za'di.
44005040	Beencwent ree guxtis guin xtiidx Gamaliel, dxel gurejdx reeman apóstoles guin ree, gudijn reeman laa reeman abi' rëb reeman loj reeman ad guitie'chri reeman xtiidx Jesús, dxel baslaa reeman laa reeman zia reeman.
44005041	Per laa reeman dád nix yu' luxdoo reeman barii reeman lod za' ree guxtis guin guial baslaa Dios guzagdiaj reeman por Jesús.
44005042	Abi' ad rucwëëzt rulüü reeman rniee tëë reeman xtiidx Jesús, gra dxejczi rulüü reeman lën yadooro' Jerusalén nëtëë lidx lidx ree bejn.
44006001	Lën ree dxej zii chi canuu cayajcxhiej ree bén rliladx Jesús, guzuloj cabe'c ree bén rniee diidx grieg xguialquia ree bén rniee diidx hebreo, rëb reeman guial gra dxejczi chi rië's ni raw ree béngunaa bizëjb, ta'ndoon rtia' ree bén rniee diidx grieg guial loj ree bén rniee diidx hebreo.
44006002	Dxel guidxibtio'p ree apóstoles guin bato'p reeman graczi ree bén rliladx Jesucrist, abi' rëb reeman: ―Ad zagdxet na̱j guial yacwëëz yalüün xtiidx Dios par yadi'san ni gaw ree bejn.
44006003	Zeel yanan lëjt compniar raliduladx ree Jesucrist, gol gudiil entr lojdi gajdx ree bén ragbeedi naban zi'c rayal, bén yu' xSprijt Dios luxdoo, bén yu' tëë ree xquiarguiejn, din yazuj reeman güün reeman dxiin guin.
44006004	Guiáad dunujn yasnuu yarejdx yanaaban Dios, yalüü tëën xtiidxaman.
44006005	Graczi reeman cwëjb ni rëb reeman, abi' gulej reeman bén la Esteban, laaman rliladx Jesucrist guidib luxdooman, rniabee tëë xSprijt Dios luxdooman guidiblagaa. Gulej tëë reeman Felip, Prócoro, Nicanor, Timón, Parmenas në Nicolás bén zëëd Antioquía, nëman bililadx ni rliladx ree bén Israel chi gadaman chililadx Jesucrist.
44006006	Dxel binë reeman laa reeman loj ree apóstoles guin, persi gurejdx gunab reeman Dios por laa reeman badxiib tëë yaa reeman guijc reeman.
44006007	Canuu care'ch xtiidx Dios, abi' Jerusalén cayajcxhiej ree bén rliladx Jesucrist, në zien ree bixhioz Israel bililadx laaman.
44006008	Dád gognë Dios Esteban badëë tëëman guialrniabee persi rüjnman zien loj milagr delant loj ree bejn.
44006009	Abi' bëlzi ree bén yadoo ni la Libertados në ree bén Cirene con ree bén Alejandría con ree bén niz Cilicia nëtëë ree bén zëëd niz Asia, guzuloj cadildiidxnë reeman Esteban,
44006010	per ad gojct nadxi' reeman xtiidxaman guial cayagnë xSprijt Dios laaman.
44006011	Dxel gudijx reeman bëlzi ree bejn din guiëb reeman, bacaagdiajg reeman rniee Esteban contr Dios në contr Moisejs.
44006012	Zian been reeman persi bidxe'ch ree bén luguiedx guin, në ree bengol në ree mextr rulüü ley. Dxel gunaaz reeman Esteban, binë reeman laaman loj guxtis.
44006013	Gudiil tëë reeman bén basquiee ree persi rëb reeman loj ree guxtis guin: ―Ad rucwëëzt rnieeguijdx xin guie xley Moisejs në xyadoo Dios.
44006014	Dunujn ma bacaagdiajg rëbix guial Jesús xin Nazaret guse'nx dux yadooro' ree, guchaa tëëx costumbr basa'n Moisejs du loj ree.
44006015	Abi' guxtis guin ree në gra ree bén riga' yagaj, chi baguiaa reeman loj Esteban, baguiaa reeman najn zi'c tijb loj anjl.
44007001	Dxel bixhioz mazri zojbloj rniabee graczi ree bixhioz, gunabdiidxaman loj Esteban, rëbaman: ―¿Walin ya rëbil zian?
44007002	Badxi' Esteban laan, rëbaman: ―Dad guxtis, në lëjt compniar, gol bacaagdiajg ni ganin. Dios bén yu' xanyabaa balüüloj loj dux béngulal ree Abraham, chi gureman niz Mesopotamia chi gadaman chisob guiedx Harán.
44007003	Abi' rëb Dios lojman: “Basa'n ladxil në gra ree lasa'l, wej loj yuj ni gulün lüj.”
44007004	Dxel brii Abraham ladx ree bén Caldea bisobaman Harán. Chi güt xDadaman, dxel bidnë Dios Abraham loj guidxliuj guie lod nadxu' ree yan.
44007005	Per chi bi't Abraham guie, achetczi guidxliuj badëëd Dios lojman, ni'czi tibda'nan ad badëëtaman. Per beenman promejs loj Abraham guial gudëëman guidxliuj guie lojman, dxel chi guiëtaman tia' ree xdiaaman laan, majsi chi rëb Dios zian, ad wayut xi'n Abraham.
44007006	Rëb tëë Dios lojman guial xdiaaman chisob zi'c ree benzit nacion ren, lod gugüjn da't reeman laa reeman dxiin gusagzi tëë reeman laa reeman loj tajp gayuu ijz.
44007007	Per rëb tëë Dios lojman: “Gudëdan gra ree bén gusagzi laa reeman casti, gac xchej yarii reeman yagaj abi' guie güün reeman sirv lon zi'c rayal.”
44007008	Chi guneenë Dios Abraham, baya'n reeman diidx guial rayal chu' gra ree xinguiaaw sen. Zeel chi gol Isaac xi'n Abraham, gojc xhujn dxej, dxel badxe'man laax sen. Ziangajc beennë Isaac xi'nman Jacob, ziangajc beennë Jacob guidxiptio'p ree xi'nman, bén goc ree dux béngulal ree.
44007009	’Bén goc ree dux béngulal ree gudëdloj reeman Xiëb bén na̱j bijch reeman, abi' bato' reeman laaman loj ree bén zë Egipto, per ad guro'nladxt Dios laaman,
44007010	gognëman laaman loj ni guzagdiajman badëë tëëman xquiarguiejnman, gognë tëëman laaman persi biajb rey guin laaman zagdxe, abi' beenman laaman gobernador Egipto, bazuj tëëman laaman din nabeeman gra ni rajp rey guin.
44007011	’Chi guyu gubijn guidibczi Egipto në niz Canaán, dxel guzagdiaj da't ree dux béngulal ree guial achet ni gaw reeman.
44007012	Per chi gogbee Jacob guial yu' trigo Egipto, guxhaal ree xi'nman bén na̱j dux béngulal ree, dxel wej reeman Egipto.
44007013	Chi barojp volt wej reeman, rëb Xiëb guial laaman na̱j bijch reeman, dxel gogbee rey Egipto xhie diaa zëëdaman.
44007014	Dxel rëb Xiëb loj ree bijchaman din chigxii reeman xDadaman në gra ree lasa'man din chisob reeman Egipto. Gojc reeman gayojnchiin bejn.
44007015	Zianan zeel bisob Jacob Egipto, ni gütaman ni gajc güt ree xi'nman, dux béngulal ree.
44007016	Gojc xchej dxel bignë reeman xdxijt ree dux béngulal ree guiedx Siquem, persi biguie'ch reen lën baa guzii Abraham loj ree xi'n Hamor.
44007017	’Chi ma zidyob tiamp gac ni rëb Dios loj Abraham, zien ree bén Israel ma gojcxhiej Egipto.
44007018	Abi' guzuloj gunabee rey ren Egipto, bén ad beenbeet Xiëb.
44007019	Rey zii basagzi bén du ladx ree, gunabeeman chigsëëb reeman xindo niguiaaw golnejz ree din guiët reex.
44007020	Abi' tiamp zii gojl Moisejs, tijb xindo bayuladx Dios. Gunaj ree xdadix laax choon bëëw.
44007021	Chi bidxin dxej bigsa'n reeman laax lod bigsëëb reeman laax, xi'n gajc rey guin baca' laax, persi baslaaman laax zi'c xi'nman.
44007022	Basiid Moisejs gra ni rajc ree bén Egipto, abi' lasajc ni guneex ni been tëëx.
44007023	’Chi guyu Moisejs tiuu ijz, bidyajb guijcaman bignaj lasa' bén Israelaman.
44007024	Abi' chi baguiaaman caguin tijb bén Egipto tijb bén Israel, balajman laaman, bagüjtaman bén Egipto guin.
44007025	Naladx Moisejs niagbee ree bén Israel guial por laaman yabëë Dios laa reeman loj ree bén Egipto, per ad gogbeet reeman.
44007026	Chi bareguiaal, bidxaagloj Moisejs tio'p ree bén Israel caga'p reeman, abi' guyënman nabe'cdxeman laa reeman, rëbaman: “¿Chexc zeel rdilidi? Awa bén Israel na̱j gropidi.”
44007027	Abi' bén caguin bén zatijb guin bacadxaaman Moisejs, rëbaman: “¿Chu bazuj lüj din nabeel dunujn, din na tëël ni rayal yaguieenan?
44007028	¿Wen rënl ya gugüjtil naj zi'c bagüjtil bén Egipto ni nieey?”
44007029	Chi biguiejn Moisejs ni rëb bén guin, baxüünman wejman niz Madián. Ni gureman zi'c benzit, abi' cwa'man béngunaa, zianz guyu tio'p ree xi'ngaanman.
44007030	’Chi gudëd tiuu ijz, dxel balüüloj tijb xi anjl Dios loj Moisejs loj xbajl tijb yag ni cayazbajl lod na̱j yujbidx, gajxh guia' la Sinaí.
44007031	Dád badxa loj Moisejs guial baguiaaman bajl guin. Abi' chi bibigaman din guguiaaman laan mazri zagdxe, biguiejnman cha' Dios rëbaman lojman:
44007032	“Naj na̱j xDios xbéngulal reel, Abraham, Isaac në Jacob.” Dxel guzuloj canij Moisejs guial bidxebaman, ad bayaxtaman nuguiaaman bajl guin.
44007033	Dxel rëb Dios lojman: “Gulëë xgurëchil, din nagle' lod za'l.
44007034	Naj cuguia xhienaag cazagdiaj ree da bejnan Egipto, riguiejnan roon reeman zeel biguia'tan din yabën laa reeman. Yan, guda din gaxhalan lüj Egipto.”
44007035	’Abi' majsi ad guyënt ree bén Israel nuzoob reeman xtiidx Moisejs yaloj, rëb reeman lojman: “¿Chu bazuj lüj din nabeel dunujn na tëël ni yaguieenan?” Per por anjl balüüloj loj bajl guin, badëëd Dios guialrniabee lojman, abi' guxhaalaman laaman din güünman laa reeman yudar yarii reeman Egipto, zi'c rëb anjl balüüloj lojman loj yag caye'c.
44007036	Moisejs guin na̱j bén babëë dux béngulal ree Egipto, been tëëman milagr ree niz Egipto, në niz ro' nijsdoo ni la Nijs Xnia, në loj yujbidx lod guzu reeman tiuu ijz.
44007037	Laagajc tëëman rëb loj ree bén Israel: “Loj gajquidi cwe Dios tijb bén gudëëd xtiidxaman loj ree bejn zi'c guleman naj. Gol bazoob xtiidxaman.”
44007038	Dxel chi guzunë Moisejs dux béngulal ree niz loj yujbidx, laaman na̱j bén guneenë xi anjl Dios ruguia' la Sinaí, persi badëëman xtiidx Dios loj reeman, abi' diidx guin ree na̱j ni basa'n reeman duloj ree yan.
44007039	’Per dux béngulal ree ad bazoobt reeman xtiidx Moisejs. Ad guyënt reeman niniabeeman laa reeman, tib guyuguijczi reeman nayejc reeman Egipto.
44007040	Dxel rëb reeman loj Aarón: “Been dios ree, din ned reeman du loj ree, din ad rayagbeet ree gonczi Moisejs bén babëë dunuj ree Egipto.”
44007041	Dxel been reeman tijb go'ndobëz din gaquib xdios reeman. Bagüjt reeman be ree persi badëëd reeman laa reeb zi'c gon loj ni been reeman, been reeman lanij guial babaanë reeman ni been gajc reeman.
44007042	Dxel guro'nladx Dios laa reeman, baslaaman guyën reeman gubijdx con bëëw con bajl yu' ree xanyabaa. Din zian ca loj xtiidx Dios ni bacaa ree bén badëëd xtiidxaman loj ree bejn, lod rëb: Bén Israel, loj tiuu ijz ni guzudi loj yujbidx, ¿wen bagüjtidi be ree ya din guneedi laa reeb lon zi'c gon?
44007043	Per mazri guyëndi xdxandi Moloc biaa tëëdi lidxan, në xbajl dxan Refán, dxan been gajquidi din guzuxibidi loj reen. Zeel gaxhalan lëjt mazri zijt guial Babilonia.
44007044	’Abi' chi guzu ree dux béngulal ree loj yujbidx, gojp reeman tijb yu been laa reeman sirv zi'c yadoo, lod guyuchaaw ree guiaj ni ca xley Dios. Been reeman yadoo guin zi'c gunabee Dios Moisejs, chi rëbaman lojman guial güünman laan zi'c ma baguiaaman.
44007045	Chi güt Moisejs, baya'nnë ree dux béngulal ree yadoo guin. Chi baya'n Josué xluar Moisejs, dxel bidnë reeman yadoo guin chi gudil reeman guijc guidxliuj con ree bén ren, abi' gognë Dios laa reeman persi been reeman gan baya'nnë reeman guidxliuj guin ree. Zian guzunë reeman yadoo guin xt bidxin dxej guzuloj gunabee rey Davi.
44007046	Guyën Dios rey Davi, abi' laaman guyënman nüjnman tijb yadoo par Dios, bén na̱j dux Dios ree nayajc ree bén Israel.
44007047	Per rey Salomón na̱j bén been laan,
44007048	majsi Dios bén yu' xanyabaa ad rbejtaman lën yadoo ni rüjn ree bejn, zi'c rëb bén badëëd xtiidx Dios loj ree bejn diizd gocli, chi rëbaman:
44007049	Xanyabaa na̱j lod zooban par ganabeen, guiáad loj guidxliuj na̱j lod ruzu guia'n. ¿Xhienaag gac yu güündi par naj? ¿O xhienaag na̱j lod yaziiladxan? ¿Id naj ben graczi ree ni guie ya?, rëb Dios.
44007051	’Per lëjt ―rëb Esteban ―dád nadidi, ad rëntidi guzoobidi xtiidx Dios, ad rën tëëtidi chignia'di, zianczi za'di contr xSprijt Dios, zi'cgajc been ree xbéngulalidi.
44007052	¿Chu bén badëëd xtiidx Dios loj ree bejn ad beennaat ree xbéngulalidi? Xt bagüjt reeman bén badëëd ree xtiidx Dios bén rëb ree guial gui't tijb bén naya nali. Abi' yan ma bi'taman, bayüdi laaman loj ree bén rniabee, gunabee tëëdi güjtaman.
44007053	Majsi cwa'di xley Dios loj ree xi anjlaman, per ad rüjntidi zi'c rëb loj ley guin.
44007054	Chi biguiejn reeman ni rëb Esteban, xt raw lay reeman tant balen reeman laaman.
44007055	Per guial yu' xSprijt Dios luxdoo Esteban, chi gules lojman xanyabaa, dxel baguiaaman xbiani Dios baguiaa tëëman Jesús za'man xladbee Dios.
44007056	Dxel rëb Esteban: ―¡Gol baguiaa! Ruguian naxal xanyabaa, ruguia tëën Bén guxhaal Dios za'man xladbee Dios.
44007057	Per chi biguiejn reeman zian, bata'cw guidiajg reeman, dxel gurixdiaj reeman zignaaz reeman Esteban,
44007058	babëë reeman laaman loj ciuda guin, bicüjt reeman laaman con guiaj, guiáad xab reeman basa'nsii reeman loj xinguiag la Saulo persi canajxan.
44007059	La'tgaj cucaaguiaj reeman Esteban, rëbaman: ―Dad Jesús, baca' da sprijtan.
44007060	Dxel bazuxibaman guridxa'man rejs, rëbaman: ―Dad Jesús, ad güüncwentil dol cayüjn ree bén guin yan. Naabczi gulox rëbaman zian, laa güt gajcaman.
44008001	Baya'n Saulo conform guial bagüjt reeman Esteban. Abi' dxej zii gajc guzuloj rzunal reeman bén Jerusalén ree bén rliladx ree Jesucrist, dxel bire'ch reeman guidib niz Judea në niz Samaria, bén najzi ree apóstoles baya'n.
44008002	Guyu bëlzi ree xinza'c, laa reex biquie'ch Esteban, abi' dád biin reex guijcaman.
44008003	Guiáad Saulo rzunalaman bén rliladx ree Jesucrist, ruman yu yu din cwëë naguiejnman laa reeman, zi'c xinguiaaw zi'c béngunaa, persi rgu'man laa reeman ladxguiib.
44008004	Per bén brii ree Jerusalén, lod zëtzi reeman rtie'ch reeman xtiidx Dios.
44008005	Zi'c been Felip, wejman guiedx Samaria, guzuloj caneeman xtiidx Jesucrist loj ree bejn.
44008006	Dád zien ree bejn rdo'p, graczi reeman rucaagdiajg chaaw ni rëb Felip, ruguiaa tëë reeman milagr ree ni rüjnman.
44008007	Zien ree bén nëjt tib lajt xcuerp bayüjn Felip, në ree bén ad rzat zagdxe, bayüjn tëëman bén yu' ree xindxab luxdoo abi' rbixdiaj reex rarii reex.
44008008	Zianan zeel babaa da't ree bén luguiedx zii.
44008009	Per luguiedx zii guyu tijb bén brii laj Simón, diizd gocli rüjnman guialbidxaa persi rusquieeman bén Samaria ree, rüjnman bén lasajc.
44008010	Graczi reeman rucaagdiajg chaaw ni rëbaman, diizd mazri ree xinguiag xt mazri ree bengol, abi' rëb reeman: ―Naroob na̱j xguialrniabee Dios ni rajp bén guie.
44008011	Bidxga' reeman laaman guial ma gojc xchej cusquieeman laa reeman con guialbidxaa ni rüjnman.
44008012	Per chi bililadx reeman ni rëb Felip xcwent xguialrniabee Dios në xcwent Jesucrist, zi'c ree xinguiaaw zi'c ree béngunaa gurobnijs reeman.
44008013	Xt në Simón bililadx gurobnijs tëëman, abi' ad riro'nladxtaman Felip radxa tëë lojman graloj ree milagr ruguiaaman rüjn Felip.
44008014	Chi gogbee ree apóstoles riga' Jerusalén guial ma bililadx ree bén Samaria xtiidx Dios, dxel guxhaal reeman Bëd con Waj ni.
44008015	Chi bidxin reeman, gurejdx gunab reeman Dios por ree bén Samaria bén ma rliladx ree xtiidx Dios din chu' xSprijt Dios luxdoo reeman,
44008016	din ni'qui tijb reeman ad wayut Sprijt guin luxdoo, gurobnijsi reeman por Dad Jesús.
44008017	Dxel guxhoob yaa ree Bëd con Waj guijc reeman, abi' guyu xSprijt Dios luxdoo reeman.
44008018	Chi baguiaa Simón cayu xSprijt Dios luxdoo ree bén guin guial caxhoob yaa ree apóstoles guin guijc reeman, dxel guyënman nudëëman milia loj reeman,
44008019	rëbaman: ―Në lon gol banee guialrniabee guin din chi gaxhob yan chutëëz guijc bénan, në luxdooman chu' xSprijt Dios.
44008020	Dxel badxi' Bëd xtiidxaman rëbaman: ―Nitil con guidib xmilial, din rüjnl xgab guial zajc siil guialrniabee razaladx Dios.
44008021	Ad rayalt ad zajc tëët güünl zi'c raguieenan, din ni'quid zinaltil xnejz Dios.
44008022	Bayüjn xgab por ni mal beenl, gurejdx gunab tëë Dios, rupent güünman lüj perdon por ree xixgabmalil,
44008023	din ragbeen ganax guialralen yu' luxdool, abi' dol guin na̱j ni rniabee lüj.
44008024	Dxel badxi' Simón xtiidxaman, rëbaman: ―Gol gurejdx gunab Dios por naj, chitëë gaza'can ni'qui tijb ni ma nadi.
44008025	Chi gulox gunee ree apóstoles guin xtiidx Dios loj ree bén guin, dxel badxin reeman Jerusalén, abi' graczi ree guiedx riga' niz Samaria lod gudëd reeman gutie'ch reeman xtiidxza'c Jesucrist.
44008026	Chi ma gudëd gojc zian, gunee tijb xi anjl Dios Felip rëbaman: ―Wej niz sur nejz ni zë Jerusalén xt lod la Gaza, niz lod na̱j ganax yujbidx.
44008027	Dxel brii Felip zëman. Runejz guin banaazaman tijb bén Etiopía, najman bén zojbloj guial laaman rgu'chaaw xmilia Candace, bén na̱j reina Etiopía. Wejman Jerusalén bignajchi'man Dios,
44008028	abi' ma bayunejzaman zia ladxaman, zojb lën xcarrejt zagdxeman, roolaman loj gui'ch ni bacaa Isaías, bén badëëd xtiidx Dios loj ree bejn.
44008029	Dxel rëb xSprijt Dios loj Felip: ―Bibig gajxh cwë' carrejt guin.
44008030	Chi bibigaman, biguiejnman cayool bén guin loj gui'ch bacaa Isaías. Dxel gunabdiidxaman lojman rëbaman: ―Dad, ¿rignia'l ni cayoolil ya?
44008031	Badxi' bén guinan rëbaman: ―¿Xoza chignia'nan? Awa achut gusignia' naj. Dxel rëbaman loj Felip din chë'paman loj carrejt guin, cweman cwë'man.
44008032	Loj xtiidx Dios lod cayool bén guin rëban: Zi'c rinë reeman tijb xiil, binë reeman laaman lod gugüjt reeman laaman. Abi' achet rëbaman, zi'c tijb xiil ma za' loj ree bén gugaj guidxladib.
44008033	Chi beennë reeman laaman zi'ctzi rën reeman, achut been guialguxtis por laaman. Yan achut guza't xdiaaman, din ma bisüd reeman laaman loj guidxliuj.
44008034	Rëb bén guin loj Felip: ―Guna sii, ¿chu xcwent rniee bén bacaa diidx guie ree? ¿Xcwent gajcaman ya o xcwent ben renan?
44008035	Dxel guzuloj Felip cusignia'man laaman xtiidx Dios ni cayoolaman, zian beman xtiidxza'c Jesucrist lojman.
44008036	Abi' chi gudëd reeman lod yu' nijs, dxel rëb bén guin loj Felip: ―Guie yu' nijs. ¿Nid zajc garobnijsan guie ya?
44008037	Zeel rëb Felip lojman: ―Bal rliladxil guidib luxdool, zajcan. Badxi' bén guinan rëbaman: ―Rliladxan guial Jesucrist na̱j Xi'n Dios.
44008038	Dxel gunabeeman guzudxe xcarrejtaman. Abi' baguiajt grop reeman, dxel guyu reeman lojnijs guin persi baroobnijs Felip laaman.
44008039	Chi barii reeman lojnijs guin, loj hor zii gajc gunidloj Felip binë xSprijt Dios laaman, abi' ad baguiaatri bén guin laaman, per dád rabaaman zinal xnejzaman.
44008040	Chi gogbee Felip, ma za'man xt guiedx Azoto, dxel zëman guiedx guiedx zigtie'chaman xtiidxza'c Jesucrist xt bidxinman Cesarea.
44009001	Guiáad Saulo ad rucwëëzt rdxe'chaman bén rliladx ree Jesucrist, rëbaman gugüjtaman laa reeman. Zeel wejman bigneenëman bixhioz mazri zojbloj rniabee graczi ree bixhioz,
44009002	din gac tijb gui'ch din gac cheman lën ree yadoo Damasco chigdiilaman bén rliladx ree Jesucrist, zi'c ree xinguiaaw zi'c ree béngunaa, din chignëman laa reeman ladxguiib Jerusalén.
44009003	Per chi ma cadxinman gajxh guiedx Damasco, dxejlczi brii tijb guij xanyabaa balaan bacha' lod zëman.
44009004	Abi' bireeyujman, chi naga'man luyuj guin biguiejnman cha' bén rëb: ―Saulo, Saulo, ¿chexc zeel rzunalil naj?
44009005	Abi' gunabdiidxaman rëbaman: ―¿Chu lüj, Dad? Badxi'man laan rëbaman: ―Naj na̱j Jesús bén rzunalil. Per ganin lüj, lüj gajc rguiil xguialnaal zi'c rüjn tijb go'n rudxeguia' loj yag ni rulaagnë reeman laab.
44009006	Rnij Saulo guial tant bidxebaman, abi' rëbaman: ―Dad, ¿xhie rënl günan? Dxel rëb Dad Jesucrist lojman: ―Bixche, wej guiedx Damasco, ni na reeman ni rayal güünl.
44009007	Abi' ree bén në Saulo dád bidxeb reeman guial biguiejn reeman cha' bejn, per achutczi baguiaa reeman.
44009008	Chi bixcheman luyuj guin, baxhal lojman, ad rajctri ruguiaaman. Dxel gunaaz reeman yaaman bignë reeman laaman Damasco.
44009009	Ni guzuman choon dxej, ad rajct ruguiaaman, achetczi rawaman ache tëëtczi rë'man.
44009010	Damasco gure tijb bén rliladx Dad Jesucrist, brii lajman Ananías. Balüüloj Jesucrist lojman, rëbaman: ―¡Ananías! Badxi'man laan rëbaman: ―Laa naj guie Dad.
44009011	Dxel rëb Jesucrist lojman: ―Bisu, wej call ni la nali. Chi guidxinl lidx Judas, gunabdiidx por tijb xin zëëd Tarso, lax Saulo. Din laax cabejdx canab naj,
44009012	abi' zi'c rulüü cane'xhchaalix, baguiaax guyu tijb bén la Ananías guxhoob yaaman guijquix persi baguiaax stijb.
44009013	Chi biguien Ananías zian, dxel rëbaman: ―Dad, zien da't ree bejn ruza't xin zii, në ree ni mal rüjnnëx bén rliladx ree lüj Jerusalén.
44009014	Yan zëëdix guie con xguialrniabee ree bixhioz rniabee ree bixhioz, din guiniaazix gra ree bén rliladx lüj.
44009015	Dxel rëb Jesucrist lojman: ―Wej, din naj gule laax din chiguiex da diidxan loj ree bén ad najt bén Israel, në loj ree rey, con nëgajc loj ree bén Israel.
44009016	Guiën lojx guial sagdiaj da'tix guial najx da bejnan.
44009017	Dxel zë Ananías lënü lod za' Saulo. Chi guyuman, guxhoob yaaman guijcaman, rëbaman: ―Bijch Saulo, Dad Jesús bén balüüloj lojl runejz lod zëëdil, laaman guxhaal naj din yaguiaal, chu' tëë xSprijt Dios luxdool.
44009018	Loj hor gajc zi'c rulüü yu' xhie biquied guiaalojman abi' baguiaaman stijb. Dxel guzuliman gurobnijsaman,
44009019	gudaw tëëman persi bayuman gojl. Dxel guzujman Damasco tio'p choon dxej con ree bén rliladx Jesucrist.
44009020	Dxel guzuloj gunee Saulo xtiidx Dios lën ree yadoo, rëbaman guial Jesucrist na̱j Xi'n Dios.
44009021	Graczi ree bén biguien ni rëbaman badxa loj reeman abi' rëb reeman: ―¿Nid bén guien rzunal bén rliladx ree Jesucrist Jerusalén ya? ¿Nid laagajcaman zëëd guie ya, din guiniaazaman bén rliladx ree Jesucrist chignë tëëman laa reeman loj ree bixhioz rniabee ree bixhioz?
44009022	Per Saulo guixie guixie mazri cariiman guialrdxeb rnieeman xtiidx Dios, rulüüman guial Jesús na̱j Cristo, din yabëëman bejn ree loj dol. Xt ragdxa ree bén Israel zojb ree Damasco chi rucaagdiajg reeman ni rëbaman.
44009023	Ad xchejt gojc, baya'n ree bén Israel diidx din nugüjt reeman Saulo,
44009024	per laa gogbee gajcaman ni rën reeman güün reeman. Dxej guiaal rbëz reeman laaman ro' ree port ni rarii ro' ciuda guin din nugüjt reeman laaman.
44009025	Per ree bén rliladx Jesucrist, guxhin badxe' reeman laaman lën dxüm naroob, abi' gulet reeman laaman niz xijch ze' nusiaaw ciuda guin, zian baxüünman Damasco.
44009026	Chi badxin Saulo Jerusalén, guyënman nuchajgaman bén rliladx ree Jesucrist, per graczi reeman bidxeb laaman guial ad rliladxt reeman nëman ma rliladx Jesucrist.
44009027	Dxel binë Bernabé laaman loj ree apóstoles guin, bagojnman guial baguiaa Saulo dux Dad ree Jesucrist, guneenë tëëman laaman chi zëman Damasco, bagojn tëëman guial Damasco gunee Saulo xtiidx Jesucrist sin guialrdxeb.
44009028	Zian baya'n Saulo Jerusalén abi' nayuman laa reeman.
44009029	Ad rdxebtaman ruza'taman Dad Jesús, abi' xt gudijldiidxnëman bén Israel rniee ree diidx grieg, per guyën reeman nugüjt reeman laaman.
44009030	Chi gogbee ree bén rliladx Jesucrist zian, binë reeman laaman guiedx Cesarea. Yagaj baxhaal reeman laaman guiedx Tarso.
44009031	Dxel babedxe luxdoo ree bén rliladx Jesucrist, bén zojb ree niz Judea në niz Galilea nëtëë niz Samaria, chigagaj beenbee reeman mazri xhienaag na̱j xnejz Dios, bazoob tëë reeman xtiidxaman, abi' cayagnë xSprijt Dios cayajcxhiej reeman.
44009032	Chi biza Bëd bitixlojman bén rliladx ree Jesucrist, dxel wej gajcaman bitixlojman bén rliladx ree Jesucrist guiedx Lida.
44009033	Ni bidxaaglojman tijb xinguiaaw la Eneas. Ma gojc xhujn ijz naga'x, ragxuux, ad rajct rzax.
44009034	Abi' rëb Bëd lojx: ―Eneas, ma bayüjn Jesucrist lüj. Bixche, bales ni go'til loj. Loj hor zii gajc bixchex.
44009035	Chi baguiaa gra ree bén zojb guiedx Lida në ree bén zojb niz Sarón guial ma bayajc Eneas, dxel në reeman bililadx Jesucrist.
44009036	Loj tiamp zii guyu tijb béngunaa rliladx Jesucrist luguiedx Jope, laman Tabita, diidx grieg laman Dorcas. Laaman been ni za'c ree, been tëëman yudar bénprob ree.
44009037	Lën ree dxej zii gogxuu Dorcas abi' güjtaman. Chi gulox bagajz reeman laaman, dxel bitixh reeman laaman lënü ladya.
44009038	Abi' gajxh guiedx Jope raya'n guiedx Lida lod za' Bëd. Chi gogbee ree bén rliladx Jesucrist guial za'man ni, guxhaal reeman tio'p ree xinguiaaw bisajc reex Bëd liaadx, rëb reex: ―Been wen yo' ree Jope yan gajczi.
44009039	Laa zinë gajcaman laa reex. Chi bidxinman, binë reeman laaman lënü lod naga' xcuerp Dorcas. Ni riga' zien ree béngunaa bizëjb roon reeman, abi' bibig reeman loj Bëd culüü reeman gra lajd ni been Dorcas chi sta nabanman.
44009040	Dxel gunabee Bëd barii gra reeman, abi' bazuxibaman gurejdx gunabaman Dios. Dxel baguiaaman bengüt guin, rëbaman: ―¡Tabita, bixche! Laa guxhal gajc lojman. Chi baguiaaman Bëd, gureliman,
44009041	dxel gunaaz Bëd yaaman persi guzuliman. Abi' gurejdxaman bén rliladx ree Jesucrist con ree bén bizëjb guin, persi baguiaa reeman guial ma baban Dorcas.
44009042	Guidibczi guiedx Jope gogbee reeman ni goc, abi' zien da't reeman bililadx Jesucrist por zian.
44009043	Guiáad Bëd baya'nman mazri dxej luguiedx guin, lidx Simón bén rüjnchaaw guid.
44010001	Luguiedx Cesarea gurej tijb bén brii laj Cornel. Laaman goc suldad gunabee tibcwaa ree suldad brii laj Italiano.
44010002	Gojcaman benza'c, laaman në gra ree bén zojb lidxaman guyën reeman Dios, abi' dád beenman yudar bén Israel ree, bén na̱j ree bénprob, në zianczi rbejdx rniabaman Dios.
44010003	Tijb dxej cost raca choon wadxe, guzajcaman zi'c rulüü cane'xhchaalaman. Zagdxeczi baguiaaman guyu tijb xi anjl Dios lënü lod za'man, abi' rëb anjl guin lojman: ―¡Cornel!
44010004	Baguiaaman loj anjl guin, abi' dád bidxebaman, rëbaman: ―¿Xhienin, Dad? Abi' rëb anjl guin: ―Ma biguiejn Dios xtiidxil ma baguiaa tëëman xhienaag rüjnl yudar bénprob ree.
44010005	Guxhaal ree bén che luguiedx Jope din chica' reeman Simón, bén la gajc Bëd.
44010006	Zojbaman lidx tijb bén la gajc Simón, bén rüjnchaaw guid, bén zojb gajxh ro' nijsdoo. Bëd guin na ni rayal güünl.
44010007	Chi zia anjl gunee Cornel, gurejdxaman tio'p ree xmojsaman, zatijb suldad rajpaman confians rliladx tëëman Dios.
44010008	Gulox beman diidx loj reeman ni guzacaman, dxel guxhaalaman laa reeman Jope.
44010009	Chi bareguiaal, la'tgaj cadxin reeman gajxh Jope, cost garol dxej wë'p Bëd guijc yu lod zojbaman din cwedx guiniabaman Dios.
44010010	Dád gulaanman, guyënman niajwaman, per la'tgaj cayüjn reeman ni gawaman guzajcaman zi'c rulüü cane'xhchaalaman.
44010011	Baguiaaman bixal xanyabaa abi' caguiajt zi'c tijb lajd naroob xt lod za'man, naxii guidap xquinan.
44010012	Loj lajd guin yu' gra loj ree be yu' tajp guia', në ree bëël, nëtëë ree be rzuj.
44010013	Dxel biguiejnman cha' bén rëb: ―Bëd, bisu, bagüjt be gawil.
44010014	Per badxi' Bëd laan rëbaman: ―Yajqui, Dad. Ad wayawtczan nidxuudx ni ad rayalt gaw bejn.
44010015	Abi' rëb cha' bén guin zatijb: ―Ni ma basia Dios ad rnieelan nidxuudx.
44010016	Choon volt gojc zian, dxel bayë'p lajd guin xanyabaa stijb.
44010017	La'tgaj cayüjn Bëd xgab xhie rën guiëb ni baguiaaman, loj hor zii gajc bidxin ree bén guxhaal Cornel rulidx Simón, guial ma gunabdiidx reeman banguin na̱j lidxaman.
44010018	Chi bidxin reeman, gunabdiidx reeman bal ni zojb Simón bén la gajc Bëd.
44010019	Guiáad Bëd sta cayüjnman xgab ni baguiaaman, chi rëb xSprijt Dios lojman: ―Laa choon ree xinguiaaw raguiil lüj.
44010020	Bisu, biguiajt binë reex, ad chu' luxdool tio'p, din naj guxhal laa reex.
44010021	Dxel baguiajt Bëd lod za' ree bén guxhaal Cornel, abi' rëbaman loj reeman: ―Naj na̱j bén raguiilidi, ¿chexquiza zeel raguiilidi naj?
44010022	Dxel badxi' reeman laan rëb reeman: ―Guxhaal bén la Cornel dunujn, bén rniabee tibcwaa ree suldad, najman benza'c, rdxebaman Dios, abi' graczi ree bén Israel rën laaman. Tijb xi anjl Dios rëb lojman, guial rayal guixhiaalaman dunujn yudca'n lüj din yo' ree lidxaman, din gucaagdiajgaman ni rayal guiëbil.
44010023	Dxel badxe' Bëd laa reeman lënü, ni gudëd reeman guiaal. Chi bareguiaal, binëman laa reeman. Në bëlzi ree bén zojb Jope bén rliladx ree Jesucrist binë laaman.
44010024	Chi bareguiaal bidxin reeman Cesarea lod zojb Cornel. Abi' bato'p Cornel gra ree lasa'man në ree xmiwaman, din cwëz reeman guidxin reeman.
44010025	Chi bidxin Bëd lidx Cornel, laa brii gajc Cornel bigchaaglojman laaman, dxel bazuxibaman loj Bëd persi gojpaman laaman respejt.
44010026	Per bazuli Bëd laaman, rëbaman: ―Guzuli, din lasa' bejn gajcan lüj.
44010027	La'tgaj cadxin reeman ruyu guin cayü reeman diidx. Abi' chi guyu reeman, baguiaa Bëd zien da't ree bejn riga' ni.
44010028	Dxel rëb Bëd loj reeman: ―Ma qui ragbeedi xhienaag na̱j xley ree bén Israel, guial ad zajct go'ch reeman loj ree bén ad najt bén Israel o chu' reeman lidx reeman. Per ma balüü Dios naj guial achutczi rayal ganen bendxuudx, bén nabixhladx.
44010029	Zeel chi bidca' reeman naj, laa bial gajcan achet guijc badxiban. Yan rënan gagbeen, ¿chexquiza zeel gurejdxidi naj?
44010030	Badxi' Cornelan rëbaman: ―Ma gojc tajp dxej cost hor guie gajc, chi zoob lidxan, raca choon wadxe, cabedx canaaban Dios, loj hor zii balüüloj tijb bejn lon najcwaman lajd nayni.
44010031	Abi' naman lon: “Cornel, ma biguiejn Dios xtiidxil, yu'guijc tëëman xhienaag rüjnl yudar bénprob ree.
44010032	Zeel guxhaal ree xin che luguiedx la Jope din chica' reex Simón, bén la gajc Bëd. Zojbaman lidx tijb bén la gajc Simón, bén rüjnchaaw guid, bén zojb gajxh ro'nijsdoo. Bëd guin na ni rayal güünl.”
44010033	Zianan zeel laa guxhal gajcan xin bidgadiil ree lüj. Zagdxe beenl bi'til. Abi' yan dugraczan nadxu' delant loj Dios yu' xanyabaa, din yacaagdiajgan gra ni gunabee Dios lüj nal du lojn.
44010034	Dxel guzuloj canee Bëd, rëbaman: ―Ma ragbeen yan guial tiblojzi ruguiaa Dios bejn.
44010035	Din Dios, chutëëz bénguidxliuj ridxga' laaman rüjn tëëman zi'c rayal, nëgajc Dios ridxga' laaman.
44010036	Dios ma gunee bén Israel ree, ma bagojnman guial por Jesucrist rabedxe luxdoo bejn, bén na̱j Dad par gra ree bénguidxliuj.
44010037	Lëjt ragbee xhienaag baza't reeman Jesús diizd niz Galilea xt guidib niz Judea, chi gulox bagojn Waj bejn ree xcwent guialrirobnijs.
44010038	Ragbee tëëdi guial ma badëë Dios xSprijtaman con xguialrniabeeman loj Jesús bén Nazaret, abi' bizaman biguieenman ni zagdxe, bayüjnman gra ree bén cazagdiaj por xindxab. Gojc beenman zian guial za'në Dios laaman.
44010039	Abi' dunujn baguiaa gra ni been Jesús guidib niz Judea, në niz Jerusalén. Dxelri bagüjt reeman laaman, bacaa reeman laaman loj crüjz.
44010040	Per Dios basban laaman ni bayon dxej, abi' cwëjb Dios bidgalüülojman du lojn.
44010041	Ad balüülojtaman loj gra ree bejn, tijbzi du lojn nayajcan bén gule Dios diizd yaloj din yaguiaan graczi ni beenman. Abi' dunujn badaawnë' laaman badü'në' tëën laaman chi babanman stijb.
44010042	Dxelri guxhaal Jesús dunujn din yatie'chan xtiidxaman loj ree bejn, guial Dios ma gulej laaman din güünman guialguxtis chi guidxin dxej yadëëd gra ree bejn cwent loj Dios, zi'c ree bén naban zi'c ree bén ma güjt.
44010043	Nëtëë diizd gocli graczi ree bén badëëd xtiidx Dios loj ree bejn, gunee reeman xcwent Jesús, rëb reeman guial graczi ree bén chililadx laaman, gac xtol reeman perdon.
44010044	Sta canee Bëd, chi guyu xSprijt Dios luxdoo gra ree bén cucaagdiajg ni cayëbaman.
44010045	Dxel bén Israel rliladx ree Jesucrist, bén binë ree Bëd, dád badxa loj reeman guial në ree bén ad najt ree bén Israel guyu xSprijt Dios luxdoo,
44010046	guial riguiejn reeman ma rniee ree bén guin graloj ree diidx, abi' ruza't reeman Dios zagdxe.
44010047	Dxel rëb Bëd loj reeman: ―¿Chu zajc gudxoon tiobnijs ree bén guie, bal ma yu' xSprijt Dios luxdoo reeman zi'cgajc dunuj ree?
44010048	Abi' gunabeeman tiobnijs reeman por Jesucrist. Dxelri guzajc reeman liaadx loj Bëd din sunëman laa reeman za tio'p choon dxej mazri.
44011001	Bén na̱j ree xi apóstoles Jesús con ree bén Judea, bén rliladx ree laaman, gogbee reeman guial në ree bén ad najt bén Israel bililadx xtiidx Dios.
44011002	Abi' chi badxin Bëd Jerusalén, bén Israel ma rliladx ree Jesucrist, bén sta zinal ree ley, gudilë reeman Bëd.
44011003	Rëb reeman lojman: ―¿Chexc zeel bichu'l lidx ree bén ad najt bén Israel abi' gudawnël laa reeman?
44011004	Dxel guzuloj cayü Bëd diidx diizd guia'xchej xhienaag gojc zeel wejman lidx ree bén guin abi' rëbaman loj reeman:
44011005	―Chi za'n luguiedx Jope, la'tgaj cabedx canaaban Dios, guza'can zi'c rulüü cane'xhchalan. Baguian zi'c tijb lajd naroob naxii guidap xquinan caguiajtan diizd xanyabaa xt lod za'n.
44011006	Chi baguian zagdxe xhie yu' loj lajd guin, baguian bedoxh ree në ree be yu' tajp guia' në ree bëël con ree be rzuj.
44011007	Dxel biguiejnan cha' bejn, naman: “Bëd, guzuli, bagüjt be gawil.”
44011008	Per badxi'nan rën: “Yajqui, Dad, din ad goctczi wayawan nidxuudx, ni ad rayalt gaw bejn.”
44011009	Abi' guneeman diizd xanyabaa stijb, naman: “Ni ma basia Dios, ad rnieelan nidxuudx.”
44011010	Choon volt gojc zian, dxel bayë'p gra ni guin xanyabaa.
44011011	Loj hor zii gajc bi't choon ree xinguiaaw lod guren, zëëd reex diizd Cesarea, cayguiil reex naj.
44011012	Abi' na xSprijt Dios lon guial chinë'n laa reex, ad chu' luxdon tio'p. Në guixo'p ree bén guie bén na̱j dux compniar ree binë'n. Abi' dugraczan badxu' lidx bén guin.
44011013	Dxel beman diidx du lojn xhienaag balüüloj tijb xi anjl Dios lojman lidxaman, rëb anjl guin lojman: “Guxhaal ree bén che luguiedx Jope din chica' reeman Simón, bén la gajc Bëd,
44011014	laaman na xhienaag gac ree xtolil perdon, con gra ree bén zojb lidxil.”
44011015	Chi guzuloj canenë'n laa reeman, guyu xSprijt Dios luxdoo reeman zi'cgajc guyuman du luxdoo ree yaloj.
44011016	Dxel basaaladxan xtiidx Dad Jesucrist chi naman: “Walican baroobnijs Waj con nijs, per lëjt chu' xSprijt Dios luxdoodi.”
44011017	Abi' yan bal ma guxhaal Dios xSprijtaman par laa reeman zi'cgajc guxhaalaman laaman du loj ree chi baliladx ree Dad Jesucrist, ¿chu najn din gudxonan ni rüjn Dios?
44011018	Chi biguiejn ree bén guin ni rëb Bëd, dxel achetri rëb reeman lojman abi' baza't reeman Dios zagdxe, rëb reeman: ―¡Ma rayagbee ree yan guial në ree bén ad najt bén Israel ma balüü Dios guial rayal yayüjn xgab por xtol reeman yadxi' tëë loj reeman lojman din gap reeman guialnaban tiblayaa delant lojman!
44011019	Chi mal bagüjt ree bejn Esteban, dxel guzuloj rzunal reeman bén rliladx ree Jesucrist persi bire'ch gra ree bén rliladx guin niz Fenicia, niz Chipre në Antioquía. Abi' gutie'ch reeman xtiidxza'c Jesucrist, per ganaxzi loj ree bén Israel.
44011020	Per loj reeman no'ch bëlzi ree bén Chipre në ree bén Cirene. Laa reeman we luguiedx Antioquía abi' gutie'ch reeman xtiidx Dad Jesucrist loj ree bén ad najt bén Israel.
44011021	Gognë Dios laa reeman, dád zien ree bejn bililadx ni rëb reeman abi' bililadx reeman Jesucrist.
44011022	Chi gogbee ree bén Jerusalén rliladx Jesucrist ni goc, guxhaal reeman Bernabé xt guiedx Antioquía.
44011023	Chi bidxinman ni, dád babaaman chi baguiaaman xhienaag cayagnë Dios bén guin ree. Dxel guneenëman gra reeman din con guidib luxdoo reeman gusnuu chinal reeman xtiidx Jesucrist.
44011024	Benza'c gojc Bernabé, dád gognë xSprijt Dios laaman abi' bililadxaman Jesucrist con guidib luxdooman. Zeel dád zien ree bejn bililadx Jesucrist.
44011025	Dxelri wej Bernabé guiedx Tarso bigdiilaman Saulo.
44011026	Chi badxejlaman laaman, dxel binëman laaman xt Antioquía. Ni guzunë reeman bén rliladx ree Jesucrist tibijz, dád zien ree bejn balüü reeman. Abi' luguiedx Antioquía na̱j lod gulëëlaj reeman bén rliladx ree Jesucrist, cristian.
44011027	Lën ree dxej zii bëlzi ree bén badëë xtiidx Dios loj ree bejn, guza Jerusalén wej reeman Antioquía.
44011028	Tijb reeman la Agabo, laaman guzuli loj ree bejn abi' por xSprijt Dios bagojnman guial chu' gubijn guidibczi guidxliuj. Laan gojc loj tiamp gunabee rey Claudio.
44011029	Abi' ree bén rliladx Jesucrist luguiedx Antioquía, baya'n reeman diidx din guido'p reeman zi'ctzi ni galguzuj gudëëd tijb gaj reeman, din gagnë lasa' reeman, bén rliladx ree Jesucrist, bén zojb ree niz Judea.
44011030	Abi' zian been reeman. Dxel guxhaalnë reeman laan Saulo con Bernabé din gudëëd reeman laan loj ree bén rniabee ree bén rliladx Jesucrist niz Judea.
44012001	Lën ree dxej zii guzuloj rey Herodes cusagziman bëlzi ree bén rliladx Jesucrist.
44012002	Abi' gunabeeman bagüjt reeman Jacob bijch Waj, con espad.
44012003	Chi baguiaaman bayuladx ree bén Israel ni beenman, dxel gunabeeman gunaaz reeman Bëd. Ni ne goc lën ree dxej lanij pascw chi raw reeman guiadxtil ad yu't levadur.
44012004	Chi gunaaz reeman Bëd, badxe' reeman laaman ladxguiib abi' gunabee rey Herodes tajp cwaa ree suldad din guinia reeman ro' ladxguiib guin, tib cwaa gaj reeman na̱j tajp suldad. Din beenman xgab nuzujman Bëd loj ree bén guiedx guin chi nidëd pascw.
44012005	Zian guyu Bëd ladxguiib, gojp da't reeman laaman. Per gra ree bén rliladx Jesucrist ad rucwëëzt rbejdx rniab reeman Dios por laaman.
44012006	Guxhin zii gajc chi yareguiaal cwëë Herodes Bëd loj ree bén guiedx guin, naga'yëjs Bëd galay tio'p ree suldad, naxiiman con tio'p ree caden, guiáad los demazri ree suldad guin cayajp ro' ladxguiib guin.
44012007	Dxejczi bidxin tijb xi anjl Dios abi' basni tijb guij lën ladxguiib guin, dxel baqui' anjl guin cwë'lën Bëd persi bacwëënman laaman, rëbaman lojman: ―¡Cari bixche! Loj hor zii gajc biajb ree caden naxii yaa Bëd,
44012008	abi' rëb anjl guin lojman: ―Guxhiidxi'ch lënl balëë tëë xgurëchil. Chi ma been Bëd zian dxel rëb anjl guin: ―¡Gojt xcajpil, tanal naj!
44012009	Laa barii gajc Bëd nalaman anjl guin, per ad ragbeetaman bal diidxli na̱j ni cayüjn anjl guin, gunaladxaman cane'xhchaalzaman.
44012010	Abi' gudëd reeman loj tibcwaa ree suldad guin, dxel gudëd reeman loj stibcwaa reeman. Chi bidxin reeman ro' portguiib ni rarii runejz guin, dxel xtijbzan bixal abi' barii reeman. Abi' chi bidxin reeman tijb xquin, yagaj basa'n anjl guin Bëd.
44012011	Dxel gogbee Bëd guial ni diidxliqui na̱j ni cazajcaman, abi' rëbaman: ―Yanri ma ragbeen guial guxhaal xi anjl Dios persi babëëman naj loj Herodes, con loj gra ni nüjnnë ree bén Israel naj.
44012012	Chi bayagbee Bëd ni guzacaman, dxel baguiajman lidx Li, xniaa Waj, bén la gajc Marcw, lod riga' zien ree bejn cabejdx canab reeman Dios.
44012013	Chi gulajw Bëd ro' port, dxel brii tijb biin la Rode ziquiaam chunin.
44012014	Per chi bayünbeem cha' Bëd, dád babaam, dxel luar nixhialim ro' port guin, baxüünm bicojnm guial za' Bëd ro' port guin.
44012015	Abi' rëb reeman lojm: ―¡Rajc guijquil! Per za'dxi'chczim guial waliqui ni rëbim. Dxel rëb reeman lojm: ―Ad laataman, wed xi anjlaman.
44012016	Per Bëd cabajwzi cabajwaman ro' port guin. Dxel chi guxhal reeman dád bidxeb reeman baguiaa reeman laaman.
44012017	Abi' been Bëd sen loj reeman din yacwëëz ro' reeman, dxel beman diidx xhienaag babëë Dios laaman ladxguiib. Abi' rëbaman loj reeman: ―Gol be ni guie loj Jacob në loj gra ree bén rliladx Jesucrist. Dxelri briiman yagaj zëman lood ren.
44012018	Chi bareguiaal, ad radxejlt xhie güün ree suldad guin guial ad ragbeet reeman xhienaag barii Bëd ladxguiib guin.
44012019	Dxel gunabee Herodes chigdiil reeman Bëd, per ad badxejlt reeman laaman. Abi' chi gulox gunabdiidx Herodes loj ree suldad guin xhienaag gojc, gunabeeman gugüjt reeman laa reeman. Dxel brii Herodes Judea abi' bisobaman luguiedx Cesarea.
44012020	Balen Herodes bén Tiro në ree bén Sidón, per baya'n ree bén guin diidx din chigneenë reeman laaman. Chi been reeman gan guneenë reeman bén brii laj Blasto zagdxe, tijb bén na̱j xbejn rey Herodes, dxel gunee Blasto por laa reeman loj rey guin din lox til reeman, din guidibczi lod rniabee rey guin zëëd ni raw reeman.
44012021	Bazuj Herodes xhie dxej guinieenëman laa reeman abi' dxej zii gojt xab zagdxeman, gurej loj xyagxhilaman lod rniabeeman, zianz guzuloj guneenëman laa reeman.
44012022	Dxel guzuloj gurixdiaj ree bén guin, rëb reeman: ―¡Ad bejntan canee, tijb diosan!
44012023	Loj hor zii gajc badëë tijb xi anjl Dios tijb guialguijdx loj Herodes. Gudaw bizog laaman abi' güjtaman guial bayuladxaman baza't ree bejn laaman zagdxe luar nuza't reeman Dios zagdxe.
44012024	Per xtiidx Dios care'chzi care'chan gra ladczi abi' gra ladczi cayajcxhiej ree bén rliladx laaman.
44012025	Chi ma badëëd ree Bernabé con Saulo ni guxhaal ree bén Antioquía, dxel baza reeman Jerusalén, binë reeman Waj, bén la gajc Marcw.
44013001	Loj ree bén rliladx Jesucrist, bén zojb ree Antioquía, no'ch ree bén rudëëd xtiidx Dios loj ree bejn në ree bén rulüü xtiidxaman. La reeman Bernabé, Simón bén rniee reeman Benya's, Lucio bén Cirene, Saulo con Manaén bén guni'snë Herodes tijbzi, bén gunabee Galilea.
44013002	Tijb dxej chi naba'n reeman, la'tgaj cabejdx canab reeman cuza't tëë reeman Dios zagdxe, rëb xSprijt Dios loj reeman: ―Gol bacaabee Bernabé në Saulo din güün reeman dxiin rënan güün reeman.
44013003	Chi gulox guba'n reeman gurejdx tëë reeman Dios, dxel guxhoob yaa reeman guijc Bernabé con Saulo din gagnë Dios laa reeman abi' bazaadiidxnë reeman laa reeman.
44013004	XSprijt Dios na̱j bén guxhaal Bernabé con Saulo, zë reeman Seleucia, ni guyu reeman loj barcw, zë reeman yuj la Chipre, ni riga' loj nijsdoo.
44013005	Chi bidxin reeman niz Chipre, dxel luguiedx Salamina guzuloj gutie'ch reeman xtiidx Dios lën ree xyadoo ree bén Israel. Në Waj binë reeman din güünman laa reeman yudar.
44013006	Chi biza reeman guidib niz Chipre, dxel bidxin reeman Pafos. Ni bidxaagloj reeman tijb bén Israel laman Barjesús, rajcaman guialbidxaa, rusquieeman bejn ree, rëbaman guial laaman na̱j bén rudëëd xtiidx Dios loj ree bejn.
44013007	Barjesús guin rnieenëman Sergio Paulo zagdxe, bén na̱j gobernador Chipre, rignia' da'taman. Gurejdx gobernador guin Bernabé con Saulo guial rënman gucaagdiajgaman xtiidx Dios.
44013008	Per bénbidxaa guin (con diidx grieg laman Elimas) guyënman nudxoonman guial nililadx Sergio Paulo xtiidx Dios.
44013009	Abi' Saulo, bén la gajc Pab, rniabee xSprijt Dios luxdooman guidiblagaa, baguiaadxijchaman loj bénbidxaa guin,
44013010	rëbaman: ―¡Xi'n xindxab lüj, ganax rusquieel, ganax niguijdx rüjnl, ad rëntczil ni zagdxe! ¿Xt goc gudëël mod chinal ree bejn xnejz nali Dios?
44013011	Yan gudëëd Dios lüj casti: ad zanit lojl abi' xchej ad zuguiaatil xbacha' gubijdx. Loj hor zii gajc gurexcajy Elimas abi' ad gojctri nuguiaaman, dxel raguiilaman chu guiniaaz yaaman guial ad rajctri ruguiaaman.
44013012	Chi baguiaa gobernador guin zian, dxel bililadxaman abi' dád badxa lojman ni balüü reeman xcwent Dad Jesús.
44013013	Chi ma gudëd gojc zian, guyu Pab con ree xcompniaraman loj barcw luguiedx Pafos abi' zë reeman luguiedx Perge ni riga' niz Panfilia. Ni basa'n Waj laa reeman bayejcaman Jerusalén.
44013014	Dxel barii reeman guiedx Perge, zë reeman luguiedx Antioquía ni riga' niz Pisidia. Abi' dxej raziiladx ree bén Israel, guyu reeman lën xyadoo ree bén Israel zianz gurej reeman.
44013015	Dxel chi gulox biil bén biil tib lajt loj libr bacaa Moisejs në loj libr bacaa ree bén badëë xtiidx Dios loj ree bejn, gunee ree bén rniabee lën yadoo guin, rëb reeman loj Pab con Bernabé: ―Bal xhie guiëbidi loj ree bén riga' guie din gudëëdi consejw loj reeman, zajc guiëbidan yan.
44013016	Dxel guzuli Pab, beenman sen loj reeman din yacwëëz ro' reeman, dxel rëbaman: ―Bén Israel, në gra ree bén rdxeb Dios, gol bacaagdiajg:
44013017	Dux Dios ree, nayajc ree bén Israel, gulejman dux béngulal ree abi' laaman been persi gojcxhiej reeman, chi sta zojb reeman zi'c benzit niz Egipto. Dxel con xguialrniabeeman babëëman laa reeman Egipto.
44013018	Abi' baslejnguijcaman laa reeman loj tiuu ijz ni guzu reeman niz lod na̱j ganax yujbidx,
44013019	banijt tëëman gajdx ree nacion ni gure Canaán persi badëëman guidxliuj guin ree loj dux béngulal ree.
44013020	Zian gojc loj tajp gayuu garol ijz, dxelri bacaabee Dios juejs ree persi gunabee reeman laa reeman. Abi' Samuel bén badëëd xtiidx Dios loj ree bejn gojc xjuejs bigra reeman.
44013021	Dxel gunab reeman din chu' tijb rey nabee laa reeman, abi' bazuj Dios rey Saúl xi'n Cis, bén zëëd loj xdiaa Benjamín persi gunabeeman laa reeman tiuu ijz.
44013022	Chi bisüd Dios rey Saúl, dxel bazujman rey Davi. Abi' rëbaman: “Ma baguian guial Davi xi'n Isaí, nabanx zi'c rënan, güün tëëx cumplid da diidxan guial güünx gra zi'c rënan.”
44013023	Abi' yan zi'c gajczi rëb Dios, loj gajc xdiaa rey Davi, brii Jesús bén guxhaalaman din yabëëman bén Israel ree loj dol.
44013024	Chi gad Jesús gui't, Waj bén baroobnijs bejn ree, bagojnman gra ree bén Israel guial rayal yayüjn reeman xgab por xtol reeman tiobnijs tëë reeman.
44013025	Chi ma zidyob yadiblagaa xguialnaban Waj, dxel rëbaman: “Ad najtan bén naladxidi, qui gui'traman, laaman mazri lasajc guial lon, ni'quid rayalt gaxhiecan xgurëchaman.”
44013026	’Yan, dugra ree nayajc ree xdiaa Abraham në gra los demazri ree bén rdxeb Dios, par dunuj ree na̱j xtiidxaman ni rugojn reeman dunuj ree, xhienaag rabëë Jesucrist dunuj ree loj dol.
44013027	Per ree bén Jerusalén con ree xguxtis reeman ad bayagbeet reeman Jesús. Ad gogbee tëët reeman xhie rën guiëb xtiidx Dios ni bacaa ree bén badëëd ree xtiidxaman loj ree bejn, ni rool reeman lën yadoo dxej raziiladx ree bejn, dxel laagajc reeman bagüjt Jesús, zian gojc cumplid ni ca loj xtiidx Dios.
44013028	Abi' majsi achetczi xtol Jesús guyu, per ni'czi zian rëb gajc reeman loj Pilato guial nabeeman guiëtaman.
44013029	Chi gulox been reeman gra zi'c ca loj xtiidx Dios xcwent Jesús, balet reeman laaman loj crüjz abi' baquie'ch reeman laaman.
44013030	Per Dios basban laaman,
44013031	dxel loj zien dxej balüülojman loj ree bén binë laaman chi briiman niz Galilea zëman Jerusalén, abi' yan laa reeman na̱j bén rniee por laaman loj ree bejn.
44013032	’Zeel caygojnan lëjt diidxza'c guin ree, guial promejs been Dios loj ree dux béngulal ree,
44013033	ma beenman laan cumplid con dunuj ree guial zio'p ree loj xdiaa reeman. Beenman cumplid xtiidxaman chi basbanman Jesús zi'c ca loj Salmo barojp, lod rëb: “Lüj na̱j da xi'nan abi' diizd yan ma rajpil guialrniabee zi'cgajc naj.”
44013034	Dios rëb guial yasbanman Jesús abi' ad zaxint xcuerpaman zi'c gajczi ca loj xtiidx Dios lod rëb: “Naj günle' lëjt zi'c benan promejs loj Davi.”
44013035	Abi' rëb tëë stib lajt loj xtiidxaman: “Ad zatiëjbtil xhin xcuerp xi'nl, bén naya nali.”
44013036	Yan diidxliczi diidx guin ree ad rnieet reen xcwent Davi, din chi gulox gunabeeman bejn ree xtiampaman zi'c rëb Dios nabeeman, dxel güjtaman, biguie'chaman abi' guxin xcuerpaman.
44013037	Per xcuerp Jesús bén basban Dios, ad guxintan.
44013038	Zeel caygojnan lëjt compniar din gagbeedi guial por laaman ma yu' perdon par dux tol ree.
44013039	Graczi bén rliladx Jesucrist ma gojc perdon gra xtol reeman ni ad gojct niajc perdon por ley badëë Dios loj Moisejs.
44013040	Zeel gol gojp cudad chitëë saquidi zi'c bacaa ree bén badëë xtiidx Dios loj ree bejn, lod rëb:
44013041	Gol bacaagdiajg, lëjt bén ruze' ree da diidxan, gol badxalojdi gol gunidloj tëë. Din loj ree dxej nabandi gün reen ni xt ni'quid zaliladxtidi, majsi chu na laa reen lojdi.
44013042	Chi barii Pab con Bernabé lën xyadoo ree bén Israel guin, gunab reeman favor loj Pab, din chi guidxin stijb dxej raziiladx ree bejn chiguieman mazri diidx loj reeman xcwent ni beman dxej zii.
44013043	Chi barii ree bén guin lën yado guin, zien da't reeman binal Pab con Bernabé, zi'c ree bén Israel zi'c ree bén ad najt bén Israel, bén rën ree Dios zi'cgajc ree bén Israel. Abi' rëb Pab con Bernabé loj reeman din sudxi'ch reeman loj nejz zagdxe guredx Dios laa reeman guial rënman laa reeman.
44013044	Chi bidxin dxej ni raziiladx ree bejn, gra bén luguiedx guin bado'p din gucaagdiajg reeman xtiidx Dios.
44013045	Per chi baguiaa ree bén Israel zien da't ree bejn riga' yagaj, dxel guyu guialnadëdloj luxdoo reeman abi' guzuloj caneeguijdx reeman canee tëë reeman diidxguijdx loj Pab.
44013046	Dxel sin guialrdxeb badxi' Paban con Bernabé loj reeman, rëb reeman: ―Yaloj lëjt rayal yagojnan xtiidxza'c Dios, lëjt najdi bén Israel, per yan ad rëntidi gucaagdiajguidi laan, dxel lëjt gajc culüü guial ad zajct yayalidi guialnaban tiblayaa con Dios. Yan ma yugtie'chan diidxza'c guin ree loj ree bén ad najt bén Israel.
44013047	Din zian gunabee dux Dad ree Dios dunujn, chi rëbaman tib lajt loj xtiidxaman: Nuzun lüj zi'c guij par gra ree nacion, din chel guidibchicniaa loj guidxliuj chicojnl xhienaag gac ree bejn perdon.
44013048	Chi biguiejn ree bén ad najt bén Israel zian, dxel babaa reeman, guzuloj rëb reeman guial zagdxe na̱j xtiidx Dios, abi' graczi bén ma na̱j yayal guialnaban tiblayaa con Dios, bililadx reeman xtiidxaman.
44013049	Zianan zeel bire'ch xtiidxza'c Dios guidib niz ni.
44013050	Per ree bén Israel batiaalguiiw reeman béngunaa rej ree laydoo zianczi na̱j tëë reeman bén zojbloj luguiedx zii, në ree xinguiaaw na̱j gajc xin zojbloj, din sunal reeman Pab con Bernabé xt yabëë reeman laa reeman ni.
44013051	Dxel Pab con Bernabé gudxijp guxyuj guia' reeman zi'c tijb sen guial ad bazoobt ree bén guin diidx, dxel zë reeman Iconio.
44013052	Per ree bén bililadx Jesús niz ni, ma rniabee xSprijt Dios luxdoo reeman guidiblagaa abi' dád rabaa reeman.
44014001	Luguiedx Iconio, Pab con Bernabé guyu reeman lën xyadoo ree bén Israel. Abi' zi'c balüü reeman xtiidxza'c Jesucrist, zien da't reeman bililadx, zi'c ree bén Israel zi'c ree bén ad najt bén Israel.
44014002	Per ree bén Israel ad bililadxt batiaalguiiw reeman bén ad najt ree bén Israel persi guzuloj been reeman xgab mal por ree bén rliladx Jesucrist.
44014003	Per ni'czi zian, xchej da't guzuj ree apóstoles guin ni, abi' sin guialrdxeb gunee reeman xtiidx Dios guial rliladx reeman Jesucrist, laaman badëëd guialrniabee loj reeman persi been reeman zien da't ree milagr në mazri ree ni ren, persi balüü Jesucrist guial diidxli na̱j ni rëb reeman xcwent Dios.
44014004	Per ree bén luguiedx zii gojc reeman tio'p lala', garol reeman guzunë ree bén Israel zagarol reeman guzunë apóstoles guin ree.
44014005	Dxel zi'c ree bén Israel zi'c ree bén ad najt bén Israel, baya'n reeman diidx con ree guxtis din tilë reeman Pab con Bernabé gucaaguiaj tëë reeman laa reeman.
44014006	Abi' chi gogbee Pab con Bernabé zian, laa zia gajc reeman Listra con Derbe, guiedx riga' ree niz Licaonia, në gra ree guiedx riga' niz ni,
44014007	gunee reeman xtiidxza'c Jesucrist.
44014008	Luguiedx Listra guyu tijb xinguiaaw ad rajct rza, ad guzatczix guial naxin guia'x diizd chi golix abi' zojbix
44014009	cucaagdiajguix ni rëb Pab. Chi baguiaa Pab laax, gogbeeman guial rliladxix par yayajquix.
44014010	Abi' guneeman rejs, rëbaman: ―¡Bisu, guzuli zagdxe! Loj hor zii gajc gutiajs xin guin, guzulix abi' guzuloj cazax.
44014011	Chi baguiaa ree bejn ni been Pab, guzuloj canee reeman rejs diidx Licaonia, rëb reeman: ―Dios na̱j ree zi'c bejn ma biguiajt lod nadxu' ree.
44014012	Abi' rëb reeman guial Bernabé na̱j dios Júpiter, guiáad Pab na̱j dios Mercurio guial laaman na̱j bén rniee loj reeman.
44014013	Abi' ro' guiedx guin niz lod ru bejn na̱j xyadoo Júpiter, dxel bixhioz yu' lën yadoo guin binëman go'n ree con ree guiaa, abi' laaman con ree bén guin guyën reeman nugüjt reeman go'n guin ree din niën reeman apóstoles guin ree zi'c xdios reeman.
44014014	Per chi gogbee Pab con Bernabé zian, gudixya' xab reeman, guzëëb reeman la̱d ree bén guin, rbixdiaj reeman rëb reeman:
44014015	―Gol bacaagdiajg, ¿chexquiza zeel rüjndi zian, awa bejn gajc dunujn zi'cgajc lëjt? Awa par zianclan zio'pan din yanan lojdi din yasa'ndi ni rüjndi, din achetczi lasajc reen. Mejorli gol binal xnejz Dios naban, bén been xanyabaa në guidxliuj nëtëë nijsdoo con gra ni yu' loj reen.
44014016	Tiamp gulal Dios baslaa been ree bejn ni guyëntzi reeman.
44014017	Per ni'czi zian, zianczi balüüman chu najman por ree ni zagdxe ni rüjnman. Din laaman na̱j bén razaladx guia con guialnaza'c abi' razaladxaman ni radaaw ree din chu' du luxdoo ree zagdxe.
44014018	Chi rëb Pab con Bernabé zian, con ree diidx guin penz been reeman gan badxoon reeman guial nugüjt ree bén guin go'n guin ree din niën reeman laa reeman zi'c xdios reeman.
44014019	Per bëlzi ree bén Israel zojb Antioquía në Iconio, chi bidxin reeman luguiedx Listra been reeman gan batiaalguiiw reeman bén luguiedx guin ree. Dxel bacaaguiaj reeman Pab abi' gunaladx reeman ma güjtaman abi' guxoobyuj reeman laaman, babëë reeman laaman luguiedx guin.
44014020	Per chi bido'p ree bén rliladx Jesucrist gadëd lod naga'man, dxel bixcheman, bayuman luguiedx guin stijb. Chi bareguiaal briinëman Bernabé zë reeman luguiedx Derbe.
44014021	Chi gulox gutie'ch reeman xtiidxza'c Jesucrist luguiedx Derbe lod been reeman gan bililadx zien ree bejn laan, dxel bayejc reeman luguiedx Listra në Iconio nëtëë Antioquía.
44014022	Luguiedx zii ree badxe' reeman luxdoo ree bén rliladx Jesucrist. Rëb reeman loj reeman din sudxi'ch reeman loj ni rliladx reeman laaman, din dád sagdiaj reeman din yayu reeman lod rniabee Dios.
44014023	Abi' tëë loj tijb gaj ree guiedx guin bacaabee reeman bengol nabee ree loj ree bén rliladx Jesucrist. Zianz chi gulox guba'n reeman gurejdx tëë reeman Dios, dxel basa'n reeman laa reeman con Dad Jesús bén ma bililadx reeman.
44014024	Chi baza ree Pab con Bernabé niz Pisidia, bidxin reeman niz Panfilia.
44014025	Abi' gunee reeman xtiidx Dios luguiedx Perge, dxel zë reeman guiedx Atalia.
44014026	Ni guyu reeman loj barcw zë reeman Antioquía, luguiedx lod basa'n ree los demazri ree bén rliladx Jesucrist laa reeman con Dios din gagnëman Pab con Bernabé din guitie'ch reeman xtiidxaman. Abi' dxiin guin na̱j ni ma baloox reeman.
44014027	Dxel chi bidxin reeman Antioquía, bato'p reeman bén rliladx ree Jesucrist, persi be reeman diidx loj reeman gra ni been Dios con laa reeman, xhie tëë naag guxhalaman nejz din chililadx ree bén ad najt bén Israel Jesucrist.
44014028	Ni guzu Pab con Bernabé xchej, guzunë reeman bén Antioquía rliladx ree Jesucrist.
44015001	Lën ree dxej zii bidxin bëlzi ree bén Judea luguiedx Antioquía. Abi' guzuloj rëb reeman loj ree bén rliladx Jesucrist, guial bal id zu reeman sen zi'c gunabee Moisejs, ad zajct güün Dios xtol reeman perdon.
44015002	Dxel Pab con Bernabé dád zro' gudijldiidx reeman con ree bén guin. Dxel bacaabee ree bén rliladx Jesús Pab në Bernabé, në ree ben ren din che reeman Jerusalén chigneenë reeman apóstoles guin ree, con ree bengol rniabee loj ree bén rliladx Jesucrist din guguiaa reeman xhienaag güün reeman xcwent sen guin.
44015003	Abi' badxe'nejz ree bén Antioquía rliladx ree Jesucrist laa reeman persi zë reeman. Chi zë reeman gudëd reeman niz Fenicia në niz Samaria abi' bagojn reeman bén rliladx ree Jesucrist, bén zojb ree niz ni guial ma rliladx ree bén ad najt ree bén Israel xtiidx Dios. Abi' graczi bén ma rliladx Jesucrist niz ni, dád babaa reeman chi biguiejn reeman zian.
44015004	Chi bidxin Pab con Bernabé Jerusalén, dxel baca' ree bén rliladx Jesucrist laa reeman, con ree apóstoles, con ree bengol rniabee loj ree bén rliladx Jesucrist. Abi' be ree Pab diidx con Bernabé gra ni been Dios con laa reeman.
44015005	Per yu' ree bénfarisew ma rliladx Jesucrist, guzuli reeman abi' rëb reeman: ―Bén ad najt ree bén Israel abi' ma rliladx reeman Jesucrist, rüjn naguiejn chu' reeman sen ru ree bén Israel, gagbee tëë reeman guial rayal chinal reeman xley Moisejs.
44015006	Dxel bado'p ree xi apóstoles Jesús con ree bengol rniabee loj ree bén rliladx Jesucrist din guidoon xhienaag güün reeman.
44015007	Guial tant canee reeman por zian, dxel guzuli Bëd, rëbaman loj reeman: ―Gradi compniar raliduladx ree Jesucrist, lëjt ragbee guial diizd gocli gulej Dios naj lojdi din chignen xtiidxza'c Jesucrist loj ree bén ad najt bén Israel din chililadx reeman laaman.
44015008	Abi' Dios bén nünbee luxdoo graczi ree bejn, balüüman guial na̱j reeman xbejnman guial ma badëëd xSprijtaman loj reeman zi'cgajc baneeman du loj ree.
44015009	Zi'c ruguiaa Dios dunuj ree ziangajc ruguiaaman laa reeman, din zi'c basiaman du luxdoo ree ziangajc basiaman luxdoo reeman guial ma rliladx reeman Jesucrist.
44015010	Yan, ¿chexc zeel ad ridxga'tidi ni ma been Dios abi'za rniabeedi chinal ree bén rliladx Jesucrist ley ni ni'qui dunuj ree ni'qui dux béngulal ree ad gojct naguieen ree zi'c rniabee ley guin?
44015011	Dunuj ree rayagbee guial por ni zagdxe ni been Dad Jesucrist, been Dios dux tol ree perdon zi'cgajc laa reeman.
44015012	Dxel bacwëëz ro' gra reeman abi' bacaagdiajg reeman ni cayü ree Bernabé con Pab, xcwent gra ree xmilagr Dios ni been reeman loj ree bén ad najt bén Israel.
44015013	Chi gulox gunee reeman, dxel nëgajc Jacob rëb: ―Gradi compniar raliduladx ree Jesucrist, gol bacaagdiajg:
44015014	Simón Bëd be diidx duloj ree xhienaag guzuloj gulej Dios bén ad najt ree bén Israel din gac reeman xbejnman.
44015015	Gra ni ma gojc na̱j zi'c ni bacaa ree bén badëë xtiidx Dios loj ree bejn loj xtiidxaman lod rëb:
44015016	Chi ma gojc zian, yayünxhiej ree da bejnan mazri zi'c goc chi naban Davi, gacxhiej reeman por ree bén sta naban, zi'c guban ree bejn xtiamp Davi abi' por laa reeman yayajcxhiej ree da bejnan.
44015017	Din yaguiil ree los demazri ree bejn guial guiën reeman naj, gra ree bén nacion ren, yaguiil guial guiën reeman naj, bén ma gule reen din gac reeman da bejnan, bén guiguiejn ree guza't ree bejn naj.
44015018	Zian na Dios, bén cugojn bejn ree gra ree nine diizd tiamp gulal.
44015019	’Zeel naladxan ad rayalt chu güün naguiejn bén ad najt ree bén Israel par chinal reeman ley, laa reeman guial ma basa'n xcostumbr reeman par chinal reeman xnejz Dios.
44015020	Yan con yaxhaal ree tijb gui'ch loj reeman guial ad rayalt gaw reeman ni ragle' loj ni na̱j xdios reeman, ad rayal tëët sunë reeman ben ren bén ad najt lacheel reeman, ad rayalt gaw reeman bëël rberejn ni'qui rejn.
44015021	Zian yaguie'ch ree loj reeman, din diizd tiamp gulal tijb gaj guiedx yu' bén rulüü laa reeman xhie rën guiëb xley Moisejs ni rool reeman lën ree yadoo dxej raziiladx ree bejn.
44015022	Dxel apóstoles guin ree con ree bengol rniabee loj ree bén rliladx Jesucrist, con los demazri ree bén rliladx Jesucrist, rëb reeman gucaabee reeman bén guixhiaalnë reeman Pab con Bernabé din che reeman Antioquía. Abi' bacaabee reeman Judas, bén la gajc Barsabás, në Silas, laa reeman rajp guialrniabee loj ree bén rliladx Jesucrist.
44015023	Abi' guxhaalnë reeman laa reeman tijb gui'ch ni rëb: “Dunujn nayajcan xi apóstoles Jesús, con ree bengol rniabee loj ree bén rliladx laaman, në los demazri ree bén rliladx laaman. Ragajpdiozan lëjt bén ad najt ree bén Israel, per nayajc ree compniar raliduladx ree Jesucrist, lëjt zojbidi Antioquía, në los demazri ree bén zojb ree niz Siria nëtëë niz Cilicia.
44015024	Ma bayagbeen guial yu' ree bén duladxan brii sin dux tiidxbeen, abi' cagu'nawëëg reeman lëjt con xtiidx reeman persi ad radxejlt xhie güündi guial na reeman lojdi rayal chu'di sen ni ru ree bén Israel güün tëëdi zi'c rniabee xley Moisejs, per ad dunujtan baxhaal laa reeman.
44015025	Zeel bado'pan abi' raguie'chan guial zagdxe na̱j yacaabee bëlzi dux compniaran din guidganaj reeman lëjt, guidnë tëë reeman tio'p dux compniaran, Bernabé con Pab, bén rayën da'tan.
44015026	Zien ree ni guijdx cuchaagloj reeman guial cayüjn reeman sirv loj Dad Jesucrist.
44015027	Dxel cayxhaalnë'n laa reeman Judas con Silas, laa reeman na lojdi gra con quijb xtiidx reeman.
44015028	Abi' zi'c na̱j xgab bazaladx xSprijt Dios du lojn, dxel achetri naguiejn rüjn yanabeen lëjt ni güündi, ni rayalzi cu'guijquidi na̱j guial,
44015029	ad gawidi xbëël ree be ni rbe'c ree bejn loj ni na̱j xdios reeman, ad gaw tëëdi bëël rberejn, ni'qui rejn, ad sunëdi ben ren bén ad najt lacheelidi. Bal gapidi cudad ad züjntidi gra ree nine, zagdxequi güündi. Gagnë Dios lëjt.”
44015030	Zian gojcan, gui'ch guin na̱j ni guxhaalnë reeman guidap ree bén guin par luguiedx Antioquía. Ni bato'p reeman bén rliladx ree Jesucrist abi' bayü reeman gui'ch guin loj reeman.
44015031	Chi biil reeman laan, dád nix guyu luxdoo reeman por ree diidx zagdxe ni zëëd lojn.
44015032	Abi' Judas con Silas guial nëgajc reeman rajp quiarguiejn par gudëëd reeman xtiidx Dios, dxel zien na̱j ni guneenë reeman bén rliladx ree Jesucrist, bagu' reeman luxdoo reeman con xtiidx reeman.
44015033	Chi ma gudëd zien dxej za' ree Judas con Silas ni, bazaadiidxnë ree bén rliladx Jesucrist laa reeman din yaguiaj reeman lod za' ree bén guxhaal laa reeman, rëb reeman loj reeman: “Chignë Dios lëjt zagdxe.”
44015034	Per Silas beenman xgab baya'nman ni mazri.
44015035	Abi' Pab con Bernabé baya'n reeman Antioquía mazri, laa reeman con ree ben ren basnuu balüü reeman gutie'ch tëë reeman xtiidxza'c Jesucrist loj ree bejn ni.
44015036	Chi gudëd tio'p choon dxej, dxel rëb Pab loj Bernabé: ―Yo' stijb yugnaj dux compniar ree bén rliladx ree Jesucrist, graczi ree luguiedx lod ma bugtie'ch xtiidx Dios, din yuquiaa xhienaag za' reeman.
44015037	Bernabé guyën ninë reeman Waj, bén la gajc Marcw.
44015038	Per Pab ad cwëjbt ninë reeman laaman, din chi we reeman niz Panfilia guro'nladxaman laa reeman, ad binëtraman laa reeman.
44015039	Abi' ni'qui tijbaman ni'qui zatijbaman ad baya'nt conform, zianz gula' lasa' reeman. Dxel binë Bernabé Marcw, guyu reeman loj barcw zë reeman yuj la Chipre ni riga' loj nijsdoo,
44015040	dxel gulej Pab Silas din chinëman laaman abi' rëb los demazri ree bén rliladx Jesucrist loj reeman guial chinë Dios laa reeman zagdxe.
44015041	Zianz gudëd reeman niz Siria në niz Cilicia, ragu' reeman luxdoo ree bén rliladx Jesucrist niz ni.
44016001	Chi bidxin Pab con Silas guiedx Derbe në guiedx Listra abi' Listra bidxaagloj reeman tijb bén rliladx Jesucrist, laman Timoteo, xniaaman na̱j bén Israel, nëman rliladx Jesucrist guiáad xdadaman na̱j bén grieg.
44016002	Graczi ree bén rliladx Jesucrist, bén zojb ree guiedx Listra në Iconio ruza't laaman zagdxe.
44016003	Dxel rëb Pab chinëman Timoteo, per yaloj badxe'man laaman sen ni ru ree bén Israel, chitëë xhie guiëb ree bén Israel riga' niz ni, din gra reeman ragbee guial na̱j xDadaman bén grieg.
44016004	Graczi ree guiedx ni gudëd reeman bagojn reeman bén rliladx ree Jesucrist ni rayal güün reeman zi'c ma rëb ree apóstoles, con ree bengol rniabee loj ree bén rliladx laaman Jerusalén.
44016005	Zianan zeel guzudxi'ch ree bén niz ni loj guialrliladx reeman Jesucrist, abi' guixie guixie gojcxhiej mazri ree bén rliladx laaman.
44016006	Chi ma gojc zian ad baslaat xSprijt Jesús nignee reeman xtiidx Dios niz Asia. Dxel gudëdzinejz reeman niz Frigia në niz Galacia
44016007	abi' bidxin reeman niz Misia. Ni been reeman xgab niej reeman niz Bitinia, per ad cwëjb gajct xSprijt Dios niej reeman niz ni.
44016008	Dxelri gudëdzinejz reeman niz Misia, bidxin reeman guiedx Troas.
44016009	Yagaj, guxhinzii guzajc Pab zi'c rulüü cane'xhchaalaman. Baguiaaman tijb xinguiaaw zëëd niz Macedonia, za'lix rzajquix liaadx loj Pab, rëbix: ―Guda niz Macedonia, taguieen dunujn yudar.
44016010	Guloxzi baguiaa Pab zian, laa baguieen gajcan porvinid din yo'n niz Macedonia guial bayagbeen Diosan na̱j bén cabejdx dunujn niz ni par yatie'chan xtiidxza'c Jesucrist.
44016011	Badxu'n loj barcw luguiedx Troas abi' bio'n naliduu Samotracia. Chi bareguiaal badxinan guiedx Neápolis.
44016012	Yagaj badxoon bio'n Filipos, guiedx mazri zojbloj niz Macedonia, per Rom rniabee guiedx zii, ni badxu'n bëlzi ree dxej.
44016013	Abi' tijb dxej raziiladx ree bejn, bariin luguiedx guin bio'n tijb ruguiiwro', lod rayagbeen rado'p ree bén Israel par cwedx reeman Dios. Abi' badxu'n baneen xtiidxza'c Jesucrist loj ree béngunaa bado'p yagaj.
44016014	Tijb ree béngunaa guin la Lidia, najman bén Tiatira, ruto'man lajd zagdxe ni culor murad. Diidxli rdxebaman Dios abi' cucaagdiajgaman. Dios guxhal xquiarguiejnman din gucaagdiajgaman zagdxe gra ni rëb Pab.
44016015	Abi' gurobnijsaman con gra xfamilaman. Dxel gunabaman favor du lojn, naman: ―Bal walidi rliladxidi guial ma rliladxan Jesucrist, gol baya'n lidxan. Dxel beenman naguiejn baya'nan lidxaman.
44016016	Dxel tib volt, chi zio'n lod rej ree bejn par cwedx guiniab reeman Dios, badxaaglojn tijb biingunaa, yu' xindxab luxdoom, abi' por xguialrniabee xindxab guin rnieeya'm guiáad ree bén guzii laam dád zro' milia rüjn reeman gan por dxiin guin.
44016017	Dxel bidnalim Pab con dunujn, rbidxa'm rëbim: ―Bén guie ree rüjn xchiin Dios yu' xanyabaa, laa reeman gugojn lëjt xhienaag gaquidi perdon.
44016018	Zien dxej da't beenm zian, xt chi balenya' Pab, dxel bayejcaman rëbaman loj xindxab yu' luxdoom: ―Por xguialrniabee Jesucrist, rniabeen lüj din yariil luxdoo biin guie. Loj hor zii gajc barii xindxab guin luxdoom.
44016019	Per chi gogbee ree bén guzii laam guial ad zajctri güünm gan milia par laa reeman, dxel gunaaz reeman Pab con Silas, binë reeman laa reeman roylay loj guxtis.
44016020	Chi bayü reeman laa reeman loj ree guxtis guin, rëb reeman: ―Xin Israel guie ree rbëë reex wadijl du ladx ree,
44016021	abi' rulüü reex costumbr ree ni ad zatiëëbt ree yaguieen ree ad zajc tëët yaguieen ree, din ben Rom dunuj ree.
44016022	Dxel wajs gra ree bén guin contr laa reeman, abi' gunabee ree guxtis guin gulëë xab Pab con Silas din quin reeman laa reeman con var.
44016023	Chi gulox gudijn da't reeman laa reeman, dxel bilu' reeman laa reeman ladxguiib abi' gunabee reeman bén rajp ro' ladxguiib guin din gapdxi'chaman laa reeman.
44016024	Chi biguiejn bén rajp ro' ladxguiib guin zian, dxel bilu'man laa reeman xt lën cuart bigra yu' lën ladxguiib guin, guxhiiman guia' reeman loj tabl naal con caden.
44016025	Per garol guiaal, la'tgaj cabejdx canab Pab con Silas Dios, cayool tëë reeman cant par laaman, dxel cucaagdiajg los demazri ree bén yu' ladxguiib guin.
44016026	Dxel tijbzi golp guzuloj xudoxh, niz ni niz guie rurlia xcimiant ladxguiib guin. Loj hor zii gajc bixal gra ree xportan abi' baxiec ree caden naxii gra ree bén yu' lënan.
44016027	Chi baban bén rajp ro' ladxguiib guin abi' baguiaaman zojbyal gra ree xportan, gulëë xi espadaman din nugüjt laagajcaman guial gunaladxaman gra ree bén yu' ladxguiib guin ma baxüün.
44016028	Dxel gurixdiaj Pab, rëbaman lojman: ―Ad güünnaa lüj gajc, laa dugran nadxu' guie.
44016029	Laa gunab gajc bén guin tijb guij, dxel ruxüünman guyuman, rnijman guial rdxebaman, bigzuxibaman loj Pab në loj Silas.
44016030	Dxel babëëman laa reeman, gunabdiidxaman loj reeman, rëbaman: ―Dad, gol guna, ¿xhie rayal günan din güün Dios naj perdon?
44016031	Badxi' reeman laan, rëb reeman: ―Bililadx Dad Jesucrist, zian gaquil perdon con xfamilil.
44016032	Abi' be reeman xtiidx Dios lojman con loj gra ree bén zojb lidxaman.
44016033	Zianz guxhin zii gajc gudiibaman lod nadxeelguijdx reeman, dxel gurobnijsaman con gra xfamilaman.
44016034	Abi' bignëman laa reeman lidxaman, dxel badëëman ni gudaw reeman. Guiáad laaman dád nix yu' luxdooman con gra xfamilaman Guial ma rliladx reeman Dios.
44016035	Chi bareguiaal, guxhaal ree guxtis guin suldad ree persi biguiedx reeman loj bén rajp ro' ladxguiib guin guial guslaaman Pab con Silas.
44016036	Abi' rëb bén rajp ro' ladxguiib guin loj Pab: ―Ma na ree guxtis guial guslaan lëjt. Yan ma zajc yaguiajdi ad chu'di xgab.
44016037	Per rëb Pab loj ree suldad guin: ―Nayajcan quijb ben Rom abi' gudijn reeman dunujn delant loj ree bén guiedx, ni'quid baneet reeman mod nadëëdan cwent loj reeman con badxe' reeman dunujn ladxguiib. Abi' yan, ¿guslaa reeman dunujn ralan ya? ¡Ad zajctan zian! Gui't quijb laa reeman guidgalëë reeman dunujn.
44016038	Abi' bicojn ree suldad guin guxtis guin ree zian, dxel dád bidxeb reeman chi biguiejn reeman guial ben Rom na̱j Pab con Silas.
44016039	Dxel wej reeman bignab reeman perdon loj Pab con Silas babëë tëë reeman laa reeman, rëb reeman loj reeman din yaza reeman luguiedx guin.
44016040	Chi barii reeman ladxguiib, wej reeman lidx Lidia. Zianz chi gulox guneenë reeman los demazri ree bén rliladx ree Jesucrist din chu' luxdoo reeman sudxi'ch reeman loj ni rliladx reeman, dxel baza reeman.
44017001	Chi zë Pab con Silas, gudëd reeman niz Anfípolis në niz Apolonia zianz bidxin reeman luguiedx Tesalónica lod yu' tijb xyadoo ree bén Israel.
44017002	Abi' zi'c goc xcostumbr Pab, wejman lën yadoo guin, choon dxej raziiladx ree bejn. Wejman bigneenëman laa reeman xtiidx Dios.
44017003	Bagojnman balüü tëëman laa reeman loj xtiidx Dios lod rëb guial na̱j sagdiaj Cristo, abi' chi ma güjtaman yabanman stijb. Rëbaman loj reeman: ―Jesús ruzat gajcan lojdi, laagajcaman na̱j Cristo din yabëëman dunuj ree loj dol.
44017004	Yu' ree bén Israel guin bililadx abi' bachajg reeman Pab con Silas. Në zien ree bén grieg rën Dios bililadx, nëtëë zien ree béngunaa zojbloj bililadx Jesús.
44017005	Per ree bén Israel ad bililadxt Jesucrist, gudëdloj reeman abi' bato'p reeman benmal ziza ree lunejz persi gulëë reeman wadijl luguiedx guin, abi' guyu reeman lidx Jasón, raguiil reeman Pab con Silas din cwëë reeman laa reeman guzuj reeman laa reeman loj ree bén guiedx guin.
44017006	Per guial ad badxejlt reeman laa reeman yagaj, dxel guxoobyuj reeman Jasón në ree ben ren bén rliladx Jesucrist, binë reeman laa reeman loj guxtis, rbixdiaj reeman, rëb reeman: ―Tio'p ree xin cabëë wadijl guidib guidxliuj, ma bi't reex guie,
44017007	abi' lidx Jasón zojb reex. Laa reex con gra ree bén nuchajg laa reex, ad cayüjnt reex zi'c rniabee xley rey César, din rëb reex guial yu' zatijb rey la Jesús.
44017008	Chi biguiejn ree guxtis guin zian con ree bejn, gra loj xgab been reeman.
44017009	Per Jasón con los demazri ree bén guyu ladxguiib guin gudijx reeman loj ree guxtis guin, dxel baslaa reeman laa reeman.
44017010	Guxhinzii gajc, guxhaal ree bén rliladx Jesucrist Pab con Silas luguiedx Berea. Chi bidxin reeman ni, wej reeman lën xyadoo ree bén Israel.
44017011	Mazri benza'c na̱j ree bén Israel guin guial loj ree bén Israel zojb Tesalónica. Con gan bacaagdiajg reeman ni rëb Pab. Abi' guixie guixie rusiid reeman xtiidx Dios, din gagbee reeman waliqui ni rëb Pab ya.
44017012	Zeel dád zien reeman bililadx Jesucrist, nëtëë zien bén grieg bililadx laaman zi'c ree xinguiaaw zi'c ree béngunaa zojbloj niz ni.
44017013	Chi gogbee ree bén Israel zojb Tesalónica guial catie'ch Pab xtiidx Dios luguiedx Berea, dxel wej reeman ni bigtiaalguiiw reeman bejn ree din guidxe'ch reeman Pab.
44017014	Per ree bén rliladx Jesucrist ad goglaat reeman, laa guxhaal gajc reeman Pab niz ro' nijsdoo. Guiáad Silas con Timoteo baya'n reeman mazri Berea.
44017015	Abi' ree bén biglu'nejz Pab, xt Atenas binë reeman laaman. Chi baza reeman ni, bignë reeman xruson Pab din diob che Silas con Timoteo chinal reeman laaman.
44017016	La'tgaj cabëz Pab guidxin Silas con Timoteo luguiedx Atenas, guyunayaman guial baguiaaman zien da't ni rajp ree bejn niz ni zi'c dios.
44017017	Zeel wejman lën xyadoo ree bén Israel bigneenëman laa reeman në los demazri ree bén rën Dios zi'c ree bén Israel, guixie guixie rnieenëman chutëëz bén rdxaaglojman niz galay guiedx guin.
44017018	Guneenë tëëman garol ree bén zinal ni balüü bén brii laj epicureo, në za garol ree bén estoicos. Abi' yu' reeman rëb: ―¿Xhienin rniee xin guin zeel rniee da'tix? Yu' tëë reeman rëb: ―Rulüü xtiidx dios ren ree bén ad naguieenbeet ree catie'chix. Rëb reeman zian guial caneenë Pab laa reeman xtiidxza'c Jesucrist në xcwent guial babanman stijb.
44017019	Dxel binë reeman Pab tijb luar la Areópago, lod rado'p reeman. Abi' gunabdiidx reeman lojman, rëb reeman: ―¿Zajc nal ya xhie ree nicüb guin zidgalüül niz guie?
44017020	Din rül diidx du lojn ni ad rayagbeetan, zeel rayënan yayagbeen xhie rën guiëban.
44017021	Graczi ree bén Atenas, con los demazri ree benzit zojb ni, zianczi za' reeman zian. Ruladx reeman tëd reeman dxej, gucaagdiajg reeman o gü reeman ni na̱j ree nicüb.
44017022	Dxel guzuli Pab galay reeman lod la Areópago, rëbaman: ―Bén Atenas, por graczi ni ma baguian, ma gogbeen guial dád zien ree xdiosidi.
44017023	Abi' chi zizaan ziquian luar lod rbejdxidi xdiosidi, badxejlan tijb luar lod ca ree diidx ni rëb: “Par Dios ad naguieenbeet ree.” Yan, Dios rbejdxidi sin guial ad nünbeetidi laaman, xtiidxaman na̱j ni zidguien lojdi.
44017024	’Dios guin been guidxliuj con graczi ni yu' lojn, laaman rniabee xanyabaa në loj guidxliuj. Ad za'taman lën yadoo ni rüjn ree bejn.
44017025	Ad riaadx tëëtaman chu güün xhienin par laaman, din laaman na̱j bén razaladx bi nabajnnë' ree, laaman razaladx guialnaban duloj ree në ree ni rayaadx ree.
44017026	’Por tijb bejn been Dios din chu' zienloj bejn loj guidxliuj din cwe reeman guidib loj guidxliuj. Abi' ma na̱j xhie tiamp guiban reeman ban tëë cwe reeman.
44017027	Din yaguiil reeman Dios majsi zi'c chi rgan bejn chi raguiilaman xhienin, zian güün reeman din yadxejlaman. Majsi diidxliczi ad zijtt za'man par gra bejn.
44017028	Din por Dios nabajn ree, por laaman raniib ree radxoo tëë ree, por laaman nadxu' ree loj guidxliuj. Zi'c rëb tëë ree xbénrignia'di, chi rëb reeman: “Dunuj ree nayajc xi'n Dios.”
44017029	Zeel bal nayajc ree xi'n Dios, ad rayalt yaguieen ree xgab guial Dios najnë or, o plajt, o guiaj ya zi'c na̱j ni rüjn ree bejn zi'c na̱j xixgab reeman.
44017030	Tiamp gulal cwëjb Dios been ree bejn zi'c naladx reeman guial achetczi ragbee reeman, per yan gra ladczi canabeeman gra ree bejn din yayüjn reeman xgab por xtol reeman.
44017031	Din Dios ma gulej tijb dxej ni yadëëd ree bejn cwent lojman, dxej ni güün xguialguxtisaman. Ma gulej tëëman Jesucrist din güünman guialguxtis guin, abi' din guiguien guial gulejman laaman par zian, basbanman laaman chi gütaman.
44017032	Chi biguiejn reeman rëb Pab guial baban Jesucrist loj ree bengüt, yu' reeman baze' laaman, yu' tëë reeman rëb: ―¡Zatijb dxej yasnuu yacaagdiajgan ni canal!
44017033	Dxel baza Pab lod za' reeman.
44017034	Per yu' reeman bachajg laaman, abi' bililadx reeman xtiidx Dios. Loj reeman no'ch tijb bén zojbloj lën Areópago laman Dionisio, në stijb béngunaa la Dámaris në ree ben ren.
44018001	Dxel brii Pab Atenas zëman Corinto.
44018002	Yagaj bidxaaglojman tijb bén Ponto laman Aquila, zëëdaman diaa Israel. Aquila con xbéngunaaman Priscila qui bazari reeman niz Italia guial gunabee rey Claudio yarii gra ree bén Israel Rom. Dxel wej Pab bitixlojman laa reeman.
44018003	Abi' guial lasa'gajc dxiin ni rüjnman rüjn reeman, rüjnchaaw reeman guid ni rajc ree carp, dxel baya'nnëman laa reeman persi been reeman dxiin guin.
44018004	Abi' beegaj dxej raziiladx ree bén Israel, rej Pab rigneeman xtiidx Dios lën xyadoo ree bén Israel, zi'c ree bén na̱j ree bén Israel zi'c ree bén ad najt bén Israel raguiilaman mod din chililadx reeman ni rëbaman.
44018005	Chi baza ree Silas con Timoteo niz Macedonia, bidxin reeman Corinto, dxel achetri ni ren been Pab, ganaxzi xtiidx Dios guneeman loj ree bejn, balüü tëëman bén Israel ree guial Jesús na̱j Cristo bén cabëz reeman.
44018006	Per guzuloj bidxe'ch reeman Pab abi' gunee reeman diidxguijdx contr laaman. Dxel gudxijp xabaman zi'c tijb sen guial ad ruzoobt reeman diidx, abi' rëbaman loj reeman: ―Lëjt gajc rajp dol guial guizëëbidi delant loj Dios, ad najt ra'p dol. Diizd yan chiguien xtiidx Dios loj ree bén ad najt bén Israel.
44018007	Dxel bariiman lën yadoo guin wejman lidx bén la Justo, rën bén zii Dios, gajxh gajc yadoo guin na̱j lidxaman.
44018008	Abi' Crispo, tijb bén rniabee lën xyadoo ree bén Israel, bililadxaman Dad Jesucrist con gra xfamilaman. Në zien ree bén Corinto bililadx chi biguiejn reeman xtiidx Jesucrist abi' gurobnijs reeman.
44018009	Tijb guxhin balüüloj Dios loj Pab, rëbaman lojman: ―Ad rdxebil, basnuu gunee da diidxan, ad gucwëëzil,
44018010	naj za'në' lüj, achutczi zajc güün lüj xhienin, din luguiedx guie zien da't bejn na̱j par naj.
44018011	Zianan zeel baya'n Pab Corinto tibijz garol, balüüman bén guin ree xtiidx Dios.
44018012	Per chi goc Galión gobernador Acaya, bén Israel ree bachajg lasa' reeman persi gunaaz reeman Pab binë reeman laaman loj gobernador guin,
44018013	rëb reeman loj gobernador guin: ―Xin guie ziza cayüjnx gan bejn ree guial guiën reeman Dios zi'c tijb mod ni ad najt loj ley.
44018014	Ma niniee Pab, chi gunee Galión rëbaman loj ree bén Israel guin: ―Bal niajcan tijb falt o tijb guialquia naroob beenman zeel zidnëdi laaman, züncwentan lëjt.
44018015	Per najn por ree diidx në por laj ree bejn nëtëë por xleydi, zeel lëjt gajc gol gunaj xhienaag güündi, ad rëntan günan guialguxtis xcwent ree ni guin.
44018016	Abi' laa babëë gajcaman laa reeman roylay guin.
44018017	Dxel yagaj gajc gunaaz gra reeman Sóstenes, bén rniabee lën xyadoo ree bén Israel abi' gudijn reeman laaman, per ni'quid beencwentt gobernador guin laa reeman.
44018018	Zienri ree dxej baya'n Pab Corinto. Dxel bazaadiidx nëman los demazri ree bén rliladx Jesucrist, abi' bazanëman Priscila con Aquila, guyu reeman loj barcw zë reeman niz Siria. Per chi gad reeman grii Cencrea bagaj guijc Pab, por tijb promejs ni beenman.
44018019	Chi bidxin reeman Éfeso, ni basa'n Pab Priscila con Aquila, abi' wejman lën xyadoo ree bén Israel zojb ree ni, bigneenëman bén Israel rado'p ree lën yadoo guin.
44018020	Abi' guyën reeman niaglaa Pab ni mazri, per ad cwëjbtaman.
44018021	Rëbaman loj reeman: ―Ma yaya'n, bal gagnë Dios naj, guidganan lëjt stijb. Dxel guyuman loj barcw bazaman Éfeso.
44018022	Chi bidxinman Cesarea, dxel wejman Jerusalén bicajpdiozaman bén rliladx ree Jesucrist, dxelri zëman Antioquía.
44018023	Chi ma gojc xchej za'man Antioquía, dxel briiman zatijb. Wejman tijb gaj ree guiedx riga' niz Galacia në niz Frigia, ragu'man luxdoo gra ree bén rliladx Jesucrist.
44018024	Tiamp zii bidxin tijb bén Israel luguiedx Éfeso, laman Apolos, gojlaman Alejandría. Dád radxejlaman diidx par guinieeman abi' dád rajcaman xtiidx Dios.
44018025	Basiidaman xtiidx Dios, dxel con gan balüüman bejn ree, zagdxe tëë rüman xtiidx Jesús loj reeman, majsi ad ragbeetaman par xhieri mazri rirobnijs bejn, tijbzi xcwent xguial waroobnijs Waj ragbeeman.
44018026	Abi' Apolos, sin guialrdxeb guzuloj caneeman xtiidx Dios loj ree bén Israel lën xyadoo reeman, zianz chi biguiejn Priscila con Aquila ni rëbaman, dxel bignë reeman laaman lidx reeman. Ni balüü reeman laaman persi basnuu basiidaman mazri xtiidx Dios.
44018027	Chi been Apolos xgab cheman niz Acaya, gra ree bén rliladx Jesucrist bén za'në laaman, badxe' reeman luxdooman din cheman, abi' guxhaal reeman tijb gui'ch loj ree bén rliladx Jesucrist bén zojb ree niz Acaya din yaca' reeman laaman zagdxe chi guidxinman niz ni. Chi bidxinman niz Acaya dád beenman yudar bén ma rliladx ree Jesucrist guial gognë Dios laa reeman.
44018028	Din delant loj gra ree bejn rëbaman guial ad laat zë ree bén Israel, abi' achutczi gojc nadxi' xtiidxaman guial graczi ni rëbaman na̱j diidxli, balüü tëëman loj xtiidx Dios gra luar lod rëb guial Jesús na̱j Cristo bén gulëjz reeman.
44019001	La'tgaj za' Apolos Corinto, wej Pab guiedx riga' ree niz ruguia', abi' bidxinman Éfeso, yagaj bidxaaglojman bëlzi ree bén rliladx Jesucrist.
44019002	Abi' gunabdiidxaman loj reeman rëbaman: ―¿Guyu xSprijt Dios luxdoodi ya chi bililadxidi? Badxi' reeman laan rëb reeman: ―Ni'quid waguiejntan guial yu' xSprijt Dios.
44019003	Dxel rëb Pab loj reeman: ―¿Xhieza naag gurobnijsidi? Badxi' reeman laan rëb reeman: ―Barobnijsan zi'c balüü Waj bejn ree.
44019004	Dxel rëb Pab loj reeman: ―Walican baroobnijs Waj bejn, bén bayüjn ree xgab por xtol reeman. Per rëbaman guial rayal chililadx reeman bén zëëd xijchaman abi' laaman na̱j Jesús, bén naj gajc Cristo.
44019005	Chi biguiejn reeman zian, dxel gurobnijs reeman por Dad Jesús.
44019006	Abi' chi guxhoob yaa Pab guijc reeman, dxel guyu xSprijt Dios luxdoo reeman, zianz guzuloj canee reeman diidx ren ree. Dxel guzuloj cudëëd reeman xtiidx Dios loj ree bejn.
44019007	Loj gra reeman na̱j cost chiptio'p xinguiaaw.
44019008	Choon bëëw wej Pab lën xyadoo ree bén Israel zojb ni. Sin guialrdxeb guneenëman laa reeman xtiidx Dios, guneenëman laa reeman abi' beenman naguiejn din güünman gan chililadx reeman xhienaag na̱j xguialrniabee Dios.
44019009	Per garol reeman gojc nad ad guyënt reeman nililadx reeman, al guzuloj gunee reeman diidxguijdx por xtiidx Jesucrist delant loj ree bejn. Dxel bariica Pab loj reeman con ree bén ma rliladx Jesucrist, binëman laa reeman lën tijb xzcuel bén la Tiranno. Ni balüüman laa reeman guixie guixie,
44019010	loj tio'p ijz beenman zian. Abi' graczi ree bén zojb niz Asia, zi'c ree bén Israel zi'c ree bén ad najt bén Israel, bacaagdiajg reeman xtiidx Dad Jesucrist.
44019011	Abi' por xguialrniabee Dios been Pab milagr naroob ree,
44019012	xt ree xbay Pab në ree lajd rtia lojman zi'c lantar rignë reeman loj ree bénragxuu, abi' rayajc reeman guialguijdx ni rajc reeman, rarii tëë ree xindxab yu' luxdoo reeman.
44019013	Per guyu bëlzi ree bén Israel ziza rabëë reeman xindxab luxdoo ree bejn, abi' guyën reeman nüjnnë reeman dxiin laj Dad Jesucrist dxel rëb reeman loj ree xindxab guin: ―¡Por Jesús bén ruza't Pab, rniabeen lëjt, gol barii!
44019014	Zian na̱j ni been gajdx ree xi'ngaan tijb bén Israel la Esceva, bén goc tijb bixhioz rniabee ree bixhioz.
44019015	Per tib volt tijb ree xindxab guin badxi' xtiidx reeman rëbaman: ―Nünbeen Jesús ragbee tëën chunin na̱j Pab, per lëjt ni'quid nünbeetan lëjt.
44019016	Abi' bén yu' xindxab guin luxdoo guzuloj caguinman laa reeman, con gojl ni yu'man beenman laa reeman gan. Dád gudijnman laa reeman abi' baxüün reeman barii reeman lënü guin, ziladzi reeman nadxeelguijdx tëë reeman.
44019017	Graczi ree bén zojb Éfeso, zi'c ree bén Israel zi'c ree bén ad najt bén Israel, gogbee reeman gojc zian, dxel dád bidxeb reeman abi' baza't reeman Dad Jesús zagdxe.
44019018	Në zien ree bén rliladx Jesucrist bidxin abi' delant loj gra ree bejn baneero' reeman gra ni mal ma been reeman.
44019019	Nëtëë zien ree bén been guialbidxaa bidxinnë xlibr reeman abi' baze'c reeman laa reen delant loj gra ree bejn. Chi babëë reeman cwent plac lasajc ree libr guin dxel cost tü'pchii mil milia plajt lasajc reen.
44019020	Abi' zian bire'ch xtiidx Jesucrist biguien tëë xguialrniabeeman.
44019021	Chi ma gudëd gojc zian, been Pab xgab cheman niz Macedonia në niz Acaya xt yadxinman Jerusalén. Rëb tëëman guial chi ma wejman Jerusalén dxelri cheman në Rom.
44019022	Abi' guxhaalaman tio'p bén rüjn laaman yudar, Timoteo con Erasto, persi wej reeman niz Macedonia la'tgaj baya'nman mazri niz Asia.
44019023	Lën ree dxej zii been ree bén Éfeso nadxeb por xtiidx Jesús.
44019024	Din Demetrio, bén rüjn ree ni plajt, rüjnman figur plajt ni na̱j ree form xyadoo dios la Diana, ragbeeman guial dád rüjnman gan con ree bén rüjnnëman dxiin.
44019025	Dxel bato'paman laa reeman con ree ben ren bén rüjn gajc ree lasa' dxiin guin, abi' rëbaman loj reeman: ―Gol bacaagdiajg, lëjt ragbee guial loj dxiin guie raguieen ree gan milia ro'.
44019026	Per yan lëjt ruguiaa riguiejn tëëdi, Pab ziza cayëbix guial dios ni rüjn ree bejn ad diost reen. Abi' zian cayujnx gan caliladx zien ree bejn laax, ad tijbtizi luguiedx guie, në guidib niz Asia.
44019027	Dxel nadxeb yasëëb dux chiin ree, abi' ad tijbtizi dux chiin ree, në xyadoo dios Diana ad zayagbeetri ree bejn laan zi'c nünbee reeman laan yan abi' achutri guidxga' xguialrniabee dios Diana, bén rën ree bejn guidib niz Asia në guidib loj guidxliuj.
44019028	Chi biguiejn reeman zian, bidxe'ch reeman abi' gurixdiaj reeman rëb reeman: ―¡Bén zojbloj na̱j Diana, xdios ree bén Éfeso!
44019029	Abi' gurixdiaj ree bén guiedx guin wajs reeman, gunaaz reeman tio'p ree bén Macedonia, Gayo në Aristarco, bén rzanë ree Pab. Dxel guxoobyuj reeman laa reeman, binë reeman laa reeman lod rajc xgabilt ree bén guiedx.
44019030	Guyën Pab niuman yagaj din ninieenëman bejn ree, per ad cwëjbt ree xcompniaraman, bén ma rliladx ree Jesucrist.
44019031	Nëtëë loj ree guxtis Asia guin no'ch bëlzi ree xmiw Pab, laa reeman guxhaal ruson lojman guial mejorli ad chu'man ni.
44019032	Zianz gurixdiaj ree bén guin rëb reeman ni rent ni ren, been reeman nadxeb abi' zien reeman ni'quid ragbeet par xhie bado'p reeman yagaj.
44019033	Dxel galay ben zien guin babëë ree bén Israel tijb xcompniar reeman bén la Lejandr din guinieenëman bén guin ree. Dxel beenman sen loj ree bén guin din yacwëëz ro' reeman din guinieeman por ree bén Israel delant loj ree bén guiedx guin.
44019034	Per chi gogbee reeman guial najman bén Israel, tiblazujzi gurixdiaj reeman cost tio'p hor, rëb reeman: ―¡Bén zojbloj na̱j Diana, xdios ree bén Éfeso!
44019035	Dxel chi been squiarban luguiedx guin gan bacwëëz ro' reeman, dxel rëbaman: ―Bén Éfeso, gra bénguidxliuj ragbee guial luguiedx guie zianczi rniaj ree bejn xyadoo dios Diana abi' rën tëë ree bejn dios Diana biajb xanyabaa.
44019036	Lëjt ragbee guial laan na̱j ni diidxli, zeel ad rayalt güündi zian, ad gontzi güündi xhienin sin xgab.
44019037	Din bén bidnëdi achet ni mal been reeman yadoo guin, ad wanee tëët reeman diidxguijdx dux dios ree.
44019038	Bal Demetrio con ree xcompniaraman bén rüjnnëman dxiin rajp reeman wadijl con ree ben ren, laa roylay na̱j, laa ree guxtis yu', ni che reeman chitawquia reeman.
44019039	Per bal xhieri mazri rëndi, chi gac xgabilt bén guiedx dxel gacan reglad.
44019040	Yan, por ni ma gojc, nadxeb na gobiarn guial dunuj ree caylu' ree bejn diidx din güün reeman wadijl guin, ¿abi' xhieza yaguie'ch ree loj reeman bal guiniabdiidx reeman duloj ree xcwent ree ni cayajc?
44019041	Chi gulox rëbaman zian, dxel bare'ch reeman.
44020001	Chi babedxe ree bén Éfeso, gurejdx Pab bén rliladx ree Jesucrist persi bagu'man luxdoo reeman. Dxelri bazaadiidxnëman laa reeman abi' zëman niz Macedonia.
44020002	Bitixlojman bén rliladx ree Jesucrist guidib niz ni, dád bagu'man luxdoo reeman con xtiidxaman, dxelri bidxinman Grecia
44020003	lod guzuman choon bëëw. Ma niuman loj barcw din niejman Siria, chi gogbeeman guial nuyën ree bén Israel nüjn reeman laaman xhienin. Dxel mejorli beenman xgab bayejcaman niz Macedonia.
44020004	Binëman Sópater, bén Berea, xi'ngaan Pirro, në Aristarco con Segundo, bén Tesalónica ree, nëtëë Gayo, bén Derbe, con Timoteo, në Tíquico con Trófimo, bén niz Asia ree.
44020005	Gra reeman guned abi' gulëjz reeman Pab con naj Lujc guiedx Troas.
44020006	Guiáad dunujn chi gudëd lanij ni raw ree bén Israel guiadxtil ni ad yu't levadur, dxel badxu'n loj barcw badxoon Filipos, abi' ni goc gaay dxej badxinan guiedx Troas lod za' reeman. Ni badxu'n gajdx dxej.
44020007	Chi bidxin chidumingw, badxajg du lasa'n din yadaawan guiadxtil tijbzi, abi' guial mal been Pab xgab guial yareguiaal griiman, chi bidxin garol guiaal sta caneenëman bejn ree,
44020008	guiáad lënü ladya lod rado'pan dád zien ree guij re'c.
44020009	Tijb xinguiag zojb ro' ventan lax Eutico. Guial xchej da't guneenë Pab laa reeman, dxel xt garej gunaaz bacaal xin guin, abi' gudidya'x diizd yu bayon guin xt luyuj, ma güjtix chi bales reeman laax.
44020010	Dxel biguiajt Pab lod naga'x, bazuxibaman abi' gudiidxaman laax, dxel rëbaman loj reeman: ―Ad rdxebidi, nabanquix.
44020011	Dxel bayë'p Pab zatijb, gula'man guiadxtil abi' gudaw reeman, dxel basnuu guneenëman laa reeman xt bareguiaal. Chi bareguiaal bayunejzaman ziaman.
44020012	Abi' xin gudidya' ro' ventan guin, nabanx zignë reeman laax, dxel dád nix yu' luxdoo reeman.
44020013	Dxel dunujn badxu'n loj barcw baneedan bio'n par luguiedx Asón, lod baya'nan diidx yaca'n Pab, din beenman xgab niej guia'man ni.
44020014	Chi badxajg du lasa'n con laaman luguiedx Asón, dxel badxu'në'n laaman loj barcw bio'n lod la Mitilene.
44020015	Ni badxoon, chi bareguiaal badüüdan niz lod la Quío. Chi bareguiaal stijb badxinan lod la Samos. Dxel chi bareguiaal stijb badxinan Mileto, per chi gad yagaj guidxin badxu'dxen lod la Trogilio.
44020016	Been Pab xgab ad zejtaman Éfeso, ad guyëntaman niaglaaman niz Asia guial nuyënman diob nadxinman Jerusalén, din xixgabaman na̱j guial bal zajc yadxinman lanij Pentecostés.
44020017	Chi nadxu'n Mileto, gunabee Pab bi't ree bén rniabee loj ree bén rliladx Jesucrist, bén zojb ree Éfeso.
44020018	Chi bidxin reeman dxel rëbaman loj reeman: ―Diizd dxej yaloj ni bialan niz Asia xt yan, lëjt ragbee xhienaag cayünan.
44020019	Loj guidib tiamp ni za'në'n lëjt cayünan sirv Jesucrist con pasens, majsi xt ronan abi' gra loj guialzi ma gudëëdan por ni rën ree bén Israel güünnë reeman naj.
44020020	Per majsi zian ad bacwëëzt rnin lojdi ni na̱j ni zagdxe par lëjt, tant delant loj ree bejn në lidxidi balün lëjt.
44020021	Abi' zi'c ree bén Israel në ree bén ad najt bén Israel, ma rën loj reeman din yayüjn reeman xgab por xtol reeman yadxi' tëë loj reeman loj Dios chililadx tëë reeman Dad Jesucrist.
44020022	Yan ma yaya'n Jerusalén lod caxhaal xSprijt Dios naj, ad ragbeetan xhie cabëz naj ni.
44020023	Tijbzi ni ragbeen na̱j guial guidib lod ran rugojn xSprijt Dios naj guial ladxguiib në zro' da't guialzi na̱j ni cabëz naj.
44020024	Per par naj achet güünan por zian, majsi guiëtan per con nix yu' luxdon cayünan ni rayal günan xt lod gactizan, gün tëën mandad ni banee Dad Jesús naj guial gatiechan xtiidxza'caman xhienaag rën Dios dunuj ree.
44020025	’Yan naj ragbee guial ni'qui tijbidi bén ma ben diidx loj xhienaag na̱j xguialrniabee Dios, ad zuguiaatridi naj.
44020026	Zeel ganin lojdi yan guial ad achetri dol ra'pan bal id nabandi xnejz.
44020027	Din ma bagojnan lëjt gra xhienaag na̱j xixgab Dios achetczi baquiechan.
44020028	Yan, gol gojp lëjt gajc, gol gojp tëë ree bén rliladx Jesucrist, bén ma banee xSprijt Dios lojdi din guiniadi laa reeman zi'c tijb bén rajp xiil ree, din Jesucrist con xrejnman ma gudijxaman por xtol reeman.
44020029	Naj ragbee guial chi yazaan gui't ree ben ren zi'c gajczi rtie'ch cuyojt xiil ree, zian na̱j xixgab reeman güünnë reeman bén rliladx ree Jesucrist.
44020030	Loj gajquidi grii ree bén gulüü ganax ni rusquiee, din güün reeman gan güüncwent ree bén rliladx Jesucrist xtiidx reeman luar güüncwent reeman xtiidx Dios.
44020031	Zeel gol guzujsin, gol gojp cudad, gol basaaladx, loj choon ijz ad bacwëëzt gunenë'n lëjt xt ronan banen lëjt consejw.
44020032	’Yan, compniar raliduladx ree Jesucrist, gusa'nan lëjt con Dios con xtiidxza'caman. Laan rajp guialrniabee par gagnën lëjt, din gusnuu gagbeedi xhienaag rënman guibandi gunee tëëman lojdi ni ma rëbaman gudëëdaman loj ree bén ma na̱j xbejnman.
44020033	Achut xmilia achu tëët xab rzëëbladxan.
44020034	Lëjt ragbee zagdxe guial con quijb yan benan dxiin persi gudawnë'n bén guzu ree con naj.
44020035	Abi' balün lëjt guial zian rayal güün bejn dxiin din güünman yudar bén ryaadx ree xhienin. Gol basaaladx xtiidx Dad Jesús chi rëbaman: “Mazri nix yu' luxdoo bén razaladx guial loj bén rtia'.”
44020036	Chi gulox rëb Pab zian, dxel bazuxibaman gurejdx gunabaman Dios con gra reeman.
44020037	Gra reeman biin, gudiidx reeman Pab abi' gudaw reeman laaman xid.
44020038	Dád guyunaya reeman por ni rëbaman loj reeman guial ad zuguiaatri reeman laaman. Dxel biglu'nejz reeman laaman xt lod za' barcw.
44021001	Ni basa'nan laa reeman, abi' badxu'n loj barcw bio'n tibli niz Cos, yuj riga' loj nijsdoo. Chi bareguiaal badxinan niz Rodas nëgajcan riga' loj nijsdoo, abi' ni badxoon bio'n guiedx Pátara.
44021002	Ni badxaaglojn tijb barcw ni ma che niz Fenicia zianz badxu'n lojn.
44021003	Chi zio'n dxel dux lad ruvejsan baguiaan lod la Chipre, basnuu bio'n niz Siria. Abi' guial na̱j lat barcw guin luguiedx Tiro dxel badxu'n luguiedx guin.
44021004	Ni badxaaglojn bén rliladx ree Jesucrist abi' badxu'në'n laa reeman gajdx dxej. Bén guin ree por xSprijt Dios rëb reeman loj Pab guial ad bal cheman Jerusalén.
44021005	Per chi baza' gajdx dxej guin, dxel badxoon luguiedx guin, dxel gra reeman con xbéngunaa reeman con xi'n reeman, biglu'nejz reeman dunujn xt ro' nijsdoo. Ro' nijs guin badxu'xiban barejdx banaaban Dios.
44021006	Dxel bazaadiidxnë'n laa reeman abi' badxë'pan loj barcw guiáad laa reeman zia lidx reeman.
44021007	Chi badxoon luguiedx Tiro bio'n luguiedx Tolemaida, ni gulox dux viajn loj barcw, bio' tëën bugneenë'n bén zojb ree ni, bén rliladx ree Jesucrist abi' baya'nan con laa reeman tib dxej.
44021008	Chi bareguiaal, dunujn con Pab badxoon Tolemaida bio'n Cesarea lod bio'n lidx Felip, bén rtie'ch xtiidx Jesucrist. Felip guin na̱j tijb ree bén gajdx cwabee din qui's reeman ni rayal tia' ree bénprob abi' baya'nan lidxaman.
44021009	Yu' tajp xi'ndxa'paman biinxtijb ree abi' laa reem rudëëd xtiidx Dios loj ree bejn.
44021010	Ma gojc zien dxej nadxu'n lidx Felip, chi bi't tijb bén la Agabo nëgajcaman rudëëd xtiidx Dios loj ree bejn, zëëdaman niz Judea.
44021011	Chi bi'taman cwa'man xcinch Pab guxhii guia' gajcaman con yaaman, abi' naman: ―XSprijt Dios na guial Jerusalén ze guixhii ree bén Israel bén na̱j xcinch ni guie, abi' yayü reeman laaman loj ree bén ad najt bén Israel.
44021012	Chi baguiejnan zian, dunujn con ree bén rliladx Jesucrist luguiedx guin baguieenan naguiejn loj Pab ad cheman Jerusalén.
44021013	Per badxi'man laan, naman: ―¿Chexc zeel roondi abi' rgu' nayadi naj? Par naj achet güünan majsi guixiin o majsi guiëtan Jerusalén por Dad Jesús.
44021014	Chi bayagbeen guial ad zaguieentan gan yadxoonan laaman chitëë cheman, achetri baguie'chan lojman, tijbzi ni raguie'chan lojman: ―Gac zi'c rniabee Dios.
44021015	Chi gudëd ree dxej guin dxel baguieenan purvinid bio'n Jerusalén.
44021016	Bunë'n bëlzi ree bén Cesarea rliladx ree Jesucrist, laa reeman binë dunujn lod baya'nan lidx tijb bén Chipre, ma gojc xchej rliladxaman Jesucrist, laman Mnasón.
44021017	Abi' ree bén Jerusalén rliladx Jesucrist dád nix guyu luxdoo reeman baca' reeman dunujn.
44021018	Chi bareguiaal bunë'n Pab bugnajn Jacob, ni riga' gra ree bén rniabee loj ree bén rliladx Jesucrist.
44021019	Chi gulox bagajpdiozan laa reeman, dxel bagojn Pab laa reeman tijb gaj ni beenman por xguialrniabee Dios delant loj ree bén ad najt bén Israel.
44021020	Chi biguiejn reeman zian, baza't reeman Dios zagdxe, zianz rëb reeman loj Pab: ―Lüj ragbee guial entr loj ree bén Israel zien da't reeman ma bililadx Jesucrist, abi' gra reeman rëb guial rüjn naguiejn güün bejn zi'c rniabee xley Moisejs.
44021021	Ma biguiejn tëë reeman guial lüj culüü bén Israel ree, bén ad zojbt ree loj nacion Israel guial ad züjncwentt reeman xley Moisejs, rëb tëël loj reeman guial ad rüjnt naguiejn chu' xi'n reeman sen ru ree bén Israel ad zinal tëët reeman dux costumbr ree.
44021022	Yan, ¿xhienaag gac? Laa reeman guchajgczi lasa' reeman chi gagbee reeman guial ma bi'til.
44021023	Zeel mejorli güünl ze: Yu' tajp ree xin no'ch du lojn xin rayal ree güün cumplid ni cwëb reex loj Dios.
44021024	Binë reex, gol been zi'c rëb loj ley din gaquidi naya, gudijx tëë por laa reex din gac ya guijc reex. Zian gagbee gra bejn guial rüjnquil zi'c rniabee ley, guial ad wali tëët ni biguiejn reeman xcwentil.
44021025	Abi' por ree bén ad najt bén Israel, bén ma bililadx ree Jesucrist, ma baxhaalan tijb gui'ch loj reeman zi'c baguieenan xgab guial ad rayalt chu' reeman xgab por xley Moisejs. Per ad rayalt gaw reeman ni rbej loj ni na̱j ree xdios reeman, ad gaw tëë reeman rejn ni'qui bëël rberejn, ad sunë tëë reeman ben ren bén ad najt lacheel reeman.
44021026	Dxel binë Pab guidap ree bén guin, abi' chi bareguiaal been reeman zi'c rniabee ley par gac reeman naya. Dxel guyu reeman lën yadooro' Jerusalén din gugojn reeman goc yayaaloj dxej güün reeman zi'c rniabee ley, dxej rayal chinë tijb gaj reeman tijb be guiët zi'c tijb gon par Dios.
44021027	Chi ma yayaaloj gajdx dxej ni na̱j güün reeman zi'c rniabee ley, yu' ree bén Israel zëëd niz Asia, baguiaa reeman Pab lën yadooro' Jerusalén abi' gurixdiaj reeman wajs reeman, gunaaz reeman laaman,
44021028	rëb reeman: ―¡Bén Israel, gol been yudar! Xin guie na̱j xin ziza gra lad caneeguijdxix bén Israel ree në dux yadoo ree, rëb tëëx loj ree bejn guial ad güün reeman zi'c rniabee dux ley ree. Abi' ad tijbtzi laan, në ma badxe'x bén ad najt ree bén Israel lën dux yadoo ree ni na̱j ni nada par dunuj ree ma beenx laan zi'c tijb luar ad rüjnt sirv.
44021029	Rëb reeman zian guial baguiaa reeman Pab zizaman ni con tijb bén Éfeso bén la Trófimo, zeel gunaladx reeman binë Pab laaman lën yadooro' Jerusalén.
44021030	Dxel been reeman nadxeb guidib luguiedx guin, ruxüün ree bejn bidxin reeman. Abi' gunaaz reeman Pab, guxoobyuj reeman laaman babëë reeman laaman lën yadoo guin laa basiaaw gajc reeman port guin ree.
44021031	Za mer nugüjt reeman laaman, chi bidxin ruson guin loj suldad rniabee ree suldad guial gra ree bén Jerusalén cayüjn nadxeb.
44021032	Laa bato'p gajc suldad rniabee guin xsuldadix në za tio'p choon ree suldad rniabee, baxüün reex wej reex lod riga' ree bén guin. Chi baguiaa ree bén guin bidxin suldad rniabee guin con ree xsuldadix, dxel bacwëëz gudijn reeman Pab.
44021033	Dxel gubig suldad rniabee guin, gunaazix Pab gunabeex guxhii reex laaman con tio'p caden. Abi' gunabdiidxix chu laaman xhie tëë beenman.
44021034	Per gurixdiaj reeman rëb reeman garent garen, guial rbixdiaj da't reeman achet gojc niagbeex, dxel gunabeex bignë reex Pab lod yu' ree suldad.
44021035	Chi bidxin reex loj ree scliar lod yu' ree suldad guin, gulejn reex Pab guial dád nadoxh rüjn ree bén zien nal laa reex,
44021036	abi' gra reeman rbixdiaj, rëb reeman: ―¡Gol bagüjtix!
44021037	Chi ma chu'në reex Pab lod yu' ree suldad guin, gunabdiidxaman loj suldad rniabee guin, rëbaman: ―¿Zajc ganenë'n lüj ya? Badxi' suldad guinan rëbix: ―¿Rajc rnieel diidx grieg ya?
44021038	¿Nid lüj na̱j xin Egipto guzu contr gobiarn ya, abi' laa bigxüün gajquil niz loj yujbidx con tajp mil ree xbejnl, bén bagüjt ree bejn?
44021039	Dxel rëb Pab lojx: ―Bén Israel naj. Goolan luguiedx Tarso tijb ree guiedx zojbloj ni riga' niz Cilicia. Baneesii mod ganenë'n bén guie ree.
44021040	Dxel cwëjb suldad guin, abi' guzuli Pab loj ree scliar guin beenman sen loj ree bén guin con yaaman din yacwëëz ro' reeman. Chi bacwëëz reeman, dxel guneenëman laa reeman diidx hebreo, rëbaman:
44022001	―Lëjt bengol në los demazridi, gol bacaagdiajg ni ganin por naj.
44022002	Chi biguiejn reeman caneenëman laa reeman diidx hebreo, mazri bacwëëz reeman. Abi' basnuuman rëbaman loj reeman:
44022003	―Bén Israel naj. Goolan luguiedx Tarso tijb guiedx riga' niz Cilicia, per Jerusalén guie guni'san. Abi' mextr Gamaliel balüü naj gra zi'c na̱j xley dux bén gulal ree. Guiáad naj guidib luxdon benan xgab güünan sirv Dios zi'cgajc lëjt yan.
44022004	Dxel guzunaalan bén rliladx ree Jesucrist, xt bagüjtan laa reeman abi' zi'c ree béngunaa zi'c ree xinguiaaw gunaazan badxe'n ladxguiib.
44022005	Bixhioz mazri zojbloj rniabee graczi ree bixhioz në gra ree guxtis Israel ragbee guial najn ni wali. Din laa reeman banee tijb gui'ch par gulün loj du lasa' bén Israel ree, bén zojb ree luguiedx Damasco din chile' yaguilan bén rliladx ree Jesucrist luguiedx guin, ganaaz tëën laa reeman guidnë'n laa reeman Jerusalén din tëd reeman casti.
44022006	’Per chi za'n lunejz par Damasco, chi ma cadxinan ni cost garol dxej, dxejczi brii tijb guij xanyabaa balaan bacha' guidibczi lod cazaan,
44022007	abi' breeyujn. Dxel biguiejnan cha' bén na: “Saulo, Saulo, ¿chexquiza zeel rzunalil naj?”
44022008	Abi' gunabdiidxan rën: “¿Chu lüj Dad?” badxi'man laan naman: “Naj na̱j Jesús, bén Nazaret, bén rzunalil.”
44022009	Bén zinë' reen baguiaa reeman bacha' guin abi' bidxeb reeman, per ad bignia't reeman ni na cha' bén gunee naj.
44022010	Dxel gunabdiidxan rën: “¿Xhie rayal günan Dad?” Abi' na Dad Jesucrist lon: “Bixche, basnuu xnejzil wej Damasco. Ni na reeman gra ni rayal güünl.”
44022011	Abi' guial bascajy bacha' guin lon, dxel bén zinë' reen gunaaz reeman yan, binë reeman naj luguiedx Damasco.
44022012	’Ni zojb tijb bén la Ananías, rüjnman cumplid gra zi'c rniabee xley Moisejs. Abi' gra ree bén Israel zojb luguiedx Damasco nünbee laaman guial nabanman xnejz.
44022013	Ananías guin bidganaj naj, chi bi'taman naman lon: “Saulo, ma zajc yaguiaal stijb.” Loj hor guin gajc baguian stijb abi' baguian laaman.
44022014	Dxel naman lon: “XDios dux béngulal ree ma bacaabee lüj din gagbeel xhie rënman güünl, abi' guguiaal Jesucrist guien tëël cha'man, bén rüjn zi'c rayal.
44022015	Din chigneel xtiidxaman loj gra ree bénguidxliuj, gü tëël diidx loj reeman ni baguiaal ni biguiejn tëël.
44022016	Yan, ad rbëzil mazri, guzuli gurobnijs tëë gurejdx gaj Dad Jesucrist din chisüdaman xtolil.”
44022017	’Chi baguialan Jerusalén, wan lën yadooro' persi guredx gunaaban Dios, abi' guza'can zi'c rulüü cane'xhchalan.
44022018	Baguian Dad Jesús naman: “Baquiejn. Cari barii Jerusalén, din ad züjncwentt reeman ni guiëbil por naj.”
44022019	Abi' rën lojman: “Dad, laa reeman ragbee guial naj wa gra lën ree yadoo gunaazan bén rliladx ree lüj, badxe'n laa reeman ladxguiib gudin tëën laa reeman.
44022020	Në chi bagüjt reeman Esteban, bén gunee xtiidxil, laagajc naj za' ni rën zagdxe na̱j guiëtaman abi' xt gunan xab ree bén bagüjt laaman.”
44022021	Per na Dad Jesús lon: “Wej, naj gaxhal lüj zijt loj ree bén ad najt bén Israel.”
44022022	Xt guintzi naga'loj bacaagdiajg reeman ni rëb Pab dxel guzuloj gurixdiaj reeman rëb reeman: ―¡Ad rayalt guiban xin guin! ¡Gol bagüjtix!
44022023	Abi' guial cabixdiajz cabixdiaj reeman, ruzaal xab reeman niz ladia ruzaal tëë reeman yuj niz ladia.
44022024	Dxel gunabee suldad rniabee guin cu' reeman Pab lod yu' ree suldad abi' gunabeex qui'n reex laaman din yaneero'man chexc zeel rbixdiaj ree bén guin zian contr laaman.
44022025	Per chi guxhii reex Pab din quin reex laaman, rëbaman loj tijb ree suldad rniabee za' ni: ―¿Zajc quindi tijb bén Rom ya, chi gadidi gagbee xhie beenman?
44022026	Chi biguiejn suldad rniabee guin zian, dxel bicojnx suldad rniabee ree suldad guin, rëbix lojx: ―Gojp cudad ni güünnël xin guin, din xin Roman.
44022027	Dxel wej suldad rniabee guin lod za' Pab, abi' gunabdiidxix lojman rëbix: ―¿Walin ya xin Rom lüj? Badxi' Paban rëbaman: ―Walican.
44022028	Abi' rëb suldad rniabee guin lojman: ―Naj zro' milia gudixan par gacan xin Rom. Abi' badxi' Paban rëbaman: ―Per naj diizd goolan najn bén Rom.
44022029	Chi biguiejn ree suldad niguin Pab, guial bén Rom najman, laa bisüd gajc reex. Xt në suldad rniabee guin bidxeb chi gogbeex guial ben Rom na̱j Pab guial gunabeex guxhii reex laaman.
44022030	Chi bareguiaal, guyën suldad rniabee guin niagbeechaawix chexc zeel za' ree bén Israel contr Pab. Abi' baxhiequix Pab, dxel gunabeex bado'p ree bixhioz rniabee ree bixhioz në ree guxtis. Abi' babëëx Pab bazujx laaman loj gra reeman.
44023001	Baguiaa Pab loj ree guxtis guin, abi' rëbaman: ―Compniar Israel, loj guidib ni nabanan xt yan, achet naladxan delant loj Dios din naj ragbee xhienaag nabanan.
44023002	Dxel Ananías, bixhioz mazri zojbloj rniabee graczi ree bixhioz, gunabeeman bén za' ree gajxh cwë' Pab din ca'p reeman ro'man.
44023003	Per badxi' Paban rëbaman loj bixhioz guin: ―¡Ziangajc ca'p Dios ro'l, bén rusquiee! ¿Id zojbil yagaj ya par güünl guialguxtis zi'c rniabee ley? Abi' ¿chexquiza zeel rüjnl zi'c ad rniabeet ley, rniabeel ca'p reeman ro'n?
44023004	Abi' ree bén za' yagaj rëb reeman lojman: ―¿Zian rusaglojl xbixhioz zojbloj Dios ya?
44023005	Dxel rëb Pab: ―Gol been perdon, ad gogbeetan guial laaman na̱j bixhioz mazri zojbloj. Din loj xtiidx Dios rëb: “Ad gusaglojl bén rniabee ladxil.”
44023006	Chi gogbee Pab guial garol reeman na̱j bénsaducew za garol reeman na̱j bénfarisew, dxel guneeman rejs rëbaman: ―Naj na̱j bénfarisew, xi'n bénfarisew naj. Abi' guial rliladxan yaban ree bengüt zeel za' ree bejn contr naj.
44023007	Chi rëbaman zian, guzuloj cadildiidx ree bénfarisew con ree bénsaducew abi' gojc reeman tio'p lala'.
44023008	Din bénsaducew ree ad rliladxt reeman guial yaban ree bengüt, ad rliladx tëët reeman guial yu' ree anjl në ree sprijt, per ree bénfarisew rliladx reeman gra ree ni guin.
44023009	Abi' been reeman naquie' yagaj. Dxel guzuli bëlzi ree bénfarisew na̱j mextr rulüü ley, rëb reeman: ―Achet ni mal wayüjn bén guie. Wed tijb sprijt o tijb anjl gunee laaman, gol gojp cudad ad niad contr Diosan nadxu' ree.
44023010	Chi baguiaa suldad rniabee guin mazri cadildiidx reeman, dxel bidxebix nuroox reeman Pab. Abi' gunabeex bi't ree suldad din yabëë reex laaman galay ree bén guin, chinë tëë reex laaman lod yu' ree suldad stijb.
44023011	Chi gure guiaal stijb, balüüloj Jesucrist loj Pab, rëbaman lojman: ―Bagu' luxdool Pab, din zi'c guneel por naj luguiedx Jerusalén guie, ziangajc guinieel por naj luguiedx Rom.
44023012	Chi bareguiaal, garol ree bén Israel baya'n reeman diidx din gugüjt reeman Pab, rëb tëë reeman guial achet gaw reeman achet tëët guië' reeman xt gugüjt reeman laaman.
44023013	Nadëd tiuu na̱j ree bén rëb zian.
44023014	Abi' wej reeman bigneenë reeman bixhioz ree bén rniabee ree bixhioz në ree xbengol ree bén Israel, rëb reeman loj reeman: ―Dunujn ma raguie'ch guial achetczi yadaawan xt chi ma bagüjtan Pab.
44023015	Yan lëjt con gra ree guxtis, gol gunab loj suldad rniabee guin din guidnëx laax lojdi guixie, con gol badxiib guijc guial rëndi gagbeechaawidi xhienaag na̱j xcwentix. Abi' dunujn ma yadxu'sinan din yagüjtan laax chi gadix gui't guie.
44023016	Per xi'ngaan bizan Pab biguiejnx guial cayëb reeman zian, dxel wejx lod yu' ree suldad bicojnx Pab.
44023017	Zianz gunee Pab tijb ree suldad rniabee guin, rëbaman lojx: ―Binësii xin guie loj suldad rniabee din gudëëx tijb ruson lojman.
44023018	Binë xin suldad guin laax loj suldad rniabee guin, rëbix lojx: ―Pab, xin yu' ladxguiib guredx naj abi' gunabix guidnë'n xin guie lojl din guneex tijb ruson lojl.
44023019	Abi' suldad rniabee guin gunaazix yaa xin guin, binëx laax tiblad, gunabdiidxix lojx rëbix: ―¿Xhie rënl nal lon?
44023020	Abi' rëb xin guin lojx: ―Bén Israel ree ma baya'n reeman diidx din guiniab reeman lojl guixie din chinël Pab loj ree guxtis, con gudxiib reeman guijc guial rën reeman gagbeechaaw reeman xhienaag na̱j xcwentaman.
44023021	Per ad bal chililadxil laa reeman, din nadëd tiuu na̱j ree bén cwëz laaman guquie'chloj reeman lunejz, abi' ma rëb reeman guial achet gaw reeman ache tëët guië' reeman xt gugüjt reeman laaman. Yan za'sin reeman cabëz reeman ni guiëbil.
44023022	Dxel rëb suldad guin loj xin guin: ―Baguiaj. Achu loj guiëbil ni ma nal lon.
44023023	Dxel gunee suldad rniabee guin tio'p ree xsuldadix, abi' gunabeex laa reex din güün reex porvinid tio'p gayuu suldad che guia', në za gayojnchii ree suldad cwib way, zatio'p gayuu ree suldad tia' lans din che reex Cesarea raca gaa guxhin.
44023024	Abi' gunabee tëëx güün reex porvinid way cwib Pab, rëbix loj reex guial guinia reex Pab din guidxinman zagdxe loj gobernador Félix.
44023025	Abi' guxhaalnëx laa reex tijb gui'ch ni rëb:
44023026	“Naj Claudio Lisias, rugajpdiozan lüj gobernador Félix, lüj guial najl bén zojbloj.
44023027	Bén Israel ree gunaaz xin guie ma nugüjt reeman laax. Per chi gogbeen guial xin Roman, dxel wan con ree da suldadan buglëën laax loj reeman.
44023028	Abi' guial rënan gagbeen xhie rüjnx zeel rdxe'ch reeman laax, dxel bazun laax loj ree guxtis Israel.
44023029	Dxel gogbeen guial por xcwent xley reeman zeel rdxe'ch reeman laax, per ad najtan ni rayal guiëtix ni'qui guial chu'x ladxguiib.
44023030	Në guial ma gogbeen guial xixgab ree bén Israel na̱j gugüjt reeman laax, zeel cayxhalan laax lojl. Abi' ma rën loj ree bén rdxe'ch laax guial con lüj güün reeman reglad ni rajp reeman contr laax. Laanan rugojnan lüj.”
44023031	Been ree suldad guin zi'c gunabee suldad rniabee guin abi' guxhin binë reex Pab luguiedx Antípatris.
44023032	Chi bareguiaal suldad zë ree guia' bayejc reex lod yu' ree suldad, guiáad ree suldad dxiib way zinë reex laaman luguiedx Cesarea.
44023033	Chi bidxin reex Cesarea, badëëd reex gui'ch guin loj gobernador guin, bayü tëë reex Pab lojman.
44023034	Chi gulox biil gobernador guin gui'ch guin, gunabdiidxaman loj Pab ban zaman. Dxel chi gogbeeman guial Cilicia zëëdaman,
44023035	dxel rëbaman lojman: ―Chi gui't ree bén za' ree contr lüj, dxel gucagdiagan ni nal. Abi' gunabeeman gap reex Pab lën xpalas Herodes.
44024001	Chi goc gaay dxej, Ananías, bixhioz mazri zojbloj rniabee graczi ree bixhioz, bidxinman Cesarea con tio'p choon ree guxtis Israel në tijb licenciad laman Tértulo. Abi' wej reeman loj gobernador guin din cwe'c reeman xguialquia Pab.
44024002	Chi bidxinnë reex Pab, guzuloj Tértulo caneeman contr laaman, rëbaman loj gobernador guin: ―Quixtëë lüj dad gobernador, por lüj nadxu'dxen, në por xguialrajquil zien ree ni rüjn sirv cayajc du ladxan.
44024003	Gra ladczi za' ree bejn conform por gra ni cayüjnl dad gobernador Félix, lüj na̱j bén zojbloj, quixtëëczi lüj.
44024004	Per chitëë günlaan lüj mazri, rniaaban lojl din gucaagdiajguil ni yanan lojl tibrajtooczi.
44024005	Dunujn bayagbeen xin guie na̱j zi'c tijb guialguijdx loj ree bén Israel, guidibczi guidxliuj zizax rustijlix laa reeman abi' laax rniabee loj tib cwaa ree bén rniee reeman nazaren.
44024006	Abi' guyën tëëx nüjnx dux yadooro'n zi'c tijb luar ad rüjnt sirv, zeel banaazan laax bayënan naguieenan guialguxtis zi'c na̱j dux leyan.
44024007	Per laa bi't gajc suldad Lisias con ree xsuldadix, babëëxuu reex laax du lojn.
44024008	Abi' rëb suldad rniabee guin guial lojl gui't ree bén rbe'c xguialquia Pab, yan lüj gajc zajc guiniabdiidx lojx din gagbeel zagdxe guial walican ni ranan xcwentix.
44024009	Abi' ree bén Israel za' ni rëb reeman guial waliqui gra ni guin.
44024010	Dxel been gobernador guin sen loj Pab din guinieeman, abi' rëb Pab: ―Guial ragbeen diizd gocli rniabeel nacion Israel, zeel ad yu'nawëëgtan yadxi'n ni rudxiib reeman guican.
44024011	Abi' lüj gajc zajc cwe'quil ruson din gagbeel guial qui gojcri chiptio'p dxej badxinan Jerusalén din ganajchi'n Dios.
44024012	Abi' achut banaaznë reeman naj cadildiidxnë'n, ni'qui guial gabën wadijl lën yadooro' Jerusalén, ni'qui lën yadoo ren ree ni yu' ree ni, ni'qui luguiedx guin.
44024013	Bén guie ree ad zajct na reeman lojl guial ni diidxli na̱j ni rudxiib reeman guican.
44024014	Per ni na̱j diidxli na̱j guial rliladxan Jesucrist, nejzcüb guin na̱j ni zinaalan, cayünan sirv loj xDios dux béngulalan, abi' na ree bén guie guial ad xnejzt Diosan, per cayünan zian guial rliladxan gra ni zëëd loj ley në ni bacaa ree bén badëëd xtiidx Dios loj ree bejn.
44024015	Abi' zi'cgajc rliladx ree bén guie Dios, ziangajc rliladxan laaman guial yaban ree bengüt stijb, zi'c ree bén goc benza'c në ree bén goc benmal.
44024016	Zeel rünan naguiejn gabajnan zagdxe chitëë xhie ganaladxan delant loj Dios ni'qui delant loj ree bejn.
44024017	’Ma gojc zien ijz nariin, xt yan baye'c ladxan bidganë'n ni baxhaal ree bejn par ree bénprob, bidganë' tëën gon ni rayal gudëdan loj Dios.
44024018	Laan na̱j ni cayünan lën yadooro' Jerusalén chi bi't ree bén Israel za niz Asia baguiaa reeman naj, per mal benan zi'c rniabee ley din gacan naya. Abi' ad zient bejn riga', ad cabë tëëtan wadijl.
44024019	Yan, bén gunaaz ree naj, laa reeman na̱j bén rayal su guie din na reeman xhie rünan xhie pornin rdxe'ch reeman naj.
44024020	O balguiza, bén za' ree guie na reeman xhie da dolan badxejl reeman chi guzun loj gra ree guxtis Israel.
44024021	Tijbzi ni benan chi za'n galay reeman gurixdiajn rën: “Guial rliladxan yaban ree bengüt, zeel za' ree bejn contr naj yan.”
44024022	Chi biguiejn gobernador Félix zian, abi' guial ragbeeman xhienaag na̱j xnejz cüb Jesucrist, dxel basa'nman guialquia guin par stijb dxej, rëbaman loj reeman: ―Chi gui't suldad Lisias, dxel gagbeen zagdxe xhienaag na̱j xcwentidi.
44024023	Dxel gunabee gobernador guin tijb ree suldad rniabee guin din gusnuu guinia reex Pab, per guslaa reex güünman ni rënman ad gudxoon tëë reex chignaj ree xmiwaman laaman.
44024024	Chi goc tio'p choon dxej, bidxin gobernador Félix stijb con lacheelaman Drusila, laaman na̱j bén Israel. Dxel gunabee gobernador guin bidxin Pab, abi' bacaagdiajg reeman ni rëbaman xcwent guialrliladx bejn Jesucrist.
44024025	Per chi guzuloj cayëbaman guial rayal guiban ree bejn xnejz, gucwëëz tëë xixgab mal reeman, guial guidxin tëë dxej yadëëd ree bejn cwent loj Dios, dxel dád bidxeb gobernador guin abi' rëbaman loj Pab: ―Baguiaj. Ganetan lüj chi chu'n luar stijb.
44024026	Per Félix në milian rbëzaman gudëëd Pab lojman din guslaaman laaman, zeel gurejdxaman laaman zien volt din guinieenëman laaman.
44024027	Zian gudëd tio'p ijz abi' barii Félix guial gobernador, dxel bayu Porcio Festo xluaraman. Abi' guial guyën Félix naya'nman zagdxe loj ree bén Israel, zeel basa'nman Pab ladxguiib.
44025001	Chi goc choon dxej ni bidxin Festo Cesarea par chu'man guial gobernador, dxel wejman Jerusalén.
44025002	Yagaj, bixhioz rniabee ree bixhioz con ree bén Israel mazri zojbloj, wej reeman lojman bile'c reeman xguialquia Pab,
44025003	abi' gunab reeman lojman din guixhiaalaman Pab Jerusalén. Zian guyën reeman din xixgab reeman na̱j gugüjt reeman Pab runejz.
44025004	Per badxi' Festo xtiidx reeman rëbaman guial Cesarea nayaaw Pab guiáad laaman nayob yaguiajman ni,
44025005	abi' rëbaman loj reeman: ―Bén rajp ree guialrniabee lojdi, laa reeman sa Cesarea, abi' bal xhie ni mal been xin guin, ni na reeman xhienin beenx.
44025006	Cost xhujn o chii dxej guzuj Festo Jerusalén, dxelri ziaman Cesarea. Chi bareguiaal, gurej loj xyagxhilaman lod rniabeeman, abi' gunabeeman chica' reex Pab.
44025007	Chi bidxinnë reex laaman, bén Israel guza ree Jerusalén, gubig reeman abi' zien ree niguijdx badxiib reeman guijcaman, majsi ni'qui tijb ni rëb reeman ad gojct nulüü reeman guial najn ni wali.
44025008	Dxel badxi' Pab xtiidx reeman, rëbaman: ―Naj, achet ni mal wayünan xley ree bén Israel, ni'qui yadooro' Jerusalén, ni'qui rey César.
44025009	Per Festo guyënman naya'nman zagdxe loj ree bén Israel, dxel gunabdiidxaman loj Pab, rëbaman: ―¿Rënl ya chel Jerusalén? Ni yanajn bal rajpil dol o ad rajptil dol ya ni rudxiib reeman guijquil.
44025010	Badxi' Paban rëbaman: ―Loj ree guxtis Roman za'n, lod rayal gac reglad xhienin benan. Lüj ragbee zagdxe guial achet ni mal wayünan bén Israel ree.
44025011	Bal xhie tijb ni mal benan ni rayal guiëtan, ad zabexuutan guiëtan. Per bal id wali ni na reeman benan, achut rajp derejch yayü naj loj reeman. Zagdxeli na̱j gadëëdan loj rey César.
44025012	Dxel chi gulox guneenë Festo bén na̱j ree xbejnman, bén rëb ree ni rayal gac, rëbaman loj Pab: ―Lüj na tëdil loj rey César, yan lojman tëdil.
44025013	Chi gudëd tio'p choon dxej, rey Agripa con xbéngunaaman Berenice bidxin reeman Cesarea bitixloj reeman gobernador Festo.
44025014	Abi' guial zien dxej da't guzuj reeman ni, dxel be Festo diidx loj rey Agripa xcwent Pab, rëbaman: ―Guie yu' tijb xin basa'n Félix ladxguiib.
44025015	Chi wan Jerusalén, bixhioz rniabee ree bixhioz con ree bén rniabee loj ree bén Israel gule'c reeman xguialquiax, gunab reeman ganabeen guiëtix.
44025016	Per naj rën loj reeman guial guxtis Rom ree ad najt xcostumbr reeman nabee reeman guiët tijb bejn chi gadaman su loj ree bén cabe'c xguialquiaman din guiëbaman walin ya o ad walitan ni rudxiib reeman guijcaman.
44025017	Zeel chi bi't ree bén Israel guin guie, achet guial niaglaan, bareguiaal gajc gure loj da yagxhilan, abi' gunabeen bidnë reex xin guin.
44025018	Per ree bén bi't gule'c xguialquiax, achet ni nadxeb na reeman zi'c gunaladxan ninia reeman por laax.
44025019	Tijbzi xguialquiax ni gule'c reeman na̱j por xcostumbr reeman në por tijb bén la Jesús, bén ma güjt, per Pab rëb naban Jesús guin.
44025020	Abi' guial ad ragbeetan xhie günan por zian, dxel gunabdiidxan loj Pab bal rënx chex Jerusalén din gac reglad ni guin ree ni.
44025021	Per laax gunab tëd loj rey César din gac reglad ni rëb reeman por laax, zeel gunabeen yaawsiix xt chile' yaxhalan laax loj rey César.
44025022	Dxel rëb rey Agripa loj Festo: ―Bal zian chile'n, nëgajc naj rën gucagdiag laax. Abi' badxi' Festo laan rëbaman: ―Guixie gucaagdiajguil laax.
44025023	Chi bareguiaal, dád zagdxe ca' xab rey Agripa con Berenice bidxin reeman con ree bén rniabee suldad con los demazri ree bén zojbloj luguiedx guin, bidxin reeman guyu reeman lënü lod gucaagdiajg reeman ni guiëb Pab. Dxel gunabee Festo bica' reex Pab.
44025024	Abi' rëb Festo: ―Rey Agripa në los demazridi dad za'nëdi dunujn guie. Bén ruguiaadi guie, gra bén Israel, zi'c Jerusalén zi'cgajc guie ma bi't reeman bidganaj reeman naj rniab reeman guiëtix.
44025025	Naj, achet xfaltix radxejlan guial rayal guiëtix. Guiáad laax gunab tëd loj César Augusto lod gac reglad xcwentix, abi' ma benan xgab yaxhalan laax.
44025026	Per ad radxejltan ni gucan por laax loj gui'ch ni gaxhalan loj rey César, bén rniabee naj. Zeel nuzun laax lojdi zi'c na̱j quijb lojl rey Agripa, din chi ma gulox gunabdiidxidi ni rayal guiniabdiidxidi lojx dxel ma yu' ni gucan por laax.
44025027	Din naj rulüü ad xnejzt na̱j yaxhalan tijb bén yu' ladxguiib loj rey César abi' ad zëtan xhie beenman.
44026001	Dxel rëb rey Agripa loj Pab: ―Ma zajc guinieel por lüj. Abi' gules yaa Pab guzuloj rëbaman:
44026002	―Dád nix yu' luxdon guial bile' za'n lojl yan rey Agripa, par ganen lojl yadxi' tëën gra ni rudxiib ree bén Israel guican.
44026003	Din lüj ragbee zagdxe gra xcostumbr ree bén Israel, në conin rüjn persi rdildiidx reeman. Zeel rniaaban lojl gapil pasens gucaagdiajguil ni ganin.
44026004	’Gra ree bén Israel ragbee xhienaag gubajnan con laa reeman zi'c ladxan zi'c Jerusalén, diizd xindoon.
44026005	Ragbee tëë reeman abi' zajc na reeman laan bal rën reeman, guial diizd xindoon najn bénfarisew, abi' ree bénfarisew na̱j bén mazri zinal xley ree bén Israel.
44026006	Abi' yan za'n guie, badëëd reeman naj loj ree guxtis guial rliladxan yasban Dios bengüt ree zi'c beenman promejs loj ree dux béngulal ree.
44026007	Gra guidxiptio'p cwa' ree bén Israel cabëz dxej güün Dios zian, zeel rën reeman laaman rüjn tëë reeman sirv lojman dxej guiaal. Abi' yan guial rliladxan laan zeel rbe'c ree bén Israel da guialquian, rey Agripa.
44026008	¿O naladxidi ya nawëëg yasban Dios bengüt ree?
44026009	’Guia'xchej benan xgab rayal günan xhienin bén rliladx ree Jesús, bén Nazaret,
44026010	abi' zian benan Jerusalén. Con xtiidx ree bixhioz rniabee ree bixhioz, zien ree bén rliladx Jesucrist badxe'n ladxguiib. Abi' chi rugüjt reeman laa reeman, në naj rë guiëtri reeman.
44026011	Zien volt benan laa reeman xhienin din günan naguiejn gusa'n reeman guialrliladx reeman Jesucrist. Zian benan lën gra ree yadoo, abi' guial tant rdxe'chan laa reeman dxel guzunaalan laa reeman xt luguiedx ren ree.
44026012	’Abi' par zian za'n Damasco, con quijb xtiidx ree bixhioz rniabee ree bixhioz.
44026013	Per ganin lüj rey Agripa, lunejz baguian tijb xbacha' xanyabaa zi'c garol dxej, per mazri naynin guial loj ni rusni gubijdx, abi' basnin guidib lod za'n con ree bén zinë'n.
44026014	Abi' dugraczan bareeyuj, dxel biguiejnan cha' bén gunee naj con diidx hebreo, naman: “Saulo, Saulo, ¿chexc zeel rzunalil naj? Lüj gajc rguiil xguialnaal zi'c go'n rudxeguia' loj yag rulaagnë reeman laab.”
44026015	Dxel rën: “¿Chu lüj Dad?” Badxi'man laan naman: “Naj na̱j Jesús bén rzunalil.
44026016	Per bixche, guzuli, din balülon lojl par güünl naj sirv gü tëël diidx ni baguiaal yan në ni gulün lojl.
44026017	Naj gaxhal lüj loj ree bén Israel në loj ree bén ad najt bén Israel, abi' naj gagnë' lüj chitëë xhie güün reeman lüj.
44026018	Gaxhalan lüj loj reeman din guixhialil loj reeman gusa'n reeman nejz mal, chinal reeman nejz zagdxe. Ad tiëbri reeman nabee xindxab laa reeman, chinal tëë reeman xnejz Dios. Abi' chililadx reeman naj din gac xtol reeman perdon yayal tëë reeman ni rayal gra ree xbejn Dios, bén ma naya ree delant lojman.”
44026019	’Zian gojc, rey Agripa, bazoban diidx benan ni na Jesucrist lon chi guneeman naj diizd xanyabaa.
44026020	Yaloj luguiedx Damasco gutiechan xtiidxaman, dxelri Jerusalén në guidib niz Judea në loj ree bén ad najt bén Israel. Rën loj reeman din yayüjn reeman xgab por xtol reeman, yadxi' loj reeman loj Dios güün tëë reeman ni rayal güün reeman din guiguien guial ma bidxaa mod naban reeman.
44026021	Abi' por zian, gunaaz ree bén Israel naj lën yadooro' Jerusalén, guyën reeman nugüjt reeman naj.
44026022	Per con xyudar Dios laa naj guie xt yan cusnuu cayün xtiidxaman loj gra ree bejn, zi'c ree bén zojbloj zi'c ree bén ad zojblojt. Abi' gra ni rën loj reeman na̱j ganax ni bacaa ree bén badëë xtiidx Dios loj ree bejn në ni bacaa Moisejs xhienaag na̱j ni gac,
44026023	guial Cristo na̱j guial tëdaman guialzi, guiëtaman. Per chi ma güjtaman yaloj laaman na̱j bén yaban loj ree bengüt, abi' gugojnman bén Israel ree në ree bén ad najt bén Israel xhienaag gap reeman perdon.
44026024	Chi cayëb Pab zian, dxel gudidxa' Festo rëbaman: ―¡Rajcguijquil Pab! guial tant rusiidil ma rajc guijquil.
44026025	Per badxi' Pab laan rëbaman: ―Ad guictan rajc, gobernador Festo. Ni canin najn xnejz në diidxli.
44026026	Laa rey Agripa za' guie, laaman ragbee ni canin, zeel sin guialrdxeb canen delant lojman. Naj ragbeechaaw guial laaman ragbee gra ni canin, din ad canitan ni goc ralan lod achut zajc gagbee laan.
44026027	¿Rliladxil ni rëb ree bén badëëd xtiidx Dios loj ree bejn ya, rey Agripa? Naj ragbee guial rliladxil.
44026028	Dxel badxi' rey Agripa laan rëbaman: ―Sta'nczi nüjnl naj gan nililadxan Jesús.
44026029	Abi' rëb Pab: ―Majsi sta'nz o majsi ryaadxri, na Dios guial ad tijbtzi lüj, në gra ree bén cucaagdiajg ni canin yan, guidxin dxej chililadxidi Jesús zi'c naj, majsi ad nët ree caden guie.
44026030	Dxel bisu rey Agripa con gobernador Festo con Berenice në gra ree bén zojbnë laa reeman ni.
44026031	Chi bariica reeman tiblad guzuloj cayünë lasa' reeman diidx, rëb reeman: ―Achet wayüjn xin guie ni rayal guiëtix, o chu'x ladxguiib.
44026032	Dxel rëb rey Agripa loj Festo: ―Zile' naslaa reex, balidix niniab tëdix loj rey César.
44027001	Chi rëb reeman ma yaxhaal reeman dunujn Italia, dxel bayü reeman Pab con sta'n ree bén yu' ladxguiib loj tijb suldad rniabee la Julio, laax rniabee tib cwaa ree suldad la Augusto.
44027002	Abi' Cesarea badxu'n loj tijb xbarcw ree bén Adramitio, barcw ni ma grii chen guiedx riga' ree niz Asia. Në Aristarco bunë'n, bén Tesalónica, guiedx riga' niz Macedonia.
44027003	Chi bareguiaal, badxinan Sidón, lod goc Julio xinza'c da't con Pab, cwëjbix bitixloj ree xmiw Pab luguiedx guin abi' badëëd reeman ni ryaadxaman.
44027004	Chi badxoon Sidón badiaawan Chipre yuj riga' loj nijsdoo, basa'nanan dux ladruvejsan chitëë yachaaglojn zro' bi, din niz du lojn rliaj bi guin.
44027005	Badüüdan loj nijsdoo gajxh Cilicia në Panfilia abi' badxinan Mira, tijb guiedx nulen Licia.
44027006	Ni bidxaagloj suldad rniabee guin tijb barcw Alejandría ni che Italia, zianz nax yadxu'n lojn.
44027007	Loj zien dxej bio'n chaawladx, con guidib tarbajw badxinan niz lod la Gnido. Abi' guial sta rliaj bi niz du lojn, dxel zagdxeli badüüdan niz Salmón, badiaawan lod la Creta yuj riga' loj nijsdoo.
44027008	Gadëd ro' yuj guin zio'n loj nijsdoo, per con guidib tarbajw, xt badxinan tijb luar la Buenos Puertos, gajxh niz lod na̱j guiedx la Lasea.
44027009	Abi' zi'ct ma bayaglaan, ma na̱j nadxeb yasnuu yo'n loj nijsdoo, din ma zidyob tiamp nayaag. Zeel gunee Pab,
44027010	rëbaman loj reeman: ―Dad, ad zagdxet yo' ree bal yasnuu yo' ree, din nadxeb guize'n barcw guin abi' guire'ch gra ni yu' lojn loj nijs guin, xt në dunuj ree nadxeb yayëjt ree.
44027011	Per suldad rniabee guin mazri beencwentix bén rusa barcw guin në bén na̱j xbarcw laan, guial loj ni rëb Pab.
44027012	Abi' guial ad zagdxe tëët na̱j yagaj par yadüüdan tiamp nayaag, dxel mazri zien reeman been xgab zagdxeli na̱j yariin yagaj, yaguieenan naguiejn yadxinan Fenice, tijb guiedx nulen Creta lod ad rbi' tëët bi, ni yadüüdan tiamp nayaag.
44027013	Dxel guzuloj cabi' tijb bi chaawladx ni zëëd lad sur, abi' gunaladx reeman ma bile' zi'c na̱j xixgab reeman, zeel bariin bio'n loj nijsdoo gadëd ro' yuj Creta.
44027014	Per ad wayajct xchej zio'n chi birii tijb bidoxh la Euroclidón loj nijs guin.
44027015	Abi' guzuloj bi guin culadxaan barcw guin. Në guial niz du lojn zëëd bi guin dxel ad gojctri nusnuu barcw guin niejn niz lod rayal niejn, abi' baslaa reeman binë barcw guin dunujn niz lod cucadxaa bi guin laan.
44027016	Dxel badüüdan xijch tijb yujdobëz la Clauda riga'n loj nijs, lod ad rbi'tri bidoxh guin, abi' canu naxii xan barcw guin con guidib tarbajw balë'panan loj barcw guin.
44027017	Dxel chi gulox balë'pan canu guin loj barcw guin, batiejl reeman duu lad barcw guin chitëë yaze'nan. Abi' guial rdxeb reeman chëëztiej barcw guin lën üx la Sirte, dxel gulet reeman xlon ree barcw guin din cwentzi chinë barcw guin dunujn niz lod rucadxaa bi guin laan.
44027018	Chi bareguiaal, ziangajc rbi' bidoxh loj nijs guin, zianz guzuloj cuzaal reeman ni nüü barcw guin loj nijs guin.
44027019	Ni bayon dxej, cwa' reeman gra ree ni rüjnnë barcw guin dxiin bazaal reeman loj nijs guin.
44027020	Zien dxej ad biguient gubijdx ni'qui ree bajl xanyabaa por bidoxh gubi' loj nijs guin, dxel dunujn ad naguieentri du luxdoon yalaan loj nijs guin.
44027021	Abi' guial ma gojc zien dxej ni achetczi wadaawan, dxel guzuli Pab galay reeman, rëbaman: ―Dad, zagdxeli nucaagdiajguidi da diidxan ad nariit ree Creta, zian ad nadüüdt ree tarbajw guie achet tëët nasëëb ree.
44027022	Per achet güünan, ad rdxebidi din ni'qui tijbidi ad zëjtt, tijbzi barcw guin yaze'n.
44027023	Din Dios rniabee naj, bén cayünan sirv guxhaal tijb xi anjlaman balüüloj lon yan guiaal.
44027024	Abi' na anjl guin lon: “Pab, ad rdxebil, din rayal sul loj rey César, abi' por lüj ni'qui tijb ree bén zëëd loj barcw guie ad zuslaat Dios guiët reeman.”
44027025	Zeel yan dad, gol badxe' luxdoodi zagdxe, din naj rliladxan Dios, ragbee tëën zagdxe guial gac zi'c na anjl guin lon.
44027026	Per gag barcw guie niz ro' tijb yuj riga' loj nijsdoo.
44027027	Chi goc chiin gubijdx ni zio'n loj nijs guin, guxhinzii badxinan niz loj nijsdoo la Adriatico, niz ni niz guie zë barcw guin loj nijs guin por bi guin. Abi' ree bén nulen barcw guin, guxhinzii zi'ct garol guiaal gogbee reeman guial zamer yadxinan loj yuj.
44027028	Dxel bare'xh reeman plact naxhit nijs guin, najn zi'ctiubitib mejtr naxhit. Mazri delant bare'xh reeman laan zatijb ma najn gajlbiadx mejtr naxhit.
44027029	Abi' bidxeb reeman laro' barcw guin guiaj ree, dxel niz xijch barcw guin bazaal reeman tajp ganch guiib loj nijs guin din chile' sudxe barcw guin, abi' ma rën nejzdoo reeman yareguiaal.
44027030	Bén nulen ree barcw guin, been reeman bén sta cuzaal ree ganch guiib guin loj nijs guin niz loj barcw guin, naabzi par calet reeman canu chu' reeman par guxüün reeman.
44027031	Per bagojn Pab suldad rniabee con ree xsuldadix, rëbaman loj reex: ―Bal id ree bén guin yaya'n loj barcw guie, ad zalaatridi.
44027032	Dxel batüüg ree suldad guin ni naxii canu guin persi zinë nijs canu guin.
44027033	Chi ma cayni luyuj, rëb Pab loj reeman din gaw reeman, rëbaman loj reeman: ―Ma gojc chiin gubijdx ni ad raayëjstidi achet tëët wayawidi.
44027034	Naj rni lëjt, gol gudaw din guibandi, din gradi ni'qui tijb guidxguijquidi ad zusëëbtidi.
44027035	Chi rëb Pab zian, cwa'man tijb guiadxtil, abi' badëëman quixtëë loj Dios niz loj gra reeman, dxel gula'man guiadxtil guin guzuloj cayawaman.
44027036	Dxel bayu luxdoo gra reeman, guzuloj nëgajc laa reeman cayaw.
44027037	Tio'pgayuu gayojnchiibixho'p nayajc dugran zio'pan loj barcw guin.
44027038	Chi gulox gudaw reeman xt bixienladx reeman, dxel bazaal reeman trigo loj nijs guin persi bacha barcw guin.
44027039	Chi bareguiaal, bén nulen ree barcw guin, ad bayünbeet reeman yuj badxin reeman. Per baguiaa reeman tibda'n nijsdoo guin riga' üx gadëëd ro'n, abi' been reeman xgab badxig reeman barcw guin yagaj.
44027040	Dxel batüüg reeman ni naxiinë ree ganch guiib guin ni rüjn yudar par sudxe barcw guin loj nijs, basa'n reeman ganch guin ree loj nijs guin, abi' baxhiec reeman yag ni rüjn yudar par sa barcw guin din suloj san. Dxel gules reeman lon ni na̱j niz lucwaj barcw guin din guiniaazan bi, zianz guzuloj cayriica barcw guin niz ro' nijs guin.
44027041	Per wëëztiejn loj üx zien lod bigagan. Niz guijcan wëëz lën üx abi' ni'quid rniibtan, guiáad niz xan guin guzuloj cayze'nan con gojl rliaj nijs guin ladan.
44027042	Dxel nuyën ree suldad guin nugüjt reex bén prejs guin ree, chitëë nixoobnijs reeman abi' nuxüün reeman.
44027043	Per suldad rniabee guin ad cwëjbtix niajc zian guial ad rëntix niëjt Pab, dxel gunabeex guial bén rajc rxoobnijs ree, yaloj laa reeman chu' loj nijs guin güün reeman naguiejn yarii reeman ro' nijs guin.
44027044	Dxelri ma guidnal gra reeman loj ree tabl o loj ree yag ni baze'n barcw guin. Zian balaan, dugran badxin ro' nijs guin.
44028001	Chi gulox barii dugran lon nijs guin, dxel bayagbeen yuj lod badxinan lan Malta riga'n galay nijs.
44028002	Bén na̱j ree bén ni, dád benza'c gojc reeman con dunujn. Been reeman tijb bajl guial nayaag nëtëë guial cayal guia, abi' na reeman du lojn din yubiigan cwë' bajl guin.
44028003	Dxel bato'p Pab ta'n yagbidx, zianz chi cudxe'man laan loj bajl guin briyaal tijb bëël lën yag guin por xi xliaa bajl guin, abi' gudawya'b yaa Pab nalbëztib yaaman.
44028004	Chi baguiaa ree bén Malta guin nalbëz bëël guin yaa Pab, dxel rëb loj lasa' reeman: ―Xin guie bejn bagüjtix, zeel majsi gulaax loj nijsdoo, per guiëtczix por ni beenx.
44028005	Per gudxijp yaa Pab abi' biajb bëël guin loj bajl guin, guiáad laaman achet gocaman.
44028006	Gra reeman cabëz saaguij yaaman, o dxejlczi yabaman guiëtaman. Per chi gojc xchej, chi baguiaa reeman achet gocaman, bachaa xixgab reeman abi' guzuloj rëb reeman guial tijb dios najman.
44028007	Gajxh lod badxu'n naga' ree xguidxliuj tijb bén zojbloj loj yuj riga' loj nijs guin, laman Publio. Naman du lojn yo'n lidxaman, ni badxu'n choon dxej, dád benza'c tëë gojcaman con dunujn.
44028008	Nadxel naga' xdadaman, ragxuuman, yu'man xliaa rajc tëëman yoobrejn. Abi' guyu Pab lod naga'man, zianz chi gulox gurejdx gunabaman Dios por laaman, dxel guxhoob yaaman guijcaman abi' bayajcaman.
44028009	Chi gogbee ree bénragxuu zojb ni ni goc, bi't reeman lod za' Pab persi bayüjnman laa reeman.
44028010	Dxel dád zien ni bazaladx reeman du lojn por zian. Abi' chi badxu'n loj barcw par yadxoon yagaj, banee reeman gra ni rayaadxan lunejz.
44028011	Choon bëëw badxu'n loj yuj zii, dxelri badxu'n loj tijb barcw Alejandría, ni bitëd ni tiamp nayaag. Niz lucwaj barcw guin ca tio'p ree dxan bén la ree Cástor në Pólux.
44028012	Dxel badxinan tijb guiedx la Siracusa, yagaj badxu'n choon dxej.
44028013	Abi' yagaj badxoon bio'n gadëd ro' nijsdoo xt badxinan guiedx la Regio. Chi bareguiaal, chi badxoon yagaj, brii tijb bi lad sur dxel ni barojp dxej badxinan luguiedx la Puteoli.
44028014	Yagaj badxaagan tio'p choon ree bén na̱j ree bén ni në reeman rliladx Jesucrist, dxel na reeman du lojn yaya'nnë'n laa reeman abi' baya'nnë'n laa reeman toxman. Zian gojc, dxelri zio'n Rom.
44028015	Guiáad ree dux compniaran bén rliladx ree Jesucrist, bén zojb ree Rom, ma ragbee reeman guial yadxinan yagaj. Dxel brii reeman bidgachaagloj reeman dunujn xt lod la Foro de Apio në luguiedx la Tres Tabernas. Chi baguiaa Pab laa reeman, babaaman abi' badëëman quixtëë loj Dios.
44028016	Chi badxinan Rom, dxel bayü suldad rniabee guin bén prejs guin ree loj tijb ree suldad rniabee ni. Per cwëjb reeman gurej Pab stijb yu ren lod gojp tijb suldad laaman.
44028017	Chi goc choon dxej badxinan Rom, gurejdx Pab bén Israel zojbloj ree ni. Chi badxajg lasa' reeman, dxel rëbaman loj reeman: ―Compniar Israel, achet wayünan contr ree bén Israel ni'qui contr xcostumbr ree dux béngulal ree. Guiáad laa reeman gunaaz reeman naj Jerusalén, bayü reeman naj loj ree guxtis Rom.
44028018	Abi' ree bén Rom guin chi gulox badëdan cwent loj reeman, dxel nuyën reeman nuslaa reeman naj, guial gogbee reeman achet benan par guiëtan.
44028019	Per ree bén Israel guin badxoon reeman abi' zagdxeli gunaaban gadëëdan loj rey César, per ad guial ra'ptan xhienin contr ree bén Israel.
44028020	Zeel guredxan lëjt, din guidganajdi naj din ganin lojdi guial por ni rliladxan guial yaban ree bengüt zi'cgajc rliladx gra ree du lasa' bén Israel ree, zeel naxiin con ree caden guie.
44028021	Dxel rëb reeman lojman: ―Dunujn ni'qui tijb xtiidx ree bén Judea ad waca'tan lod na reeman xcwentil, në ni'qui tijb bén duladx ree bén raza ree Judea achet wana reeman du lojn contr lüj.
44028022	Per rayënan yaguiejnan xhienaag na̱j xixgabil, din dunujn rayagbee guial gra ladczi rniee reeman contr religion cüb guin.
44028023	Dxel bazuj reeman tijb dxej ni yadxajg lasa' reeman. Chi bidxin dxej guin, dád zien bejn bido'p lod zojb Pab. Abi' diizd rsil xt wadxe guneenëman laa reeman xhienaag na̱j xguialrniabee Dios. Beenman naguiejn chililadx reeman Jesús, baza't tëëman lod rniee xcwent Jesús loj xlibr ley Moisejs në ni bacaa ree bén badëë xtiidx Dios loj ree bejn.
44028024	Yu' reeman bililadx ni rëb Pab, per yu' reeman ad bililadxt.
44028025	Abi' guial ad rdxaagt gü reeman diidx, guzuloj bare'ch reeman. Dxel rëb Pab loj reeman: ―Waliqui ni rëb Isaías bén badëëd xtiidx Dios loj ree dux béngulal ree guial rëb xSprijt Dios:
44028026	Wej, güjdx loj ree bén guin: Majsi riguiejn reeman, per achetczi chignia' reeman, abi' majsi ruguiaa reeman, per rulüü ad ruguiaat reeman.
44028027	Din been luxdoo reeman gojl, abi' rüjn reeman zi'c rulüü ad ruguiaat reeman, ad riguiejn tëët reeman, chitëë guguiaa reeman, abi' guien reeman chignia' tëë reeman. Din ad rënt reeman gui't reeman con naj, abi' günan laa reeman perdon.
44028028	Zeel gol gogbee guial diizd yan, loj ree bén ad najt bén Israel guire'ch diidx xhienaag gap reeman xperdon Dios, abi' laa reeman zaliladx reeman diidx guin ree.
44028029	Chi gulox rëb Pab zian, dxel zia ree bén Israel guin, cadildiidxnë lasa' reeman.
44028030	Tio'p ijz gurej Pab ni, yu lod gudixaman. Ni rnieenëman gra ree bén rtixloj laaman.
44028031	Sin guialrdxeb rëbaman loj reeman xhienaag na̱j xguialrniabee Dios, abi' guneeman xtiidx Dad Jesucrist loj reeman sin guial chu nudxoon.
45001001	Naj Pab, cayünan sirv loj Jesucrist, Dios gule naj din gacan xi apóstol Jesucrist, din gatiechan xtiidxza'caman.
45001002	Diizd gocli mal rëb Dios diidxza'c guin ree, ni zëëd loj xtiidxaman zi'c bacaa ree bén badëë xtiidx Dios loj ree bejn,
45001003	diidx guin ree ruza't, dux Dad ree Jesucrist guial zi'c bi'taman loj guidxliuj zi'c bénguidxliuj, loj xdiaa rey Davi zaman.
45001004	Per por xSprijt Dios laaman na̱j Xi'n Dios guial babanman loj ree bengüt, abi' guidiblagaa rajpaman guialrniabee.
45001005	Abi' par yaza't reeman, zeel bacaabeeman naj din gacan apóstol din guidiblagaa guidxliuj chu' bén chililadx laaman, bén guzoob tëë xtiidxaman.
45001006	Abi' në lëjt ma nayab loj ree bén gule Dios din gaquidi xbejn Jesucrist.
45001007	Zeel caxhalan gui'ch guie lojdi bén rën ree Dios, bén zojb ree Rom, lëjt ma gulej Dios din gaquidi xbejnman. Dux Dad ree Dios në Dad Jesucrist güünle' lëjt yabe'cdxe tëë reeman luxdoodi.
45001008	Yalojxgaj por Jesucrist rudën quixtëë loj Dios por gradi, guial guidibczi ruza't reeman lëjt xhienaag rliladxidi Jesucrist.
45001009	Abi' zi'c cayünan sirv loj Dios, guidib guic guidib ladxan catiechan xtiidxza'c Xi'nman Jesucrist, abi' laaman ragbee guial ad rucwëëzt rbedx rniaaban laaman por lëjt.
45001010	Ad rucwëëz tëët rbedx rniaaban Dios din guneeman mod guidganan lëjt, zi'c na̱j da xgaban diizd gocli.
45001011	Din yu'czan gan guidganan lëjt din günan lëjt yudar con xtiidx Dios din sudxi'chidi lojn.
45001012	Din güün tëëdi naj yudar zian yaguieen du lasa' ree yudar loj guialrliladx ni raya'p ree, din chile' yalu' du luxdoo du lasa' ree.
45001013	Compniar raliduladx ree Jesucrist, rënan gagbeedi guial zien volti da't ma benan xgab guidganan lëjt, din gacxhiej ree bén chililadx xtiidx Dios, zi'c ma gojc zien ree luar ni ma wan, per xt yan ad wayajct gan guidganan lëjt.
45001014	Par naj naladxan da cwentan na̱j guial gulün chutëëz benan xtiidx Dios, bal najman bén ciuda o najman bén guiedxdoo ya, bal rignia'man o ad rignia'taman.
45001015	Zeel rënnejzdoon guidganan lëjt din gatiechan xtiidx Dios Rom.
45001016	Ad ratunë'tan xtiidxza'c Jesucrist. Din por diidxza'c guin ree zëëd xguialrniabee Dios, din gra ree bén chililadx laan laa reeman loj dol, zi'c ree bén Israel zi'c ree bén ad najt bén Israel.
45001017	Din por xtiidxza'c Jesucrist ragbee ree bejn guial por guialrliladx reeman laaman ma na̱j reeman cwent sin dol: achet por stijb ni ren tijbzi por guialrliladx. Zian ca loj xtiidx Dios lod rëb: “Bén naban zi'c rën Dios, guidib tiamp ni nabanman rliladxaman laaman.”
45001018	Dunuj ree rayagbee guial diizd xanyabaa zëëd xcastiro' Dios par ree bén ad ridxga't laaman, bén ad rüjnt ree zi'c rayal, abi' zi'c naban reeman ruquie'ch reeman xtiidxli Dios.
45001019	Din ragbeechaaw reeman guial yu' Dios, abi' laagajcaman balüü bejn ree guial yu'caman.
45001020	Majsi ad ruguiaat bejn Dios, per diizd chi go'tchaaw guidxliuj raguiaa ree ni beenman, abi' por ni ma beenman rayagbee ree guial ad yu't dxej lox xguialrniabeeman abi' laa tëëman na̱j Dios. Zeel ad zajct xhie gudxiib bejn guijc guial achet ragbeeman xcwent Dios.
45001021	Din majsi yu' ree bejn ragbee guial yu' Dios, per ad rajpt reeman laaman respejt zi'c rayal, ad rudëë tëët reeman quixtëë lojman, aal xgab ren ree rüjn reeman ni ad rüjnt sirv abi' gaz ragdxa reeman.
45001022	Rëb reeman guial rajc da't reeman abi' mazri na tont reeman.
45001023	Din luar guiën reeman Dios ni ad yu't dxej guiët, rën reeman ni nit ree yu' dxej, rën reeman ni na̱j ree zi'c bejn, ni na̱j ree zi'c biguijn, zi'c ree be yu' tajp guia' në ree bëël.
45001024	Zeel ma gulëëladx Dios laa reeman loj xixgab mal reeman, abi' rüjn reeman ni natu ree con ree ben ren.
45001025	Luar chinal reeman xdiidxli Dios, zinal reeman ni rusquiee ree. Abi' rën reeman rajp tëë reeman respejt ni been Dios, luar guiën reeman laaman guial beenman laa reen, abi' laaman rayal gap ree bejn respejt zianczi. Amén.
45001026	Zeel gulëëladx Dios laa reeman loj ree ni dxuudx rüjn reeman. Abi' zien ree béngunaa ad nabantri ree xnejz, rën lasa' béngunaa gajc reeman.
45001027	Ziangajc zien ree xinguiaaw ad nabantri xnejz, rën gajc lasa' xinguiaaw reex, xinguiaaw con xinguiaaw rüjn reex ni dxuudx, ni natu. Abi' laagajc reex rguiil xcasti reex.
45001028	Abi' guial ad ridxga't reeman Dios, zeel gulëëladx Dios laa reeman loj xixgab mal reeman, din güün reeman ganax ni ad rayalt güün reeman.
45001029	Ganax ni ad rayalt güün reeman rüjn reeman, za'në reeman xinguiaaw ren o béngunaa ren, zien ree ni mal rüjn reeman, rzëëbladx reeman gap reeman ni rajp ree ben ren. Dád nadëdloj reeman, rugüjt reeman bejn, rguiil reeman wadijl, rusquiee reeman bejn, ganaxczi ni mal yu'guijc reeman abi' rbëë reeman xtiidxguijdx bejn.
45001030	Rnieeguijdx tëë reeman bejn, ralen reeman Dios, ad rajpt reeman bejn respejt, rlies xvalor gajc reeman, rüjn reeman benro'. Abi' rbëëguijc reeman ni mal ree, ad ruzoob tëët xtiidx xdad xniaa reeman.
45001031	Dád nad reeman, ad rüjnt cumplid xtiidx reeman, ad rënt lasa' reeman, ad raya tëët lasa' reeman.
45001032	Ragbeechaaw reeman rëb Dios guial chi guiët ree bejn, dxel gra ree bén rüjn gra ree ni guin yayal casti. Per majsi zian, rusnuu gajc rüjn reeman ni mal guin ree abi' xt rabaa reeman chi rüjn ree ben ren zian.
45002001	Zeel chutëëz lüj guial rëbil xhie casti rayal bejn, ad rajptil derejch guiëbil zian, din lüj gajc rayal casti guin guial cayüjnl zi'cgajc rüjn reeman.
45002002	Per dunuj ree rayagbee guial Dios rüjn guialguxtis zi'c rayal, chi rudëëdaman casti bén rüjn ree ni mal guin.
45002003	Abi' lüj guial rëbil xhie casti rayal bejn abi' nëgajquiza lüj rüjn zi'c rüjn reeman, ad naladxil laal loj xcasti Dios.
45002004	Ad rëntil guialnaza'c Dios con lüj, ad rëntil guial rdaanman lüj rajp tëëman lüj pacens, ni'quid ragbeetil guial pacens guin rüjn lüj yudar din gapil tiamp par yayüjnl xgab por xtolil.
45002005	Per guial dád nadil, ad rëntil yayejquil loj Dios, zeel lüj gajc cayüjnxhiej xtolil par dxej ni gudëëd Dios casti, dxej ni güünman guialguxtis zi'c rayal.
45002006	Par gudëëman ni rayal tijbgaj bejn bal gonin beenman.
45002007	Gudëëdaman guialnaban tiblayaa loj ree bén ad radxagt rüjn naguiejn guiban zagdxe guial rüjn reeman naguiejn yayal reeman guialnaza'c yu' xanyabaa, rüjn tëë reeman naguiejn yaya'n reeman zagdxe loj Dios din gap reeman cuerp ni ad yu't dxej nit.
45002008	Per ree bén ad ruzoobt diidx, rdxe'ch Dios laa reeman abi' gudëëdaman laa reeman casti, din luar chinal reeman xtiidxliman, zinal reeman nejz mal.
45002009	Gra ree bén zinal nejz mal, naya sac reeman sagdiaj reeman, yaloj ree bén Israel dxel bén ad najt ree bén Israel.
45002010	Guiáad ree bén zë loj nejz zagdxe, guilies Dios xvalor reeman, yabaanëman laa reeman, yabe'cdxe tëëman luxdoo reeman, yaloj xgaj ree bén Israel dxelri bén ad najt ree bén Israel.
45002011	Din Dios tiblojzi rüjnman guialguxtis con gra bejn.
45002012	Gra ree bén cayüjn dol sin guial ad nünbeet reeman ley badëëd Dios loj Moisejs, tëd reeman casti sin ley guin. Guiáad ree bén cayüjn dol majsi ragbee reeman ley guin, laa reeman tëd casti zi'c rniabee ley guin.
45002013	Din ad guial guientzi bejn ley guin ma nayaman loj Dios, bén rüjn ree zi'c rniabee ley guin laa reeman na̱j bén naya loj Dios.
45002014	Per chi ad najt bejn bén Israel, abi' cayüjnman ni zagdxe sin guial güünbeeman ley guin, dxel ma cayüjnman zi'c rniabee ley guin majsi ad nünbeetaman laan, guialzi nünbeeman conin na̱j ni zagdxe con tëë nin na̱j ni mal, abi' guijc gajc reeman zëëd xley reeman.
45002015	Din zi'c naban reeman, rguien guial guijc reeman zëëd conin rayal güün reeman con tëë nin ad rayalt güün reeman luar gap reeman ley guin. Abi' laagajc reeman ragbee chi ma been reeman ni zagdxe o chi ma been reeman ni mal.
45002016	Zian gac chi güün Dios guialguxtis por gra ree ni naguie'ch ni rüjn bénguidxliuj. Abi' zi'c culün bejn ree guidibczi, laaman güün guialguxtis por Jesucrist.
45002017	Yan, lüj guial najl bén Israel yu'guijquil guial rajquil ley badëë Dios loj Moisejs, abi' rüjnl nabë guial najl xbejn Dios,
45002018	rëbil guial ragbeel xhienaag rën Dios guibanl, abi' por xleyaman ragbeel conin na̱j zagdxe güünl.
45002019	Abi' naladxil zile' guzuxnejzil bén ad nünbeet ree ley guin në ree bén ad nünbeet xnejz Dios,
45002020	naladxil zile' gulüül bén ad rajct ree në ree bén rajc ta'nzi, guial por ley guin ragbeel gra, ragbee tëël conin na̱j diidxli.
45002021	Per zi'c nabanl, ¿chexc zeel ad rulüüt lüj gajc luar gulüül ben ren? Din lüj rëb guial ad laat cwan bejn, abi', ¿chexquiza zeel rbanl?
45002022	Rëbil guial ad laat sunë bejn bén ad najt lacheelaman, abi' lüj, ¿chexquiza zeel rüjnl zian? Rëb tëël guial rdxe'chil ni naladx bejn na̱j dios, abi', ¿chexquiza zeel rbanl lën yadoo lod yu' ree Dios guin?
45002023	Dád nabë rüjnl guial nünbeel ley, per rusa'nxtul Dios guial ad rüjntil ni rniabee ley guin.
45002024	Ze'cli rëb loj xtiidx Dios: “Bén ad najt ree bén Israel rniee reeman Dios diidxguijdx por lëjt.”
45002025	Diidxli rüjnqui sirv guial ru xcuerp bejn sen ni ru ree bén Israel, bal rüjnman zi'c rniabee xley Dios. Per bal id rüjnman zi'c rniabee ley guin, achet sirvan guial yu'man sen guin.
45002026	Per bal tijb bén ad yu't sen guin nabanman zi'cgajc tijb bén rajc xley Dios majsi ad nünbeetaman laan, dxel ma nayabaman zi'c tijb bén yu' sen, majsi ad yu'taman sen guin.
45002027	Bén rüjn zi'c na̱j xley Dios, majsi ad nünbeetaman ley ad yu' tëëtaman sen, gusa'nxtu'man lüj guial nünbeel ley guin yu' tëël sen guin, abi' ad rüjntil zi'c rniabee ley guin.
45002028	Din ad guial rajlt bejn loj nacion Israel, ad guial yu' tëëtaman sen ni ru ree bén Israel ma najman bén Israel loj Dios,
45002029	bén wali na̱j bén Israel loj Dios, guidib luxdooman zinalaman xnejz Dios, ad por guial yu'taman sen ru ree bén Israel, ad por xcostumbr tëët reeman, por guial naban reeman con xSprijt Dios. Abi' bén naban zian, Dios rlies xvaloraman sa'n ad bénguidxliujt.
45003001	Zeel zanadi lon xhieczi gan na̱j bejn bén Israel o xhieczi gan chu'man sen ru ree bén Israel.
45003002	Per naj gani lojdi guial gadxagayaa mod lasajc guial na̱j bejn bén Israel, din yalojxgaj loj ree bén Israel badëëd Dios xtiidxaman.
45003003	Yan ad naladxidi por guial yu' ree bén ad zinalt xnejz Dios, ad züjntraman cumplid ni rëbaman din xo güün Dios ni rëbaman güünman con ree bén zinal xnejzaman.
45003004	Din laaman ad yu't dxej guchaa xtiidxaman, majsi gra bénguidxliuj na̱j bén rusquiee, per Dios ad nëtaman rusquiee, zi'c rëb tiblajt loj xtiidxaman lod rëb: Gra bejn güünbee lüj guial rüjn cumplid xtiidxil, abi' achet zajc gudxiib reeman guijquil.
45003005	(Per yu' bejn rüjn xgab) guial bal por dol ni cayguieen ree rulüü guial benza'c na̱j Dios, ¿chexquiza zeel najman benmal rudëëdaman bejn casti?
45003006	Per naj rni lojdi guial ad najt Dios benmal, din bal najman benmal xoza güün xguialguxtisaman con bénguidxliuj.
45003007	Din bal yaguie'ch ree guial ad rucaagdiajgt xtiidx Dios, laan na̱j ni rüjn yudar xtiidxli Dios din gap bejn laaman mazri respejt, dxel ad zajctri guiëb Dios na̱j bejn béndol.
45003008	Abi' mazri ma yaguieen ree ni mal din gui't ni zagdxe, zi'c rëb ree bejn culün bejn ree, per Dios gudëëd casti bén rëb ree zian.
45003009	Zeel zi'c ma rnin por ree bén Israel, në por ree bén ad najt bén Israel, abi' ma ragbeedi guial ad zajct guiëbidi guial mazri benza'c na̱j ree bén Israel guial loj ree bén ad najt bén Israel, din tiblojzi nayajc ree béndol.
45003010	Zi'c ca tiblajt loj xtiidx Dios lod rëb: Achutczi na̱j benza'c, per ni'qui tijb bejn.
45003011	Achutczi rignia'. Achutczi raguiil Dios.
45003012	Gra reeman ma basa'n xnejz Dios. Gra reeman ma zinal nejz mal. Achutczi cayüjn ni zagdxe, per ni'czi tijb bejn.
45003013	Zi'cgajczi tijb baa ni zojbyal, zian ganax ni dxuudx ririi ro' reeman. Ganax diidx rusquiee rniee reeman. Abi' xtiidx reeman na̱j zi'c xvenen bëël.
45003014	Ganax diidx mal ririi ro' reeman, diidxguijdx ni rüjnnaa lasa' reeman.
45003015	Za'sin reeman din gugüjt reeman bejn.
45003016	Bantëëz guin zë reeman, rüjn reeman ni dxuudx ree. Abi' rusagzi reeman bejn ree.
45003017	Ad nünbee tëët reeman xhienaag na̱j guialrbajn bejn zagdxe.
45003018	Ad yu'guijct reeman guial rayal guidxeb reeman Dios.
45003019	Dunuj ree rayagbee guial gra ni zëëd loj xley Dios, na̱j par ree bén zinal ley guin, chitëë chu guiëb guial achut ragbee xhienin na̱j dol, laan na̱j par gagbee bejn guial najman béndol loj Dios.
45003020	Din ad guial güünt bejn gra ni rniabee ley guin ma nayaman loj Dios, ley guin rulüü din gagbee bejn guial najman béndol.
45003021	Per yan Dios ma balüü dunuj ree tijb nejz guial xhienaag yayajc ree naya lojman. Ad guial yaguieentzi ree zi'c rniabee ley guin, por ley guin në por ni bacaa ree bén badëë xtiidx Dios loj ree bejn.
45003022	Rayagbee ree guial rüjn Dios bejn cwent zi'c bén ad yu't xtol por guialrliladxaman Jesucrist, din par Dios tiblojzi na̱j bejn.
45003023	Din gra bejn ma been dol, achutczi naya niz loj Dios.
45003024	Per guial najman benza'c, ma beenman perdon dux tol ree sin guial yadijx ree, ma nayajc ree perdon por Jesucrist, bén gudix por dux tol ree chi gütaman loj crüjz.
45003025	Dios guxhaal Jesucrist, din por xrejnman chu' perdon par bénguidxliuj. Abi' perdon guin na̱j par ree bén rliladx Jesucrist. Zian rguien guial graczi rüjn Dios xnejz, abi' bal guia'xchej ad beent xguialguxtisaman por dol ni been ree bejn, laan na̱j por pacens ni rajpaman con bejn,
45003026	guial ma ragbeeman goc güün xguialguxtisaman. Zian rusnuu rulüüman guial graczi rüjnman xnejz, zeel rüjnman perdon xtol ree bén rliladx Jesucrist.
45003027	Yan, ¿xhienaag yaguieen ree nabë? Achet yaguieennë' ree nabë, din ad guial yaguieent ree ley guin cumplid ma nayajc ree perdon, yayajc ree perdon por guial yaliduladx ree Jesucrist.
45003028	Zeel rayagbeechaaw ree guial Dios rüjn perdon xtol ree bejn guial rliladx reeman Jesucrist, ad guial rüjnt bejn naguiejn güünman gra ni rniabee ley guin.
45003029	¿Wen xDiosi ree bén Israel na̱j Dios ya, ad nët ree bén ad najt bén Israel na̱j xDios laaman ya? Naj rni lojdi guial Dios na̱j par gra bejn,
45003030	din tijbzi Dios yu', laaman rüjn perdon xtol ree bén rliladx Jesucrist, yu'man o ad yu'taman sen ni rniabee ley chu' ree bén Israel.
45003031	Ad naladxidi cayguieen ree ley guin tiblad guial raliduladx ree Jesucrist, din ad ziantan, guial raliduladx ree laaman rguien guial nadxu'guijc ree ley guin.
45004001	Yan, ¿xhie zajc yaguie'ch ree xcwent dux béngulal ree Abraham?
45004002	Bal niyab Abraham zi'c tijb bén gad güün dol por ree ni beenman, guyu mod nüjnman nabë loj ree bejn, per ad lojt Dios.
45004003	Din rëb loj xtiidx Dios: “Guial bililadx Abraham Dios, zeel been Dios laaman cwent zi'c tijb bén ad beent dol.”
45004004	Chi rüjn bejn dxiin, milia ni rajxaman ad ni razaladxt reeman, rtia'man laan por dxiin ni rüjnman.
45004005	Per guial gac bejn perdon loj Dios, ad zajct guiëb bejn guial rayalaman perdon guin por ni beenman, din achut naya loj Dios. Perdon guin zëëdan guial rliladx bejn Jesucrist, zeel rüjn Dios bejn cwent zi'c bén ad yu't xtol.
45004006	Zi'c gunee rey Davi guial xiquilbaa ree bén been Dios cwent sin dol sin guial güün reeman xhienin par yayal reeman perdon guin.
45004007	Rëbaman: Xiquilbaa ree bén been Dios perdon xtol, bén ma badxi'caman xtol.
45004008	Xiquilbaa ree bén ma been Dios cwent sin dol.
45004009	Ad guneet Davi diidx guie ree naabzi par bén yu' ree sen ni ru ree bén Israel, guneeman diidx guin ree par gra ree bejn. Din zi'c ma raguie'ch ree, Dios been Abraham cwent zi'c bén ad yu't xtol guial bililadxaman laaman.
45004010	Abi' chi biyabaman zi'c bén ad yu't xtol, ni'qui gadaman chu' sen ni ru ree bén Israel, chi gad Abraham chu' sen guin mal nüjn Dios laaman cwent zi'c bén ad yu't xtol.
45004011	Chi biabaman zi'c bén ad yu't xtol, dxel guyuman sen guin din sen guin na̱j guial ma nüjn Dios laaman cwent zi'c bén ad yu't xtol guial bililadxaman laaman. Zeel na̱j Abraham dad par ree bén rliladx Dios, majsi ad yu't reeman sen ni ru ree bén Israel, per por guialrliladx guin nüjn Dios laa reeman cwent zi'c bén ad yu't xtol.
45004012	Naj tëë Abraham dad par ree bén majsi yu' sen guin per rliladx reeman zi'c bililadx Abraham Dios diizd chi gadaman chu' sen guin.
45004013	Chi been Dios promejs loj Abraham në loj ree xdiaaman, guial gudëëdaman guidib guidxliuj loj reeman zi'c tijb ni bayal reeman, ad beent Dios promejs guin loj Abraham guial beenman zi'c rniabee ley, beenman promejs guin guial bililadxaman laaman, zeel beenman laaman cwent zi'c tijb bén ad yu't xtol.
45004014	Yan bal ganaxzi ree bén zinal ley guin tia' ni gudëë Dios, achet cwent na̱j guialrliladx ree bejn laaman, ache tëët cwent na̱j promejs ni been Dios loj Abraham.
45004015	Din ley guin najn par castizi, per lod ad yu't ley, ad yu't mod chu guiëb guial ad cayüjnt bejn ley guin cumplid.
45004016	Zeel chi been Dios promejs loj Abraham guial gudëëdaman ni rëbaman par gra ree xdiaaman, beenman promejs guin lojman guial bililadx Abraham guin laaman, din guiguien guial najman benza'c abi' ad parzi ree bén zinalt ley guin na̱j promejs guin, nëgajc par ree bén rliladx Dios zi'c bililadx Abraham majsi ad rajpt reeman ley guin. Zeel na̱j Abraham dad par dugra ree.
45004017	Zi'c ca loj xtiidx Dios lod rëbaman loj Abraham: “Lüj gac dad par zien ree bénguidxliuj.” Zian na̱j promejs ni been Dios loj Abraham, Dios bén rusban ree bengüt abi' rnieeman xcwent ree ni gad chu' loj guidxliuj guie zi'c rulüü ma yu' reen.
45004018	Majsi ragbeechaaw Abraham guial ad zajctaman famil, per chi rëb Dios lojman zian, bililadxaman ni rëb Dios, bililadxaman guial gac gra ni rëbaman lojman. Zianan zeel najman dad par gra ree bén rliladx Dios zi'cgajc laaman. Zi'c rëb Dios lojman, chi rëbaman: “Zian gaquil famil, dád famil naroob gaquil.”
45004019	Cost tibgayuu ijz ma yu' Abraham nadxel, ragbeeman guial ma na̱j reeman bengol në xbéngunaaman Sara guial chu' xi'n reeman, per ad guyunawëëgtaman, bililadxaman ni rëb Dios lojman.
45004020	Ad yu't dxej ad bililadxtaman ni rëb Dios. Diidxli bililadxaman laaman abi' rudëëman quixtëë lojman,
45004021	din guidiblagaa bililadxaman guial rajp Dios guialrniabee güünman zi'c ma rëbaman.
45004022	Zeel been Dios cwent Abraham zi'c tijb bén ad yu't xtol.
45004023	Abi' lod rëb guial been Dios laaman cwent zi'c bén ad yu't xtol guial bililadxaman laaman, ad tijbtzi Abraham ruza't yagaj,
45004024	nëgajc dunuj ree din ma raliduladx ree Dios. Abi' në dunuj ree ma nüjnman cwent zi'c bén ad yu't xtol, Dios bén basban Dad Jesucrist loj guialgüjt,
45004025	Dad Jesucrist bén güt por dux tol ree, dxel babanman abi' por laaman ma naya ree loj Dios.
45005001	Ma nüjn Dios dunuj ree cwent zi'c bén ad yu't xtol guial raliduladx ree laaman, zeel ma nadxu' ree zagdxe con laaman por xguialgüjt Dad Jesucrist.
45005002	Din guial raliduladx ree Jesucrist ma zajc yadxin ree loj Dios abi' nadxu'guijc ree ni ma beenman por dunuj ree, zeel dád nix yu' du luxdoo ree din ralëëz ree yayal ree xanyabaa lod za'man.
45005003	Abi' ad ziantzi, në guial yu' du luxdoo ree zagdxe por guialrzagdiaj ni radüüd ree, din rayagbee ree por guialrzagdiaj guin yasiid ree yaya'p ree pasens.
45005004	Abi' por pacens guin yasiid ree yadaan ree ni gui'tzi, abi' guial yadaan ree ma zajc yadxin ree loj Dios.
45005005	Ni ralëëz ree por Dios, ad zasa'nxtutan dunuj ree, din rayagbee ree guial rën da'taman dunuj ree por xSprijtaman bén ma baneeman duloj ree.
45005006	Gocli babajn ree ad bile't naguieen ree xhienin din güün Dios dunuj ree perdon. Per chi bidxin dxej bi't Cristo güjtaman por dunuj ree nayajc ree béndol.
45005007	Dunuj ree rayagbee guial nawëëg na̱j chu' bén tiëb guiët por zatijb bejn. Ni'czi por tijb bén naban xnejz, o wed yu' bén tiëb guiët por tijb benza'c da't.
45005008	Per Dios ma balüüman guial rënman dunuj ree, zeel güjt Jesucrist por dunuj ree majsi nayajc ree béndol.
45005009	Per yan ma naya ree loj Dios por xguialgüjt Jesucrist, abi' ad ziantzi, në ad zayaltri ree xcasti Dios chi guidxin dxej.
45005010	Din chi ad bile't nadxin ree loj Dios, laaman guxhal nejz guin por xguialgüjt Xi'nman Jesucrist, diidxgui yan ad züjntaman dunuj ree perdon ya, guial ma nabajnnë' ree Jesucrist, bén guxhal nejz par loj Dios.
45005011	Abi' ad laatzan, në guial yu' du luxdoo ree nix radëëd ree quixtëë loj Dios por Dad Jesucrist, din por laaman ma nadxu' ree zagdxe con Dios.
45005012	Por tijb xinguiaaw guzuloj guyu dol loj guidxliuj, abi' por dol guin guzuloj guyu guialgüjt, gra ree bejn bayal guialgüjt guin guial been reeman dol.
45005013	Diizd chi gad ley ni badëëd Dios loj Moisejs chu' mal yu' dol, per guial achet ley guyu nadxel, achut zajc guiëb guial cayüjn bejn dol.
45005014	Per majsi zian, bidxinczi dxej ni güt reeman, diizd xtiamp Adán xt xtiamp Moisejs, majsi ad beent reeman lasa' dol ni been Adán. Abi' tiampzii Adán gojc tijb sen par tijb bén na̱j gui't.
45005015	Din garen na̱j dol ni been Adán guial loj perdon ni zëëd por Dios. Por xtol tijb bejn guzuloj guyu guialgüjt par gra bejn, per por tijb bejn zëëd xperdon Dios, abi' laaman na̱j Jesucrist. Por Jesucrist rüjn Dios dunuj ree perdon, abi' ni been Jesucrist na̱j ni mazri lasajc, në ni mazri zagdxe par zien ree bejn.
45005016	Din garen na̱j dol ni been Adán guial loj perdon ni runee Dios. Por tijb dol bi't xcasti Dios, per por Jesucrist ma zile' gac bejn perdon, majsi ma beenman zien dol.
45005017	Por dol ni been Adán bi't guialgüjt par gra ree bejn. Per por ni been Jesucrist bi't perdon par gra ree bén rliladx guial por Cristo ma na̱j bejn naya guidiblagaa loj Dios, abi' gap reeman guialnaban tiblayaa con laaman.
45005018	Abi' guial bi't guialgüjt zi'c tijb casti par gra ree bejn por dol ni been Adán, ziangajc por ni zagdxe ni been Jesucrist ma zajc gap ree bejn perdon në guialnaban loj Dios.
45005019	Din por tijb bén ad bazoobt diidx gra bejn na̱j béndol. Per ziangajc por tijb bén bazoob diidx ma zajc gap bejn perdon loj Dios.
45005020	Abi' Dios badëë ley loj Moisejs, din por ley guin gagbee ree bejn guial cayüjn reeman dol. Abi' chi ragbee bejn guial cayüjnman zien dol loj Dios, ziangajc mazri benza'c na̱j Dios par güünman laaman perdon.
45005021	Guia'xchej gunabee dol bejn ree, abi' por dol guin guzuloj guyu guialgüjt. Per yan mazri nadxu'guijc ree guial rën Dios dunuj ree, din guial rënman dunuj ree nüjnman dunuj ree cwent sin dol, abi' yaya'p ree guialnaban con laaman por dux Dad ree Jesucrist.
45006001	Ad naladxidi canin lojdi guial yaguieen ree dol mazri din guiën Dios dunuj ree mazri.
45006002	Din ad ziantan, ma bayëjt ree par dol ad rayaltri yaguieenz yaguieen ree dol.
45006003	Din gol bignia' guial chi barobnijs ree por Jesucrist, laan na̱j zi'c rulüü guial në dunuj ree ma bayëjt con laaman.
45006004	Chi barobnijs ree rën guiëban guial ma baxa'tyuj ree con Cristo, ma bayëjt ree con laaman din ziangajc zi'c babanman por xguialrniabee Dios ziangajc zajc guidxaa mod ni nabajn ree, yabajn ree zi'c rën Dios.
45006005	Abi' bal chi barobnijs ree ma nayajc ree tijbzi con Jesucrist loj xguialgüjtaman, zi'c babanman ziangajc yaban ree.
45006006	Din dunuj ree rayagbee guial chi güt Jesucrist loj crüjz, güjtaman por gra ni baguieen ree yaloj chi gad ree yaguieenbee laaman, abi' yagaj gunijt zi'c babajn ree yaloj, din ma na̱j nawëëg güün dol dunuj ree gan din ad rniabeetri dol guin dunuj ree.
45006007	Din bén ma güjt por dol, ad rniabeetri dol guin laaman.
45006008	Abi' guial güjt Jesucrist por dux tol ree, zeel ma bayëjt ree par dol guin, yabajn tëë ree con laaman.
45006009	Din dunuj ree rayagbee guial chi baban Jesucrist ad yu'tri dxej guiëtaman din ad rniabeet guialgüjt laaman.
45006010	Con tivoltizi güjt Jesucrist por xtol ree bejn, yan ma nabanman par Dios.
45006011	Ziangajc lëjt gol been cwent guial ma güjtidi par dol, abi' ma nabandi par Dios guial ma najdi tijbzi con Dad Jesucrist.
45006012	Zeel la'tgaj nabandi loj guidxliuj guie ad tiëbidi nabee dol lëjt, ad tiëb tëëdi güün ree xgabdxuudx lëjt gan.
45006013	Ad cwëëladx lëjt gajc loj dol par güündi ni mal, zagdxeli gol cwëjb nabee Dios lëjt, zi'c tijb bén ma güjt, abi' yabandi par laaman. Gol cwëjb nabeeman lëjt par güündi ni zagdxe.
45006014	Zian ad zanabeetri dol lëjt, per ad por guial yu'guijctidi ni rëb ley ad güündi, ad zanabeetri dol guin lëjt por guial zinalidi guial rën Dios lëjt.
45006015	Ad canitan por guial ma zunaal ree guial rën Dios dunuj ree yan, zeel ma zajc yaguieen ree dol guial ad zunaaltri ree ley, din ad ziantan.
45006016	Lëjt ragbee bal yu' chu rniabee dunuj ree, yazoob ree xtiidx bén rniabee dunuj ree. Yan bal dol guin rniabee lëjt yayalidi casti, per bal ruzoobidi xtiidx Dios dxel ma rayalidi perdon.
45006017	Per quixtëë Dios guial majsi guia'xchej gunabee dol lëjt, per yan con guidib luxdoodi ma zinalidi xtiidx Dios zi'c ma basiididi.
45006018	Abi' yan guial ad rniabeetri dol lëjt, ma nabandi din güündi zi'c rën Dios.
45006019	(Canenë'n lëjt con ganax diidx ni zajc chignia'di xhie rën guiëb ni canin, din ragbeen guial nawëëg na̱j chignia'di ni guin ree.) Zi'c gunabee dol lëjt guia'xchej persi beendi ni dxuudx ree në graloj ree ni mal, ziangajc yan guidiblagaa gol cwëjb nabee Dios lëjt din gac güündi ni zagdxe guiban tëëdi zi'c rënman.
45006020	Chi gunabee dol lëjt ni'quid guyutidi xgab nibajndi zi'c rën Dios.
45006021	Per, ¿xhieza gan beendi por ni mal ni beendi nadxel, ni mal ni ratunëdi yan guial ma ragbeedi por laan zëëd xcasti Dios?
45006022	Per yan guial ad rniabeetri dol lëjt ma zinalidi xnejz Dios, abi' laan na̱j ni zagdxe din por zian ma zajc guibandi zi'c rën Dios gap tëëdi guialnaban tiblayaa con laaman.
45006023	Din ni rüjn bejn gan por dol laan na̱j casti, per ni razaladx Dios na̱j guialnaban tiblayaa par ree bén ma na̱j tijbzi con dux Dad ree Jesucrist.
45007001	Compniar raliduladx ree Jesucrist, lëjt ragbee xhienaag na̱j tijb ley. Ley guin na̱j ni rniabee bejn la'tgaj nabanman.
45007002	Laan na̱j zi'c chi ruxhliaa bejn, ad zajct guxhliaanëman ben ren la'tgaj naban lacheelaman. Per bal guiët lacheelaman dxel ad yu't ley ni gudxoon guial guxhliaanëman ben ren.
45007003	Zeel bal naban lacheelaman abi' guchajgaman ben ren, dolan cayüjnman. Per bal ma güjt lacheelaman dxel achet ley gudxoon guial guxhliaanëman ben ren ad cayüjn tëëtaman dol.
45007004	Ziangajcan lëjt compniar raliduladx ree Jesucrist, por xguialgüjt Jesucrist ma güjtidi par xley Moisejs. Yan ma najdi xbejn Cristo bén baban zatijb, abi' zian ma zajc yaguieen ree zi'c rën Dios yaguieen ree.
45007005	Din chi babajn ree zi'ctzi bayën ree, mazri baguieen ree ni rudxoon ley guin yaguieen ree abi' bunaal ree ni mal ni rayal casti.
45007006	Per yan guial ma bayëjt ree par ley guin, yan guial ad rniabeetri ley guin dunuj ree guial ma bidxaa tëë mod ni nabajn ree, ma zajc yaguieen ree zi'c rën Dios por xSprijtaman bén nabajnnë' ree, ad guial nadxu'guijct ree ley guin.
45007007	Ad canitan lojdi guial ni mal na̱j ley guin, din ad ziantan. Din bal id ley guin ad zagbeetan conin na̱j dol, ad zagbee tëëtan guial dol na̱j guialrzëëbladx, bal id rëb loj ley guin: “Ad sëëbladxil.”
45007008	Per chi gogbeen guial ni mal na̱j guialrzëëbladx, mazri gojcxhiej da dolan por gra ni guzëëbladxan. Bal id yu' ley, ad zagbeet bejn xhienin na̱j dol.
45007009	Chi gadan günbee ley guin, par naj zagdxe nabanan. Per chi benbeen ley guin, gogbeen guial cayünan dol abi' por dol guin rayalan casti.
45007010	Bi't ley guin din gagbee bejn xhienaag guibanman, per par naj bi'tzan par gudëëdan naj casti.
45007011	Din basquiee dol guin naj guial zile' günan gra ni rniabee ley, per por ley guin gajc gogbeen guial castizi rayalan.
45007012	Zeel ad ni malt na̱j ley guin din loj Dios zëëdan abi' gra ni zëëd loj ley guin loj Dios zëëdan, abi' zagdxe xnejz tëë na̱j ni rëb loj ley guin.
45007013	Ad ley guint rajp dol guial rayalan casti, dol guinan na̱j ni basquiee naj din günan ni rayal casti. Abi' por ley guin gogbeen guial ni dxuudx da't na̱j guial güün bejn dol.
45007014	Dunuj ree rayagbee guial por Dios zëëd ley guin, per guial najn bénguidxliuj zeel zianczi rüjn dol guin naj gan.
45007015	Ad rignia'tan xhienin rajcan, din ad rüntan ni rënan, aal ni ad rëntan rünan.
45007016	Abi' chi rünan ni ad rëntan günan, zian ragbeen guial ni zagdxequi na̱j ley guin, din por ley guin ragbeen xhienin cayünan.
45007017	Zeel ad najtczi rün guial rünan ni ad rëntan, rünan laan guial najn béndol, abi' zianczi rüjn dol guin naj gan.
45007018	Din guial najn bénguidxliuj, ragbeen guial ni'czi ta'n ad najtan benza'c, majsi rënan günan ganax ni zagdxe, per ad rajctan.
45007019	Ad rüntan ganax ni zagdxe ni rënan günan, aal ganax ni mal rünan ni ad rëntan günan.
45007020	Yan bal rünan ni ad rëntan günan, ad najtczi rün par günan laan, rünan laan guial najn béndol abi' zianczi rüjn dol naj gan.
45007021	Ragbeen guial majsi rënan günan ganax ni zagdxe, per laa za' gajc dol guin par güünan naj gan.
45007022	Dád ruladxan gra zi'c rniabee Dios günan,
45007023	per yu' ni rudxoon günan laan, abi' ni rudxoon guin na̱j dol, guial sta naban dol guin luxdon abi' zianczi rüjnan naj gan.
45007024	¡Prob naj! ¿Chu zajc yabëë naj loj casti rayalan por dol ni rünan guial na̱j naj bénguidxliuj?
45007025	Per quixtëë Dios guial por dux Dad ree Jesucrist ma gulaan loj casti guin. Diidxliczi da xgaban na̱j guial günan ganax ni rniabee Dios, per guial najn bénguidxliuj zeel zianczi rüjn dol guin naj gan.
45008001	Gra ree bén rliladx Jesucrist ad rayaltri reeman xcasti Dios, bén ad nabantri ree zi'ctzi rën reeman, laa reeman ma rüjn reeman naguiejn naban reeman zi'c rniabee xSprijt Dios.
45008002	Din por xguialrniabee xSprijt Dios, bén runee guialnaban duloj ree guial ma nayajc ree tijbzi con Jesucrist, ad rniabeetri dol dunuj ree ad zayal tëëtri ree xcasti Dios.
45008003	Guial nayajc ree bénguidxliuj ad bile't nüjn ley dunuj ree yudar, ley ni badëëd Dios loj Moisejs. Per yan ma been Dios ni ad bile't nüjn ley guin. Laaman guxhaal Xi'n loj guidxliuj zi'cgajczi tijb bénguidxliuj persi güjtaman por dux tol ree chitëë nabeeri dol dunuj ree.
45008004	Laaman been zian, din yaguieen ree zi'c rënman zi'cgajc tijb bén cayüjn zi'c rniabee ley guial ad nabantri ree zi'ctzi rayën ree, ma nabajn ree zi'c rniabee xSprijt Dios.
45008005	Bén naban ree zi'ctzi na̱j xixgab reeman, mazri yu'guijc reeman güün reeman zi'ctzi rën reeman. Per ree bén naban zi'c rniabee xSprijt Dios, mazri yu'guijc reeman güün reeman zi'c rniabee Sprijt guin.
45008006	Guial yu'guijc bejn güünman zi'ctzi na̱j xixgabaman zeel zëëd casti. Per bén yu'guijc güün zi'c rniabee xSprijt Dios, zajpaman guialnaban con Dios yabe'cdxe tëë Dios luxdooman.
45008007	Bén yu'guijc ree guiban zi'ctzi na̱j xixgab reeman, rdxe'ch Dios laa reeman din ad rënt reeman guzoob reeman xtiidxaman ad rile' tëët güün reeman zi'c rënman.
45008008	Zeel bén naban ree zi'ctzi na̱j xixgab reeman, ad ruladxt Dios ni rüjn reeman.
45008009	Per lëjt ad nabantridi zi'ctzi na̱j xixgabidi, ma nabandi zi'c rniabee xSprijt Dios, bal wali ma nabannëdi xSprijt Dios. Din bén ad nabannët xSprijt Dios, ad najtaman xbejn Cristo.
45008010	Per bal ma nabannëdi Cristo, rën guiëban guial ma güjtidi par dol, ma nabannëdi xSprijt Dios din ma nüjn Dios lëjt cwent sin dol.
45008011	Abi' bal ma nabannëdi xSprijt Dios, bén basban Jesucrist loj ree bengüt. Majsi guiëtidi per zasban Dios lëjt din tia'di zatijb guialnaban por xSprijt Dios bén nabannëdi.
45008012	Zeel yan compniar raliduladx ree Jesucrist, ad rayaltri yabajn ree zi'ctzi na̱j dux xgab ree.
45008013	Din bal nabandi zi'ctzi na̱j xixgabidi, dxel yayalidi casti, per bal por xSprijt Dios bén nabannëdi ma basa'ndi dol tiblad dxel ma gapidi guialnaban tiblayaa con Dios.
45008014	Gra ree bén rtiëjb rniabee xSprijt Dios laa reeman, laa reeman na̱j xi'n Dios.
45008015	Din ad nabannët reeman xSprijt Dios par guidxeb reeman, zi'c rdxeb tijb bejn xpatronman, por Sprijt guin ma na̱j reeman xi'n Dios. Abi' por Sprijt guin raguie'ch ree loj Dios: “¡Dad!”
45008016	Din xSprijt Dios rusni dunuj ree persi rayagbee ree guial ma nayajc ree xi'n Dios.
45008017	Abi' guial nayajc ree xi'n Dios dxel ma rayal ree ni guneeman zi'cgajc Jesucrist, bal wali yadaan ree guialzi zi'c laaman din yayal ree xanyabaa lod zojbaman.
45008018	Ma benan xgab guial achet lasajc guialrzagdiaj ni caydüüd ree yan guial loj guialnaza'c ni yaca' ree xanyabaa.
45008019	Abi' xt gra ree ni badxe' Dios loj guidxliuj, ma rën nejzdoo reen guidxin dxej guiguien chu ree nin na̱j xi'n Dios.
45008020	Din guidxliuj ma guxinan, per ad laatan rajp dol, Dios basa'n gac zian. Yan cabësi guidxliuj guin
45008021	yariin loj ree ni dxuudx ni yu', din yayajc nix da't zi'c goc chi gurechaawan, zi'cgajc laa ree xi'n Dios loj ree nidxuudx yu' loj guidxliuj guie.
45008022	Per la'tgaj cabëz guidxliuj guin guidxin dxej guin, dunuj ree rayagbee guial dád naya cazagdiajn zi'c rzagdiaj tijb béngunaa chi ma gal xi'nman.
45008023	Abi' ad tijbtizi guidxliuj guin cazajc zian, nëgajc dunuj ree guial nabajnnë' ree xSprijt Dios zi'c tijb sen por ni gunee Dios duloj ree. Abi' cayzaagdiaj ree la'tgaj caylëjz ree guidxin dxej ni guiguien guial nayajc ree xi'n Dios, dxej ni guidxaa dux cuerp ree chi yaya'p ree cuerp cüb.
45008024	Dunuj ree rayagbee guial gac zian, laan na̱j ni ralëjz ree guialraliduladx ree ma nayajc ree perdon. Lëjt ragbee bal ni ralëjz ree ma gojcan, ad zalëëztri reen din ad zajctri cwëz bejn ni ma gojc.
45008025	Per bal gad ni caylëjz ree gac, ad rayalt yadxag ree yalëëz ree gacan.
45008026	Abi' xSprijt Dios ragnë dunuj ree chi ad rayagbeet ree xhie yaguieen ree, din yu' dxej loj hor guin ad rile't yarejdx yanaab ree Dios zi'c rayal. Abi' chi ad rayagbeet ree xhienaag yaguie'ch ree loj Dios, xSprijt Dios mal ragbee dux quiarguiejn ree, dxel laaman rbejdx rniab Dios por dunuj ree.
45008027	Abi' Dios, bén nünbee luxdoo gra ree bejn ragbeeman xhienin canab Sprijt guin lojman por dunuj ree. Din chi rniab Sprijt guin por ree xbejn Dios, laaman rniab por ree bejn zi'c rën Dios.
45008028	Dunuj ree rayagbee guial gra ni cayza'c ree loj guidxliuj guie na̱j ni güün sirv par dunuj ree guial rayën ree Dios, dunuj ree guial bazoob ree xtiidxaman par yaguieen ree zi'c rënman.
45008029	Abi' diizd guia'xchej ma ragbee Dios chu ree nin chililadx laaman abi' gulejman laa reeman din guiban reeman zi'c Xi'nman Jesucrist, din Jesucrist na̱j bén nabee loj gra ree bén na̱j Xi'n Dios.
45008030	Gra ree bén ragbee Dios guial chililadx reeman laaman, rbejdxaman laa reeman din gac reeman xbejnman, rüjnman laa reeman cwent sin dol abi' rudëëman xanyabaa loj reeman lod zojbaman.
45008031	Yan, guial ma rayagbee ree gra ree ni guie, achet güünan chutëëz güün xcontr dunuj ree, dunuj ree rayagbee guial Dios gagnë dunuj ree.
45008032	Ad gurexuut Dios nudëë Xi'nman din guiëtaman por dunuj ree. Yan nacli Xi'nman baneeman persi güjtaman por dunuj ree, ¿diidxgui ree ni ren ree nid zuneeman duloj ree ya?
45008033	¿Chu zajc cwe'c dux guialquia ree nayajc ree bén ma gulej Dios? Din Dios ma nüjn dunuj ree cwent sin dol.
45008034	Achut zajc na guial rayal ree casti, din Jesucrist güjt persi gudijxaman por dunuj ree. Abi' ad ziantzi, babanman abi' yan za'man xladbee Dios lod rnieeman por dunuj ree.
45008035	Zi'c rën Cristo dunuj ree, achut zajc yala' dunuj ree con laaman. Ni'qui por guialyu'naya, o por guialzi, o por ni rüjn bejn dunuj ree, o por guialrliaan, o por guial ryaadx du xab ree, o por tijb ni nadxeb, o guial yayëjt ree, achet zajc yala' dunuj ree con laaman.
45008036	Zi'c rëb loj xtiidx Dios: Guial nayajcan xbejnl, zianczi nadxu'n loj guialgüjt. Rüjnnë reeman dunujn zi'c ree xiil ma na̱j guiët.
45008037	Per ni'qui tijb ni guin ad züjnt dunuj ree gan guial ragnë Cristo dunuj ree, bén rën dunuj ree.
45008038	Ragbeechaawan guial ni'qui guialgüjt, ni'qui guialnaban, ni'qui ree anjl, o xindxab ree, o gra ree ni rajp guialrniabee, o ni cayajc, o ni zëëd gac,
45008039	o ni zëëd xanyabaa, o lën liuj, ni'qui tijb ni been Dios, achetczi achut tëët zajc chiquied guialrën Dios dunuj ree por dux Dad ree Jesucrist.
45009001	Lëjt ragbee guial naj na̱j xbejn Cristo, canin lëjt diidxli ad canitan lëjt ni rusquiee. Abi' naj ragbee guial xSprijt Dios ragbee guial diidxli na̱j ni canin lëjt,
45009002	guial guixie guixie dád yu'naya luxdoon, xt ni'quid radxejlt xhie günan.
45009003	Balzianclaa majsi ad zayaltan perdon, majsi güün Cristo naj tiblad, per bal zian chile' günan yudar bén ladx reen chitëë yayal reeman casti.
45009004	Laa reeman na̱j bén Israel, abi' laa reeman na̱j bén gule Dios din gac reeman xbejnman. Abi' guzujman con laa reeman zi'c form tijb za̱j, baya'nnëman laa reeman diidx conin güünman con tëënin güün reeman, badëë tëë xleyaman loj reeman. Rëbaman loj reeman xhienaag guiën reeman laaman, been tëëman promejs loj reeman.
45009005	Zëëd reeman loj xdiaa ree bén been ree sirv loj Dios gulal, loj gajc ree bén zëëd Cristo chi bi'taman loj guidxliuj, laaman na̱j bén nagle' zianczi rajp tëëman guialrniabee loj gra ni yu'. Amén.
45009006	Ad canitan guial ad züjntri Dios xpromejsaman cumplid, ni canin na̱j guial ad grat ree bén Israel na̱j xbejn Dios.
45009007	Ad guial zëëdt reeman loj xdiaa Abraham din gac reeman xdiaaman, din rëb Dios loj Abraham: “Diizd xi'nl Isaac suloj xdiaal.”
45009008	Laan rulüü dunuj ree guial ad por guial najt bejn bén Israel, ma najman xbejn Dios, xbejn Dios na̱j ree bén na̱j cwent loj xdiaa Abraham guial rliladx reeman xtiidx Dios zi'c Abraham.
45009009	Din Abraham bililadxaman Dios chi rëb Dios lojman: “Zatib ijz tiamp guie gajc guialan abi' dxej zii ree ma ca' Sar tijb xindobëz.”
45009010	Abi' ad laatzan. Grop ree xi'n Rebeca gojc xdad reex Isaac, bén goc dux béngulal ree,
45009011	per chi gad reex gal, chi ad wayüjn tëët reex ni zagdxe ni'qui ni mal, rëb Dios loj Rebeca: “Xin yaloj guin laax güün sirv loj xinguiag guin.” Zi'c rëb loj xtiidx Dios lod rëb: “Guyënan Jacob, per bidxe'chan Esaú.” Zian rguien guial ma ragbee Dios chu rbeman ad por ni rüjnt bejn, laaman ma ragbee chu rucaabeeman.
45009014	Yan, ¿por zian yaguie'ch ree ya, ad rüjnt xguialguxtis Dios zi'c rayal? ¡Per ad ziantan!
45009015	Din Dios rëb loj Moisejs: “Yayan bén rënan yayan abi' bén rayal ree casti, bal rënan ad zudëëdtan laa reeman casti.”
45009016	Zeel ad zile't yaya Dios bejn por xixgabzaman o por ni rüjnman, laaman mal ragbee chu rënman yayaman.
45009017	Loj xtiidx Dios rëb guial rëbaman loj rey Egipto: “Naj ben lüj rey din guiguien da guialrniabeen din güünbee gra bénguidxliuj naj.”
45009018	Zeel rnin lojdi guial ma ragbee Dios chu yayaman chu tëë güünman luxdoo gojl.
45009019	Per wed por zian nadi: “Bal zianan, ¿chexquiza zeel rdxe'ch Dios guial nayajc ree zi'c nayajc ree awa ad zajct yadxoon ree zi'c na̱j xixgabaman?”
45009020	Per, ¿chu na̱j bénguidxliuj din guinieeman Dios zian? Wen zajc guiëb tijb guiajs loj bén been laan ya: “¿Chexc zeel beenl naj zian?”
45009021	¿Nid bén rüjn guiajs guin rüjnnë bajn guin zi'ctzi rënman ya? Laaman ruguiaa xhie güünnëman bajn guin, bal güünman guiajs güün dxiin guixie guixie o güünman guiajs güün dxiin dxej zojblojzi ree.
45009022	Yan, ziangajc Dios ma ragbeeman chu rayal casti, abi' xt zajc laa nudëëd gajcaman casti din guiguien xguialrniabeeman. Per gudaanman gojp tëëman pacens bén ad ruzoobt ree diidx, bén rayal ree nit.
45009023	Gudaanman laa reeman din guiguien guial laaman guinia xhienaag güünman, guial laaman na̱j bén ca' guialrniabee abi' bayaman bén ragbeeman diizd guia'xchej guial yayal reeman xanyabaa.
45009024	Abi' laa reeman na̱j dunuj ree bén ma gurejdx Dios, loj ree bén Israel në loj ree bén ad najt bén Israel.
45009025	Zi'c ca loj libr ni bacaa Oseas bén badëë xtiidx Dios loj ree bejn, lod rëb: Bén ad najt ree da bejnan, guiën loj reeman guial na̱j reeman da bejnan, abi' ree bén ad yu't bén rën laa reeman, naj guiën laa reeman.
45009026	Abi' lod rëb Dios loj ree bejn: “Ad da bejntan lëjt”. Yagaj gac reeman xbejnman, laaman guial najman bén naban.
45009027	Guiáad Isaías bén badëë xtiidx Dios loj ree bejn, rëbaman por ree bén Israel: “Majsi zien da't na̱j ree bén Israel zi'c üx riga' ro' nijsdoo, per ta'nz na̱j ree bén laa loj casti,
45009028	din Dios nayob güün cumplid xtiidxaman loj guidxliuj guie zi'c ma rëbaman.”
45009029	Abi' diizd gocli rëb Isaías loj ree bejn: Bal nitiëjb dux Dad ree Dios bén rajp gra guialrniabee ninijt gra ree dux béngulal ree, diizd gocli mal gunijt dux diaa ree zi'c gunit ree bén Sodoma në ree bén Gomorra.
45009030	Yan, ¿xhie yaguie'ch ree? Bén ad najt ree bén Israel ni'quid guyut reeman xgab xhienaag gac reeman perdon loj Dios, per yan ma na̱j reeman perdon guial rliladx reeman Jesucrist.
45009031	Abi' ree bén Israel majsi dád been reeman naguiejn guiban reeman zi'c rniabee ley din gac reeman perdon loj Dios, per ad gojctan.
45009032	¿Chexc zeel ad bile't niajc reeman perdon zian? Guial mazri been reeman naguiejn nibajn reeman zi'c rniabee ley luar nililadx reeman Dios zi'c rayal chililadx reeman din gac reeman perdon. Zian gojc Cristo par laa reeman zi'c tijb “guiaj ni rliadx guia' bejn”
45009033	zi'c ca loj xtiidx Dios lod rëb: Ma gulen tijb bejn luguiedx Sión, bén gac zi'c tijb guiaj ni ladx guia' ree bejn abi' gusajban laa reeman. Abi' bén chililadx laaman ad yu't dxej yaya'nxtuman.
45010001	Compniar raliduladx ree Jesucrist, ni rënan rniaab tëën loj Dios na̱j guial gac ree bén Israel perdon.
45010002	Din naj ragbee guial dád cayüjn reeman naguiejn cayüjn reeman sirv loj Dios, per diidxli ad rignia't reeman zagdxe xhienaag rën Dios güün reeman.
45010003	Din ad rtiëjbt reeman chililadx reeman xhienaag rayal güün reeman din gac reeman perdon loj Dios, al zinal reeman zi'c naladx reeman gac reeman perdon, luar güün reeman zi'c rën Dios din gac reeman perdon.
45010004	Din por Jesucrist bayaaloj zi'c rniabee ley güün bejn, yan bén rliladx ree laaman, ma naya reeman loj Dios.
45010005	Bén rën gac naya loj Dios guial zinalaman ley, rëb Moisejs guial bén güün zi'c tal rëb ley, zajpaman guialnaban la'tgaj cayüjnman zi'c rniabee ley guin.
45010006	Per guial rajc bejn naya loj Dios por guial rliladxaman Jesucrist, na̱j guial ad züjntaman xgab: “¿Chuczi zajc chë'p xanyabaa?” (Din rën guiëban guial ad rliladxtaman, abi' rënman guguiaaman guiat Cristo loj guidxliuj.)
45010007	Ad guiëb tëëman: “¿Chu zajc che lod za' ree bengüt?” (Din rën guiëban guial ad rliladxtaman, abi' rënman guguiaaman yaban Cristo loj ree bengüt.)
45010008	Per loj xtiidx Dios rëb: “Gajxh za' xtiidx Dios con lüj, ryaadxzi güünl xgab guiëb tëël bal chililadxil laan.” Din guialrliladx ni ratie'ch ree na̱j ze.
45010009	Bal yaneero'l guial Jesús na̱j Dad par lüj abi' guidib luxdool chililadxil guial basban Dios laaman loj ree bengüt, dxel ma najl perdon.
45010010	Din chi chililadx bejn Jesucrist con guidib luxdooman, diizd loj hor zii ma najman cwent sin dol. Abi' chi yaneero'man guial Jesucrist na̱j Dad par laaman, dxel ma najman perdon.
45010011	Abi' loj xtiidx Dios rëb: “Gra ree bén chililadx laaman ad yu't dxej yaya'nxtu reeman.”
45010012	Laan rën guiëb guial loj Dios tiblojzi na̱j bejn, achet güünan chutëëz najman, bal najman bén Israel o ad najtaman bén Israel. Din tijbzi Dios na̱j Dad par dugra ree, abi' dád benza'can con gra ree bén rbejdx rniab laaman.
45010013	Din loj xtiidx Dios rëb: “Gra bén yanab perdon loj Dios, gacaman perdon.”
45010014	Per, ¿xhieza naag cwedx guiniab reeman laaman awa ad waliladxt reeman laaman? ¿Abi' xhieza naag chililadx reeman laaman awa ad wacaagdiajgt reeman xcwentaman? ¿Xhienaag guiguiejn reeman xcwentaman awa achut bén guiniee xtiidxaman loj reeman?
45010015	¿Xhienaag chu' bén guitie'ch xtiidxaman awa achut guixhiaal laa reeman? Loj xtiidx Dios rëb: “¡Ni za'cdxoon na̱j chi rdxin bén zinë ruson zagdxe!”
45010016	Per ad grat bejn ridxga' xtiidxza'c Dios. Zi'c rëb Isaías: “Dad, ¿chu ma rliladx ni ranen por lüj?”
45010017	Zeel guialrliladx zëëd por ni riguiejn bejn, abi' ni riguiejn bejn na̱j xtiidxza'c Jesucrist.
45010018	¿Wen nid waguiejn ree bejn laan ya? ¡Per naj rni guial ma bacaagdiajg reeman laan! Din loj xtiidx Dios rëb: Guidib guidxliuj ma bire'ch xtiidx Dios abi' xt luar bigra lod naguie'ch ma biguiejn reeman xtiidxaman.
45010019	Yan rünan xgab: ¿Wen id rignia' ree bén Israel xtiidx Dios ya? Per diizd guia'xchej bacaa Moisejs ni rëb Dios por laa reeman chi rëbaman: Naj gün din tëdlojdi por ni günan con ree bén ad najt bén Israel. Në por ni günan con laa reeman, majsi ad ragbeet reeman, abi' zadxe'chidi.
45010020	Abi' sin guialrdxeb bacaa Isaías ni rëb Dios por ree bén Israel, chi rëbaman: Bén na̱j ree bén Israel, majsi ad baguiilt reeman naj, per badxejl reeman naj. Abi' ma balülon loj reeman, majsi ad gunabdiidxt reeman por naj.
45010021	Bacaa tëë Isaías ni rëb Dios por ree bén Israel, chi rëbaman: “Dëchej za'n rbedxan bejn ree abi' ad rënt reeman guzoob reeman diidx al rusagloj reeman naj.”
45011001	Ad canitan lojdi guial ma gulëëladx Dios bén Israel ree, din ad ziantan. Lëjt ragbee guial bén Israel naj abi' loj xdiaa Abraham zialan, guial zialan loj xdiaa Benjamín.
45011002	Diizd guia'xchej, gulej Dios bén Israel ree din gac reeman xbejnman, zeel ad rbëëladxtaman laa reeman. ¿Nid rusaaladxidi tiblajt loj xtiidx Dios ya lod zëëd chi gule'c Elías bén badëë xtiidx Dios loj ree bejn xguialquia ree bén Israel loj Dios? Chi rëbaman:
45011003	“Dad, ma bagüjt reeman gra ree bén badëë xtiidxil loj ree bejn ma bachijl tëë reeman xialtar reel, najzi baya'n abi' nëgajc naj rën reeman gugüjt reeman.”
45011004	Per badxi' Dios xtiidxaman rëbaman: “Ma gulëcan gajdx mil bejn par naj, bén ad wazuxibtczi ree loj dios la Baal.”
45011005	Yan ziangajc yu' ta'n bén Israel, por guial rayaman laa reeman gulejman laa reeman par laaman.
45011006	Abi' bal guial rayaman laa reeman gulejman laa reeman, ad por ni cayüjnt reeman, din bal nibejman laa reeman por ni cayüjn reeman dxel ad por guial rayatraman laa reeman.
45011007	Zian gojc, bén Israel bén gule Dios, badxejl reeman laaman guial rliladx reeman laaman. Per ree bén Israel ren gad reeman yadxejl laaman, din raguiil reeman laaman zi'c naladx reeman, ad raguiilt reeman laaman zi'c rënman zeel beenman luxdoo reeman gojl,
45011008	zi'c rëb loj xtiidx Dios lod rëb: “Basiaaw Dios xquiarguiejn reeman, abi' na̱j reeman zian xt yandxej, majsi ruguiaa reeman per rulüü ad ruguiaat reeman, abi' majsi riguiejn reeman per rulüü ad riguiejnt reeman.”
45011009	Rëb tëë Davi: Xguialraw zagdxe reeman con gra xguialnaza'c reeman laan gusquiee laa reeman guial zëqui reeman zagdxe. Laan gusquiee laa reeman din tëd reeman casti ni rayal reeman.
45011010	Yaya'n reeman zi'c tijb bén ad ruguiaat, abi' sac reeman zi'c tijb bén ca bëw xijch.
45011011	Ad canitan lojdi por guial ad rtiëjbt ree bén Israel güün reeman zi'c rën Dios zeel ma gunijt reeman loj Dios, din ad ziantan. Guzajc reeman zian din chu' mod gac ree bén ad najt ree bén Israel perdon, din chile' sëëbladx ree bén Israel gap reeman perdon guin.
45011012	Yan bal guial ad bazoobt ree bén Israel diidx, beenan sirv par din yayal los demazri ree bénguidxliuj xguialnaza'c Dios, bén ad najt ree bén Israel. Yan, ¿rüjndi xgab ya xhienaag güünle' Dios bejn ree chi tiëb ree bén Israel güün reeman zi'c rën Dios?
45011013	Yu' ni rënan ganin lëjt bén ad najt ree bén Israel, lëjt ragbee guial Dios guxhaal naj din gün xtiidxaman lojdi abi' dád cayünan naguiejn günan zi'c rayal.
45011014	Rënan guial ree bén ladx reen bén Israel ree sëëbladx zi'c rünjdi din güün reeman zian din chile' gac reeman perdon.
45011015	Walican guial chi ad bazoobt ree bén Israel xtiidx Dios, guyu mod gojc los demazri ree bejn perdon. ¡Per xi nix chi chililadx reeman xtiidx Dios! Laan na̱j zi'c chi yaban tijb bengüt zatijb.
45011016	Abi' zi'c chi beenle' Dios bén Israel ree gulal laan na̱j tijb sen guial güünle'man los demazri ree bén Israel, ziangajc bal güünle' Dios xliuj tijb yag guidib yag guin ma nagle'.
45011017	Bén Israel ree na̱j reeman zi'c tijb yag olivo, per yu' reeman na̱j zi'c xidx yag olivo guin ni ma gurug. Abi' lüj guial ad najtil bén Israel najl zi'c tijb xidx yag olivo ni yu' dajn ni rguiid lod biru' xidx yag olivo guin, zeel rajpil guialnaban por xliuj yag guin.
45011018	Zeel ad naladxil guial mazri zagdxe najl guial loj yag oliv ni rnin na̱j ree bén Israel. Per bal rüjnl xgab zian, basaaladx guial ad lüjt cudëë guialnaban loj xliuj yag guin, xliuj yag guin cunee guialnaban lojl.
45011019	Wed zanal: “Walican, per gurug xidx yag olivo guin persi guyu'n xluaran din gacan tijbzi con yag olivo guin.”
45011020	Waliquil, per xidx yag olivo ni canin na̱j ree bén Israel, gurug reen guial ad bililadxt reen abi' lüj guyul xluar reen guial rliladxil. Zeel ad rüjnl nabë, zagdxeli gojp cudad.
45011021	Din bal bén Israel ni canin na̱j ree xidx yag guin, ad bayat Dios laa reeman, ziangajc zajc saquil.
45011022	Gogbee guial benza'c na̱j Dios, per ziangajc diidxli rüjn xguialguxtisaman. Ma been xguialguxtisaman con ree bén ad bazoobt xtiidxaman, abi' ma beenman ni zagdxe con lüj. Per rayal guibanl zi'c rënman, bal id züjnl zian züjn xguialguxtisaman con lüj.
45011023	Abi' bal yayejc ree bén Israel con Dios, abi' chililadx reeman perdon ni zëëd por laaman, züjnman laa reeman cwent con los demazri ree bén Israel rliladx. Din laaman rajp guialrniabee par yayüjnman laa reeman tijbzi con los demazri ree bén Israel.
45011024	Din lüj guial ad najtil bén Israel, lüj guial canin najl zi'c tijb yag olivo ni yu' dajn, zile' niajquil tijbzi con yag olivo zagdxe ni rnin na̱j ree bén Israel, ¡diixgui ree bén Israel ni ad ruzoobt ree xtiidx Dios, nid zayajc reeman tijbzi ya con los demazri ree bén Israel bal guzoob reeman xtiidx Dios!
45011025	Compniar raliduladx ree Jesucrist, yu' ni ad ragbeetidi abi' rënan gagbeedan, chitëë güündi nabë. Bén Israel rüjn ree nad par guzoob reeman xtiidx Dios, cayajc zian xt chi ma bayaaloj bililadx ree bén ad najt ree bén Israel, bén ma na̱j ree par chililadx xtiidx Dios.
45011026	Chi ma gojc zian, dxel graczi ree bén Israel ma güüncwent xtiidx Dios. Zian gac reeman perdon, zi'c rëb loj xtiidx Dios lod rëb: Luguiedx Sión za bén gagnë ree bén zëëd loj xdiaa Jacob. Din yariica reeman loj nejz mal zinal reeman.
45011027	Dxel gac cumplid da diidxan, Zi'c ma rën loj reeman guial günan perdon xtol reeman.
45011028	Per yan guial dád nad ree bén Israel par chililadx reeman xtiidxza'c Jesucrist, zian yu' mod persi rliladxidi guial ad najtidi bén Israel. Abi' majsi zian, rën gajc Dios laa reeman zi'c beenman promejs loj ree xbéngulal reeman.
45011029	Din Dios ad ruchaat xixgabaman, ni ma bazaladxaman loj bejn, ad rquiedtaman laan, ad rbëëladx tëëtaman bén ma gulejman par laaman.
45011030	Gocli ad binaltidi xnejz Dios, per yan por ree bén Israel ad ruzoobt xtiidx Dios, ma balüüman lëjt guial rayaman lëjt.
45011031	Abi' bal yan ad ruzoobt ree bén Israel xtiidx Dios, cayajc zian din yayaman lëjt, per chi guidxin dxej ziangajc yayaman laa reeman.
45011032	Cwëjb Dios guial zi'c ree bén Israel në ree bén ad najt bén Israel ad zuzoobt reeman xtiidxaman, din gac yayaman gra reeman tiblojzi.
45011033	¡Dád zro' na̱j xguialrignia' Dios, në xguialrajcaman con xguialnaza'caman! Achut zajc gagbeechaaw xhienaag na̱j xixgab Dios o ni cayüjnman.
45011034	Zi'c ca loj xtiidxaman lod rëb: “¿Chu zajc gagbeechaaw xhienaag na̱j xixgab dux Dad ree Dios? ¿Chu mazri rajc din guiëb lojman xhienaag güünman?
45011035	¿O chu ma badëë xhienin lojman din cwëzaman quixaman laaman?”
45011036	Xieenman na̱j gra ni yu', laaman been laa reen abi' par laaman na̱j gran. Zeel rayal gap bejn laaman respejt zianczi. Amén.
45012001	Zeel compniar raliduladx ree Jesucrist, rniaaban lojdi, zi'c ma baya Dios dunuj ree, gol basa'n lëjt loj Dios zi'c tijb gon ni ma nagle' ni yayuladx tëëman, din guibandi zi'c rënman, abi' zian guiëndi laaman.
45012002	Ad guibanridi zi'c naban los demazri ree bén yu' ree yan, zagdxeli gol bachaa xixgabidi din gac guidxaa zi'c nabandi abi' zian gagbeedi xhienaag rën Dios guibandi. Zian gagbeedi conin na̱j zagdxe, conin ruladxaman, con tëënin na̱j xnejz.
45012003	Guial na̱j Dios benza'c baneeman dxiin guie lon din guialan ganen xtiidxaman lojdi. Zeel rnin lojdi ni'qui tijbidi ad rayalt güün nabë guial mazri lasajquidi loj ree bejn. Zagdxeli gol been xgab por lëjt zi'c rayal, segun na̱j quiarguiejn ni banee Dios loj tijbgajdi.
45012004	Din zi'c xcuerp bejn zien la' najn, per ad tijbtzi ni rüjnan.
45012005	Ziangajc dunuj ree guial raliduladx ree Jesucrist, majsi zien nayajc ree, per por guialraliduladx ree zeel nayajc ree tijbzi con Cristo, per tijbgaj dunuj ree con ni rayal yaguieen ree din yaguieen yudar du lasa' ree.
45012006	Din tijbgaj dunuj ree garent garen na̱j quiarguiejn ni baca' ree, zi'c na̱j ni guyën Dios baneeman dunuj ree. Zeel bal ma baneeman quiarguiejn du loj ree par yanee ree xtiidxaman, rayal yanee ree laan loj ree bejn, rayal yanee ree laan por guialraliduladx ree.
45012007	O bal baneeman quiarguiejn par yaguieen ree sirv ben ren ree, rayal yaguieen reen zi'c rayal. Bén cwa' quiarguiejn par gulüüman bejn ree xtiidx Dios, rayal gulüüman bejn ree.
45012008	O bén cwa' quiarguiejn par gudëëman consejw loj ree bejn, rayal gudëëman consejw. Guiáad bén cwa' quiarguiejn par yazaladxaman xhienin loj ree bejn, rayal yazaladxaman con guidib luxdooman. Abi' bén cwa' quiarguiejn par nabeeman, rayal gapaman cudad nabeeman zi'c rayal, o bén cwa' quiarguiejn par güünman yudar bén cazagdiaj ree, rayal chu' luxdooman zagdxe güünman laa reeman yudar.
45012009	Gol guyën lasa'di con guidib luxdoodi, gol basa'n ree ni mal tiblad, gol binal ni zagdxe.
45012010	Gol guyën gra ree bejn zi'c tijb bijchidi, ad rüjn lëjt gajc benro', gol gojp respejt lasa'di.
45012011	Ad gaquidi bén ploj par güündi ni rayal güündi, con guidib luxdoodi gol been sirv loj Dios.
45012012	Gol badxe' luxdoodi zagdxe por ni cabëzidi tia'di, gol gudaan tëë loj ni rzagdiajdi, ad gucwëëz cwedx guiniabidi Dios.
45012013	Chi xhie ryaadx xcompniaridi, bén rliladx ree Jesucrist, gol been reeman yudar. Gol gojc benza'c con ree bén ri't lidxidi.
45012014	Gol gurejdx Dios por ree bén rzunal lëjt par güün reeman lëjt ni mal, ad guzaalidi diidxmal guijc reeman, gol gurejdx Dios guial gagnëman laa reeman.
45012015	Gol badxe' luxdoodi nix con ree bén yu' luxdoo nix, per con ree bén yu' luxdoo naya, gol been naguiejn din gagbee reeman guial za'quidi con laa reeman.
45012016	Gol gubajn zagdxe con ree lasa'di, ad güündi nabë, gol gojc bén naxanladx. Ad naladxidi mazri rajquidi guial loj ree ben ren.
45012017	Ad güündi ni mal bén rüjn lëjt ni mal, gol been naguiejn güündi ni zagdxe loj gra ree bejn.
45012018	Gol been naguiejn da't din cwenëdi bejn ree zagdxe.
45012019	Compniar raliduladx ree Jesucrist, ad rgu' guialxyajn luxdoodi con ree bén rüjn lëjt xhienin, gol basa'nan loj Dios, laaman güün xguialguxtis, zi'c rëb loj xtiidxaman, lod rëb: “Naj na̱j bén rayal güün xguialguxtis, gudë tëën ni rayal bejn. Zian rëb dux Dad ree Dios.”
45012020	Rëb tëëman: “Bal rliaan bén rdxe'ch lüj, badëëd ni gawaman, o bal re'caman nijs, badëëd ni guië'man, zian guguiaal yatuman.”
45012021	Ad bal tiëbil güün ni mal lüj gan, been ni zagdxe din güünl ni mal guin gan.
45013001	Gra bejn rayal gucaagdiajg xtiidx gobiarn në xtiidx gra ree guxtis. Din por Dios yu' ree gobiarn në gra ree guxtis, por laaman zëëd guialrniabee ni rajp reeman.
45013002	Zeel bén ad ruzoobt xtiidx ree bén rniabee guin, rën guiëban guial ad rënt reeman güün reeman zi'c rniabee Dios. Abi' ree bén rüjn zian laagajc reeman rguiil xcasti,
45013003	din bén rajp ree guialrniabee ad za't reeman par guchejb reeman bén rüjn ree ni zagdxe, za' reeman par guchejb reeman bén rüjn ree ni mal. Yan bal rënl guibanl guial ad zadxebtil bén ca' ree guialrniabee, gubajn zagdxe din yaya'nl zagdxe loj reeman.
45013004	Din laa reeman cayüjn reeman sirv loj Dios din yalaj reeman lüj. Per bal cayüjnl ni mal, zadxebil bén ca' ree guialrniabee, din ad ca' xlia'tzi reeman guialrniabee guin, laa reeman cayüjn sirv loj Dios din gudëëd reeman casti bén rüjn ree ni mal.
45013005	Zeel rayal guzoobidi xtiidx ree bén ca' ree guialrniabee, ad güündi zian naabzi par ad zayaltidi casti, gol been zian guial ragbeedi zian rayal güündi.
45013006	Gol gudijx tëë impuest, din gusnuu nabee ree bén ca' ree guialrniabee, din laan na̱j mandad bayal reeman par güün reeman sirv loj Dios.
45013007	Zeel gol badëëd ni rayal gudëëdidi, bal rayal cwe'quidi milia, gol gule'can o bal rayal quixidi impuest, gol gudijxan. Gol bazoob xtiidx bén rayal guzoobidi xtiidx, gol gojp respejt bén rayal respejt.
45013008	Gol been naguiejn gol baguijx ni ralidi loj ree bejn, abi' ad rayalt gucwëëz guiëndi bejn ree. Din bén rën bejn ree, ma cayüjnman cumplid gra ni rniabee xley Dios.
45013009	Xmandamient Dios rëban: “Ad sunël bén ren bén ad najt lacheelil, ad gugüjtil bejn, ad cwanl, ad sëëbladxil ni rajp ben ren”, per mandamient guie ree, con ree xmandamient ren Dios rajc cumplid con tijb mandamient rëb: “Guyën ben ren ree zi'c rën lüj gajc.”
45013010	Din bén rën bejn ree ad zajct güünman laa reeman ni mal guial rënman laa reeman. Zeel con guial rën lasa' bejn rayaaloj rüjnman gra ni rëb loj xley Dios.
45013011	Gol gogbee xhie tiamp nadxu' ree yan, gol gogbee guial ma gojl yatie'ch dux bacaal ree. Din yan ma zidyob dxej gui't Jesucrist guial loj chi guzuloj qui baliduladxri ree xtiidxza'caman.
45013012	Mazri caydop tiamp guin, abi' mazri cabig dxej gui'taman, zeel rayal yasa'n ree ni rinë dunuj ree loj nejz mal, abi' yaguieen ree naguiejn yaguieen ree ganax ni zagdxe din yunaal ree nejz zagdxe.
45013013	Rayal yabajn ree zagdxe zi'c rayal, ad yaguieen ree ni natu. Ad yazüdx ree, o ad rayalt yaguieen ree lanij naabzi par chu' mod yaguieen ree ni dxuudx. Ad rayalt sunë bejn ben ren bén ad najt lacheelaman, o guial gapaman graloj vijs, o guialrdil o guialrdëdloj.
45013014	Gol basa'n lëjt gajc loj dux Dad ree Jesucrist, ad rayalt guibandi zi'ctzi rëndi.
45014001	Zagdxe gol guneenë bén qui rliladxri Jesucrist ad gusa'nxtudi laaman guial mazri rajquidi guial lojman.
45014002	Din yu' ree bén rliladx Jesucrist naladx reeman zajc gaw reeman xhietëëz nin, per yu' ree bén qui rliladxri naladx reeman guial zagdxeli na̱j ad zajwt reeman bëël.
45014003	Bén rüjn xgab guial zajc gawaman xhietëëz nin, ad rayalt güünman tiblad bén naladx yu' ni ad zajct gaw bejn. Guiáad bén rüjn xgab guial yu' ni ad zajct gaw bejn, ad rayalt guze'man bén naladx zajc gaw bejn xhietëëz nin. Din niz loj Dios tiblojzi ma na̱j reeman xbejnman.
45014004	Zeel, ¿chu na̱j bejn din guze' xcompniaraman bén rliladx Jesucrist por niguinzi ree? Diosqui ragbee bal cayüjnman ni zagdxe o cayüjnman ni mal. Abi' bal ad wayignia'taman xhienaag güünman, dxel dux Dad ree Jesucrist rajp guialrniabee par gagnëman laaman güünman zi'c rayal.
45014005	Ziangajc yu' ree dux compniar ree bén raliduladxnë' ree Jesucrist naladx reeman guial yu' dxej zojbloj, yu'za ree bén naladx guial tiblojzi na̱j gra dxej, per achet güünan, tijbgaj bejn con ni naladxaman na̱j zagdxe par laaman.
45014006	Din bén rüjn xgab guial yu' dxej zojbloj, rüjnman zian persi rënman Dios. Guiáad bén naladx guial tiblojzi na̱j gra dxej, rüjnman zian persi rënman Dios. Abi' bén raw graloj, rawaman guial yu'guijcaman guial por Dios zëëdan abi' rudëëman quixtëë lojman. Guiáad bén naladx guial yu' ni ad zajct gaw bejn, rüjnman zian guial naladxaman zian cayajpaman Dios respejt abi' rudëëman quixtëë lojman.
45014007	Ni'qui du tijb ree ad nabant ree por dux xgabzi ree, o ad zayëjtt ree por dux xgabzi ree.
45014008	Bal nabajn ree por dux Dad ree Jesucrist par laa tëëman nabajn ree. Abi' bal yayëjt ree por laaman par laa tëëman yayëjt ree. Zeel bal nabajn ree o yayëjt ree, par dux Dad ree Jesucrist ma nayajc ree.
45014009	Din par zian güjtaman abi' babanman, din gacaman Dad loj ree bén naban në loj ree bén ma güjt.
45014010	¿Chexquiza din guze' lasa'l bén rliladx Jesucrist o güün lasa'l tiblad ya? Awa dugra ree rayal yadxu' loj Dios din yadëëd ree cwent lojman.
45014011	Zi'c ca loj xtiidxaman lod rëb: Naj na̱j Dios naban, abi' diidxli rnin lojdi guial gra ree bejn guzuxib lon. Abi' gra ree bejn guiëb guial naj na̱j Dios.
45014012	Abi' tijbgaj dunuj ree rayal yadëëd ree cwent loj Dios, per por dunuj gajc ree.
45014013	Zeel ad rayalt yaneeguijdx du lasa' ree bén rliladx ree Jesucrist, zagdxeli yaguieen ree naguiejn yaya'p ree cudad chitëë por dunuj ree güün reeman dol.
45014014	Naj najn xbejn Jesús, ragbeen guial ad dolt na̱j gaw bejn xhietëëznin. Per par bén naladx guial ad zajct gawaman xhietëëznin, par laaman dolan cayüjnman bal gawaman xhietëëznin.
45014015	Yan bal por ni rawil naladx tijb xcompniaril bén rliladx Jesucrist guial dolan cayüjnl, abi' bal id ridxga'l laaman rën guiëban guial ad rëntil laaman. Gojp cudad chitëë por ni rawzil güün xcompniaril dol, din nëgajc por laaman güjt Jesucrist loj crüjz.
45014016	Ad güünl tijb ni guinieeguijdx ree xcompniaril lüj, majsi lüj ragbee guial ad ni malt na̱j ni cayüjnl.
45014017	Niz loj Dios ad ni rawt bejn o ad ni rë'taman na̱j ni lasajc, ni lasajc par laaman na̱j guial guiban bejn xnejz, yabedxe luxdoo bejn, chu' tëë luxdooman nix por xSprijt Dios.
45014018	Abi' bén naban zian guial zinalaman Jesucrist, cayüjnman zi'c rën Dios, zi'c ruladx tëë bejn.
45014019	Zeel rayal yaguieen ree naguiejn yabajnnë' du lasa' ree zagdxe yabedxe tëë du luxdoo ree, din yasnuu yayagbee ree xhienaag yunaal ree xnejz Dios.
45014020	Gol gojp cudad chitëë por ni rawzidi gunijtidi tijb xbejn Dios. Walican graczi zajc gaw bejn. Per ni mal guin na̱j bal par xcompniaril dolan cayüjnl.
45014021	Zeel zagdxeli na̱j guial ad zajwtil bëël ad zë' tëëtil vin o xhie stijb nin bal por laan güün xcompniaril dol.
45014022	Majsi lüj ragbee guial achet güünan gaw bejn xhietëëznin, per zagdxeli lüjzi con Dios. Naj rni guial, ¡xiquilbaa bén ad yu'nawëëgt luxdoo rawaman xhietëëznin!
45014023	Per bén yu'nawëëg luxdoo par gawaman xhienin, abi' gawaman laan laagajcaman ma cayüjn dol guial ad cayawtraman guidib ladxaman. Bal naladx bejn ad laat na̱j ni cayüjnman, dxel laagajcaman cayüjn dol.
45015001	Yan, dunuj ree guial ma nadxu'dxi'ch ree loj ni raliduladx ree Jesucrist, rayal yaguieen ree yudar bén ad wazudxi'cht loj guialrliladx Jesucrist luar yaguieen ree ni rayentzi ree,
45015002	dugra ree rayal yaguieen ree naguiejn din chu' luxdoo dux compniar ree zagdxe con dunuj ree. Abi' rayal yaguieen ree ni naladx reeman na̱j zagdxe, din chile' gusnuu güünbee reeman xnejz Dios.
45015003	Din ni'qui Jesucrist ad beent zi'c na̱j xixgabaman, gojc zi'c ca loj xtiidx Dios lod rëb: “Naj bayal gra ree diidx mal ni ninia reeman lojl.”
45015004	Gra ni ca loj xtiidx Dios, can din yayagbee ree xhienaag yabajn ree, abi' por xtiidx Dios zëëd pacens në guialragnë chitëë yalenya' ree yalëjz ree ni ralëjz ree yaca' ree.
45015005	Dios, bén razaladx pacens në guialragnë chitëë yalenya' ree, laaman gagnë lëjt din guibandi nadxag con gra ree xcompniaridi zi'c na̱j xixgab Jesucrist.
45015006	Din tiblojzi guilies reeman xvalor Dios, xdad dux Dad ree Jesucrist.
45015007	Zeel, zi'c baca' Jesucrist lëjt par gaquidi xbejnman, ziangajc gol guneenë ree xcompniaridi zagdxe, bén rliladx ree laaman par guiliesidi xvalor Dios.
45015008	Gol basaaladx guial bi't Cristo loj guidxliuj par gulüüman bén Israel ree xtiidx Dios, zian bidgaguieenman sirv loj reeman, persi gojc cumplid promejs ni been Dios loj ree xbéngulal reeman, abi' zian biguien guial rüjnqui Dios cumplid xtiidxaman.
45015009	Bi't tëë Cristo loj guidxliuj din por laaman, bén ad najt ree bén Israel guilies reeman xvalor Dios guial rayaman laa reeman, zi'c ca loj xtiidxaman lod rëb: Xt loj ree bén ad najt bén Israel guzatan lüj guial najl benza'c. Gol tëën cant ree par lüj.
45015010	Ziangajc rëb zatiblajt loj xtiidx Dios: Lëjt bén ad najt ree bén Israel, gol babaa zi'c rabaa ree bén Israel.
45015011	Zatiblajt loj xtiidx Dios rëb: Gra ree bén ad najt bén Israel. Në los demazri ree bejn, gol gules xvalor Dios.
45015012	Rëb tëë Isaías: Loj xdiaa Isaí, grii tijb bén nabee bénguidxliuj ree, xt ree bén ad najt bén Israel, chililadx laaman.
45015013	Dios bén ragnë dunuj ree ralëjz ree ni caylëjz ree, laaman yagu' luxdoodi zagdxe yabe'cdxe tëëman luxdoodi guial rliladxidi laaman, din cwëz da'tidi ni guneeman por xSprijt Dios.
45015014	Compniar raliduladx ree Jesucrist, naj ragbeechaaw guial zagdxe nabandi con ree xcompniaridi, ma ragbee tëëdi zagdxe xhienaag chinalidi xnejz Dios, xt rajc rudëëdidi consejw rulüü tëë xcompniaridi.
45015015	Per majsi zian, tio'p choon lajt loj gui'ch guie bacan diidx naa, din yasaaladxidi xhienaag guibandi. Rünan zian por guialrniabee ni ma banee Dios naj,
45015016	din günan sirv loj Jesucrist. Din da dxiinan na̱j gulün bén ad najt ree bén Israel xtiidxza'c Dios din guiban reeman zi'c rën Dios, din gac reeman naya niz lojman por xSprijtaman.
45015017	Ra'pan xhie günnë'n nabë, guial ragnë Jesucrist naj por ree dxiin cayünan por Dios.
45015018	Per achetczi zajc guiën bal id zën guial por Cristo cayünan laan, din laaman cayagnë naj persi cayünan yudar bén ad najt ree bén Israel din gac chililadx reeman guzoob tëë reeman xtiidx Dios. Yan ma rliladx reeman laaman por ni rën loj reeman në por guial ruguiaa reeman xhienaag nabanan,
45015019	në guial ma baguiaa reeman sen ree con ree milagr ni ma gojc por xguialrniabee xSprijt Dios. Zian ma gutiechan xtiidxza'c Jesucrist guidibczi, diizd Jerusalén xt guidib niz Ilírico.
45015020	Din zian na̱j da xgaban günan, gatie'chan xtiidxza'c Jesucrist. Per ad lod ma guzulojt ben ren con dxiin guie, gatiechanan lod ad waguiejntczi reeman xcwent Cristo,
45015021	zi'c ca loj xtiidx Dios lod rëb: Bén ad waguiejnt ree xcwentaman, güünbee reeman laaman. Guiáad ree bén ad wayagbeet xcwentaman, gagbee reeman laan.
45015022	Abi' guial wan guidibczi lod ma rnin lojdi, zeel ad wayajct gan guidganan lëjt, majsi zianczi guyënan nidganan lëjt.
45015023	Per yan guial ma gulox gutiechan xtiidx Dios guidib niz guie, abi' guial ma gojc zien ijz ni rënan guidganan lëjt,
45015024	zeel rünan xgab guidganan lëjt chi gan España. Abi' chi gadëëdan guguian lëjt, chi ma gojc tio'p choon dxej yu' luxdoon zagdxe guial za'n con lëjt, dxel ma güündi naj yudar din gan España.
45015025	Per yan yaloj gan Jerusalén chigsa'nan tijb yudar par ree dux compniar ree bén rliladx ree Jesucrist.
45015026	Din bén Macedonia ree con ree bén Acaya bén rliladx gajc ree Jesucrist, been reeman xgab guto'p reeman yudar guin par ree bénprob zojb ree Jerusalén, bén rliladx ree Jesucrist.
45015027	Abi' por xixgab reeman guixhiaal reeman yudar guin, per zagdxe na̱j ni cayüjn reeman din mal nuzëëb reeman loj reeman. Din por ree bén Israel bidxin xtiidx Dios loj reeman, dxel yan laa reeman guial ad najt reeman bén Israel, zagdxen guial güün reeman yudar bén Israel ree zi'ctzi gac reeman.
45015028	Zeel chi ma balooxan dxiin guie, chi ma bayün yudar guin, dxel gan España, abi' chi gadëëdan ladxidi dxel guidganan lëjt.
45015029	Naj ragbee guial chi guidganan lëjt, zien da't ni gunee Dad Jesucrist par ganin lëjt.
45015030	Yan por dux Dad ree Jesucrist në guial rën xSprijt Dios dunuj ree, rniaaban lojdi din güündi naj yudar yarejdx yanaab ree Dios por naj.
45015031	Gol gurejdx gunab Dios din gagnëman naj loj ree bén Judea, bén ad rliladxt ree Jesucrist, gol gurejdx tëë Dios por dux compniar ree bén rliladx ree Jesucrist, bén zojb ree Jerusalén din tiëb reeman tia' reeman yudar ni chigsa'nan par laa reeman.
45015032	Dxel bal gagnë Dios ma chu' luxdon zagdxe guidganan lëjt dxel ma zajc yaziiladxan la'tgaj za'n con lëjt.
45015033	Dux Dad ree Dios bén rabe'cdxe du luxdoo ree, laaman gagnë gradi. Amén.
45016001	Yan ni gui't Febe ladxidi, béngunaa ni na̱j dux compniar ree guial raliduladx ree Jesucrist, bén cayüjn tëë sirv lën yadoo ni zojb guiedx Cencrea.
45016002	Gol baca'man zagdxe por Dad Jesucrist, zi'c rayal yaguieennë' ree dux compniar ree bén rliladx ree Jesucrist. Gol beenman yudar bal xhienin ryaadxaman, din dád zien ree bejn ma beenman yudar nëgajc naj ma beenman yudar.
45016003	Gol bagajpdioz Aquila con xbéngunaaman Priscila, bén cayüjn ree naj yudar cayguieenan sirv loj Jesucrist.
45016004	Abi' laa reeman xt guzuj reeman loj guialgüjt por naj, zeel rudën quixtëë loj reeman. Abi' ad najtzi rudë quixtëë loj reeman në ree dux compniar ree bén rliladx ree Jesucrist bén ad najt ree bén Israel rudëë quixtëë loj reeman.
45016005	Gol bagajpdioz ree bén rliladx Jesucrist, bén rado'p ree lidx Priscila con Aquila. Gol bagajpdioz da miwan Epeneto, bén goc bén yaloj bililadx xtiidx Jesucrist niz Acaya.
45016006	Gol bagajpdioz Li, bén ma been da't lëjt yudar.
45016007	Gol bagajpdioz ree bén ladxan Adrónico con Junias, bén guyu'në' reen ladxguiib. Abi' ree xi apóstoles Jesús dád rën reeman laa reeman, abi' yaloj laa reeman bililadx Jesucrist guial lon.
45016008	Gol bagajpdioz Amplias, da miwan bén rën da'tan guial nayajcan xbejn Jesucrist.
45016009	Gol bagajpdioz Urbano, bén cayüjn naj yudar cayguieenan sirv loj Jesucrist. Gol bagajpdioz tëë da miwan Estaquis.
45016010	Gol bagajpdioz Apeles, bén ma balüü guial diidxliczi rliladxaman Jesucrist, gol bagajpdioz tëë xfamil Aristóbulo.
45016011	Gol bagajpdioz tëë Herodión ben ladxan, në ree xfamil Narciso, bén ma rliladx Jesucrist.
45016012	Gol bagajpdioz Trifena në Trifosa, bén cayüjn ree sirv loj Jesucrist. Gol bagajpdioz tëë Pérsida, bén naguieenbee ree guial dád cayüjnman sirv loj Jesucrist.
45016013	Gol bagajpdioz Rufo, bén diidxliczi zinal xnejz Dios, gol bagajpdioz tëë xniaaman, bén rënan zi'c da nan.
45016014	Gol bagajpdioz Asíncrito, Flegonte, Hermas, Patrobas, Hermes në gra ree bén za' con laa reeman, bén ma rliladx ree Jesucrist.
45016015	Gol bagajpdioz Filólogo, Julia, në Nereo con bizanman, në Olimpas con gra ree bén rliladx Jesucrist bén za' ree con laa reeman.
45016016	Gol bagajpdioz lasa'di zi'c rayal. Dux compniar ree bén raliduladx ree Jesucrist bén za' ree guie, rugajpdioz reeman lëjt.
45016017	Compniar raliduladx ree Jesucrist, rniaaban lojdi din gapidi cudad con ree bén rlia' lasa' ree bejn, bén rusquiee ree bejn guial rulüü reeman ni ren ree guial loj ni ma basiididi. Ad guidxga'di laa reeman,
45016018	din ad lojt Jesucrist cayüjn reeman sirv, rüjn reeman ni rëntzi reeman, abi' con diidxnagüüdx ne con diidxza'c rüjn reeman gan bén ad ragbeetczi ree o bén ad ragbeeza'ct ree xtiidx Dios.
45016019	Per lëjt, guidibczi ma ragbee ree bejn guial ruzoobquidi diidx zinalidi xtiidx Dios, dád nix yu' luxdon abi' rënan susindi par güündi ni zagdxe ad par güüntidi ni mal.
45016020	Dios, bén rabe'cdxe luxdoo bejn, laaman gagnë lëjt nayob chitëë güünri xindxab lëjt gan. Dux Dad ree Jesucrist gagnë lëjt.
45016021	Rugajpdioz Timoteo lëjt, bén cayüjn naj yudar con xchiin Dios ni cayünan, në ree bén ladxan bén la ree Lucio, Jasón, në Sosípater, rugajpdioz reeman lëjt.
45016022	Në Tercio, bén cayüjn gui'ch guie rugajpdioz lëjt por dux Dad ree Jesucrist.
45016023	Nëtëë Gayo rugajpdioz lëjt, lidxaman za'n, runee tëë lidxaman rado'p ree dux compniar ree bén rliladx ree Jesucrist. Në Erasto, bén na̱j tesorer luguiedx guie në bén la Cuarto ben rliladx Jesucrist, rugajpdioz reeman lëjt.
45016024	Dux Dad ree Jesucrist güünle' gradi. Amén.
45016025	Radëën quixtëë loj Dios din laaman zile' gagnë lëjt din gusnuu gagbeedi sudxi'ch tëëdi loj xtiidxza'c Jesucrist, zi'c ma balüün lëjt xhienaag din gaquidi perdon. Din zian na̱j xixgab Dios diizd chi gad guidxliuj gacchaaw, xgab ni ad gogbeet ree bejn diizd guia'xchej.
45016026	Per yan ma rayagbee ree xhienaag na̱j xixgab Dios, ma rayagbee ree por ree gui'ch ni bacaa ree bén badëë xtiidx Dios loj ree bejn zi'c gunabee Dios laa reeman, bén naban goctëëz. Abi' guidibczi care'ch xtiidx Dios din chililadx ree bejn Jesucrist guzoob tëë reeman xtiidxaman.
45016027	¡Tijbzi Dios, bén rajc gradooczi, rayal yaya'p reeman respejt zianczi por Dad Jesucrist! Amén.
46001001	Naj Pab, Dios bacaabee naj gacan tijb xi apóstol Jesucrist. Za' Sóstenes guie con naj, bén rliladx Jesucrist.
46001002	Caxhalan gui'ch guie par lëjt najdi bén rliladx xtiidx Dios luguiedx Corinto, lëjt guial ma nayadi delant loj Dios por Jesucrist, abi' ma bacaabee Dios lëjt gaquidi xbejnman bacaabee tëëman gra ree bén gra lad bén rliladx ree Jesucrist, bén na̱j Dad par dunuj ree në par laa reeman.
46001003	Dux Dad ree Dios në Dad Jesucrist güünle' lëjt, yabe'cdxe tëë reeman luxdoodi.
46001004	Gra dxejczi rudëdan quixtëë loj Dios por lëjt zi'c ma gognëman lëjt guial rliladxidi Jesucrist.
46001005	Në guial najdi tijbzi con Jesucrist dád ma gognë Dios lëjt, baneeman lëjt quiarguiejn din guinieedi chignia' tëedi xtiidxaman.
46001006	Zian rguien guial diidxli na̱j ni ma biguiejndi por Cristo diizd chi guzuloj bililadxidi laaman.
46001007	Abi' zianczi rajpidi xyudar Dios la'tgaj rbëzidi dxej ni gui't Jesucrist zatijb.
46001008	Abi' Dios gagnë lëjt din sudxi'chidi guidiblagaa loj ni rliladxidi laaman, chitëë xhie xtolidi chu' dxej ni gui't dux Dad ree Jesucrist zatijb.
46001009	Din Dios diidxli rüjn xtiidxaman cumplid, abi' laaman na̱j bén gule lëjt din gaquidi tijbzi con dux Dad ree Jesucrist.
46001010	Compniar raliduladx ree Jesucrist, rniaaban lojdi por Jesucrist din guidxag cwedi, ad gaquidi tio'p lala', tijbzi gol gojc, tijbzi xgab gol been.
46001011	Rnin lojdi zian compniar raliduladx ree Jesucrist, din ma gogbeen guial yu' wadijl entr lëjt, zian bagojn ree xfamil Cloé naj.
46001012	Guial garent garen rëb ree bejn, yu' reeman rëb: “Naj na̱j xbejn Pab”, yu' tëë reeman rëb: “Naj na̱j xbejn Apolos”, yu' reeman rëb: “Naj na̱j xbejn Bëd”, yu' tëë reeman rëb: “Naj na̱j xbejn Cristo.”
46001013	Per naj rni lojdi guial Cristo tijbzi najman, din ad najt güt loj crüjz por lëjt, ad gurobnijs tëëtidi par gaquidi da bejnan.
46001014	Quixtëë Dios chi wan ladxidi achut mazri barobnijsan, Crispozi në Gayo.
46001015	Chitëë guiëbidi guial gurobnijsidi par gaquidi da bejnan.
46001016	Barobnijs tëën xfamil Estéfanas, per ad rusaaladxtran chu mazri barobnijsan.
46001017	Din ad guxhaalt Cristo naj par gurobnijsan bejn ree, guxhaalaman naj par gatie'chan diidx xhienaag gap bejn perdon loj Dios. Ad cane tëëtan con diidx ni yadxaloj ree bejn naj luar cu'guijc reeman par xhie güjt Cristo loj crüjz.
46001018	Gra ni raguie'ch ree guial por xhie güjt Cristo loj crüjz, achet lasajcan par ree bén zë loj nejz mal. Per par dunuj ree guial ma raya'p ree perdon, dád lasajc xguialgüjtaman din zian rayagbee ree xhienaag na̱j xguialrniabee Dios.
46001019	Abi' loj xtiidx Dios rëb: Gunijtan xquiarguiejn ree bén ni rëb guial rajc da't reeman, abi' guscajyan xquiarguiejn ree bén ni rëb guial rignia' da't reeman.
46001020	Yan, ¿con ree bén rëb guial rajc da't reeman? ¿Con ree mextr rajc ley? ¿Con ree bén rëb guial rajc da't reeman xcwent ree ni yu' loj guidxliuj? Par Dios achet lasajc xquiarguiejn bénguidxliuj.
46001021	Abi' por xquiarguiejn Dios ragbeechaawaman guial ad zayünbeet bénguidxliuj laaman por xquiarguiejn reeman, zeel beenman xgab yabëëman bejn loj casti por xtiidxaman ni caylüün bejn ree. Abi' ree bén yarii loj casti guin laa reeman na̱j bén rliladx laaman, majsi par ree ben ren achet lasajc ni canin por Cristo.
46001022	Din bén Israel ree rën reeman guguiaa reeman milagr din chililadx reeman, abi' ree bén ad najt bén Israel rën reeman guien reeman ni mazri nawëëg din chililadx reeman.
46001023	Per dunujn ni caylüün bejn ree na̱j par xhie güjt Cristo loj crüjz, abi' ree bén Israel rdxe'ch reeman, guiáad par ree bén ad najt bén Israel achet sirv rüjn ni caylüün.
46001024	Per par ree bén ma bacaabee Dios, zi'c ree bén Israel zi'c ree bén ad najt bén Israel, por Cristo rguien xguialrniabee Dios në xquiarguiejnman.
46001025	Din ni rulüü achet lasajc guial ni rüjn Dios, laan na̱j ni mazri lasajc loj xguialrajc bénguidxliuj. Abi' xt ni bigra xguialrniabee Dios laan na̱j ni mazri lasajc loj xguialrniabee bénguidxliuj.
46001026	Gol gogbee compniar raliduladx ree Jesucrist guial ta'nzi ree bén rliladx laaman na̱j bén rignia' zi'c naladx ree bénguidxliuj, ta'nzi ree bén rliladx laaman rajp guialrniabee loj guidxliuj guie, abi' ta'nzi ree bén rliladx laaman na̱j ree bén za loj ree famil ni na̱j bén zojbloj.
46001027	Abi' Dios gulej ree bén ni naladx ree bejn ad rajcza'ct din yaya'nxtu ree bén rajc da't, gulej tëëman bén ad ca't ree guialrniabee din yaya'nxtu ree bén ca' guialrniabee.
46001028	Dios gule ree bén ni naladx ree bejn guial achet sirv laa reeman, bén ni naladx ree bejn guial achet lasajc reeman, bén ni achut na̱j loj guidxliuj guie din chiquiedaman xguialdxal ree bén na̱j ree chunin loj guidxliuj guie.
46001029	Zianan zeel achut zajc güün benro' delant loj Dios.
46001030	Yan por Dios ma najdi tijbzi con Jesucrist, dxel por laaman rtia'di xguialrajc Dios. Abi' guial raliduladx ree Jesucrist ad zayaltri ree casti, por laaman ma naya ree, nayajc tëë ree par laaman abi' ma raya'p ree perdon loj Dios.
46001031	Zianan din gac zi'c rëb loj xtiidx Dios lod rëb: “Bal yu' bén rën guilies xvalor gajc, luar güündi zian gol gules xvalor dux Dad ree Jesucrist.”
46002001	Compniar raliduladx ree Jesucrist lëjt ragbee guial chi wan ladxidi, chi gunen xtiidx Dios lojdi, ad gunetan lojdi con ree diidx nabee o con ree diidx nawëëg par chignia'di.
46002002	La'tgaj guzun con lëjt ad gunetan diidx ren ree lojdi, tijbzi xcwent Jesucrist bén cwa loj crüjz.
46002003	Abi' chi wan ladxidi zi'c tijb bén ni ad yu't gojl, rnijczan guial rdxeban bialan lojdi.
46002004	Në chi gunenë'n lëjt, chi gunen xtiidx Dios lojdi, ad gunenë'tan lëjt con ree diidx ni günan lëjt gan por da diidxan, benan gan rliladxidi Jesucrist por xyudar xSprijt Dios në xguialrniabeeman.
46002005	Din guiguien guial ni rliladxidi Jesucrist zëëdan por xguialrniabee Dios ad por xguialrajct bénguidxliuj.
46002006	Majsi chi ralüün bén ni ma rajc ree mazri xtiidx Dios, ralüün laa reeman por guialrajc. Per ad por guialrajct ni yu' loj guidxliuj guie, lasa' guialrajc ni rajp ree bén rniabee, guialrajc ni yu' dxej nit.
46002007	Ralüün laa reeman por guialrajc ni zëëd por Dios, din yanee ree zi'c na̱j xixgab Dios, xgab ni goc ni naguie'ch par ree bénguidxliuj, abi' xgab guin na̱j guial chililadx reeman Jesucrist, diizd chi gad guidxliuj gacchaaw been Dios xgab guin din gac yayal ree xanyabaa.
46002008	Laan na̱j tijb ni ad gogbeet ree bén rniabee loj guidxliuj guie, din bal niagbee reeman dxel ad nucaat reeman dux Dad ree Jesucrist loj crüjz, bén ca' guialrniabee.
46002009	Per loj xtiidx Dios rëb: Achut waguiaa, achu tëët waguiejn abi' ni'quid wayüjnt bénguidxliuj xgab por ni nagu'chaaw Dios par ree bén rën laaman.
46002010	Per dunuj ree ma balüü Diosan duloj ree por xSprijtaman bén naban con dunuj ree, din xSprijt Dios gran ragbeeman, xt ni mazri naguie'ch ni zëëd por Dios.
46002011	Achut ragbee xhie xgab cayüjn tijb bejn. Xsprijtsaman ragbee xhie xgab cayüjnman. Ziangajc xSprijt Dios tijbzi laaman ragbee xhienaag na̱j xixgab Dios.
46002012	Abi' dunuj ree guial ma zunaal ree xnejz Dios, ad nabajnt ree con tijb sprijt ni zëëd loj guidxliuj guie, ma nabajn ree con Sprijt zëëd loj Dios, din por xSprijt Dios yayagbee ree gra ni ma bazaladx Dios duloj ree guial najman benza'c.
46002013	Abi' laa reen na̱j ni caylüün bejn ree, per ad por dux quiarguiejntan, xSprijt Dios culüü dunujn xhienaag yanen. Zian ralüün xcwent Dios bén ma nabannë xSprijtaman.
46002014	Per bén ad nabannët xSprijt Dios ad rliladxtaman ni zëëd ree por Dios ni rulüü xSprijt Dios dunuj ree, din par laaman najn tijb ni ad rüjnt sirv. Zeel ad zajct chignia'man xcwent Dios din con xSprijtzi Dios zajc chignia' bejn ni rën guiëban.
46002015	Per bén ma nabannë xSprijt Dios por Sprijt guin rignia'man ni na̱j xcwent Dios, abi' ni'qui tijb ree bén ad nabannët xSprijt Dios ad rignia't chexc zeel rignia'man ni guin ree.
46002016	Loj xtiidx Dios rëb: “¿Chu ma bignia' xixgab Dios? ¿Chu zajc gulüü Dios ni güünman?” Per dunuj ree, na̱j dux xgab ree zi'c xixgab Cristo.
46003001	Compniar raliduladx ree Jesucrist, chi guzun con lëjt ad gunenë'tan lëjt zi'c ree bén ma nabannë xSprijt Dios, gunenë'n lëjt zi'c ree bén ad nabannët xSprijt Dios, zi'c ree bén qui guzulojri rliladx Jesucrist.
46003002	Diidx ad nawëëgt ree gunenë'n lëjt zi'c rudëë bejn lejch loj tijb xindobëz guial xo gawix ni raw bengol, zian gunenë'n lëjt diidx ad nawëëgt ree. Abi' ni'qui yan ad zile't ganenë'n lëjt zi'c ree bén ma rignia' mazri xtiidx Dios.
46003003	Din sta nabandi zi'c naban gra ree bénguidxliuj. Nadëdloj lasa'di rdil tëëdi, zian rguien guial sta nabandi zi'c gra ree bénguidxliuj bén ad zinalt ree xnejz Dios.
46003004	Din chi rëbidi: “Naj na̱j xbejn Pab”, o chi rëbidi ya: “Naj na̱j xbejn Apolos”, zian rguien guial sta cayüjndi zi'cgajc chutëëz bénguidxliuj.
46003005	Per naj rni lëjt: ¿Chu na̱j Pab o chu na̱j Apolos? Gol gogbee guial nayajczan tio'p ree bén cayüjn sirv loj Dios persi bile' bililadxidi tijb gajc dunujn cayguieen dxiin ni banee Dios dunujn.
46003006	Yaguie'ch ree guial naj na̱j zi'c bén rxübin abi' Apolos na̱j bén rguiil, per por Dios cayagbeedi mazri xtiidxaman zi'c rusni'saman tijb cwaandoo.
46003007	Abi' zi'c bén rxübin zi'c bén caguiil mandadzi cayüjn reeman, Diosan na̱j bén ni rusni's ni rxübin reeman.
46003008	Yan ziangajc naj con Apolos tijbzi mandad cayguieenan, rayagbeen guial zunee Dios dunujn ni rayalan bal xhienaag yaguieenan mandad ni baneeman yaguieen tijb gaj dunujn.
46003009	Zeel naj con Apolos nayajcan compniar cayguieenan xmandad Dios. Yaguie'ch ree lëjt na̱j xguiniaa Dios lod cayguieenan dxiin o lëjt na̱j zi'c tijb yu ni cayüjn Dios.
46003010	Abi' naj guial catiechan xtiidxaman najn zi'c tijb albanil bén ni rajp da't cudad din grii xchiinman zagdxe guial bacaabeeman naj günan xcimiant yu guin. Abi' ree bén ni cusnuu culüü xtiidx Dios, laa reeman na̱j zi'c bén cusnuu cayüjn yu guin. Per rayal gap reeman cudad xhienaag cales reeman yu guin,
46003011	din achut zajc guchaa cimiant ni ma benan, abi' cimiant guin na̱j guial rliladx Jesucrist.
46003012	Abi' ree bén ni cayguie'ch ree na̱j ree bén ni cusnuu cales yu loj cimiant ni cayguie'ch ree na̱j guialrliladx Jesucrist, bal cayüjn reeman laan con or o con plajt o con ree guiaj zagdxe o con yag o con biqui o con balagya'.
46003013	Per chi guidxin dxej ni güün Dios xguialguxtisaman, dxel guiguien xhienaag na̱j xchiin reeman. Din dxej guin gac zi'c chi rajc prueb xhienin loj guij din guiguien xchiin tijb gaj bejn.
46003014	Abi' bal rüjn sirv ni beenman zi'c tijb bén ni ruzoob tijb yu ni ad re'ct, zaca'man ni rayalaman por ni beenman.
46003015	Per bal che'c ni beenman, sacaman zi'c tijb bén ni re'c lidx abi' penz rliaaman loj bajl, din zajcaman perdon per gusëëbaman gra.
46003016	Zeel gol gogbee guial lëjt na̱j zi'c tijb xyadoo Dios guial nabandi con xSprijt Dios.
46003017	Abi' bal chu bén guitie'chdojn bén rliladx ree Jesucrist, zunidloj Dios laaman guial ruse'nman xyadoo nagle'man ni canin na̱j lëjt guial najdi xbejnman.
46003018	Ad gusquiee lëjt gajc. Bal yu' tijbidi naladx guial rajc da'tidi guial loj ree bejn, zagdxeli gol been naya din gaquidi diidxli bénrajc da't.
46003019	Din delant loj Dios achet lasajc guialrajc bénguidxliuj, tib lajt loj xtiidxaman rëb: “Ad rudëët Dios mod grii zagdxe ni na̱j xixgab ree bén naladx guial dád nasin reeman par güün reeman tijb ni ad najt xnejz.”
46003020	Rëb tëë loj xtiidxaman: “Dios ragbeechaaw guial xixgab ree bén rajc da't achet lasajcan.”
46003021	Zeel ad rayalt chu guilies xvalor gajc guial najman xbejn tijb bejn o stijb bejn. Din xieendi ma na̱j gra.
46003022	Ma nulendi dunujn, na̱j Pab, Apolos në Bëd. Xieendi na̱j guidxliuj, guialnaban, guialgüjt, ni yu', në ni qui chu'ri, xieendi na̱j gra.
46003023	Abi' lëjt ma najdi xbejn Cristo abi' Cristo na̱j Xi'n Dios.
46004001	Gol baguiaa dunujn zi'ctzi xmojs Cristo par yasiidan bejn ree xhienaag na̱j xixgab Dios, xgab ni naguie'ch par bejn.
46004002	Per lëjt ragbee guial tijb mojs na̱j par güünman gra ni rayal güünman din gap reeman laaman confianz.
46004003	Zeel ad rutan xgab bal xhienaag ruguiaadi naj o bal xhienaag ruguiaa ree guxtis naj, din ni'qui naj ad zajct ganin xhienaag najn.
46004004	Din majsi bal naladxan guial achet ni mal wayünan per ad por ziant ma ganin guial achet da faltan niz loj Dios, tijbzi dux Dad ree Jesucrist ragbee xhienaag cayünan.
46004005	Zeel ad rayalt yadxa lojdi chu cayüjn zagdxe o chu ad cayüjnt zagdxe, gol basa'n ree ni guin par dxej ni gui't Dad Jesucrist. Laaman gusguien conin na̱j diidxli, o bal wali ree baguieen ree xmandadaman guidib du luxdoo ree, dxej guin yayagbee ree xhie diidxza'c guiniee Dios por tijb gaj dunuj ree.
46004006	Compniar raliduladx ree Jesucrist, gra ree ni canin lëjt wen par lëjtan. Abi' Apolos con naj nayajcan tijb ejempl par lëjt, din por dunujn gusiididi ad tëdlaj guiliesidi xvalor bejn chitëë por zian gusa'ndi trajs stijb bejn.
46004007	Din ni'qui tijb bejn ad lasajct mazri loj stijb bejn. ¿O xhie rajpidi ni ad baneet Dios lojdi? Abi' bal por laaman rajpidi ni rajpidi, ¿chexc zeel rlies xvalorgajquidi zi'c rulüü ad por Diost rajpidi laan?
46004008	Lëjt naladxidi achet ryaadxidi, guial ma bayaaloj rignia'di abi' ad ryaadxtridi dunujn. Abi' naladxidi najdi zi'c ree rey. ¡Per xinix niajquidi rey din nanabeen con lëjt!
46004009	Yu' dxej naladxan guial dunujn nayajcan xi apóstoles Jesús, Dios basial dunujn yayajcan zi'c ree bén ad lasajct, zi'c ree benmal ni rayal guialgüjt, abi' radxaloj ree anjl në ree bénguidxliuj dunujn.
46004010	Abi' la'tgaj nayajcan zi'c ree bén ad yu't xquiarguiejn par bénguidxliuj guial ratie'chan xtiidxza'c Cristo, lëjt rlies xvaloridi guial rignia' da'tidi guial rliladxidi laaman. Dunujn nayajc zi'c bén ad yu't gojl guiáad lëjt naladxidi yu' da'tidi gojl abi' rajp ree bejn lëjt respejt guiáad dunujn ad rënt reeman dunujn.
46004011	Xt yandxej sta cayzaagdiajn por guialrliaan, guial re'c nijs në guial ryaadx du xaban. Zienloj ni rüjnnë ree bejn dunujn, achet du lidxan.
46004012	Abi' dád radxagan raguieenan dxiin din guidxel ni yadaawan. Chi ruzaal ree bejn diidxmal du guijcan radxi'nan con diidxza'c, abi' radaanan ni rüjnnëtzi reeman dunujn.
46004013	Abi' chi rnieeguijdx reeman dunujn, raneeza'cnë'n laa reeman. Xt yan nayajcan zi'c tijb guix par bénguidxliuj, nayajcan zi'c tijb ni ad rüjnt sirv par laa reeman.
46004014	Ad cucatan gui'ch guie par gusa'nxtun lëjt, cucan laan din gunen lëjt consejw zi'cgajc da xi'n reen guial rënan lëjt.
46004015	Din majsi gapidi zi'c chii mil ree bén gusiid lëjt, per najzi na̱j zi'c tijb Dad par lëjt. Din por naj guzuloj rliladxidi Jesucrist chi basidan lëjt xtiidxza'caman.
46004016	Zeel rniaaban lojdi din guibandi zi'c nabanan.
46004017	Din par zian rxhialan Timoteo guitixlojman lëjt, bén rënan zi'c da xi'nan laaman diidxli rliladxaman Jesucrist. Laaman gusaaladx lëjt xhienaag nabanan guial rliladxan Jesucrist, din zi'c nabanan na̱j ni cusidan bén rliladx ree Jesucrist gra lod ran.
46004018	Yu' ree xcompniaridi naladx guial ad zitixlotran lëjt abi' rlies xvalor reeman guial naban reeman zagdxe.
46004019	Per Dios gunee permis din diob guitixlon lëjt dxel gagbeen wali reeman ya naban reeman zi'c rniee reeman o rnieez reeman.
46004020	Din guial guiban zi'c rniabee Dios ad najtan diidxzi, rayal güün bejn zi'c rniabee Dios con xguialrniabeeman.
46004021	Yan, ¿conin rëndi günan chi guitixlon lëjt, gadilë'n lëjt ya o guiënan lëjt ganenë'n lëjt diidxza'c?
46005001	Ma bacagdiagan guial tijb lëjt bén rliladx ree Jesucrist nabannë xnarojpidi zi'c lacheelidi, ni'quiza ree bén ad nünbeet Dios ad rüjnt lasa' dol guin.
46005002	Abi' lëjt rüjndi benro', luar rüjndi benro' gol guyunaya gol babëë tëë bén guin lojdi.
46005003	Majsi ad za'tan con lëjt, per rünan xgab por lëjt zi'cgajc rulüü za'n con lëjt, abi' ma benchaawan xgab xhie rayal bén rüjn dol guin.
46005004	Zi'c guialrniabee ni banee Jesucrist naj, naj rni lëjt: “Gol bachajg lasa'di.” Dxel gol gunaladx guial za'n con lëjt abi' por xguialrniabee Dad Jesucrist,
46005005	gol been bén guin tiblad, gol basa'nman loj xindxab din gagnaaman o sagdiajman por ni cayüjnman din gacaman perdon dxej ni gui't dux Dad ree Jesucrist.
46005006	Ad nixtan guial rlies xvalorgajquidi abi' rtiëjbidi rajc lasa' ree dol guin. Gol gogbee guial zi'c rüjn levadur cob par guiadxtil ziangajc con tijb bén güün dol ma zë gajcan zian con gra ree lasa'di.
46005007	Zeel gol been naguiejn din gaquidi naya zi'c cob harin ni ad yu't levadur guijc. Din zi'c bagüjt ree bejn tijb xiil lanij pascw din yaya xtol reeman, ziangajc dunuj ree por xguialgüjt Jesucrist ma naya ree loj Dios.
46005008	Abi' guial yabaa ree por zian na̱j guial yabajn ree guidib du luxdoo ree zi'c rayal, zi'c guiadxtil ni ad no'cht levadur, luar yabajn ree con ree ni mal në ree dol zi'c babajn ree yaloj.
46005009	Abi' zi'c ma rnin lojdi loj stijb gui'ch ni ma guxhalan lojdi, ad guchajguidi bén naban ree nadxuudx.
46005010	Ad canenë'tan lëjt zian por ree bén ad rliladxt Dios, bén naban ree nadxuudx o rzëëbladx reeman ni ruguiaa'tzi reeman o na̱j reeman gubaan o rën reeman ni ren luar guiën reeman Dios, din bal zianan dxel ryaadx yariidi loj guidxliuj guie.
46005011	Bén ni canin lëjt na̱j ree bén ni rëb na̱j ree xcompniaridi, bén rliladx ree Jesucrist abi' naban reeman nadxuudx, o rzëëbladx reeman ni ruguiaatzi reeman, o rën reeman ni ren ree luar guiën reeman Dios, o rbëë reeman xtiidx bejn, o na̱j reeman bengu', o béngubaan. Xcompniaridi bén naban ree zian ni'quid rayalt gawnëdi laa reeman.
46005012	Ad da cwenttan na̱j ganen por ree bén ni ad najt dux compniar ree loj ni raliduladx ree Jesucrist bal rajp reeman dol o ad rajpt reeman dol, Dios na̱j bén güün guialguxtis con laa reeman, per dux cwent ree na̱j guial yazuxnejz ree bén na̱j ree dux compniar ree bén rliladx ree Jesucrist. Zeel gol babëë bén cayüjn dol entr lojdi.
46006001	Zi'c chi xhie rzajcnë tijb xcompniaridi bén rliladx Jesucrist, ¿chexc zeel rëjdi loj guxtis din yabëëxnejzaman ni rzajquidi luar chedi loj ree xcompniaridi bén rliladx ree Jesucrist?
46006002	¿Id rliladxidi ya guial yu' dxej bén rliladx ree Jesucrist laa reeman na̱j bén güün xguialguxtis loj ree bénguidxliuj? Abi' bal yu' dxej güün xguialguxtis reeman loj bénguidxliuj, ¿chexquiza zeel ni ad nawëëgt ni rzajc ree xcompniaridi ad rajct rabëëxnejzidi?
46006003	¿Id ragbeedi ya guial xt loj ree xianjl Dios yu' dxej yaya'p ree guialrniabee? ¡Abi' xt mazri zile' yalëëxnejz ree ni cayza'c ree loj guidxliuj guie!
46006004	Zeel zi'c chi xhie rzajcnë lasa'di, ¿chexc zeel zëdi loj ree bén ad najt xbejn Cristo din yabëëxnejz reeman ni rzajquidi?
46006005	Canin lëjt ni guin ree din yatu lojdi. ¿Wen nid yu'czi tijb lëjt zajc yabëëxnejz ni rzajc lasa'di ya?
46006006	Per lëjt luar güündi zian aal rudëëd lasa'di loj ree bén ni ad rliladxt Dios.
46006007	Abi' natun guial gudëëd xcompniaridi loj guxtis guial cadilidi, mejorli gol gudaan ni rüjnnë reeman lëjt. Mejorli tiëbidi cuan reeman xieendi.
46006008	Per luar güündi zian, lëjtli cayüjn ree ni mal guin con ree xcompniaridi bén rliladx ree Jesucrist. Rtia'di xieen reeman abi' rüjnnëdi laa reeman ni ad rayalt güünnëdi laa reeman.
46006009	¿Id ragbeedi ya guial bén na̱j ree benmal ad zut reeman loj xguialrniabee Dios? Gol gogbee guial loj xguialrniabee Dios ad zut ree bén ni naban ree nadxuudx, në ree bén rën ree ni ad najt ree Dios, në ree bén za'në bén ad najt lacheel reeman, në ree xinguiaaw rüjn zi'c béngunaa në ree xin rën lasa' xinguiaaw zi'c béngunaa.
46006010	Në ree béngubaan, në ree bén rzëëbladx ni ruguiaatzi reeman, në ree bengu' con ree bén rnieeguijdx bejn, në ree bén raguiil xhienaag chiquied reeman xieen bejn, ad zut reeman loj xguialrniabee Dios.
46006011	Yu'di gubajn zian guia'xchej, per yan ma nayadi delant loj Dios, ma najdi par Dios, abi' ma nayabidi zi'c tijb bén ni ad wayüjnt dol por xguialrniabee Dad Jesucrist në por xSprijt Dios bén ma nabannëdi.
46006012	Walican zajc yaguieen ree zi'ctzi rayën ree, per ad gratan na̱j zagdxe par güün bejn. Zajc günan zi'ctzi rënan, per ad zatiëëbtan xhie nabee naj.
46006013	Yu' ree bejn rëb: “Guialraw na̱j par lën bejn, abi' lën bejn na̱j par guialraw.” Walican, per gunidloj Dios grop ree ni guin. Per ad walitan guial xcuerp bejn na̱j par güünman ni dxuudx ree con bén ad najt lacheelaman. Din dux cuerp ree na̱j par Dios, abi' laaman rniabee dux cuerp ree.
46006014	Dxel zi'c basban Dios dux Dad ree Jesucrist, ziangajc yasbanman dunuj ree por xguialrniabeeman.
46006015	Gol gogbee guial ma najdi tijbzi con Cristo, guial dux cuerp ree ma na̱j tiblia' xcuerpaman. ¿Wen yaca' ree xcuerp Cristo ya ni cayguie'ch ree na̱j dux cuerp ree par yunë' ree tijb béngunaa dxuudx? ¡Ad rayalt gac zian!
46006016	¿Nid ragbeedi ya guial chi runë bejn tijb bén ni ad najt lacheelaman, dxel ma najman tijbzi con bendxuudx guin? Lëjt ragbee guial loj xtiidx Dios rëb: “Grop reeman ma na̱j tijbzi.”
46006017	Per bén ni ma na̱j tijbzi con dux Dad ree Jesucrist, najman tijbzi con laaman por xSprijt Dios.
46006018	Gol gojp da't cudad ad güündi ni dxuudx ree con bén ad najt lacheelidi. Xhietëëz dol ren ad ruxhiintan xcuerp bejn zi'c rxin xcuerpaman chi rüjnman ni dxuudx con bén ad najt lacheelaman.
46006019	Din gol gogbee guial lëjt na̱j xyadoo xSprijt Dios bén ma baneeman lojdi, dxel zian zi'c ma nabandi con xSprijt Dios ad rniabeetri lëjt gajc.
46006020	Din par zian gudijx Jesucrist por dunuj ree chi gütaman loj crüjz. Zeel gol beennë xcuerpidi dxiin par güündi Dios bén zojbloj, din laaman na̱j bén rniabee lëjt.
46007001	Yan, yadxi'n diidx xcwent ni gunabdiidxidi naj loj gui'ch ni guxhaalidi lon. Naj rni zagdxe na̱j guial ad zuxhliaat bejn.
46007002	Per chitëë güün bejn dol con stijb bejn, zagdxen guial tijb gaj xinguiaaw chu' lacheel o tijb gaj béngunaa chu' lacheel,
46007003	din gudëë xinguiaaw guin gust lacheelix abi' béngunaa guin gudëëzaman gust lacheelaman.
46007004	Din chi ma baxhliaa tijb béngunaa ad laatraman rniabee xcuerp, xinguiaaw guin na̱j xin rniabee laan. Ziangajc chi ma baxhliaa xinguiaaw, ad rniabeetri xcuerpix, béngunaa guin ma rniabee laan.
46007005	Zeel xinguiaaw në béngunaa ad rayalt gudxoon xcuerpidi loj lacheelidi. Per bal ma bedi diidx con lacheelidi guial ad zugaalt lasa'di tio'p choon dxej din cwedx guiniabidi Dios, zagdxen. Per chi ma gudëd ree dxej guin, gol bachajg lasa'di stijb chitëë güün xindxab lëjt gan con ree xixgabidi.
46007006	Ad canitan lojdi guial najczi guxhliaa bejn, per ad ni maltan guial guxhliaadi.
46007007	Da xgaban na̱j guial xi nix gra ree bejn gac zi'c naj, per tijb gaj bejn ma bazaladx Dios xquiarguiejnman guial xhienaag guibanman, bal guxhliaaman o bal id zuxhliaaman.
46007008	Par ree bén xtijb në par ree béngunaa bizëjb, naj rni guial zagdxeli yaya'n reeman zi'c naj.
46007009	Per bal id zadaan reeman guial ad zuxhliaat reeman, dxel zagdxeli guxhliaa reeman luar gudëëd xcuerp reeman casti guial taan reeman.
46007010	Guiáad ree bén ma baxhliaa, ad da diidxtanan ganin lojdi, xtiidx dux Dad ree Jesucristan guial ad zaro'nt béngunaa lacheelaman.
46007011	Per bal tio'n lacheelaman ad rayalt guxhliaanëman xin ren, zagdxeli na̱j yachajg lasa' reeman stijb. Ziangajc xinguiaaw ad najt yala' lacheelix.
46007012	Yan, ni ganin ad ni guneet dux Dad ree Jesucristan, per naj rni lojdi: Bal yu' xinguiaaw rliladx Jesucrist abi' lacheelix ad rliladxt, abi' bal par béngunaa guin achet güünan, dxel ad najt yala' lasa' reex.
46007013	Ziangajc bal rliladx béngunaa guin abi' lacheelaman ad rliladxt, abi' bal par xinguiaaw guin achet güünan, dxel ziangajc ad rayalt yala' reeman.
46007014	Din xinguiaaw ni ad rliladxt Jesucrist, züjnle' Dios laax guial rliladx lacheelix. Guiáad béngunaa ni ad rliladxt Jesucrist züjnle' Dios laaman guial rliladx lacheelaman, zian güünle' Dios xi'n reex. Din bal id na̱j zian, ad nayabt xi'n reex loj Dios zi'c tijb bén ni ad wayüjnt dol.
46007015	Per bal xinguiaaw o béngunaa ni ad rliladxt Jesucrist rënman yala' lacheelaman guial rliladx lacheelaman Jesucrist, yala'ri reeman. Bén rliladx ad zajct güünman naguiejn guibannë lacheelaman laaman din ad gurejdxt Dios dunuj ree par yabajn ree con wadijl.
46007016	Din béngunaa guin ad ragbeetaman bal güünman gan chililadx lacheelaman, o bal xinguiaaw guin ma rliladx dxel ni'qui laax ad ragbeet bal güünx gan chililadx lacheelix.
46007017	Naj rni guial tijbgaj ree bén ni ma rliladx Jesucrist rayal guiban reeman loj guidxliuj guie zi'c ma bacaabee Dios laa reeman, yaya'n reeman zi'ctzi na̱j reeman chi guzuloj rliladx reeman Jesucrist. Zianan na̱j ni cayën loj ree dux compniar ree bén rliladx ree Jesucrist güün reeman.
46007018	Bal tijb bejn chi guzuloj rliladxaman Jesucrist mal yu'man sen ni ru ree bén Israel, yaya'nraman zian. O bal id yu'man sen guin chi guzuloj bililadxaman Jesucrist, ad najt chu'man sen guin.
46007019	Din achet güünan bal yu' bejn sen guin o ad yu'taman sen guin, ni mazri lasajc na̱j guial güünman zi'c rniabee Dios.
46007020	Zeel gol baya'n zi'c najdi chi guzuloj bililadxidi Jesucrist.
46007021	Bal najl zi'c bén nado' chi guzuloj bililadxil laaman, ad najtan ni chu'l xgab xhienaag güünl. Per bal zile' ad zajctril zi'c bén nado', mazri zagdxe barii loj ni najl zi'c bén nado' guin.
46007022	Bén ni na̱j zi'c bén nado' chi guzuloj bililadxaman Cristo ma najman zi'cgajc bén ni ad najt zi'c bén nado' par güünman sirv loj Cristo. Abi' bén ni ad najt zi'c bén nado' chi guzuloj bililadxaman Cristo, dxel Cristo ma rniabee laaman.
46007023	Lëjt ragbee guial ma gudijx Jesucrist zro' por lëjt, yan ma najdi par Dios. Ad rayalt tiëbidi nabee ree bénguidxliuj lëjt con ree ni rusquiee.
46007024	Zeel rnin lojdi compniar raliduladx ree Jesucrist, gol baya'n zi'c najdi chi guzuloj bililadxidi Jesucrist.
46007025	Yan lëjt bén ad waxhliaat ree, dux Dad ree Jesucrist achet rëbaman por zian. Per naj zajc gunen lëjt consejw xhienaag güündi, abi' da xgaban na̱j guial zaliladxidi ni ganin lojdi din guial raya Dios naj bacaabeeman naj cayünan mandad ni cayünan.
46007026	Zeel naladxan guial zi'c na̱j tarbajw ni caydüüd ree yan, zagdxeli na̱j guial ad zuxhliaatidi.
46007027	Bén ni ma baxhliaa ad najt gusa'n lacheelaman. Guiáad bén ni ad waxhliaat ad rayalt güünman naguiejn guxhliaaman.
46007028	Per bal rüjnl xgab guxhliaal, ad dolt na̱j guxhliaal. Ziangajc ree biinxdüb ni rën guxhliaa, ad dolt na̱j guxhliaa reem. Per rugojnan lëjt guial zienloj na̱j ni rzajc bén ruxhliaa, abi' laan ad rëntan saquidi.
46007029	Ni rënan gagbeedi na̱j guial ma caydop ree dxej ni zio'p ree loj guidxliuj guie par yaguieen ree xmandad Dios. Zeel bén ni ma baxhliaa ree gol been sirv Dios xt lod guneetzan lëjt zi'cgajc ree bén ni ad waxhliaat.
46007030	Ni'qui guialrabaa, ni'qui guialrunaya, ni'qui guial rajp bejn xhienin loj guidxliuj guie achet zajc gudxoon guial güün bejn xmandad Dios.
46007031	Bén ni ad ryaadxt ree xhienin loj guidxliuj guie, gol gunaladx guial achet rajpidi, din gra ni yu' loj guidxliuj guie najn ni rdëd.
46007032	Ni rënan na̱j guial ad zutidi xgab por ree ni yu' loj guidxliuj guie. Tijb xinguiaaw xtijb mazri rüjnx xgab por xmandad Dios, mazri rüjnx naguiejn güünx zi'c ruladx Dios.
46007033	Per tijb xinguiaaw ni ma baxhliaa mazri rüjnx xgab por ree ni yu' loj guidxliuj guie, par laax mazri rüjn naguiejn yabaanë lacheelix laax.
46007034	Dxel tio'p ma na̱j xixgabix, por Cristo në por xbéngunaax. Ziangajc tijb béngunaa ni ad waxhliaat mazri rüjnman xgab por ree xmandad Dios guidiblagaa rüjnman sirv loj Dios par güünman zi'c ruladxaman. Per tijb béngunaa ni ma baxhliaa mazri rüjnman xgab por ree ni yu' loj guidxliuj guie, mazri rüjnman naguiejn yabaanë lacheelaman laaman.
46007035	Gra ni canin lojdi, canin laan par günan lëjt yudar ad par gudxontan guxhliaadi, caninan din guibandi zi'c rayal xnejz dxel gol been gol gubajn tëë zi'c rën dux Dad ree Jesucrist sin guial gudxoon xhienin lëjt.
46007036	Chutëëz xinguiaaw rüjn xgab guxhliaanë biin rnieenëx abi' bal ma yu' biingunaa guin ijz par guxhliaam, güünri reex ni naladx reex na̱j zagdxe par laa reex. Bal guxhliaa reex, guxhliaari reex. Ad doltan guial guxhliaa bejn.
46007037	Ziangajc chutëëz bén ni ad rüjnt xgab guxhliaa, ad rayalt güünman xgab guial rüjn naguiejn guxhliaaman bal ma beenman xgab zagdxe guial ad zuxhliaataman. Din zagdxe gajcan bal id zuxhliaa bejn.
46007038	Zeel rnin lojdi zagdxen guial chu guxhliaa, per mazri zagdxe bal id zuxhliaa bejn.
46007039	Tijb béngunaa chi ma baxhliaaman, ad rayalt sunëman xinguiaaw ren chi nabannë lacheelaman. Per bal guiët lacheelaman ma zajc tia' xin ren laaman per con tijb ree xcompniaraman xin rliladx Jesucrist.
46007040	Per naladxan guial mazri zagdxe guibanman bal id zuxhliaaman stijb. Zian rünan xgab guial nabannë'n xSprijt Dios zi'cgajc lëjt.
46008001	Yan, ganin lojdi xcwent ree guialraw ni rbe'c ree bejn loj ree ni naladx reeman na̱j Dios. Dunuj ree rayagbee guial dugra ree rayignia' xhienaag yaguieen ree por ree ni guin, per yu' dxej por guialrignia' rlies bejn xvalor gajcaman. Per guialrën lasa' bejn lasajc mazri din por guial rën lasa' bejn zile' yaguieen yudar du lasa' ree din yasnuu yayignia' ree xhienaag rayal yabajn ree.
46008002	Bal yu' bén naladx guial ma bayaaloj rignia'man gra, cusquiee laagajcaman din ryaadx da'tri chignia'man.
46008003	Per bén ni rën Dios, Dios nünbee laaman.
46008004	Yan por guial raw bejn guialraw ni ma gule'c reeman loj ree ni naladx reeman na̱j Dios, dunuj ree rayagbee guial achet guialrniabee rajp ree dios guin loj guidxliuj guie, din tijbzi Dios yu'.
46008005	Majsi yu' ree bejn naladx guial yu' zien ree dios bén rniabee xanyabaa në loj guidxliuj,
46008006	per dunuj ree rayagbee guial tijbzi dux Dad ree Dios yu' abi' por laaman yu' gra ni yu' por laa tëëman nadxu' ree loj guidxliuj guie. Tijbzi Jesucrist na̱j Dad par dunuj ree abi' por laaman yu' gra por laaman tëë raya'p ree guialnaban.
46008007	Per ad grat ree bejn rüjn xgab zian. Din yu' ree bén ni guyën graloj ni naladx reeman na̱j Dios, abi' yan guial qui bililadxri reeman Jesucrist naladx reeman guial dolan gaw tijb bejn guialraw ni ma gurej loj ree dios guin.
46008008	Dunuj ree rayagbee guial ad ni rawt bejn rüjn guiban bejn mazri zagdxe loj Dios, lasa'gajcanan bal yadaaw ree o ad zadaawt ree lasa' ree guialraw guin.
46008009	Per majsi lëjt ragbee guial zajc gawidi xhietëëznin, rayal gapidi cudad ad güündi guial ree bén qui rliladxri Jesucrist güün reeman dol.
46008010	Din bal lüj guial achet naladxil rawil xhietëëznin, zojbil cayawil guialraw ni ma gurej loj ree ni ad najt dios. Dxel guguiaa tijb ree bén qui rliladxri Jesucrist lüj abi' nëgajcaman sëëbladx gaw guialraw guin majsi lën luxdooman naladxaman guial ad zagdxet na̱j ni cayüjnman.
46008011	Dxel por xguialrajquil cayüjnl guial güünman dol guial ad nixt yu' luxdooman cayawaman ni guin ree, per badxe'guijc guial në por laaman güjt Jesucrist loj crüjz.
46008012	Zeel bal rüjnl tijb ni na̱j ni mal par ree bén qui rliladxri ree Jesucrist abi' rüjn reeman dol por lüj, dolan cayüjnl delant loj Cristo.
46008013	Bal por tijb ni rawan rüjn ree da compniaran dol, mejorli ad zawtran laan chitëë güünman dol por naj.
46009001	Lëjt ragbee guial zajc günan ni rënan por guialrniabee ni ra'pan guial najn apóstol. Ma baguiaan dux Dad ree Jesucrist abi' lëjt na̱j ree bén ni ma benan gan par laaman guial ma bililadxidi laaman.
46009002	Bal yu' ree bén ni ad nünbeet naj zi'c apóstol, per lëjt ragbee guial apóstol najn. Din zi'c ma rliladxidi Jesucrist dxel ma rguien guial diidxli najn apóstol.
46009003	Abi' par ree bén ad rliladxt guial najn apóstol, ze na̱j ni rën loj reeman:
46009004	Ra'pan derejch gunee reeman ni gawan në ni guië'n.
46009005	Abi' zajc tëë guxhlian con tijb béngunaa na̱j dulasa' raliduladx ree Jesucrist din chinë'n laaman bantëëz guin gan, zi'c rüjn los demazri ree apóstoles con ree bijch Dad Jesucrist në Bëd.
46009006	¿O najzi con Bernabé bayal yaguieenan xmandad Dios dux cwentan ya?
46009007	Per ni'qui tijb suldad ad rejt loj wadijl xcwentaman, yu'czi bén rguijx xgaxtaman. Ziangajc bén rxübin uv, ¿wen id zajc gawaman laan ya? Laadx bén ni rajp vag ree, ¿wen id zajc guië'man xlejch reeb ya?
46009008	Abi' ad xixgabtzi bénguidxliujn canin lojdi, në loj ley ni badëë Dios loj Moisejs rëb zian.
46009009	Din loj ley guin rëb: “Ad gudxe'di guijxh ro' ree be gui'xh la'tgaj cayüjn reeb dxiin.” Ad rëbt Dios zian guialzi yu'man laa reeb xgab,
46009010	rëbaman zian por dunuj ree. Din zi'c bén rlia' yuj zi'c bén rusia trigo, grop reeman yu'guijc guial yu' ni yaca' reeman.
46009011	Yan ma balün lëjt xhienaag chinalidi xnejz Dios, ¿wen zro' da't yanaaban lojdi ya bal güündi dunujn yudar din gusnuu dux guialnabanan?
46009012	Bal stijb ree bén ni rusiid lëjt rile' rtia' reeman ni rayal gudëëdidi loj reeman, dxel ziangajc dunujn raya'pan mazri derejch güündi dunujn yudar. Per majsi zian dunujn achet wanaaban lojdi zi'c na̱j derejch ni raya'pan, caydaanzan ni raza'can chitëë xhie cwib guijc guial ad zucaagdiajgtri ree bejn xtiidxza'c Jesucrist.
46009013	Lëjt ragbee guial gra ree bixhioz ni rüjn sirv lën xyadoo Dios, rtia' reeman tibda'n ni rinë ree bén Israel loj Dios persi rile' rbajn reeman. Ziangajc gra ree bixhioz ni rüjn ree sirv lule' yadoo guin lod rinë ree bejn be ree par Dios, në reeman rtia' ta'n ni rinë ree bejn persi rile' rbajn reeman.
46009014	Yan laagajcan rëb dux Dad ree Jesucrist por ree bén ni rulüü xtiidxza'caman, guial por ree bén ni rulüü reeman rayal guiban reeman.
46009015	Per naj achet caca'n, ad caxhal tëëtan gui'ch guie lojdi din guneedi xhienin. Din par naj zagdxeli na̱j guiëtan luar chu' bén chiquied guialrabaa guin luxdon guial cusidan bejn ree xtiidxza'c Jesucrist.
46009016	Ad rayalt gales da valor gajcan guial cusidan bejn ree xtiidxza'c Jesucrist, din mandad guin na̱j ni bayalan. ¡Prob naj bal idan gusid bejn ree diidxza'c guin!
46009017	Zeel bal cayünan mandad guin guial ruladxan günan laan, dxel yu' ni gaca'n. Per ni'qui bal id ruladxan günan mandad guin, laan bayal günan.
46009018	Abi' ni rünan gan na̱j guialrabaa ni yu' luxdon majsi ad naxtan, majsi ad caca'tan ni rayal tia' bén ni rulüü xtiidxza'c Jesucrist, per cusnuu culün diidxza'c guin ree bejn ree.
46009019	Abi' majsi ad yu't bén rniabee naj por mandad guin, per laa naj guie par gra ree bejn din gac günan sirv xbejn Cristo.
46009020	Abi' chi za'n con ree bén Israel, rünan naguiejn persi yu'guijc reeman guial nayajcan bén Israel din günan gan gac reeman xbejn Cristo. Chi za'n con ree bén Israel bén rüjn ree naguiejn chinal xley Moisejs dxel rünan zi'c bén zinal ley guin, din günan gan gac reeman xbejn Cristo, majsi ragbeen guial ad rniabeet ley guin naj.
46009021	Abi' chi za'n con ree bén ad najt bén Israel, bén ad zinalt ree ley guin dxel majsi ragbeen guial Dios na̱j bén rniabee naj guial nabanan zi'c rniabee Cristo, per rünan naguiejn din guguiaa reeman naj zi'cgajc tijb lasa' reeman din gac günan gan gac reeman xbejn Cristo.
46009022	Chi za'n con ree bén yu'nawëëg par güün reeman o gaw reeman xhienin, dxel rünan naguiejn din su reeman zagdxe con naj din günan laa reeman yudar gac reeman xbejn Cristo. Bantëëz lod ran rünan naguiejn din guguiaa reeman naj zi'cgajc tijb lasa' reeman, din günczan gan majsi ta'nzi reeman günan gan gap reeman perdon por Cristo.
46009023	Gra ree ni guie cayünan guial rënan xtiidxza'c Jesucrist, din tiblojzi güünle' Dios naj con gra ree bén rliladx diidxza'c guin ree.
46009024	Lëjt ragbee guial chi yu' tijb carrer zien bejn ruxüün, per tijbzaman na̱j bén rtia' prem. Ziangajc lëjt gol been naguiejn tia'di ni gunee Dios.
46009025	Bén ni ruxüün ree rajp laagajc reeman cudad chitëë xhie gudxoon guxüün reeman. Rüjn reeman zian din güün reeman gan, abi' ni rüjn reeman gan na̱j tijbzi coron balag ni rigool cari. Per dunuj ree ni cayguieen ree naguiejn cayca' ree najn tijb prem ni ad yu't dxej nit.
46009026	Abi' ragbeechaawan xhienin cayünan, ad cayüntan zi'c tijb bén ni ruxüün sin guial gagbeen chexc, ad rüntan zi'c tijb bén ni rga'p sin guial gagbeeman ban ca'paman.
46009027	Zeel cusagdiaj naj gajc din gac ganabee naj gajc günan zi'c rayal günan, chitëë guial culün bejn ree xtiidxza'c Jesucrist achet yayalan delant loj Dios.
46010001	Compniar raliduladx ree Jesucrist, gol basaaladx guial dux bengol gulal ree bén binal ree Moisejs, gra reeman guza xan za̱j ni guxhaal Dios abi' gra reeman gudëd loj nijsdoo ni la nijsdoo xnia.
46010002	Zian biguien guial xbejn Moisejs na̱j reeman din gra reeman guzanë laaman xan za̱j guin, abi' gudëd reeman con laaman loj nijsdoo guin. Zian gurobnijs reeman loj za̱j guin në loj nijsdoo guin.
46010003	Gra tëë reeman gudaw guialraw ni bi't diizd xanyabaa.
46010004	Gra tëë reeman gu' nijs ni bazaladx Dios loj reeman, nijs brii lad tijb guiaj. Rën guiëban guial diizd nadxel mal naban Cristo con laa reeman lod zëtzi reeman.
46010005	Per zien reeman ad beent zi'c ruladx Dios, abi' güjt reeman niz loj yujbidx niz lod guza reeman.
46010006	Gra nine gojc din yayagbee ree guial ad laat yaguieen ree lasa' ree ni mal ni been reeman.
46010007	Ad rayalt yayën ree ni rëb ree bejn na̱j ree Dios zi'c been zien ree dux bengol gulal ree, din rëb loj xtiidx Dios xcwent reeman: “Gurej reeman, gudaw reeman dxel bisu reeman been reeman ni dxuudx ree.”
46010008	Ad rayal tëët güün bejn ni dxuudx con bén ad najt lacheelaman, zi'c been zien ree dux bengol gulal ree abi' tijb dxej güjt gajlbichoon mil reeman.
46010009	Ad zaneeguijdx tëët ree Dios zi'c been zien ree bén guin, abi' gudaw bëël laa reeman persi güjt reeman.
46010010	Ad rayal tëët yaguie'ch ree guial ad cayüjnt Dios zi'c rayal, din zian been zien ree dux bengol gulal ree abi' guxhaal Dios tijb anjl bagüjt laa reeman.
46010011	Gra ni guzac reeman cwan loj xtiidx Dios din yayagbee ree guial ad laat yaguieen ree zi'c been reeman, dunuj ree guial nabajn ree yan guial ma caydop dxej ni yadëëd ree bejn cwent loj Dios.
46010012	Zeel bén ni naladx za'dxi'ch loj xnejz Dios, mejorli gapaman cudad chitëë güün dol laaman gan.
46010013	Gra ni cazajquidi ad najtan ni ad rzajct bejn, din Dios ad zaro'nladxtaman lëjt. Ad zuslaat Dios saquidi tijb ni ad zadaantidi, abi' laaman güün lëjt yudar din gagbeedi xhienaag laadi loj ni cayajc.
46010014	Zeel compniar raliduladx ree Jesucrist, zi'c rënan lëjt rnin lojdi gapidi cudad ad goc guiëndi ni naladx ree bejn na̱j dios.
46010015	Naj ragbee guial najdi ganax bén rignia', zeel lëjt gajc gol been xgab bal zagdxe na̱j ni canin lojdi.
46010016	Chi raguieen ree zi'c been dux Dad ree Jesucrist chi gudaw reeman guxhin bigra, dxel chi radü' ree vin ni ma gogle' rasaaduladx ree rejn ni ma guxhie'man chi gütaman por dux tol ree. Abi' chi radaaw ree guiadxtil zi'c beenman, laan na̱j tijb sen guial ma nayajc ree tijbzi con laaman.
46010017	Din majsi zien nayajc ree, per zi'c rlia' tijbzi guiadxtil par dugra ree, zian rguien guial ma nayajc ree tijbzi con Cristo.
46010018	Lëjt ragbee xhienaag rüjn ree bén Israel chi rinë reeman tijb gon par Dios, abi' zi'c raw reeman tiblia' gon guin yu'guijc reeman guial ma na̱j reeman tijbzi con Dios.
46010019	Ad canitan lojdi por ree ni naladx ree bejn na̱j dios guial lasajc reen o guial lasajc guialraw ni gurej loj ree dios guin.
46010020	Din bén rüjn ree zian ad lojt Diosan rbe'c reeman guialraw guin ree, loj xindxaban rbe'c reeman laa reen. Abi' ad rëntan gaquidi tijbzi con ree xindxab guin.
46010021	Ad zacjt güündi zian par guiguien guial ma najdi tijbzi con ree xindxab guin, abi' gaw tëëdi guiadxtil con vin din guiguien guial ma najdi tijbzi con Cristo.
46010022	¿O rëndi ya yache'ch ree Dios? ¿Wen mazri raya'p ree guialrniabee guial lojman ya?
46010023	Graczi zajc güün bejn, per ad gratan na̱j zagdxe guial güünman. Majsi gra zile' güün bejn, per ad gratan rüjn sirv par güün lasa'man yudar chinalaman xnejz Dios.
46010024	Din ad rayalt yaguieen ree xgab por dunujzi ree, rayal yaguieen ree xgab por ree dux compniar ree.
46010025	Zi'c chi rziidi bëël luguia', ad guiniabdiidxidi bal ma gurejn loj xdios reeman, chitëë xhie guinialadxidi chi gawidi laan.
46010026	Din xieen dux Dad ree Dios na̱j guidxliuj con gra ni yu' lojn.
46010027	Bal tijb bén ad waliladxt xtiidx Dios na lojdi guial chitawidi lidxaman, abi' bal rëndi chedi gol chej. Gol gudaw gra ni gunee reeman lojdi ad xhie guiniabdiidxidi chitëë xhie naladxidi.
46010028	Per bal yu' xcompniaridi na guial ni cunee bén guin cayawidi ma gurejn loj xdiosaman, ad gawidi laan por bén bagojn lëjt chitëë güünman xgab mal guial ad laat cayüjndi, majsi lëjt ragbee guial xieen dux Dad ree Dios na̱j guidxliuj në ni yu' loj guidxliuj guin.
46010029	Ad canitan lëjt xcwent guial xhie naladxidi, ni canin lëjt na̱j por ree xgab ni zajc güün stijb xcompniaridi por lëjt. Per wed yu'di rüjn xgab: “Per, ¿chexc zeel ad züntan gra ni ragbeen ad najt ni mal por xixgabzi stijb bejn?
46010030	Wed rëb tëëdi: Naj ragbee guial rudën quixtëë loj Dios por gra ni rawan, ¿chexquiza zeel güün reeman xgab mal por naj?”
46010031	Per naj rni lojdi gra ree ni guin rayal gudxe'guijquidi din zi'c ni rawidi zi'c ni rë'di në gra ree ni rüjndi rayal güündi laan par güündi Dios bén zojbloj.
46010032	Gol gojp cudad xhienaag nabandi din zi'c ree bén Israel zi'c ree bén ni ad najt bén Israel con ree xcompniaridi bén rliladx ree Jesucrist ad züjnt reeman xgab mal por lëjt.
46010033	Din zian rünan, rünan naguiejn chitëë xhie naladx bejn con naj. Ad rüntan ni rüjnzi naj yudar, rünan naguiejn din günan ni rüjn yudar zien ree bejn din gac gap reeman perdon loj Dios.
46011001	Zeel gol binal zi'c rünan, zi'c zinaalan zi'c been Cristo.
46011002	Naj dád rabaanë'n lëjt guial rusaaladxidi naj, guial yu'guijquidi rüjn tëëdi zi'c balün lëjt.
46011003	Rën tëën gusaaladxidi guial Dios rniabee Cristo abi' Cristo rniabee xinguiaaw abi' xinguiaaw rniabee béngunaa.
46011004	Tijb xinguiaaw chi rgu' xhienin guijquix par cwedx guiniabix Dios o gulüüx xtiidx Dios, natu na̱j ni cayüjnx.
46011005	Ziangajc chutëëz béngunaa cabejdx canab Dios o culüüman bejn ree xtiidx Dios, abi' achet xoob guijcaman, natu gajc na̱j ni rüjnman. Güünman cwent guial najman zi'c tijb béngunaa ni biaj guijc xt garej.
46011006	Zeel bal tijb béngunaa ad rëntaman guixhioob xhienin guijcaman, gugajli guijcaman. Per bal ragbeeman, guial natun guiyaj guijcaman xt garej, mejorli guixhioob xhienin guijcaman.
46011007	Per xinguiaaw achet zajc chu' guijquix din Dios beenman laax zi'cgajczi laaman, zian rulüüx respejt ni rajpix Dios. Abi' béngunaa guial rxhioob xhienin guijcaman, zian rulüüman respejt ni rajpaman xinguiaaw.
46011008	Din ad gojct xinguiaaw con guxtil lad béngunaa, béngunaa guin gojc con guxtil lad xinguiaaw.
46011009	Ad gojct xinguiaaw par béngunaa, béngunaa guin gojc par xinguiaaw.
46011010	Zeel béngunaa rayal guixhioob xhienin guijcaman din guiguien guial xinguiaaw rniabee laaman zi'c rulüü ree anjl chu rniabee laa reeman.
46011011	Majsi delant loj Dios tiblojzi na̱j bejn, din bal id béngunaa niu achut xinguiaaw niu, abi' bal id chu xinguiaaw niu achut béngunaa niu.
46011012	Walican, guial con guxtil lad xinguiaaw gojc béngunaa, per yan por béngunaa ri't xinguiaaw loj guidxliuj, zeel zi'c xinguiaaw con béngunaa por Dios yu' reeman loj guidxliuj.
46011013	Naj rni lëjt, lëjt gajc gol been xgab bal zagdxen cwedx guiniab tijb béngunaa Dios abi' achet naxhoob guijcaman.
46011014	Bejn gajc ragbee guial natun bal id zugaj guijc xinguiaaw.
46011015	Per par béngunaa mazri zagdxe rguienman bal guyool guidxguijcaman, din rajpaman laan par gusiaawan guijcaman.
46011016	Bal chu ad za't conform por ni canin lojdi, per naj rugojn lëjt guial achet stijb costumbr raya'p ree, zian na̱j dux costumbr ree con los demazri ree bén rliladx xtiidx Dios.
46011017	Yan xcwent ni ma ganin lëjt, ad zile't ganin guial zagdxe na̱j ni cayüjndi din chi radxaag lasa'di par cwedx guiniabidi Dios, al ni ad rayalt güündi rüjndi.
46011018	Yaloj rnin lojdi biguiejnan guial chi radxaag lasa'di par cwedx guiniabidi Dios ad raya'ntidi diidx, abi' tiblad rliladxanan.
46011019	Din nawëëg najn guial ad zajct zian, abi' zian rguien chu diidxli zinal xnejz Dios.
46011020	Per por zianzi, achetri sirv rüjn guial radxajg lasa'di par gawidi xche zi'c been dux Dad ree Jesucrist.
46011021	Din tijbgajdi rüjn naguiejn diob gawidi, ad rbëjzt xcompniaridi. Abi' la'tgaj yu' ree bejn rliaan, yu'di raw da't abi' xt rzüdxidi guial rë'di zi'ctzi rëndi.
46011022	¿Id yu' lidxidi ya lod gawidi guië' tëëdi zi'ctzi rëndi?, ¿o ad rëntidi xcompniaridi bén rliladx ree xtiidx Dios ya, zeel rusa'nxtudi bénprob ree bén achet rajp? Yan, ¿rëndi ya chu' luxdon zagdxe con lëjt por zian? ¡Per zian zi'c cayüjndi, ad zajct ganin lojdi guial zagdxe na̱j ni cayüjndi!
46011023	Abi' ni balün lëjt, basidan laan por dux Dad ree Jesucrist guial guxhin ni bayü reeman laaman chi bigra gudawaman xche, cwa'man tijb guiadxtil.
46011024	Abi' chi gulox badëëman quixtëë loj Dios dxel gula'man guiadxtil guin, rëb gajman: “Guiadxtil guie na̱j da cuerpan ni ma bayün par guiëtan por lëjt. Abi' chi güündi zian, gol beenan guial gusaaladxidi naj.”
46011025	Ziangajc beennëman cojp ni yu' vin chi gulox gudaw reeman xche, dxel rëbaman: “Vin guie na̱j da rejnan ni gaxhie'n chi guiëtan par gaxhalan tijb nejz cüb guial xhienaag gac ree bejn perdon loj Dios. Abi' chi güündi zian, gol been zian guial rusaaladxidi naj.”
46011026	Zeel, beegaj chi radxaag lasa'di par gawidi xche zi'c been dux Dad ree Jesucrist, chi rawidi guiadxtil rë' tëëdi vin, zian rulüüdi guial güjtaman por lëjt, gol been zian xt chi gui'taman loj guidxliuj guie zatijb.
46011027	Yan bal yu' bén raw guiadxtil rë' tëëman vin xche guin, abi' ad yu' guijctaman ni rën guiëb ni cayüjnman, dolan cayüjnman guial ad yu'guijctaman ni rën guiëb xcuerp në xrejn dux Dad ree Jesucrist.
46011028	Zeel rayal güün bejn xgab xhienaag nabanman delant loj Dios dxel ma zajc gawaman guiadxtil guië' tëëman vin xche guin.
46011029	Din bén raw guiadxtil guin con vin guin abi' ad yu'guijctaman ni rën guiëb xcuerp Jesucrist. Laagajcaman caguiil xcasti.
46011030	Din guial rüjn ree bejn zian zeel dád ziendi ragxuu, zien tëëdi ad yu't gojl abi' zien reeman ma güjt.
46011031	Per bal yalojxgaj yaguieen ree xgab xhienaag nabajn ree loj Dios dxel ma zajc yadaaw ree xche guin, achetri xcasti Dios yayal ree.
46011032	Per ziangajc bal yu' xcasti Dios ni yayal ree, laan na̱j par guzuxnejzaman dunuj ree chitëë yaguieen ree dol, chitëë yayal ree casti ni rayal ree bén ad rliladxt xtiidxaman.
46011033	Zeel compniar raliduladx ree Jesucrist, chi radxaag lasa'di par gawidi, gol gulëjz ree xcompniaridi din gawidi tijbzi.
46011034	Per bal yu'di ad zajct cwëz guial ma rliaandi, zagdxeli gaw lidxidi chitëë yayalidi xcasti Dios guial ad züjntidi zi'c rayal. Gra ni rayal ganin lojdi, chi guialan guidganan lëjt dxel yanee ree.
46012001	Yan ganin lëjt, quiarguiejn ni runee Dios loj tijb gaj bejn por xyudar xSprijt Dios, din ad rëntan guibandi sin guial gagbeedi ni guin ree.
46012002	Lëjt ragbee guial chi gadidi güünbee Dios dxel gogdxadi, bidxga'di ni na ree bejn lojdi na̱j ree dios abi'za ni'quid rnieet reen.
46012003	Zeel gol gogbee, chutëëz bén rnieeguijdx Jesucrist, rën guiëban guial ad nabannëtaman xSprijt Dios. Achu tëët bejn zajc guiëb: “¡Jesucrist na̱j bén rniabee naj!”, bal id nabanman con xSprijt Dios.
46012004	Quiarguiejn rent quiarguiejn ren runee Dios dunuj ree, per Sprijt guin gajc na̱j bén ragnë dugra ree.
46012005	Majsi ni rent ni ren na̱j xmandad Dios ni cayguieen ree, per laagajcaman na̱j bén ni cayguieen ree sirv.
46012006	Abi' majsi garent garen cayüjn tijbgaj bejn, Dios gajc na̱j bén ni cayüjn yudar tiblojzi.
46012007	Tijbgaj dunuj ree rulüü Dios ni rayal yaguieen ree con xyudar xSprijt Dios din yaguieen ree yudar dux compniar ree.
46012008	Din con xyudar xSprijt Dios yu' ree bén ma ca' quiarguiejn par guiniee reeman, yu' tëë ree bén ma ca' quiarguiejn par chignia' reeman diidxli xcwent Dios.
46012009	Abi' por xyudar xSprijt Dios yu' ree bén ma cwa' guialrliladx ni guidiblagaa. Yu' tëë ree bén ma cwa' guialrniabee par yayüjn reeman bénragxuu ree.
46012010	Yu' tëë ree bén ma cwa' guialrniabee par güün reeman gadxagayaa ree milagr. Yu' ree bén ma ca' quiarguiejn par gudëëd reeman xtiidx Dios loj ree bejn. Yu' tëë ree bén ma cwa' ree quiarguiejn par gagbee reeman bal wali o ad walit ni canee bén rëb guial caneeman xtiidx Dios. Yu' tëë reeman ma ca' quiarguiejn par guiniee reeman gadxagayaa ree diidx, abi' yu' reeman ma ca' quiarguiejn par yadëëd reeman tijb diidx par stijb diidx.
46012011	Per por xyudar gajc xSprijt Dios rüjn bejn ni guin ree, laaman ma ragbee conin rudëëman güün tijb gaj bejn ni naladxaman na̱j zagdxe.
46012012	Din zi'c dux cuerp ree majsi zien la' najn, per tijbzi nayajc ree. Ziangajc dunuj ree guial raliduladx ree Jesucrist majsi zien nayajc ree per tijbzi nayajc ree con laaman.
46012013	Din dugra ree barobnijs por tijbzi xSprijt Dios par yayajc ree tijbzi con gra ree dux compniar ree majsi nayajc ree bén Israel o ad nayajct ree bén Israel, bal nayajc ree zi'c bén nado' o ad nayajct ree zi'c bén nado', per tijbzi ma nayajc ree din dugra ree tiblojzi nabajn ree con xSprijt Dios.
46012014	Lëjt ragbee guial ad tiblia'tzi na̱j xcuerp bejn, zien la' na̱j xcuerp bejn.
46012015	Yan bal guiëb guia' bejn: “Ad najtan tiblia' xcuerp bejn din ad najtan yaa bejn.” Per ad por ziant ad najt guia' bejn tiblia'man.
46012016	Ziangajc majsi guiëb guidiajg bejn: “Ad najtan tiblia' xcuerp bejn din ad najtan guiaalojman”, ad por ziant ad najtri guidiajgaman tiblia' xcuerpaman.
46012017	Din bal guidib xcuerp bejn niajc guiaalojman, ¿xhieza naag niguiejnman?, o bal guidib xcuerp bejn niajc guidiajgaman, ¿xhieza naag niuxi'man?
46012018	Per Dios ma ragbeeman banguin rayal guzoobaman tiblia'gaj ni na̱j xcuerp bejn din gacaman zi'c rënman.
46012019	Din bal niajc xcuerp bejn tiblojzi, dxel ad najtran cuerp.
46012020	Per zi'c ma rnin lëjt majsi zien la' na̱j xcuerp tijb bejn per tijbzi na̱j guidiban.
46012021	Ad zajct guiëb guiaaloj bejn loj yaaman: “Ad ryaadxtan lüj.” Ad zajct tëët guiëb guijc bejn loj guia'man: “Ad ryaadxtan lëjt.”
46012022	Din luar lod rulüü ad rüjnza'ct sirv, laa reen na̱j ni mazri rüjn sirv.
46012023	Abi' ree luar lod ad rguient zagdxe, raguieen ree naguiejn din guiguien reen zagdxe. Guiáad ree luar naguie'ch, mazri raya'p ree cudad luar guin ree rata'cw reen din guiguien reen zagdxe.
46012024	Ad zro't radxu' ree xgab por ree luar ni rguien, mazri raya'p ree cudad luar naguie'ch ree zeel radojt ree xhienin din guiguien zagdxe dux cuerp ree. Zianan been Dios xcuerp bejn
46012025	din chitëë yaguieen ree xgab guial yu' lod ad rüjnt sirv, guidib dux cuerp ree rüjn yudar lasa'.
46012026	Chi rdoob tiblajt xcuerp bejn guidib xcuerp bejn rdoob, abi' bal nix yu' tiblajt xcuerp bejn guidib xcuerp bejn yu' nix.
46012027	Yan ziangajc guial nayajc ree tijbzi con Cristo dugra ree nayajc ree zi'c tijbzi cuerp par laaman, tijb gaj dunuj ree nayajc ree tiblia' cuerp guin.
46012028	Abi' entr gra dux compniar ree bén rliladx Jesucrist. Dios yaloj bacaabeeman bén na̱j ree xi apóstoles Jesús, ni barojp bacaabeeman bén gudëëd ree xtiidxaman loj ree bejn, bayon bacaabeeman bén gulüü ree xtiidxaman bejn ree, dxel bacaabeeman bén gap ree guialrniabee par yayüjn reeman bénragxuu ree. Bacaabee tëëman bén güün ree gadxagayaa milagr. Bacaabee tëëman bén ni güün ree yudar bejn ree. Bacaabee tëëman bén ni nabee ree loj ree bén rliladx xtiidxaman abi' bacaabeeman bén ni rniee ree zien ree diidx.
46012029	Ad grat ree bejn na̱j apóstoles ad gra tëët ree bejn zajc gudëëd xtiidx Dios loj ree bejn, ad grat ree bejn zajc gulüü xtiidx Dios bejn ree. Ad grat ree bejn zajc güün milagr,
46012030	ad gra tëët ree bejn zajc yayüjn ree bénragxuu, abi' ad grat bejn zajc guiniee zienloj diidx ad gra tëët bejn zajc yayüjn tijb diidx zatijb diidx.
46012031	Per gol been naguiejn din gunee Dios lëjt quiarguiejn zagdxe ree, abi' naj ganin lëjt conin na̱j nejz mazri zagdxe chinalidi.
46013001	Din bal rajc rnien zienloj diidx ni rniee bénguidxliuj në xtiidx ree anjl yu' xanyabaa, per bal id rënan bejn najzan zi'c tijb guiib rzijdx o zi'c tijb plati ni yu' cha'.
46013002	O bal nayalan nudëdan xtiidx Dios loj ree bejn, o nia'pan quiarguiejn par niagbeen gra ni zëëd por Dios ni gad gagbee bejn, o nia'pan zienloj guialrignia' o nia'pan tijb guialrliladx Dios ni xt zile' guchan xliajt ree guia', per bal id rënan bejn ree achet lasajcan.
46013003	Ziangajc majsi gagui'san gra ni ra'pan loj ree bén ni ryaadx laan abi' yayü da cuerpan din che'can, per bal id rënan bejn ree achet lasajc ni cayünan.
46013004	Guial rën lasa' na̱j gap pacens lasa' bejn, gac bejn benza'c con lasa'man, ad zadëdlojt lasa' bejn, ad züjnt bejn nabë, ad züjnt bejn benro' loj lasa'man.
46013005	Guial rën lasa' na̱j gap respejt lasa' bejn, ad gac bejn naxhien, ad yalenya'man, ad chu'xyajn tëë lasa' bejn,
46013006	ad rayalt yabaa bejn por ni mal ni cayüjn bejn o ni cazajcaman, rayal yabaaman chi zë bejn xnejz.
46013007	Guial rën lasa' na̱j güün bejn perdon lasa'man ni güünnëtzi reeman laaman, abi' chililadx lasa'man, ad zadxag tëëtaman cwëzaman ni cabëzaman, taan tëëman ni rüjnnëtzi reeman laaman.
46013008	Guial rën lasa' ad yu't dxej loxan, per guialrajc yu' dxej loxan, ad zu tëëtri bén ni rudëëd ree xtiidx Dios loj ree bejn ni'qui ree bén rniee zienloj diidx.
46013009	Din yan bal rayignia' ree, tibda'nzi na̱j ni rayignia' ree abi' bal radëëd ree xtiidx Dios loj ree bejn, tibda'nzi rayagbee ree xcwentaman.
46013010	Per chi guidxin dxej yayignia' ree gran, dxel achetri lasajc ni rayagbee ree yan.
46013011	Chi gocan xindoo gunen zi'c xindoo, benan xgab zi'c xindoo, go'pan xquiarguiejn xindoo. Per chi bidxin dxej gojcan bengol basa'nan gra guial xindoo tiblad.
46013012	Ziangajc yan ad rayignia't ree gra zi'cgajc chi ad rguient zagdxe loj tijb guiaawajn, per chi guidxin dxej yadxin ree lod zojb Dios dxel yayignia' ree gra. Yan yu'zi ni rignia'n per chi guidxin dxej guidxinan lod zojb Dios dxel günbeen gra zi'c nünbeeman naj.
46013013	Choon na̱j ree ni ad yu't dxej lox, guialrliladx Dios, guialrbëz ni gunee Dios, në guial rën Dios dunuj ree. Per loj guiyon ree ni guin mazri lasajc guial rën Dios dunuj ree.
46014001	Gol been naguiejn gol guyën ree bejn, gol gurejdx gunab tëë Dios din guneeman xquiarguiejndi din güündi xmandadaman, per mazri rüjn naguiejn gapidi quiarguiejn par gudëëdi xtiidx Dios loj ree bejn.
46014002	Bén rniee tijb diidx ni ad rignia't gra bejn, güünman cwent guial achut caneenëman. Tijbzi Dios caneenëman guial achut rignia' xtiidxaman, tijbzi laaman ragbee ni caneeman per bejn ree ad ragbeet reeman ni rën guiëb ni caneeman.
46014003	Per tijb bén rulüü xtiidx Dios bejn ree cayüjnman yudar xhienaag chinal bejn xtiidx Dios, cudëëdaman consejw loj ree bejn ragu' tëëman luxdoo reeman.
46014004	Abi' bén rniee tijb diidx ni ad rignia't gra ree bejn, par tijbzi laaman na̱j ni caneeman, per bén rniee xtiidx Dios cayüjnman yudar gra ree xbejn Dios din gusnuu chinal reeman xnejzaman.
46014005	Bal zianclaa gradi niajc niniee zienloj ree diidx, per mejorlan bal zajc gulüüdi bejn ree xtiidx Dios. Din mazri lasajc guial guiniee bejn xtiidx Dios guial loj guial guinieeman zienloj ree diidx, o bajtëë bal zile' guiëbaman loj ree bejn xhie rën guiëb ni rnieeman din güün sirv ni rnieeman gra ree bejn.
46014006	Din zi'c naj bal guitixlon lëjt compniar raliduladx ree Jesucrist, abi' ganen lojdi tijb diidx ni ad zignia'tidi, ¿xhieza sirv güünan lëjt bal id canin lojdi zagdxe ni balüü Dios naj o ni ragbeen o bal id canen xtiidx Dios lojdi zagdxe o xhietëëz zatijb ni rayal gusiididi?
46014007	Zi'c tijb ni rucwejdx reeman, zi'c tijb bidxa o tijb arp bal id zucwejdx bejn laan zagdxe ad zignia't ree bejn xhienin cucwejdxaman.
46014008	Ziangajc bal id zucwejdx reeman zagdxe trompejt loj wadijl, ¿xhieza naag chignia' reeman guial ma rayal suchaaw reeman par til reeman con ree bén rayal tilnë reeman?
46014009	Yan ziangajc bal guinieenëdi bejn ree con tijb diidx ni ad rignia't reeman, ¡xhieza naag chignia' reeman ni rëbidi! Xlia'zi caneedi achut rignia' ni rnieedi.
46014010	Lëjt ragbee guial zienloj diidx yu' loj guidxliuj guie, per graczan yu' ni rëban par bén rignia' laan.
46014011	Per bal chu guinieenë naj con tijb diidx ni ad rignia'tan dxel benzit najman par naj abi' za naj benzit najn par laaman.
46014012	Zeel zi'c rëndi gapidi quiarguiejn por xyudar xSprijt Dios par güündi xhietëëz ni na̱j xchiin Dios, gol gunab loj Dios din yazaladxaman quiarguiejn lojdi din gac güündi ni rüjn sirv par gra ree xbejn Cristo.
46014013	Zeel bén ni rniee tijb diidx ni ad rignia't gra ree bejn, rayal guiniabaman loj Dios din gagnëman laaman din gac gusignia'man bejn ree ni rëbaman.
46014014	Din zi'c naj bal gabedx ganaaban Dios con tijb diidx ni ad rignia'tan dxel tijbzi da sprijtan ragbee ni canen, per naj ni'quid ragbeetan xhienin canen.
46014015	Zeel ni rayal günan na̱j, gabedx ganaaban loj Dios con da sprijtan abi' gagbeen xhie rën guiëb ni canen. Ziangajc chi rolan cant ree par Dios rayal gagbeen chignia' tëën xhie rën guiëb ni cayolan.
46014016	Din bal rnieel diidx zagdxe ree loj Dios con diidx ni ad rignia't ni'qui lüj. Dxel bén za' con lüj, ad zajct guiëbaman “Amén” chi ma gulox badëëdil quixtëë loj Dios guial ad rignia'taman ni rnieel.
46014017	Majsi nix da't badëëdil quixtëë loj Dios, per achetczi yudar beenl bén za' con lüj par gagbeeman xhienaag chinalaman xnejz Dios guial ad bignia'taman ni rëbil.
46014018	Quixtëë Dios naj mazri rajc zien loj diidx guial loj gradi.
46014019	Per majsi zian chi za'n lod rado'p ree dux compniar ree bén rliladx ree Jesucrist par ganenë'n laa reeman, par na̱j mejorli na̱j ganenë'n laa reeman con gaay diidx per diidx ni chignia' reeman në ni güün laa reeman sirv din gulüü reeman ben ren ree luar ganenë'n laa reeman con chiimil diidx ni ad rignia't reeman.
46014020	Compniar raliduladx ree Jesucrist, ad bal rüjnridi xgab zi'c xindobëz. Gol gojc zi'c xindobëz per guial ad züjntidi ni mal, per par güündi xgab gol been xgab zi'c bengol.
46014021	Loj xtiidx Dios rëb: “Gaxhalan bén rniee ree diidx ren, bén ad najt ree bén niz guie din guinieenë reeman bén guie ree. Per ni'qui zian ad zuzoobt reeman da diidxan, rëb dux Dad ree Dios.”
46014022	Zeel guial rniee zienloj diidx, najn tijb sen par ree bén ad rliladxt xtiidx Dios din chililadx reeman. Per guial rulüü bejn ree ni rën Dios gagbee reeman, laan na̱j ni güün sirv par ree bén ma rliladx ad par bén ad rliladxt.
46014023	Per ni'qui zian chi radxaag lasa'di par gucaagdiajguidi xtiidx Dios, abi' bal suloj guiniee tijb gajdi gadxagayaa diidx ni achut rignia' abi' chu' ree bén qui bililadxri xtiidx Dios o bén ad waliladxt ree xtiidxaman, ¿wen id zanaladx reeman ya guial guijquidi rajc?
46014024	Per bal chu' bén qui bililadxri o bén ad waliladxt abi' caneedi xtiidx Dios, dxel chi guiguiejnman ni caneedi, gagbeeman xhie dol cayüjn reeman, laagajcaman gagbee chu najman.
46014025	Zian gagbeeman xhienaag nabanman dxel guzuxibaman cwedx guiniabaman Dios, abi' guiëbaman guial diidxli za' Dios con lëjt.
46014026	Gra ni canin lojdi compniar raliduladx ree Jesucrist, caninan din gagbeedi guial chi rado'pidi par gucaagdiajguidi xtiidx Dios, gradi zajc güün ni chile' güündi, bén ni gool cant par Dios, bén ni gulüü ree bejn, bén gugojn bejn ree conin balüü Dios lojman, bén guiniee diidx ren ni ad rignia't gra bejn në bén gudëëd xtiidxaman loj ree bejn. Per gra ni güündi güün sirv par güünan yudar los demazri ree xcompniaridi din gusnuu sudxi'ch reeman loj ni rliladx reeman xtiidx Dios.
46014027	Bal yu' bén rniee tijb diidx ni ad rnieet gra bejn, tio'pzaman o choonzaman guiniee diidx ni rajcaman, abi' tijb gaj tijb gaj reeman guiniee, chu' tëë bén ni guiëb loj ree bejn xhie rën guiëb ni rëb reeman.
46014028	Per bal id yu' bén zajc gugojn bejn ree xhienin rëb reeman con diidx ni rajc reeman, mejorli achet guiëb reeman delant loj ree bejn. Zagdxeli laazi reeman cwedx Dios lën luxdoo reeman.
46014029	Abi' ree bén gugojn delant loj gra ree bejn conin balüü Dios laa reeman, tio'pzi reeman o choon reeman guiniee. Abi' los demazri reeman gucaagdiajg bal zagdxequi na̱j ni canee reeman.
46014030	Per bal tijb bén zojb cucaagdiajg loj hor guin gulüü Dios laaman xhienin, rayal yacwëëz bén canee din gac gugojn bén guin bejn ree xhie nin balüü Dios lojman loj hor guin.
46014031	Gra ree bén ni bayal gudëëd xtiidx Dios loj ree bejn, gradi zajc gugojn bejn ree xhienin balüü Dios lëjt, per tijb gajdi chi yayalidi din gra ree bén cucaagdiajg gusiid reeman chu' tëë luxdoo reeman.
46014032	Gol badxe'guijc guial ree bén rudëë xtiidx Dios loj ree bejn laagajc reeman rniabee laa reeman din guiniee reeman chi rayal guiniee reeman.
46014033	Din Dios ad rëntaman tijb ni ad najt xnejz, rënman tijb ni na̱j xnejz din yabedxe luxdoodi con ree xcompniaridi. Yan, zi'c rajc gra ree luar lod rado'p ree xbejn Cristo,
46014034	loj hor ni ma cucaagdiajg reeman xtiidx Dios ad yu't permis guiniee ree béngunaa rayal guzoob reeman xtiidx xixinguiaaw reeman zi'c rëb Dios güün reeman diizd gulal.
46014035	Bal xhie rën reeman gagbee reeman, mejorli lidx reeman guiniabdiidx loj lacheel reeman, din natun guiniee tijb béngunaa loj hor ni cucaagdiajg reeman xtiidx Dios.
46014036	Gol basaaladx guial ad lëjtit na̱j bén yaloj cwa' xtiidx Dios ad tijb tëëtzi lëjt ragbee xtiidx Dios din güündi zi'c na̱j xixgabidi.
46014037	Bal chu bén naladx guial ma cwa'man quiarguiejn par gudëëman xtiidx Dios loj ree bejn o por xSprijt Dios ma cwa'man xhie stijb quiarguiejn, dxel laa gagbee gajcaman guial ni cucan loj gui'ch guie najn zi'c rniabee dux Dad ree Dios.
46014038	Per bal id rliladxaman ni canin lojdi loj gui'ch guie, ziangajc ad chililadxidi xtiidxaman.
46014039	Yan zi'c ma rnin lojdi compniar raliduladx ree Jesucrist, gol been naguiejn din gapidi quiarguiejn din gudëëdi xtiidxaman loj ree bejn, ad bal gudxoondi guiniee tijb ree xcompniaridi bén rniee tijb diidx ni ad rignia'tidi.
46014040	Per gra ni rüjndi gol beenan xnejz, gol beenan zi'c rayal.
46015001	Compniar raliduladx ree Jesucrist, rën tëën gusaaladxidi xtiidxza'c Jesucrist ni ma rnin lojd, diidxza'c ni ma bililadxidi loj ni za'dxi'chidi.
46015002	Gol basaaladx guial por ree diidxza'c guin ma rajpidi perdon por xtolidi bal walidi zinalidi laan, per bal id zinalidi laan bililadx xlia'zidi laan.
46015003	Yalojxgaj balün lëjt ni basidan yaloj. Rnin lojdi guial Cristo güt por dux tol ree zi'c rëb loj xtiidx Dios.
46015004	Abi' biguie'chaman dxel ni goc choon dxej babanman zi'cgajc rëb loj xtiidx Dios.
46015005	Chi ma babanman, dxel balüülojman loj Bëd dxel loj los demazri ree apóstoles.
46015006	Zianz balüülojman në loj ree tijb cwaa ree bén rliladx laaman, gojc reeman mazri de gaay gayuu bejn. Yu' reeman ma güjt, per mazri zien reeman sta naban.
46015007	Balüü loj tëëman loj Santiaaw dxelri loj ree apóstoles.
46015008	Ni bigra balüülojman lon, naj najn zi'c tijb xindo ni rajl chi ma gudëd tiamp ni rayal galix.
46015009	Din naj ta'nzi lasajcan loj los demazri ree apóstoles, abi' ad rayalt guirii lan apóstol guial basagzin bén rliladx ree Jesucrist.
46015010	Per guial na̱j Dios benza'c zeel najn ni najn, abi' ad bayaxlia'tzaman naj din naj mazri ma benan xmandadaman guial loj los demazri ree xbejn Jesús, majsi diidxliczi ad da xtijbt naj cayünan ni cayünan, në con xyudar Dios cayünan laan.
46015011	Zeel achet güünan bal por chunin biguiejndi xtiidx Dios bal por naj o por stijb ree xbejn Jesús, ni mazri lasajc na̱j guial ma biguiejndan abi' ma bililadxidan.
46015012	Yan zi'c ma balüün lëjt xtiidx Dios guial baban Cristo, ¿chexquiza zeel yu'di rëb ad zabant ree bengüt?
46015013	Bal id zaban ree bengüt, rën guiëban guial ad babant Cristo.
46015014	Abi' bal id baban Cristo dxel achet sirv ni caylüün lëjt, ache tëët sirv ni rliladxidi laaman.
46015015	Dxel bal zianan, ganax diidx rusquieen caynan por Dios guial ma ranan ma baban Jesucrist. Abi' bal id walin guial yaban ree bengüt, dxel ad walitan guial baban Jesucrist.
46015016	Din bal id zaban ree bengüt, dxel ni'qui Jesucrist ad babantri.
46015017	Abi' bal id babanman, achet sirv guial rliladxidi laaman ache tëët perdon yu' por xtolidi.
46015018	Bal na̱j zian, xt ree bén ma güjt achet xperdon reeman majsi bililadx reeman Jesucrist.
46015019	Bal lojzi guidxliuj guie güün sirv ni baliladx ree Jesucrist dxel dunujzi ree nayajc ree bén naban mazri naya guial loj chutëëz bénan.
46015020	Per diidxliczi Jesucrist na̱j bén baban, abi' laaman na̱j quijb bén yaloj baban.
46015021	Abi' zi'c bidoonloj guialgüjt loj guidxliuj guie por tijb bejn, ziangajc por tijb bejn yaban ree bengüt.
46015022	Zi'c bidoonloj guialgüjt par gra ree bejn por Adán, ziangajc yan por Jesucrist ma yu' stijb guialnaban par ree bén rliladx laaman.
46015023	Per gra gac zi'c rayal: Yaloj Jesucrist na̱j bén baban, dxel chi gui'taman stijb dxel ma yaban ree bengüt bén bililadx ree laaman.
46015024	Abi' chi ma beenman gan gunabeeman gra ree bén rdxe'ch laaman, zi'c ree bén rajp guialguxtis në ree bén rajp graloj guial rniabee, dxel ma yayü xguialrniabeeman loj dux Dad ree Dios.
46015025	Din rayal nabee Cristo xt chi ma beeman gan canabeeman gra ree bén rdxe'ch laaman.
46015026	Abi' ni chigra gunidlojman na̱j guialgüjt.
46015027	Loj xtiidx Dios rëb guial Dios badëë guialrniabee loj Jesucrist din nabeeman gra, per ad rënt guiëban guial në Dios rniabeeman din Dios badëëd guialrniabee lojman.
46015028	Abi' dxej ni ma rniabee Jesucrist loj gra dxel yayüman guialrniabee ni badëëd Dios lojman din ma nabee tijbzi Dios gra.
46015029	Yan bal id zaban ree bengüt, ¿chexquiza zeel yu' ree bén rirobnijs xcwent ree bén ma güjt, abi'za bal id zaban ree bengüt?
46015030	Achet sirv guial nadxu'n loj ni nadxeb gra hor.
46015031	Din rugojnan lëjt, gra dxej za'n loj guialgüjt, laan na̱j ni diidxli ni rnin lëjt zi'cgajc walin guial dad nix yu' luxdon con lëjt guial najdi xbejn Cristo.
46015032	Yan bal naabzi loj guidxliuj guie güün sirv ni cayünan dxel achet sirv ni basajc ree bén Éfeso naj, na̱j reeman bendoxh zi'c ree bedoxh. Din bal id zaban ree bengüt mejorli yaguieen ree zi'c rëb ree bén rëb: “Yadaaw ree yadü' tëë ree din guixie ma bayëjt ree.”
46015033	Per naj rni lëjt ad tiëbidi gusquiee reeman lëjt. Din guial ridxga' xtiidx ree bén ni ad zët xnejz, najzan par guxhiinan zi'c nabandi.
46015034	Zeel gol been xgab zi'c rayal ad bal rüjn tëëridi dol din yu'di ni'quid nünbeetidi Dios, zeel canin lojdi zian din yaya'nxtudi.
46015035	Per wed yu'di rüjn xgab: “¿Xhieza naag yaban ree bengüt? ¿Xhienaag na̱j cuerp ni gap reeman?”
46015036	Per xgab guin xgab tontzan. Din lëjt ragbee guial chi rxübin bejn tijb xhaj xhienin, chi rliejnan dxel rnijt xhaj ni guxübinman.
46015037	Ad cwaan ni rliejn guint rxübin bejn, xhajnan rxübinman, zi'c rüjn bejn con trigo o xhietëëz stijb xhaj nin.
46015038	Per chi rliejnan ma najn cwaandoo zi'c rniabee Dios gacan, xhietëëz xhaj nin ni rxübin bejn ma yu' cwaando ni guilienan.
46015039	Zi'c nadxaa xcuerp bejn con xcuerp ree be, nadxaa tëë bëjl con xcuerp ree biguijn.
46015040	Nadxaa tëë ree ni yu' xanyabaa con ree ni yu' guidxliuj, nadxaa na̱j guialza'cdxoon ree ni yu' xanyabaa con ree ni yu' loj guidxliuj.
46015041	Nadxaa xbacha' gubijdx guial loj bëëw nadxaa tëë xbacha' ree bajl xanyabaa, xt ree bajl xanyabaa garent garen na̱j xbacha' reen.
46015042	Yan ziangajc gac con guial yaban ree bengüt. Cuerp ni rguie'ch rodxan, per cuerp ni gap bejn stijb ad yu't dxej godxan.
46015043	Cuerp ni rguie'ch rxinan, per chi yaban bejn stijb ma gapaman tijb cuerp za'cdxoon ni achet gac. Cuerp ni rguie'ch guin achet gojl yu'n, per chi yaban bejn stijb ma gapaman cuerp ni yu' gojl.
46015044	Rguie'ch cuerp ni rajp bejn loj guidxliuj guie, per chi yaban bejn stijb ma gapaman tijb cuerp ni güün sirv par xanyabaa. Din zi'c yu' cuerp par loj guidxliuj guie ziangajc yu' cuerp par xanyabaa.
46015045	Loj xtiidx Dios rëb guial yaloj Adán gojp guialnaban loj guidxliuj guie. Dxel bi't Jesucrist, bén razaladx guialnaban loj ree bejn.
46015046	Ad yalojt rajp bejn guialnaban ni gapaman xanyabaa, yalojxgaj rajpaman guialnaban loj guidxliuj guie dxel guialnaban xanyabaa.
46015047	Adán gojcaman con yuj zeel najman bénguidxliuj, per Jesucrist xanyabaa zëëdaman.
46015048	Gra ree bénguidxliuj na̱j xcuerp reeman zi'c goc xcuerp Adán loj guidxliuj guie, per chi guidxin dxej dxel gap ree bejn tijb cuerp lasa' cuerp ni rajp Jesucrist xanyabaa.
46015049	Din zi'c nayajc ree zi'c goc Adán loj guidxliuj guie, ziangajc yayajc ree zi'c na̱j Jesucrist xanyabaa.
46015050	Abi' rugojnan lëjt compniar raliduladx ree Jesucrist, cuerp ni raya'p ree loj guidxliuj guie ad zajct yayun xanyabaa lod canabee Dios. Din ni rodx ad zajct chu'n lod yu' ni ad rodxt.
46015051	Per rënan gagbeedi tijb ni achutczi wayagbee xt yan guial ad dugrat ree yayëjt, per dugra ree guidxaa zi'c nayajc ree, yaya'p ree cuerp ren.
46015052	Laan gac chi yaguiejn ree trompejt ni gugojn dunuj ree guial ma bidxin tiamp ni yarii ree loj guidxliuj guie, dxel tibrajtzi zi'ctzi chi ruchip guiaaloj bejn zian guidxaa zi'c nayajc ree. Chi guibejdx trompejt guin yaban ree bengüt dxel ad yu'tri dxej guiët reeman abi' hor zii ma bidxaa zi'c nayajc ree yan.
46015053	Din rüjn naguiejn guidxaa cuerp ni rodx por stijb cuerp ni ad yu't dxej godx guidxaa tëë cuerp ni rëjt por stijb cuerp ni ad yu't dxej guiët.
46015054	Abi' chi ma bidxaa cuerp ni rodx por stijb cuerp ni ad yu't dxej godx guidxaa tëë cuerp ni rëjt por stijb cuerp ni ad yu't dxej guiët, dxejzii na̱j dxej ni ma gojc cumplid ni rëb loj xtiidx Dios lod rëb: “Xt guin ma bayaaloj gojc gan loj guialgüjt.”
46015055	Nadxel tëë ma gojc cumplid zi'c rëb loj xtiidx Dios lod rëb: “Guialgüjt, ¿conza guial rüjnl gan? ¿Conza guial rusagzil bejn?”
46015056	Guialrusagzi guialgüjt na̱j por dol, abi' por ley ragbee bejn guial dol guin na̱j ni rniabee laaman.
46015057	Per quixtëe dux Dad ree Dios, bén rüjn dunuj ree yudar par yaguieen ree gan por xguialgüjt Dad Jesucrist.
46015058	Zeel compniar raliduladx ree Jesucrist zi'c rënan lëjt rnin lojdi, gol guzudxi'ch ad chu' tëë luxdoodi tio'p. Guixie guixie gol been naguiejn güündi mazri xmandad Dios, din lëjt ragbee guial ad ni xlia'tzi gra ni cayüjndi par Dad Jesucrist.
46016001	Yan por milia ni na̱j guto'pidi par güündi yudar stijb ree dux compniar ree bén raliduladx ree Jesucrist, gol been zi'c gunabeen güün ree bén rliladx ree Jesucrist niz Galacia.
46016002	Gazob dumingw tijb gajdi gol gule'c cintabl zi'ctzi beendi gan lën toxman, din chi guialan ad rüjntri naguiejn guido'pidi milia guin.
46016003	Abi' chi guialan, bén ni gucaabeedi par gaxhalan laa reeman chigsa'n gon guin Jerusalén gaxhalan laa reeman con gui'ch ni guiëb chu na̱j reeman.
46016004	Abi' bal guguian guial rüjn naguiejn gan dxel chinë'n laa reeman.
46016005	Yaloj gadëëdan niz Macedonia dxel guialan Corinto guidganan lëjt.
46016006	Wed xchej gazun con lëjt. Wed guidib tiamp nayaag gazun con lëjt, dxel güündi naj yudar din gan lod na̱j gan.
46016007	Ad rëntan gadëëdzi nejzan gaguixlon lëjt, rënan gaglaan con lëjt bal gunee Dios permis.
46016008	Per yan na̱j yaya'nan Éfeso xt lanij pentecostés,
46016009	din guie merczi yan catiëjb ree bejn cucaagdiajg reeman xtiidx Dios, abi' rulüü zien reeman chililadx laan, majsi zien gajc reeman rdxe'ch naj por zian.
46016010	Chi gui't Timoteo, gol been naguiejn din suman zagdxe con lëjt, din lasa'gajc xmandad Dios ni cayünan cayüjnman.
46016011	Zeel achu lëjt guiniajgaa lojman, gol beenman yudar din gusnuu xnejzaman sin guial chu'man xgab, din gui'taman guie lod cabëëzan laaman con los demazri ree dux compniar ree.
46016012	Abi' Apolos, naj guza'c laaman liaadx din nidnëman laa reeman nitixloj reeman lëjt, per ad guyëntaman ni'taman yan, per zi'tcaman guitixlojman lëjt chi guneen laaman tiamp.
46016013	Gol guzujsin gol guzujdxi'ch tëë loj ni rliladxidi Jesucrist. Gol gudaan ni gui'tzi gol guzujdxi'ch tëë.
46016014	Gra ni güündi gol beenan guial rëndi bejn ree.
46016015	Compniar raliduladx ree Jesucrist, lëjt ragbee guial Estéfanas con xfamilaman laa reeman na̱j bén yaloj bililadx Jesucrist niz Acaya, ragbee tëëdi xhienaag cayüjn reeman yudar dux compniar ree bén rliladx ree Jesucrist. Zeel rnin lojdi:
46016016	Lasa' ree bén guin gol bazoob xtiidx reeman con gra ree bén cayüjn xmandad Dios në ree bén cayüjn yudar cayajc mandad guin.
46016017	Dád nix guyu luxdon chi baguiaad Estéfanas guie, në Fortunato në Acaico. Din por laa reeman guza'can zi'cgajc chi za'n con gradi.
46016018	Laa reeman bagu' luxdon niz guie zi'c ragu' reeman luxdoodi, abi' lasa' ree bén guin gol gojp reeman respejt.
46016019	Gra ree compniar rliladx Jesucrist niz Asia guie rugajpdioz reeman lëjt. Abi' Aquila con lacheelaman Priscila con gra ree xbejn Cristo bén rado'p ree lidx reeman, rugajpdioz reeman lëjt, nayajc ree xbejn Cristo.
46016020	Gra ree dux compniar ree bén rliladx ree Cristo rugajpdioz reeman lëjt, gol bagajpdioz tëë lasa'di zi'c rayal.
46016021	Naj Pab, quijb naj cuca lëjtr guie ree par gugajpdiozan lëjt.
46016022	Bal yu' bén ad rënt dux Dad ree Jesucrist, laaman ma rayal xcasti Dios. ¡Dux Dad ree Jesucrist nayob gui'taman!
46016023	Abi' dux Dad ree Jesucrist güünle' gradi.
46016024	Zi'c nayajc ree xbejn Cristo tiblojzi rënan gradi. Amén.
47001001	Naj Pab, Dios bacaabee naj gacan xi apóstol Jesucrist, në dux compniar ree Timoteo za' con naj. Naj cuca gui'ch guie par lëjt guial ma rliladxidi xtiidx Dios luguiedx Corinto në los demazri ree bén riga' niz Acaya.
47001002	Dux Dad ree Dios con Dad Jesucrist güünle' lëjt yabe'cdxe tëë reeman luxdoodi.
47001003	Quixtëë Dios xDad Dad Jesucrist, bén na̱j Dad bén raya dunuj ree naj tëëman Dios bén ragu' du luxdoo ree.
47001004	Laaman ragu' du luxdoo ree loj xhietëëz guialrzagdiaj ni radüüd ree din gac yalu' ree luxdoo ree bén cadëd xhietëëz guialzi, yalu' ree luxdoo reeman zi'c ragu' Dios du luxdoo ree.
47001005	Din majsi cayzaagdiaj da't ree guial nayajc ree xbejn Cristo, ziangajc dád ragu'man du luxdoo ree.
47001006	Abi' bal cayzaagdiajn, cayzaagdiajn din yaguieenan lëjt yudar din chu' luxdoodi din laa tëëdi loj dol. Abi' bal cu'man du luxdoon, rgu'man du luxdoon din chu' luxdoodi din gac taandi lasa' ree guialzi ni caydüüdan.
47001007	Ad yu' nawëëgt du luxdoon con lëjt, din zi'cgajc cazagdiajdi ziangajc cayzaagdiajn dxel ziangajc yagu' Dios luxdoodi zi'cgajc ragu'man du luxdoon.
47001008	Compniar raliduladx ree Jesucrist, rayënan gagbeedi guial dád zro' na̱j ni baza'can niz Asia. Naya baza'can niz ni, par dunujn ad zadaantran, ad naguieentran nejz guial yabajnran mazri,
47001009	baguieenan xgab guial ma bayëjtan. Per baza'can zian din yadxe'guijcan guial achet zajc yaguieen dunujzan sin xyudar Dios, bén rasban ree bengüt.
47001010	Laaman babëë dunujn loj guialgüjt guin abi' gagnëman dunujn loj lasa' ree ni nadxeb guin. Dunuj ree rayagbee guial gusnuu güünman dunujn yudar,
47001011	mazri bal güündi yudar cwedx guiniabidi Dios por dunujn. Abi' bal zien ree bejn cabejdx canab Dios por dunujn dxel zien gajc reeman gudëëd quixtëë lojman zi'c cayagnëman dunujn.
47001012	Abi' ni rabaan rnin lojdi guial achetczi naduladxan guial rayagbeen nabajnan naya delant lojdi në delant loj ree bénguidxliuj, abi' diidxli cayguieenan ni rayal yaguieenan. Per ad cayguieentan zian por dux quiarguiejnzan, cayguieenan zian por xyudar Dios.
47001013	Loj dux gui'chan ad racaatan ni ad zajct goolidi o ni ad zajct chignia'di. Balzianclaa chignia'di gra ni canin lojdi.
47001014	Zi'cgajc ta'ngaj cayagbeedi guial chi gui't Dad Jesucrist zatijb lëjt yabaadi con dunujn guiáad dunujn yabaan con lëjt.
47001015	Laan na̱j ni yu'guican, zeel yaloj benan xgab nidganan lëjt din nabaadi guial ma barojp volt bidganan lëjt.
47001016	Benan xgab nidganan lëjt chi nialan niz Macedonia, abi' chi nazaan Macedonia nialan nidganan lëjt stijb, dxel nagu'nejzidi naj par Judea.
47001017	Ad güündi xgab guial chi rnin guidganan lëjt rnizan zian. Ad güündi xgab guial rünan zi'c rüjn gra ree bénguidxliuj, ganin guialan abi' ragbeen guial ad zialtan.
47001018	Dios ragbee guial ad raguie'chtan yaguieenan ni rayagbeen ad zaguieentan.
47001019	Din Jesucrist Xi'n Dios, bén ni ma baguien xtiidx lojdi, naj con Silvano con Timoteo, ad najt Jesucrist bén na güünman ni ragbeeman ad züjntaman, laaman ganax diidxli rnieeman.
47001020	Din por laaman rajc cumplid gra ree xpromejs Dios. Zeel por laaman raguie'ch ree “Amén” chi radëëd ree quixtëë loj Dios.
47001021	Abi' Dios laaman cayüjn dunuj ree yudar con lëjt din yadxu'dxi'ch ree loj ni nayajc ree tijbzi con Cristo, Dios bacaabee dunuj ree din yayajc ree par laaman.
47001022	Laaman gule dunuj ree par laaman, abi' guxhaal xSprijtaman bén nabajnnë' ree zi'c tijb sen guial yaca' ree ni yaca' ree.
47001023	Yan bal gadan ga Corinto zi'c benan xgab, Dios ragbee guial gadan ga guial ad rëntan gadilë'n lëjt, abi' Dios gudëëd naj casti bal id wali ni canin.
47001024	Ad cayguieentan naguiejn yanabeen lëjt xhienaag chililadxidi Jesucrist, din dunujn rayagbee guial diidxli za'dxi'chidi loj ni rliladxidi Jesucrist, ni cayguieenan na̱j guial yaguieenan lëjt yudar din chu' luxdoodi nix guibandi.
47002001	Zeel benan xgab ad zidganatan lëjt yan, chitëë chu'naya luxdoodi.
47002002	Din bal gagu'nayan luxdoodi, ¿chuza cu' luxdon nix bal ma badxe'nayan luxdoodi lëjt ragu' luxdon?
47002003	Zeel bacan zi'c bacan loj gui'ch ni guxhalan lojdi, din chi guialan ad cu'di luxdon naya luar cu'di luxdon nix. Abi' naj ragbee bal yu' luxdon zagdxe gradi yu' luxdoo zagdxe por zian.
47002004	Chi bacan gui'ch guie dád guyun xgab abi' guyunayan xt ronan bacan diidxnaa ni bacan loj gui'ch guie, per ad bacatan gui'ch guin par gagu'nayan lëjt, bacanan par gagbeedi guial rën da'tan lëjt.
47002005	Bal yu' tijbidi ma badxe'naya naj, per ad najtzi guyunaya nëgajc lëjt guyunaya. Rnin në lëjt chitëë gadëëdlajn guial ganin graczidi guyunaya por zian.
47002006	Per naj rni lojdi compniar raliduladx ree Jesucrist, ma gojczi yan con casti ni ma badëëdidi loj bén guin.
47002007	Yan gol beenman perdon gol bagu' tëë luxdooman chitëë chu'naya luxdooman xt ad zadxejlt xhie güünman.
47002008	Zeel rniaaban lojdi, gol been naguiejn din gagbeeman guial rëndi laaman zi'cgajc guyëndi laaman guia'xchej.
47002009	Gui'ch ni guxhalan lojdi gocli, guxhalanan din gagbeen bal ruzoobidi da diidxan guial güündi gra ni ganin lojdi.
47002010	Yan chutëëz bén güündi perdon, nëgajc naj gün laaman perdon. Abi' bén ma benan perdon, bal yu' ni günan perdon, benan laaman perdon delant loj Cristo por lëjt
47002011	chitëë güün xindxab dunuj ree gan, din dunuj ree rayagbee xhienaag na̱j xguialrusquiee xindxab.
47002012	Chi bidxinan guiedx Troas par ganen xtiidxza'c Jesucrist, dád gognë Dios naj par günan mandad guin ni.
47002013	Per ad nixt guza'can guial ad bidxaaglojtan dux compniar ree Tito. Zeel basa'nan bén guin ree abi' wan Macedonia.
47002014	Per quixtëë Dios guial por Jesucrist guixie guixie cayagnëman dunujn chitëë xhie güün dunujn gan abi' por dunujn cayagbee ree bejn xtiidxza'c Jesucrist, diidxza'c guin ree na̱j zi'c tijb ni rliaa nejxh ni rire'ch cha' guidibczi.
47002015	Abi' por Jesucrist dunujn nayajc zi'c tijb go'xh ni rliaa nejxh delant loj Dios, go'xh ni rdxin loj ree bén rliladx Jesucrist në loj ree bén ad rliladxt.
47002016	Par ree bén ad rliladxt laaman, dunujn nayajc zi'c tijb go'xh ni rugüjt, per par ree bén rliladx laaman dunujn nayajc zi'c tijb go'xh ni runee guialnaban. Per, ¿chu zajc güün ree ni guin sin xyudar Dios?
47002017	Dunujn ad cayguieentan negojs con xtiidx Dios zi'c rüjn garol ree bejn, dunujn raguieenan zi'c rayal, zi'c ma bacaabee Dios dunujn yaguieenan. Abi' Dios ragbee guial por guial nayajcan xbejn Cristo zeel raneen xtiidxaman.
47003001	Chi ranan zian, ad naladxidi guial dunuj gajcan cayles dux valoran. Lëjt ragbee guial ad rüjnt naguiejn yalüün tijb gui'ch lojdi par gagbeedi chu dunujn o yanaaban gui'ch lojdi ni güün dunujn yudar par gagbee ree bejn chu nayajcan zi'c rüjn ree ben ren.
47003002	Din lëjt gajc na̱j tijb gui'ch par dunujn, gui'ch ni yu' du luxdoon ni rool ree bejn ni nünbee tëë reeman.
47003003	Zi'c rulüü yaguie'ch ree lëjt na̱j tijb xtiidx Cristo ni bacaan, per ad bacaatanan con tint, bacaanan con xSprijt Dios bén naban, tijb ni ad cwat loj tijb guiaj nata', cwan luxdoo ree bejn.
47003004	Dunujn raya'p Dios confianz por Jesucrist,
47003005	abi' ad raguieentan xgab guial yu' ni raguieen dunujzan, din gra ni raguieenan, raguieenan laan con xyudar Dios.
47003006	Dios na̱j bén razaladx dunujn quiarguiejn par yagojnan bejn ree xcwent nejz cüb ni ma yu' par yadxin ree loj Dios, nejz cüb ni ad ryaadxt chinal bejn tijb ley ni zëëd loj gui'ch, per rüjn naguiejn chinalaman ni zëëd por xSprijt Dios. Din ley castizi na̱j ni zidnën, per xSprijt Dios guialnaban na̱j ni rudëëman loj ree bejn.
47003007	Abi' majsi castizi na̱j ni zidnë ley ni badëë Dios loj Moisejs loj tijb guiaj nata', per dád bidiin bacha' loj Moisejs chi cwa'man ley guin, xt ad gojct nuguiaa ree bén Israel lojman por bacha' guin, bacha' ni ta'ngaj ta'ngaj gunidlojn.
47003008	Bal chi bi't ley guin gojc zian, yan, ¡mazri ni za'cdxoon na̱j guial gucaagdiajg ree bejn xcwent nejz cüb ni rulüü xSprijt Dios ni ma rajp bejn con Dios!
47003009	Din chi bi't ley ni ridnë casti par ree bejn, con bacha' bi'tan, yan, ¡mazri ni za'cdxoon na̱j guial guien ree bejn xhienaag gac reeman naya delant loj Dios!
47003010	Abi' bal ni za'cdxoon gojc chi bi't xley Dios loj guidxliuj guie, yan achetczi lasajc guialza'cdxoon guin par guialza'cdxoon ni na̱j por nejz cüb ni ma rajp ree bejn con Dios.
47003011	Abi' bal ni ad rüjnt sirv par gra tiamp, bi'tan con tijb ni za'cdxoon, yan mazri ni za'cdxoon na̱j ni ad yu't dxej nit.
47003012	Abi' guial yu'guijc ree zian, zeel sin guialrdxeb caylüünan bejn ree.
47003013	Ad raguieentan zi'c been Moisejs, basiaaw lajd lojman chitëë gagbee ree bén Israel guial ziquied guialrulaa bacha' lojman, bacha' ni laa gunit gajc.
47003014	Per ad lojtzi Moisejs biaaw, ne gajc xquiarguiejn ree bejn biaaw. Din xt yandxej chi rool reeman loj xtiidx Dios ni bacaa Moisejs, achet rignia' reeman, tijbzi por Jesucrist zajc chignia' reeman laan.
47003015	Per xt yandxej chi rool reeman ni bacaa Moisejs ad rignia't reeman guial sta nayaaw xquiarguiejn reeman.
47003016	Per bén rliladx Jesucrist, laaman rxhial xquiarguiejnman.
47003017	Din tijbzi na̱j Jesucrist con xSprijt Dios, abi' lod ma naban bejn con xSprijt Dios achetri rniabee laaman.
47003018	Zeel achetri nayaaw duloj ree zi'c been Moisejs, din dunuj ree nayajc ree zi'c guiaawajn lod rguien xbacha' Jesucrist abi' chaawladx cayajc ree zi'c rënman yayajc ree, abi' guixie guixie cusniman dunuj ree por xSprijtaman.
47004001	Zeel zi'c ma baya Dios dunujn abi' gulejman dunujn par yaneen xtiidxaman, ad zadxagtan yaguieenan mandad guin.
47004002	Dunujn achet raquie'chan, achet ni ad rünjt sirv cayguieenan, ad caysquieetan bejn ree ad caychaa tëëtan xtiidx Dios. Dunujn cayneen ni na̱j xtiidxli Dios, abi' bejn gajc ree zajc gagbee guial cayguieenan xnejz delant loj Dios.
47004003	Per bal yu' bén ni ad rignia't xtiidxza'c Jesucrist ni cayneen, ad rignia'taman laan guial ad zëtaman loj xnejz Dios.
47004004	Abi' xindxab rniabee loj guidxliuj guie ma bascajyix xquiarguiejn reeman, guial ad rënt reeman chililadx reeman, chitëë gusni xtiidxza'c Jesucrist laa reeman abi' ad zajct guguiaa reeman xguialrniabeeman, laaman guial najman zi'c gajczi Dios.
47004005	Ad caytie'chtan dux tiidx gajcan, ni caytie'chan na̱j xtiidxza'c Jesucrist, bén na̱j Dad par dunuj ree. Abi' ni ranazan lojdi guial cayguieenan sirv lëjt por guial rayënan Jesucrist.
47004006	Abi' laagajc Dios ni gunabee persi bani loj guidxliuj guie chi gule'cchaawaman laan, laagajcaman basni dux quiarguiejnan, guxhalaman dux quiarguiejnan din yayignia'n xhienaag na̱j xguialrniabeeman, guialrniabee raguiaa ree por Jesucrist.
47004007	Gulejman dunujn par yaguieenan ni cayguieenan, majsi nayajczan zi'c guiajs bajn din guiguien guial gra guialrniabee zëëd por Dios ad por dunujtan.
47004008	Majsi graloj guialzi caydüüdan per ad ralenya'tan. Majsi rulüü achetri zajc yaguieenan, per radxejl gajc xhienaag yaguieenan.
47004009	Majsi xhietëëz rüjnnë bejn dunujn, per ad riro'nladxt Dios dunujn. Rguin reeman dunujn per ad runidlojt reeman dunujn.
47004010	Bantëëz guin zio'n nadxu'n loj guialgüjt zi'cgajc guzajc Jesucrist, per zian ralüün guial raya'pan xguialnabanman.
47004011	Dxel la'tgaj nabanan, guixie guixie nadxu'n loj guialgüjt guial nayajcan xbejn Jesucrist, per zian ralüün guial raya'pan xguialnabanman, majsi guidxin dxej nit dux cuerpan.
47004012	Nadxu'n loj guialgüjt guial caytie'chan xtiidx Jesucrist, per por zian ma rajpidi guialnaban delant loj Dios.
47004013	Loj xtiidx Dios rëb: “Guial bililadxan, zeel gunen ni gunen.” Yan ziangajc guial raliduladxan xtiidx Dios zeel cayneen laan.
47004014	Din dunujn rayagbee guial Dios, bén basban dux Dad ree Jesucrist loj guialgüjt, ziangajc yasbanman dunuj ree guial ma nayajcan tijbzi con Jesucrist dxel lëjt con dunujn tijbzi chignëman dunuj ree lod zojbaman.
47004015	Din gra ni cayguieenan në gra ni cayza'can, cayza'can zian din yaguieenan lëjt yudar din gusnuu gacxhiej ni rliladxidi Jesucrist. Zian ma gac ree bejn mazri zien gudëëd reeman quixtëë loj Dios, guza't tëë reeman laaman zagdxe.
47004016	Zeel ad ralenya'tan. Din majsi cayo'xh dux cuerpan por mandad guin, per dux sprijtan guixie guixie caycüb Dios laan.
47004017	Achetczi lasajc ree guialzi ni caydüüdan loj guidxliuj guie din najn ni rdëd, per por guialzi guin ree rayalan xguialnaza'c Dios, guialnaza'c ni lasajc mazri abi' ad yu't dxej nitan.
47004018	Din dunuj ree ad cayguieent ree naguiejn yaya'p ree ni raguiaa ree loj guidxliuj guie, cayguieen ree naguiejn din yaya'p ree ni ad raguiaat ree. Din ni raguiaa ree loj guidxliuj guie yu' dxej nit reen, per ni ad raguiaat ree yan ad yu't dxej nit reen.
47005001	Dunuj ree rayagbee guial dux cuerp ree na̱j zi'c tijb yu cenci par dux sprijt ree loj guidxliuj guie, yu ni yu' dxej nit. Per rayagbee ree guial xanyabaa Dios gunee dunuj ree stijb cuerp, cuerp ni ad gojct por bénguidxliuj zi'c rajc tijb yu, abi' cuerp guin yaya'p ree par tiblayaa.
47005002	La'tgaj raya'p ree cuerp guie loj guidxliuj ralu' ree guialquia, par dunuj ree xi nix diob guidxin dxej yaya'p ree cuerp ni yaya'p ree xanyabaa.
47005003	Din ad ganaxtizi Sprijt yayajc ree xanyabaa, nëgajc cuerp yaya'p ree.
47005004	La'tgaj raya'p ree cuerp ni raya'p ree loj guidxliuj guie, cayzaagdiajn nadxu'n xgab por ni cayza'can. Ad ranatan guial rayënan yayëjtan, ni rayënan na̱j guial yaya'pan cuerp cüb ni yaya'pan par tiblayaa din nit dux cuerpan ni rayal nit.
47005005	Dios been dunuj ree zi'c nayajc ree abi' banee xSprijtaman duloj ree zi'c tijb sen guial gac zi'c naman gac.
47005006	Zeel zianczi raya'p ree confians, abi' dunuj ree rayagbee guial la'tgaj nabajn ree loj guidxliuj guie, zijt nadxu' ree guial lod zojb dux Dad ree Jesucrist.
47005007	Per dunuj ree zunaal reeman guial raliduladx ree laaman ad guial raguiaat ree xhienaag gac.
47005008	Zeel raya'p ree confians guin, abi' ma rayën ree yasa'n ree cuerp ni raya'p ree loj guidxliuj guie din yo' ree yuchu' ree con Jesucrist.
47005009	Zeel achet güünan bal loj guidxliuj guie o bal xanyabaa, per ni rayën ree na̱j guial yaguieen ree zi'c rën Cristo.
47005010	Din dugra ree rayal yadxin lojman lod güünman guialguxtis din tijbgaj dunuj ree yaca' ni rayal ree, por ni zagdxe o por ni mal ni baguieen ree loj guidxliuj guie.
47005011	Zeel por respejt ni raya'p ree Jesucrist, cayguieen ree naguiejn guidxga' ree bejn xtiidxaman. Abi' Dios ragbee guial dunuj ree cayguieen ree zi'c rayal, balzianclaa në lëjt güünbee dunujn guial dunujn cayguieencan xnejz.
47005012	Ad caylest dux valoran, ni rayënan na̱j guial yabaadi guial gagbeedi ni na̱j diidxli por dunujn, din gac yadxi'di diidx loj ree bén rüjn naguiejn yaya'n reeman zagdxe delant loj ree bejn luar güün reeman xgab xhienaag naban reeman delant loj Dios.
47005013	Yan bal par bejn rajc duguijcan por ni cayguieenan, per cayguieenan laan por Dios. Abi' bal par lëjt nadëdguienan zeel cayguieenan mandad guie, cayguieenan laan par yaguieenan lëjt yudar.
47005014	Guial rën Cristo dunujn zeel cayguieenan ni cayguieenan, din dunujn rayagbee guial Cristo güjt par gra bejn abi' gra ree bejn ma na̱j zi'c bengüt par dol.
47005015	Abi' Jesucrist güjtaman por gra bejn din bén chililadx ree laaman ad zabajntri reeman zi'ctzi rën reeman, ma guiban reeman zi'c rënman, laaman guial güjtaman por laa reeman abi' babanman stijb.
47005016	Zeel bal guia'xchej baguieen ree xgab guial na̱j Cristo tijbzi bénguidxliuj, per ad najtri dux xgab ree zian por laaman. Abi' ad rayidxga'tri ree guial chu na̱j bejn,
47005017	din chutëëz bén ma na̱j tijbzi con Cristo, ma bidxaa mod ni nabanman. Ma nabanman garen guial loj ni gubanman guia'xchej.
47005018	Per gra nine na̱j por xyudar Dios, laaman been persi raya'p ree nejz par yadxin ree lojman por Jesucrist, abi' laaman gule dunujn din yagojnan bejn ree xhienaag din gap reeman nejz par guidxin reeman lojman.
47005019	Din tijbzi na̱j Dios con Jesucrist abi' por Jesucrist rüjn Dios naguiejn gap ree bejn nejz par guidxin reeman lojman, por Jesucrist ma nayab ree bejn sin dol delant loj Dios, zianan na̱j ni bacaabeeman dunujn yagojnan bejn ree.
47005020	Zeel dunujn nayajc bén canee por Cristo, caydëëdan xtiidx Dios din gagbee ree bejn xhie rniab Dios güün reeman. Abi' por Jesucrist ranaaban lojdi: Gol guzuj zagdxe con Dios.
47005021	Din Jesucrist achetczi dol beenman, per por dux tol ree baslaa Dios güjtaman zi'c tijb béndol din por laaman, cuguiaa Dios dunuj ree zi'c tijb bén ni ad wayüjnt dol.
47006001	Zeel zi'c cayguieenan xmandad Dios, dunujn ranaab lojdi: Ad güünbee xlia'di guial rën Dios lëjt.
47006002	Din loj xtiidxaman rëb: Chi bidxin dxej guidxga'n lüj, bidxga'n lüj abi' chi bidxin dxej gapil perdon dxel beenan lüj yudar. Abi' dunujn rana lojdi guial ma bidxin dxej guin par lëjt, ma bidxin dxej guidxga' Dios lëjt në dxej güünman lëjt perdon.
47006003	Dunujn ad cayguieentan tijb ni güün guial ad zaliladxtri ree bejn Jesucrist, ad cayguieentan tijb ni guiëb ree bejn guial ad cayguieentan zi'c balüün bejn ree.
47006004	Par gra caylüün bejn ree guial dunujn nayajc bén cayüjn sirv Dios caydaan tëën xhietëëz ni raza'can, zi'c guialzi, tarbajw, ni naya,
47006005	në guial naa ni rüjn ree bejn dunujn. Në guial rgu' reeman dunujn ladxguiib, rgu' tëë reeman dunujn loj wadijl, ni radxagan guial tant zien ni raguieenan, ni ralëën bacaal, ne guialrliaan ni radüüdan.
47006006	Caylüü tëën bejn ree chu nayajcan guial nabajnan zi'c rayal, guial rayagbeen conin na̱j diidxli, guial raya'pan pacens nayajc tëën benza'c con ree bejn, guial nabajnan con xSprijt Dios, guial diidxli rayënan ben ren ree,
47006007	guial ranen ni na̱j diidxli, guial cayüjn Dios dunujn yudar, në guial radëën consejw loj ree bejn o radxi'n xtiidx ree bejn con xtiidx Dios.
47006008	Yu' dxej rajp ree bejn dunujn respejt, yu' tëë dxej rnieeguijdx reeman dunujn. Yu' dxej rniee reeman diidxza'c ree por dunujn, yu' tëë dxej rniee reeman dunujn diidxguijdx. Rüjnnë reeman dunujn zi'c bén rusquiee majsi diidxli na̱j ni raneen.
47006009	Yu' dxej rüjn reeman zi'c bén ad nünbeet dunujn, majsi nünbee reeman dunujn. Majsi rulüü ma yayëjtan per ad rayëjttan, abi' majsi xhietëëz rüjnnë reeman dunujn per ad rugüjtt reeman dunujn.
47006010	Majsi yu' naya du luxdoon, per raguieenan naguiejn din guiguien guial yu' du luxdoon nix. Majsi bénprob dunujn per por dunujn zien ree bén ma na̱j rijcw niz loj Dios guial ma ragbee reeman xtiidxaman. Majsi achet raya'pan loj guidxliuj guie, per achet rayaadxan.
47006011	Bén Corinto, dunujn ma ranan gra por dunujn, achet ni naguie'ch par dunujn guial diidxli rayënan lëjt.
47006012	Dunujn ad rlioxt rayënan lëjt, lëjt bal id rënridi dunujn.
47006013	Per naj rnienë' lëjt zi'c rnieenë tijb dad gra xi'nman: Gol guyën dunujn zi'c rayënan lëjt.
47006014	Gol gojp cudad xhie ree compromis güündi con ree bén ad rliladxt Dios, din garen na̱j xixgab ree bén ma zinal ree xnejz Dios guial loj xixgab ree bén contzi naban. Garen na̱j xixgab ree bén ridxga' xtiidx Dios guial loj xixgab ree bén ad ridxga't laan.
47006015	Lëjt ragbee guial ad zajct gac Cristo tijbzi con xindxab, ziangajc garen na̱j bén rliladx Cristo guial loj bén ad rliladxt laaman.
47006016	Garen na̱j ree bén rliladx dux Dad ree Dios guial loj ree bén rliladx ni naladx reeman na̱j dios. Din dunuj ree guial raliduladx ree Dios naban, dunuj ree nayajc xyadooman zi'c rëb tiblajt loj xtiidxaman lod rëb: Naj gabajnnë' laa reeman gazu tëën con laa reeman bantëëz guin che reeman. Naj gac xDios reeman abi' laa reeman gac da bejnan.
47006017	Rëb tëë loj xtiidx Dios: Gol barii loj ree ben mal, gol been tiblad. Ad güündi ni dxuudx din yaca'n lëjt,
47006018	abi' naj gac tijb Dad par lëjt guiáad lëjt gaquidi da xi'ngaanan në daxi'ndxa'pan. Zian rëb dux Dad ree Dios bén ca' gra guialrniabee.
47007001	Ni guin ree na̱j ree promejs ni ma been Dios con dunuj ree nayajc ree bén rliladx ree Jesucrist. Zeel rayal yaguieen ree naguiejn yabajn ree naya. Yasa'n ree tiblad dol, xgab mal, në gra ree ni dxuudx. Abi' guixie guixie yaguieen ree naguiejn yabajn ree zi'c rën Dios por respejt ni raya'p reeman.
47007002	¡Gol gojc benza'c con dunujn! Dunujn achet waguieenan lëjt, achet ni mal waguieenan lëjt ad wasquiee tëëtan lëjt.
47007003	Ad naladxidi caneguijdxan lëjt, din zi'c ma rnin lojdi diizd guia'xchej guial dunujn rayënan lëjt, abi' majsi yayëjtan o majsi yabajnan per tijbzi nayajcan con lëjt.
47007004	Dád ra'pan lëjt confianz abi' dád rabaanë'n lëjt. Majsi xhietëëz guialzi caydüüdan, per zi'c rgu'di du luxdoon nix zeel dád rabaan, majsi xhietëëz cayza'can
47007005	Din diizd chi badxinan niz Macedonia achetczi guial yaziiduladxan por gra ni cayza'can, zi'c ni rüjnnë ree bejn dunujn në guialnadxeb ni caydüüdan.
47007006	Per Dios bén ragu' luxdoo ree bén yu'naya luxdoo, laaman bagu' du luxdoon chi bi't Tito guie.
47007007	Abi' ad guialzi bi'ttaman bayu du luxdoon nix, në guial bagu'di luxdooman zeel bayu du luxdoon. Naman du lojn guial dád rëndi guguiaadi naj, yu' tëëdi xgab yu'naya tëëdi por naj. Laan na̱j ni rabaanë'n guial yu'quidi xgab por naj.
47007008	Majsi naya guyu luxdoodi por gui'ch ni guxhalan lojdi, per achet naladxan. Majsi dád naya guyu luxdon chi guxhalanan guial ragbeen zunayadi tibladëd,
47007009	per yan nix yu' luxdon, ad guial guyu nayatidi, yu' luxdoon nix din por guialguyunaya guin ma bayüjndi xgab zëdi loj xnejz Dios. Guyunayadi abi' gudaandi zi'c rën Dios, abi' achet ni mal baguieenan lëjt.
47007010	Din chi runaya luxdoo bejn zi'c rën Dios, guialrunaya guin rüjn yudar persi rayüjn bejn xgab por xtolaman, zian rarii bejn loj casti, abi' ad yu't dxej yayüjn bejn xgab guial gulaaman loj casti guin. Per guial runaya luxdoo bejn abi' ad rüjntaman naguiejn chu'man loj xnejz Dios, dxel ad zajct gapaman guialnaban delant loj Dios.
47007011	Per lëjt gol baguiaa zi'c ma been yudar guial guyunayadi abi' gudaandi zi'c rën Dios. Por guial guyunayadi nayob beendi naguiejn bazuxnejzidi ni ma rnin cayüjn tijb lëjt, abi' balendi bidxeb tëëdi por ni cayüjnx. Dxel ma rënejzdoodi gazun con lëjt, badëë tëëdi laax casti zi'c rayal. Por gra ni beendi zian biguien guial achet dol rajpidi por zian.
47007012	Gui'ch ni guxhalan lojdi, ad guxhaltanan guialzi rünan xgab por bén cayüjn dol guin o guial rünan xgab por bén cazagdiaj por xtol bén guin. Guxhalan gui'ch guin lojdi din gulüüdi loj Dios guial yu'guijcquidi dunujn.
47007013	Laan na̱j ni rabaanë'n guial beenquidi zian. Abi' yan mazri rabaan guial raguiaan Tito yu' luxdooman zagdxe baguiaadaman guial dád naza'c gojquidi con laaman.
47007014	Zeel ad basa'nxtutidi naj por gra zi'c bazatan lëjt lojman. Din gra ni rën por lëjt na̱j diidxli zi'c ragbeedi guial dunujn ganax diidxli raneen, abi' tëë diidxli na̱j ni raguie'chan loj Tito por lëjt.
47007015	Yan dad rusaaladxaman lëjt guial rusaaladxaman xhienaag bazoobidi xtiidxaman në gra respejt ni gopidi laaman chi guzuman con lëjt.
47007016	Dád nix yu' luxdon guial ra'pan lëjt confianz par gra.
47008001	Yan compniar raliduladx ree Jesucrist, rayënan gagbeedi xhienaag cayagnë Dios bén rliladx ree Jesucrist niz Macedonia.
47008002	Majsi xhietëëz cazajc reeman, per ad rucwëëzt rguien guial dád rabaa reeman. Majsi dád bénprob reen, per dad rabaa reeman rudëëd reeman cintabl par gagnë reeman bejn ree.
47008003	Naj ragbee guial diidxli been reeman yudar bejn ree xt lod baneetzan laa reeman. Laa reeman been yudar mazri guial loj ni baguieenan xgab, sin guial chu güün laa reeman naguiejn.
47008004	Dád been reeman naguiejn du lojn din yatiëjban guial në laa reeman güün yudar bén rliladx ree Jesucrist,
47008005	abi' been reeman yudar mazri guial loj ni baguieenan xgab, laan na̱j guial diidxli ma basa'n laagajc reeman loj Dios, laan na̱j ni been reeman yaloj. Zeel yan ma za' reeman par güün reeman ni yaguie'chan loj reeman guial rën reeman güün reeman zi'c rën Dios.
47008006	Zeel yan zi'c ma guzuloj Tito cuto'paman yudar guin, raguie'chan lojman din gulox guto'paman laan entr lëjt.
47008007	Dunujn rayagbee guial par gra zagdxe zëdi: Diidxli rliladxidi Jesucrist, ragbeedi xcwentaman, achet ryaadxidi par guinieedi xtiidxaman, za'sindi par güündi laaman sirv rën tëëdi dunujn, yan gol been naguiejn din guiguien guial najdi benza'c par güündi yudar con ni ranan lojdi.
47008008	Ad rüntan lëjt naguiejn guial gudëëdi ni rdo'p, per rugojnan lëjt zi'c rabaa ree ben ren guial rüjn reeman yudar, din bal rëndi gulüüdi guial diidxli rëndi xcompniaridi.
47008009	Din lëjt ragbee zi'c naza'c Dad Jesucrist, bén basa'n gra guialnaza'c xanyabaa, abi' bi'taman loj guidxliuj zi'c tijb bén ni achet rajp din por laaman yayal në lëjt xguialnaza'c Dios.
47008010	Zeel rnin lojdi guial zagdxen gulooxidi ni guzulojdi gudibijz. Yaloj lëjt been xgabza'c guial güündi yudar, abi' laa guzuloj gajquidi.
47008011	Yan zi'cgajc yu' luxdoodi nix guzulojdi, ziangajc gol babaa gusnuudi gudëëdi ni rdo'p zi'ctzi galguzujdi.
47008012	Din chi diidxli rën bejn güünman yudar, xhietëëz naag zajc güünman yudar. Ad rayalt gudëëdaman xt ni ad rajptaman.
47008013	Ad canitan lojdi guial tëdidi tarbajw cwe'quidi xt ni ad rajptidi par güündi yudar bén ryaadx ree xhienin chitëë xhie guiyaadx reeman, ni rayënan na̱j guial tibloj yaguieen dulasa' ree yudar.
47008014	Yan lëjt zajc güündi yudar bén ryaadx ree xhienin, dxel despuejs güün reeman lëjt yudar con ni ryaadxidi. Zian tibloj yaguieen du lasa' ree yudar.
47008015	Loj xtiidx Dios rëb: “Bén bato'p zro' achet been sobr, abi' bén bato'p ta'nzi achet biaadxaman.”
47008016	Quixtëë Dios badëëman loj Tito lasa'gajc xgab rünan por lëjt.
47008017	Yan chi raguie'chan lojman guidganajman lëjt, laa cwëb gajcaman guial ma rënman guguiaaman lëjt, ad beent naguiejn chu niniabee ni'taman.
47008018	Abi' con laaman cayxhaalan stijb dux compniaran bén ma nünbee ree dux compniar ree bén rliladx ree Jesucrist guidibczi, guial rulüüman bejn ree xtiidxza'c Dios zagdxe.
47008019	Ma bacaabee tëë ree dux compniar raliduladx ree Jesucrist laaman din saman con dunujn din güünman dunujn yudar yune'n ni cado'p. Abi' yudar guin cado'pan din guiguien guial rayënan yaguieenan yudar stijb ree dux compniar ree, abi' por yudar guin guza't reeman Dad Jesucrist zagdxe.
47008020	Zeel cwabee bén guie din saman con dunujn chitëë xhie gucaaquia reeman dunujn por gra yudar ni cado'p ni naca'n par yugsa'nan.
47008021	Din dunujn rayënan yaguieenan gra zi'c rayal, ad naabtizi loj Dad Jesucrist, në loj ree bejn.
47008022	Yan cayxhaalan Tito con bén guin cayxhaalnë'n laa reeman stijb dux compniaran bén ma balu'been zien volt guial diidxli rënman güünman yudar, abi' mazri yan guial dád rajpaman lëjt confians.
47008023	Bal chu guiniabdiidx por Tito, gol güjdx guial da compniaran najman, laaman cayüjn naj yudar par günan lëjt yudar chinalidi xnejz Dios. Guiáad za' tio'p dux compniaran bén zë ree con laaman, dux compniar ree bén rliladx ree Jesucrist guxhaal laa reeman, abi' ruza't reeman Jesucrist zagdxe.
47008024	Yan gol balüü loj reeman guial diidxli rëndi bejn ree, din por laa reeman gagbee ree los demazri ree compniar rliladx Jesucrist xcwentidi, din guguiaa tëë reeman guial ni diidxli na̱j ni ma rën loj reeman xcwentidi.
47009001	Yan por yudar ni rayal yale'can par yaguieenan yudar dux compniar ree bén rliladx ree Jesucrist, ad ryaadxt ganin mazri xcwentan,
47009002	din naj ragbee guial ruladxidi güündi yudar. Abi' xt nix yu' luxdon rën loj ree bén Macedonia guial lëjt bén Acaya diizd gudibijz cayüjndi naguiejn cayüjndi yudar, abi' gra ree bén Macedonia been naguiejn güün yudar chi biguiejn reeman zian.
47009003	Zeel caxhalan Tito con za tio'p ree dux compniar ree din guiguien guial waliqui ni ma gunen por lëjt xcwent yudar guin, din güündi naguiejn güündi yudar zi'c ma rën por lëjt.
47009004	Din bal guidnë'n tio'p choon ree bén Macedonia ad yadxaaglojn lëjt ad za'tidi porvinid, abi' natun par naj chitëë ganin natun par lëjt por confianz ni ra'pan lëjt.
47009005	Zeel benan xgab rën loj Tito con za tio'p dux compniar ree guial mejorli ned gaj reeman guidganaj reeman lëjt, din güün tëë reeman yudar guloox guto'p reeman yudar ni ma nadi din ma najn purvinid chi guialan. Zian guiguien guial diidxli rëndi yazaladxidi ad guialzi canabeetan lëjt.
47009006	Naj rni lojdi bén rxübin ta'n, ta'n gajc raca'man, guiáad bén rxübin zro', zro' gajc raca'man.
47009007	Tijbgaj lëjt gol badëë zi'c na̱j xixgabidi gudëëdi, ad mal gant ad naguiejn tëët, din Dios rënman bén razaladx guidib luxdoo.
47009008	Abi' Dios rajpaman gra guialrniabee par güünman lëjt yudar gapidi gra ni ryaadxidi chitëë xhie guiyaadxidi din güündi yudar zi'c rayal.
47009009	Loj xtiidx Dios rëb: Bén ni rgui's ni rajpaman abi' rudëëman laan loj ree bénprob, ad yu't dxej yayanladx reeman ni zagdxe ni rüjnman.
47009010	Yan Dios bén razaladx bin rxübin bejn, bén razaladx guialraw par ree bejn, laaman gulüü lëjt xhie güündi din gapidi gra ni rayal gapidi, din gac güündi yudar mazri bén ryaadx ree xhienin.
47009011	Zian mazri na̱j ni gunee Dios lojdi din gusnuu güündi yudar yazaladxidi. Abi' por yudar ni guixhiaalnëdi dunujn par ree compniar rliladx ree Jesucrist, laa reeman gudëëd quixtëë loj Dios.
47009012	Abi' yudar guin ad züjntan sirv naabzi par loj ni ryaadx reeman laan, güünan sirv në par gudëëd reeman mazri quixtëë loj Dios.
47009013	Por yudar guin gagbee reeman guial cuzoobquidi xtiidxza'c Jesucrist zi'c rliladxidi laan abi' guza't reeman Dios zagdxe por zian, në guial najdi benza'c rgui'sidi ni rajpidi par laa reeman në par gra ree bén ryaadx laan.
47009014	Abi' zën reeman lëjt, cwedx tëë reeman Dios por lëjt por xgab za'c ni banee Dios lojdi guial güündi yudar.
47009015	¡Quixtëë Dios por ni ma bazaladxaman duloj ree por xi'nman, xt ni'quid radxejlt xhie yaguie'ch ree por zian!
47010001	Naj Pab, yu' ree bén na guial benza'c naj chi za'n con lëjt, abi' chi za'n zijt sin guial rdxeb rdiilë'n lëjt. Per zi'cgajc ninieenë Cristo lëjt con respejt në con diidxza'c, rniaaban lojdi guial
47010002	xi nix chi guialan guidganan lëjt ad rüjnt naguiejn gadilë'n bén rëb ree por da xgabzan cayünan ni cayünan, din ad rdxebtan ganenë'n laa reeman.
47010003	Walican nayajcan bénguidxliuj, per ad raguieentan naguiejn yaguieenan gan por dux xgabzan zi'c rüjn ree bén ad zinalt xnejz Dios.
47010004	Ad raguieentan naguiejn yaguieenan bejn ree gan por dux xgabzan, dunujn raguieenan gan por xguialrniabee Dios, guialrniabee ni zajc guse'n xhietëëz ni mal.
47010005	Por guialrniabee guin baguieenan gan loj ni rudxiib ree bejn duguijcan, abi' baguieen tëën gan loj guial nadxal reeman ni rudxoon güünbee reeman Dios. Zianan rase'nan xhietëëz xgab din chile' gucaagdiajg reeman xtiidx Jesucrist.
47010006	Abi' lëjt chi ma cuzoobidi xtiidx Dios diidxli, dxel dunujn ma nadxu'n par yazuxnejzan gra ree bén ad wazoobt diidx zagdxe.
47010007	Lëjt mazri ridxga'di zi'c ruguiaadi bejn. Bal yu' bén rüjn xgab guial diidxli najman xbejn Cristo, rayal cu'guijcaman guial nayajc ree xbejn Cristo zi'cgajc laaman.
47010008	Abi' majsi ganin lojdi mazri xcwent guialrniabee ni banee Dios lon, ad ratutan din laaman banee guialrniabee par günan lëjt yudar chignia'di mazri xcwent xnejzaman ad par gunijttan lëjt.
47010009	Ad naladxidi guial rënzan gucheban lëjt con ree da gui'chan.
47010010	Din yu' ree bén ni rëb guial diidx naa abi' sin guialrdxeb rnienë'n lëjt loj ree da gui'chan, abi' chi za'n con lëjt ni'quid rulüüt lasajcan par lëjt, ni'quid radxat loj ree bejn ni rnien.
47010011	Per naj rnin lojdi guial bén rëb ree zian rayal gagbee reeman guial zi'cgajc raneenë'n lëjt loj dux gui'chan chi nadxu'n zijt, ziangajc zajc yaguieenan chi nadxu'n con lëjt.
47010012	Din dunujn ad raguieentan zi'c rüjn ree bén rlies xvalor gajc, per ni'czi ta'n ad raguieentan xgab yaguieenan zian. Din nitontzi rüjn reeman chi rlies xvalor gajc reeman, ruguiaa laagajc reeman xhienaag na̱j reeman par ree stijb xcompniar reeman.
47010013	Per dunujn ad ralest dux valor gajcan mazri guial loj ni rayal, din dunujn ranazan ni na̱j diidxli zi'c gulej Dios dunujn yaguieenan, yan ma cwëjbaman badxinan ladxidi.
47010014	Zeel ad güündi xgab guial cadëdtë caynabeen lëjt, din yaloj dunujn bio'p ladxidi par yasiidan lëjt xtiidxza'c Jesucrist.
47010015	Dunujn ad ralest dux valor gajcan por tijb ni been stijb bejn. Per ralëëzan guial ni's xguialrliladxidi, din yasnuu yaguieenan lëjt yudar gusnuu güünbeedi ni rayal gagbeedi xhienaag rayal yaguieen ree.
47010016	Zian ma zile' yo'n mazri delant ladxidi par yatie'chan xtiidxza'c Jesucrist, per lod achut wazuloj chitëë yales dux valor gajcan con ni ma been ben ren.
47010017	Bal yu' bén rën guilies xvalor gajc, mejorli guiliesaman xvalor dux Dad ree Dios.
47010018	Din ad bén rliest xvalor gajc na̱j bén raya'n zagdxe loj Dios, bén raya'n zagdxe na̱j bén rlies xvalor Dios.
47011001	Yan, ¡Xi nix taandi naj con tio'p choon ree da xgab tontan! Per naj rni lojdi gol gudaan naj.
47011002	Naj rënan lëjt zi'cgajc rën Dios lëjt. Zi'cgajc tijb dad rajp xi'ndxa'p biin ni ma na̱j guxhliaa din chile' guidxinm naya loj xin tia' laam, zian rënan guidxinë'n lëjt loj Cristo naya sin dol.
47011003	Per rdxeban chu' bén gusquiee lëjt zi'c basquiee bëël Eva, abi' ad züjntridi xgab guidib luxdoodi xcwent Jesucrist.
47011004	Din chi ri't ben ren rüman diidx lojdi xcwent Cristo, per garen guial zi'c ma balüün lëjt, o chi ri't bén ren rüman diidx lojdi xcwent Sprijt, per ad lasa't xSprijt Dios bén ma nabannëdi, o chi ri't ben ren lojdi naman xhienaag din gapidi perdon, per garen guial loj ni ma ranan lojdi, lëjt laa ridxga' gajquidi laa reeman.
47011005	Per naj rulüü achet ryaadxan delant loj ree bén rëb laa reeman na̱j quijb xi apóstoles Jesús.
47011006	Din majsi achet sirv naj par ganen, per ad ryaadxtan guialrignia' abi' lëjt ragbee guial diidxlin por gra ni ma baguiaadi baguieenan.
47011007	Per, ¿chuj ni ni malan benan ya guial ad bentan benro' lojdi persi benan gan gojquidi xbejn Cristo, në guial ad baquijxtan lëjt chi basidan lëjt xtiidx Dios?
47011008	Ben renli ree bén na̱j ree xbejn Cristo cwa'n xmilia reeman persi beenan naj yudar la'tgaj guzun con lëjt persi basidan lëjt xtiidx Dios.
47011009	Abi' chi guzun con lëjt, chi biaadxan xhienin ad gunaabtan lojdi güündi naj yudar, bén Macedonia ree bén rliladx ree Jesucrist laa reeman bidnë ni biaadxan nadxel. Ad goct wanin lojdi guneedi xhienin par naj, ad yu' tëët dxej ganin guial rüjn naguiejn güündi naj yudar.
47011010	Zi'c najn xbejn Cristo rnin lojdi ni na̱j diidxli, guial niz Acaya Achutczi zajc gudxoon guial chu' luxdon zagdxe guial guiën ni benan con lëjt.
47011011	Abi' ¿chexc zeel benan zian con lëjt? ¿Guial ad rëntan lëjt ya? Per Dios ragbee guial dád rënan lëjt.
47011012	Abi' gusnuu günan zi'c cayünan xt yandxej guial ad zanaabtczan lojdi güündi naj yudar, din chitëë xhie guiniee ree bén ruladx guilies xvalor gajc guial na̱j reeman xbejn Jesús guial zi'cgajc cayguieenan cayüjn reeman.
47011013	Din laa reeman rëbzi reeman guial na̱j reeman xi apóstoles Jesús, rusquieezi reeman bejn ree rüjnzi reeman zi'c rulüü na̱j reeman xi apóstoles Jesús.
47011014	Per xt ni'quid radxat loj bejn por zian, din xt xindxab zile' gulüüloj loj bejn zi'c tijb xianjl Dios.
47011015	Dxel xt ni'quid radxat loj bejn guial bén ni cayüjn ree xmandad xindxab rëb reeman guial laa reeman cayüjn xmandad Dios. Per laa reeman zayal reeman casti ni rayal reeman por ni cayüjn reeman.
47011016	Yan canin lëjt stijb: Ad naladxidi guial ad nadëdguientan, per bal rüjndi xgab zian gol basa'n za naj ganen zi'c tijb bén ad nadëdguient din nëgajc naj gales da valoran majsi tibda'nzi.
47011017	Ad nat Dios guial gales da valoran zi'c cayünan, per gales da valoran zi'c tijb bén ad nadëdguient.
47011018	Zi'c yu' zien ree bén rlies xvalor gajc por ni rüjn reeman loj guidxliuj guie, yan ziangajc naj gales da valor gajcan.
47011019	Din guial najdi bén rignia' ad nawëëgt na̱j taandi bén ad nadëdguient ree.
47011020	Rdaandi bén rniabee ree lëjt rüjn reeman zi'ctzi rën reeman, rdaandi bén rtia' ree ni rajpidi, bén rusquiee ree lëjt, o rniee reeman lojdi ganax ree diidx nabë abi' xt rtiëjbidi rëëz reeman ro'di.
47011021	Majsi natu'n par naj, per naj rni lojdi guial ad baya'ptan valor guial naguieennë'n lëjt zian. Per bal rlies xvalor reeman por xhiedxitzinin, nëgajc naj zajc gales da valoran. Canen lojdi zi'c tijb bén ad nadëdguient, din ad xnejztan.
47011022	Per bal na reeman guial na̱j reeman bén Hebreo, nëgajc naj na̱j bén Hebreo. Bal na reeman guial na̱j reeman bén Israel, ziangajc naj bén Israel gajc naj. Bal na reeman guial loj xdiaa Abraham zëëd reeman, nëgajc naj zial loj xdiaa Abraham.
47011023	Abi' bal na reeman guial xmandad Cristo cayüjn reeman, naj mazri cayünan xmandadaman. Majsi zi'c rniee bén ad nadëdguient rnien chi rnin zian, per diidxli guial naj mazri ma benan xmandad Cristo guial loj reeman. Abi' por zian mazri ma guyun ladxguiib guial loj reeman, mazri ma gudijn ree bejn naj guial loj reeman abi' mazri zien volt ma guzun loj guialgüjt.
47011024	Gaay volt ma gudijn ree bén Israel naj, abi' beegaj gudijn reeman naj zi'ctiubitap volt rugaz reeman duu ladan.
47011025	Choon volt gudijn reeman naj con yag, abi' tib volt bacaaguiaj reeman naj. Choon volt ma wej barcw lod za'n xan nijsdoo, abi' tibdxej tibguiaal baya'nan loj nijsdoo.
47011026	Guidibczi lod ma wan, gudëëdan loj ree ni nadxeb chi gudëëdan loj ree guiiw, loj ree béngubaan, loj ree bén ladxan bén Israel ree në loj ree bén ad najt bén Israel. Ma gudëëd tëën loj ree ni nadxeb luguiedx ree, dajn ree, loj nijsdoo, në loj ree bén rusquiee na reeman guial na̱j reeman xbejn Cristo.
47011027	Dád ma guzaagdiajn. Dád zien volt ma gulën bacaal, ma gulaanan, ma we'can nijs, abi' ma guyu dxej ni achetczi gudawan. Ma gognajlan, ma biaadx tëë da xaban.
47011028	Abi' ad laatzanan ma guza'can, zien ree ni ma guza'can. Abi' guixie guixie rünan xgab por ree xbejn Cristo bén zojb ree niz lod ma wan.
47011029	Bal xhie cazajc tijb ree bén rliladx Jesucrist, cayünan xgab por laaman. Abi' bal cusquiee reeman tijb ree bén rliladx Jesucrist par güünman dol, dád ralenan yu' tëën laaman xgab.
47011030	Bal rüjn naguiejn gales da valor gajcan, tijbzi ni ganin por naj, na̱j por guialrzagdiaj ni ma gudëëdan.
47011031	Abi' Dios xDad Dad Jesucrist, laaman bén rayal respejt guidib tiamp, laaman ragbee guial diidxli na̱j ni canen.
47011032	Tiamp chi canabee rey Aretas, wan luguiedx Damasco dxel gunabee gobernador luguiedx guin biaaw nejz par guiniaaz reeman naj.
47011033	Per guyu ree bén ni badxe' naj lën tijb dxüm abi' gulet reeman naj niz ro' ventan ni na̱j ro' ze' ni nayaw guiedx guin, zian gulaan loj gobernador guin.
47012001	Achet rüjn bejn gan guial guilies xvalor gajcaman, per rayal ganin lojdi por ree ni balüüloj lon në ree ni balüü Dad Jesucrist naj.
47012002	Naj nünbee tijb xinguiaaw rliladx Jesucrist, ma gojc chidaj ijz wejx xanyabaa lod zojb Dios. Ad ragbeetan bal binë xcuerpix o xsprijtzix wej, ad ragbeetan, tijbzi Dios ragbee.
47012003	Bal binë xcuerpix o xsprijtzix wej, ad ragbeetan, tijbzi Dios ragbee. Per naj ragbee
47012004	guial wejx lod zojb Dios, lod biguiejnx diidx ni xt ni'quid radxejlt xhienaag ninieex laan guial ad rayalt gagbee gra bejn laan.
47012005	Bén zii zajc galesan xvalor, per ad rliestan da valor gajcan, ni rnizan por naj por ree guialrzagdiaj ni ma gudëëdan.
47012006	Abi' majsi gales da valoran, ad cayüntan zi'c tijb bén ad nadëdguient din ganax ni diidxli na̱j ni ganin. Per ad rüntan zian chitëë yadxaloj bejn naj mazri guial loj ni rayal por ni ruguiaa reeman rünan, o por ni riguiejn reeman rnien.
47012007	Në par chitëë gales da valoran zro' por gra ni ma balüü Dios naj, cadëëdan tijb guialzi ni na̱j zi'cgajc zi'c chi yu' tijb guiëjch tiblajt bejn. Laan na̱j xchiin xindxab par güünnaax naj chitëë gales da valoran.
47012008	Choon volt ma canaaban loj Dios din chiquiedaman guialzi ni cadëëdan,
47012009	per laaman na lon: “Zi'c rënan lüj achet gac, din mazri rguien da guialrniabeen chi cazagdiaj bejn.” Zeel rabaan por ree guialrzagdiaj ni cadëëdan din guiguien guial nabanan con xguialrniabee Cristo.
47012010	Rabaan por xhietëëz guialrzagdiaj ni cadëëdan, o në chi rnieeguijdx bejn naj, o chi ryaadxan xhienin, o chi xhie rüjn bejn naj, në gra ree tarbajw ni cadëëdan, guial cadëëdan laan guial rënan Cristo. Din chi cazaagdiajn dxel mazri ra'pan xyudar Cristo.
47012011	Gunenë'n lëjt por naj gajc zi'c tijb bén ad nadëdguient, per lëjt rajp dol guial benan zian. Din lëjt na̱j bén rayal guilies da valoran delant loj ree bén ni rëb guial laa reeman na̱j quijb xi apóstoles Jesucrist. Din majsi tijbzi bén ad rüjnt sirv naj, per achet ryaadxan delant loj reeman.
47012012	Chi guzun con lëjt ad balenya'tan guial günan milagr ree në gra los demazri ree ni badxalojdi ni benan në graloj ree ni benan ni been sirv zi'c sen guial diidxli najn xi apóstol Jesucrist.
47012013	Gra zi'c ma benan con gra ree compniar rliladx Jesucrist lod ma wan, ma benan laan con lëjt. Tijbzi ni ad bentan con lëjt na̱j guial ad rnitan lojdi guial güündi naj yudar con gra ni ryaadxan la'tgaj guzun con lëjt, per bal guneguijdxan lëjt por zian ¡Gol been naj perdon!
47012014	Yan ma cayünan xgab guidganan lëjt stijb, laan na̱j ni yayon volt guidganan lëjt. Abi' ni'qui yan ad zanitan lojdi guial güündi naj yudar, ad ni rajptidi rënan, lëjt na̱j bén rënan. Din ad xi'nt bejn rguiil xhienaag guibanman, dad guin ree rguiil xhienaag guiban ree xi'n reeman.
47012015	Abi' majsi gra ni ra'pan günan gaxt, o majsi yadib da cuerpan par günan lëjt yudar, per achet güünan. Majsi rulüü chi mazri rënan lëjt, ta'nzi rëndi na̱j.
47012016	Walican guial ad gunaabtan lojdi niagnëdi naj nuneedi xhienin, per yu' ree bén rëb guial benan zian din nasinan par gusquien lëjt.
47012017	¿Wen basquieen lëjt ya chi guxhalan bén bidganaj ree lëjt?
47012018	Në chi rën loj Tito guial gui'taman guidganajman lëjt abi' guxhalan laaman con stijb dux compniar ree bén rliladx Jesucrist, ¿wen yu' ni basquiee Tito lojdi ya? ¿Nid zi'c laaman zi'c naj tiblojzi na̱j xgab raguieenan ya abi' zi'cgajc rünan rüjnman?
47012019	Por gra ni ma ranan lojdi, ad naladxidi guial caylaj dunuj gajcan, din achet waguieenan lëjt. Dios ragbee guial zi'c nayajcan xbejn Cristo cayneenë'n lëjt, abi' gra ni caynan lojdi najn par yaguieenan lëjt yudar chinalidi xnejz Dios guial rayënan lëjt.
47012020	Din rdxeban guial chi guialan guidganan lëjt ad zadxaaglojtan lëjt zi'c rënan, abi' lëjt ad zuguiaatidi naj zi'c rëndi guguiaadi naj. Rdxeban gadxaaglojn lëjt con wadijl, guialnadëdloj, guialrdxe'ch, guialrlies xvalor gajc, guialrniee guijdx lasa', guial ruza't bejn, guial rüjn benro' në guial ad nadxagtri lasa'di.
47012021	Rdxeb tëën guial chi guidganan lëjt stijb abi' yaya'nxtun por lëjt delant loj Dios. Abi' dád chu' naya luxdon por zien ree lasa'di bén ad rbëzt ree rüjn dol, bén ad rayüjnt ree xgab zi'c naban reeman. Ad rucwëëzt rzunë reeman bén ad najt lacheel reeman, ad rucwëëz tëët reeman vijs ni rajp reeman o stijb ree ni ad rüjnt sirv ni rüjn reeman.
47013001	Yan ni yayon volt guidganan lëjt. Chi guialan, gra ni nadi por stijb ree xcompniaridi, rayal chu' tio'p o choon testiw din guiguien guial diidxli na̱j ni canadi.
47013002	Abi' zi'c rën loj ree bén ni cayüjn dol chi bialan bidganan lëjt ni barojp volt zi'cgajc ma rnin loj gradi, laagajcan canin lojdi yan za'n zijt guial chi guialan guidganan lëjt stijb, achetczi ni tëd zezi par ree bén ni cayüjn dol.
47013003	Zian gagbeedi ni rëndi gagbeedi guial Jesucrist cunee diidx ni rayal ganin lojdi. Abi' Jesucrist achet ryaadxaman par güünman zi'c rayal güünman con lëjt abi' con lëjt culüü xguialrniabeeman ni rajpaman.
47013004	Walican güjt Jesucrist loj crüjz zi'c tijb bén ad rajpt guialrniabee, per yan nabanman por xguialrniabee Dios. Abi' zi'c güjtaman zi'c tijb bén ad rajpt guialrniabee ziangajc dunuj ree rulüü ad raya'pt ree guialrniabee, per zi'c nayajcan xbejn Cristo raya'pan xguialrniabee Dios par yaguieenan ni rayal yaguieenan con lëjt.
47013005	Lëjt gajc gol been xgab bal walidi rliladxidi Jesucrist. Lëjt gajc gol been xgab xhienaag nabandi. Gol gogbee guial ma nabandi con Jesucrist, bal id rnieezidi guial rliladxidi laaman.
47013006	Balzianclaa gagbeedi guial dunujn diidxli raliduladxan laaman.
47013007	Abi' rarejdxan Dios por lëjt chitëë güündi ni mal, ad par yaya'ntan zagdxe delant loj ree bejn, cayguieenan zian par güündi ni na̱j zagdxe, majsi par ree bejn ad cayguieentan zi'c rayal.
47013008	Per ad zajct yaguieenan tiblad ni na̱j diidxli, dunujn caynazan ni na̱j diidxli.
47013009	Zeel yu' du luxdoon nix achet güünan ni cayza'ctzan din chile' sudxi'chidi loj ni rliladxidi. Abi' rarejdxan Dios din gagbeedi guidiblagaa xhienaag guibandi xnejz.
47013010	Abi' caxhalan gui'ch guie lojdi dxelri guidganan lëjt, din chi guialan guidganan lëjt ad ryaadxt gadilë'n lëjt por guialrniabee ni banee Dad Jesucrist lon, guialrniabee ni baneeman lon par günan lëjt yudar chignia'di mazri zagdxe xnejz Dios, ad par gunijttan lëjt.
47013011	Yan compniar raliduladx ree Jesucrist par guloxan gui'ch guie, naj rni lëjt: Gol badxe' luxdoodi zagdxe, gol been naguiejn gol gubajn zi'c rayal, gol bagu' luxdoodi gol gubajn tëë zagdxe, gol babe'cdxe luxdoodi con ree xcompniaridi. Abi' Dios bén rën dunuj ree rabe'cdxe tëëman du luxdoo ree laaman gagnë lëjt.
47013012	Xhietëëz hor ni radxaag ree xcompniaridi, gol bagajpdioz lasa'di zi'c rayal.
47013013	Gra ree dux compniar ree bén rliladx ree Jesucrist niz guie rugajpdioz reeman lëjt.
47013014	Dad Jesucrist güünle' gradi, guial rën Dios lëjt abi' xSprijtaman gagnë lëjt zianczi. Amén.
48001001	Naj Pab najn apóstol, per ad bénguidxliujt bacaabee naj ad laa tëët reeman guxhaal naj, najn apóstol por Jesucrist në por dux Dad ree Dios bén basban laaman loj guialgüjt.
48001002	Gra ree dux compniar ree bén za' ree guie con naj ragajpdiozan lëjt najdi bén rliladx Jesucrist niz Galacia.
48001003	Dux Dad ree Dios në Dad Jesucrist güünle' lëjt yabe'cdxe tëë reeman luxdoodi.
48001004	Jesucrist güjt por dux tol ree persi babëëman dunuj ree loj gra ree ni mal ni yu' loj guidxliuj guie zi'c goc xixgab dux Dad ree Dios.
48001005	Zeel rayalczi yaya'p reeman respejt zianczi. Amén
48001006	Dád radxalon guial dád cari cabëëladxidi xtiidx Dios, abi' laaman guial rën Jesucrist lëjt zeel gurejdxaman lëjt. Per lëjt diidx ren ma ridxga'di
48001007	abi' ni'quid xtiidxt Diosan. Diidxliczi yu' ree bén rën gagdxadi abi' rën reeman guchaa reeman zi'c na̱j xtiidx Cristo.
48001008	Per bal yu' bén rulüü lëjt diidx ren ree guial loj ree diidx ni ma balün lëjt par gaquidi perdon, laaman ma rayal xcasti Dios, majsi chutëëznin majsi naj gajc o majsi tijb xi anjl Dios.
48001009	Zi'c ma rnin lëjt abi' yan ma rninan zatijb: Bal chu rulüü lëjt diidx ren ree guial loj xtiidx Cristo ni ma bililadxidi, laaman ma rayal xcasti Dios.
48001010	Ad raguiltan mod guial yaya'nan zagdxe loj ree bénguidxliuj, rünan naguiejn din yaya'nan zagdxe loj Dios. Din bal günan naguiejn yaya'nan zagdxe loj ree bénguidxliuj dxel ad cuzobtran xtiidx Cristo.
48001011	Compniar raliduladx ree Jesucrist, rënan gagbeedi guial xtiidx Cristo ni ma balün lëjt ad bénguidxliujt gulëëguijc laan.
48001012	Abi' ad cwa'tanan ad basid tëëtan laan por bénguidxliuj, Jesucrist gajc na̱j bén balüü laan naj.
48001013	Lëjt ma biguiejn guial chi guyu'n loj xreligion ree bén Israel, guzunaalan bén rliladx ree xtiidx Dios din günan laa reeman ni mal abi' benan naguiejn din gusa'n ni rliladx reeman.
48001014	Abi' naj mazri guzudxi'chan loj religion guin guial loj ree lasa' zidnë'n tijbzi guial benan naguiejn benan gra ree xcostumbr ree dux béngulalan.
48001015	Per guial rën Dios naj, diizd chi gadan guial loj guidxliuj mal gulejman naj. Dxel chi beenman xgab.
48001016	Balüüloj xi'nman lon din gatiechan xtiidxza'caman loj ree bén ad najt bén Israel. Abi' chi goc zian achut loj bignabdiidxan,
48001017	ad watan Jerusalén nignan bén ma na̱j ree xi apóstoles Jesús gocli diizd chi gadan gac xi apóstol Jesús, laa wa gajcan niz Arabia dxel baye'can niz Damasco stijb.
48001018	Chi goc choon ijz dxel wan Jerusalén persi benbeen Bëd abi' guzun con laaman chiin gubijdx.
48001019	Per achut apóstol ren baguiaan tijbzi Jacob bijch Dad Jesucrist.
48001020	Gra ni canin lëjt na̱j diidxli abi' Dios ragbeechaaw guial ad rusquieetan.
48001021	Dxelri wan niz Siria në niz Silicia.
48001022	Per ree bén rliladx Cristo, bén zojb ree niz Judea ad wayünbeet reeman naj nadxel.
48001023	Rguiejnzi reeman rëb ree bejn: “Bén guzunal dunuj ree yaloj par güünman dunuj ree ni mal yan ma catie'chaman xtiidx Jesucrist, majsi yaloj beenman naguiejn din yasa'n ree ni raliduladx ree Jesucrist.”
48001024	Abi' rudëë reeman quixtëë loj Dios guial në naj ma rliladx Cristo.
48002001	Chi goc chidaj ijz, dxel wan Jerusalén zatijb. Binë'n Bernabé con Tito,
48002002	din Dios na guial gan ni. Abi' Jerusalén guin badxaag dulasa'n tijb luar con ganax ree bén rniabee loj ree xbejn Cristo persi benë'n laa reeman diidx por xtiidx Jesucrist ni culün bén ad najt ree bén Israel. Benan zian din ad rëntan guial ni ma benan o ni cayünan gacan dxiin xlia'.
48002003	Per ni'qui Tito bén guzu ni con naj, majsi najman bén grieg ad beent reeman laaman naguiejn chu'man sen ni ru ree bén Israel.
48002004	Din guyu tio'p choon ree bén Israel been reeman zi'c rulüü na̱j reeman dux compniaran persi gojc bachajg reeman dunujn par gula'ch reeman conin ad raguieentran guial ma raliduladxan Jesucrist din gac nabee reeman dunujn yaguieenan zi'c rniabee ley.
48002005	Per ni'czi tibda'n ad batiëjbtan nüjn reeman dunujn gan, din ad rayëntan cwëëladxidi xtiidxli Jesucrist ni ma zinalidi.
48002006	Abi' ree bén rniabee loj ree xbejn Jesucrist achetri na reeman lon guial rayal günan, majsi chutëëz na̱j reeman din delant loj Dios tiblojzi na̱j bejn.
48002007	Luar ninia reeman xhie mazri nünan, laa gogbee gajc reeman guial Dios gulej naj din gatiechan xtiidxza'c Jesucrist loj ree bén ad najt bén Israel, zi'cgajc gulejman Bëd din guitie'chaman diidxza'c guin ree loj ree bén Israel.
48002008	Abi' Dios bén bacaabee gajc Bëd din gacaman apóstol loj ree bén Israel, laagajcaman bacaabee naj din gacan apóstol loj ree bén ad najt bén Israel.
48002009	Zeel Jacob, Bëd con Waj bén rniabee ree mazri loj ree bén rliladx Jesucrist, gogbee gajc reeman guial Dios na̱j bén banee naj guialrniabee guin. Abi' banee yaa reeman zi'c tijb sen guial ma nayajcan compniar guial ma za' tëë reeman conform guial naj con Bernabé yuglüün bén ad najt ree bén Israel, guiáad laa reeman gulüü reeman bén Israel ree.
48002010	Ni gunabzi reeman du lojn din yaguieenan yudar bénprob ree, abi' laan na̱j ni ruladxan günan.
48002011	Per chi we Bëd guiedx Antioquía, dxel gudilë'n laaman guial ad cayüjntaman zi'c rayal.
48002012	Guial yaloj gudawnëman bén ad najt ree bén Israel. Per chi bidxin ree bén guxhaal Jacob guiedx Antioquía, dxel ad bachajgtraman bén ad najt ree bén Israel guial bidxebaman xhie niëjb ree bén zinal ley.
48002013	Në los demazri ree bén Israel bén rliladx ree Jesucrist bén zojb ree ni në reeman been zi'c been Bëd abi' xt në Bernabé been zian.
48002014	Zeel chi baguian guial ad cayüjnt reeman zi'c rëb loj xtiidxza'c Jesucrist, dxel rën loj Bëd delant loj gra reeman: “Lüj najl bén Israel abi' ad nabantil zi'c laa reeman, ¿chexc zeel rüjnl naguiejn guiban ree bén ad najt ree bén Israel zi'c naban ree bén Israel?
48002015	’Dunuj ree nayajc ree bén Israel diizd chi bayajl ree abi' ad yu't dxej babajn ree sin xley Dios zi'c ree bén ad najt bén Israel.
48002016	Per dunuj ree rayagbee guial achut zajc gac naya niz loj Dios por guial zinal bejn ley, gacaman naya guial rliladxaman Jesucrist. Zeel në dunuj ree ma raliduladx Jesucrist din yayajc ree naya delant lojman guial raliduladx reeman, ad guial cayguieent ree zi'c rniabee ley. Din achut zajc gac naya delant loj Dios guial zinalaman ley.
48002017	’Yan bal cayguieen ree naguiejn yayajc ree naya delant loj Dios, laan rulüü dunuj ree guial nayajcqui ree béndol, ¿wen mazri béndol cayüjn Cristo dunuj ree ya? ¡Dunuj ree rayagbee guial ad ziantan!
48002018	Din bal ma basa'nan xley Moisejs, abi' yaye'can con ley guin zatijb dxel naj gajc cayün naj béndol.
48002019	Zeel ma basa'nan ley guin din gabajnan par Dios.
48002020	Abi' rünan cwent guial në naj güjt chi güt Cristo loj crüjz dxel ad nabantri da xtijban, ma nabannë'n Cristo. Abi' yan zi'c nabanan, ma nabanan zi'c rliladxan Xi'n Dios, bén rën naj güjt tëëman por naj.
48002021	Abi' ad rüntan tiblad guial rën Dios dunuj ree, din bal nile' niajc bejn naya niz loj Dios guial rüjn bejn zi'c rniabee xley Moisejs dxel achetri lasajc guial güjt Cristo.”
48003001	¡Bén Galacia, chexc zeel ad radëdguientidi! ¿Chu bascajy xquiarguiejndi? Awa chi balün lëjt, delant loj gradi bagojnan lëjt par xhie güjt Cristo loj crüjz.
48003002	Yan rënzan gagbeen: ¿Nabannëdi xSprijt Dios ya guial rüjndi zi'c rniabee xley Moisejs o por guial rliladxidi xtiidx Jesucrist ni ma bacaagdiajguidi?
48003003	Xipxi nadidi zeel awa ma nabannëdi xSprijt Dios abi' yan naladxidi guial din yayaaloj gaquidi zi'c rën Dios rayal chinalidi ley.
48003004	¿Wen achet lasajc guialrzagdiaj ni gudëdidi ya, o guzagdiaj xlia'zidi ya?
48003005	Chi runee Dios xSprijtaman lojdi abi' rüjnman milagr ree delant lojdi, ¿wen rüjnman zian ya por guial zinalidi xley Moisejs o por guial ma bililadxidi xtiidx Jesucrist ni ma bacaagdiajguidi?
48003006	Gol basaaladx guial Abraham por guial bililadxaman Dios, been Dios laaman cwent zi'c tijb bén ad wayüjnt dol.
48003007	Zeel gol gogbee guial gra ree bén rliladx Dios, laa reeman na̱j zi'c xi'n Abraham.
48003008	Diizd gocli mal ragbee Dios guial majsi loj ree bén ad najt bén Israel yu' ree bén güünman cwent zi'c bén ad wayüjnt dol guial rliladx reeman laaman. Din tiblajt loj xtiidxaman rëb guial rëbaman loj Abraham: “Günle'n gra ree bénguidxliuj por lüj.”
48003009	Zeel rüjnle' Dios gra ree bén rliladx laaman zi'cgajc beenle'man Abraham guial bililadxaman laaman.
48003010	Gra ree bén zinal xley Moisejs yu' casti par laa reeman din loj gajc libr ley guin rëb: “Bén ad zinalt güün gra zi'cgajczi rëb loj ley guin, yayalaman casti.”
48003011	Zeel rayagbee ree ad zile't gac bejn naya loj Dios por guial rüjnman zi'c rniabee ley. Din loj xtiidx Dios rëb: “Bén rliladx Dios rajpaman guialnaban delant lojman guial ma nüjnman laaman cwent sin dol.”
48003012	Per ley guin ad rniabtan chililadx bejn laan, loj libr ley guin rëb: “Bén güün zi'c gajczi rniabee ley, zajpaman guialnaban.”
48003013	Jesucrist badxi'ca dunuj ree loj xmaldicion ley din laaman bayal casti ni rayal ree por ley guin, din loj libr ley guin rëb: “Ma zë maldicion guijc bén rëjt loj crüjz.”
48003014	Zian guzajc Jesucrist par chile' güünle' Dios bén ad najt ree bén Israel, zi'c beenle'man Abraham. Abi' guial rliladx reeman Jesucrist zeel ma naban reeman con xSprijt Dios zi'c tal rëb Dios diizd guia'xchej.
48003015	Yan compniar raliduladx ree Jesucrist ganin lëjt xhienaag rüjn ree bénguidxliuj: Chi rajs tijb gui'ch abi' rgu' bejn laan firm, dxel achut zajc guse'n laan o gucaa guijc ree diidx ni ca loj gui'ch guin.
48003016	Ziangajc gol gogbee, chi been Dios promejs guial güünle'man Abraham con xdiaaman, ad rëbt loj xtiidx Dios guial güünle'man “bén zëëd ree” loj xdiaa Abraham. Ad rëbtan zien bejn, rëban tijbzi bejn, din laaman rëb günle'n “Bén zëëd” loj xdiaaman. Abi' bén zëëd loj xdiaaman laaman na̱j Cristo.
48003017	Abi' ni canin lëjt na̱j guial xley Moisejs bi'tan tajpgayuu gajlbichii ijz despuejs ni been Dios promejs con Abraham, zeel ad zajct guse'n ley guin promejs ni ma been Dios.
48003018	Din bal par yaca' ree ni rëb Dios loj Abraham rayal yaguieen ree zi'c rniabee ley, dxel ad promejstran. Per Dios bazaladx loj Abraham ni rëbaman por promejs ni beenman lojman.
48003019	Wed zanabdiidxidi lon, ¿par xhieza rüjn ley guin sirv? Badëë Dios ley guin din gagbee bejn guial najman béndol, abi' been ley guin sirv xt dxej ni bi't bén zëëd loj xdiaa Abraham zi'c tal been Dios promejs con laaman diizd guia'xchej. Bén na̱j ree xianjl Dios badëë ley guin loj Moisejs, abi' Moisejs badëëd laan loj ree bejn.
48003020	Per chi been Dios promejs con Abraham achutczi badëëd xtiidxaman, quijb laaman guneenë Abraham.
48003021	Ad naladxidi canin guial ley guin za' contr xpromejs Dios. Canin bal por ley guin zajc gap bejn guialnaban delant loj Dios, dxel ma ragbee bejn guial ma nayaman loj Dios guial zinalaman ley. Per ad ziantan
48003022	din loj xtiidx Dios rëb guial dol rniabee gra bejn din gra ree bén chililadx Jesucrist tia' reeman gra ni rëb Dios.
48003023	Chi gad guialrliladx Jesucrist guidoonloj, gunabee ley dunuj ree, zi'c chi nayaaw bejn balëëz ree guidoonloj guialrliladx Jesucrist.
48003024	Zeel par dunuj ree ley guin na̱j ni balüü dunuj ree xhienaag yabajn ree abi' gunabeen dunuj ree xt dxej ni baguieenbee ree Jesucrist din güünman dunuj ree cwent zi'c tijb bén ni ad wayüjnt dol guial raliduladx ree laaman.
48003025	Per yan guial ma raliduladx ree Jesucrist ad rüjntri naguiejn gulüü ley guin dunuj ree.
48003026	Din guial raliduladx ree Jesucrist ma nayajc ree xi'n Dios.
48003027	Abi' guial barobnijs ree por Jesucrist zeel ma nayajc ree tijbzi con laaman din ma nabajnnë' reeman.
48003028	Abi' zi'c bén Israel zi'c bén ad najt bén Israel, zi'c bén naj zi'c bén nado' zi'c bén ad najt zi'c bén nado', zi'c xinguiaaw zi'c béngunaa, par Cristo tiblojzi nayajc ree din ma nayajc ree tijbzi con laaman.
48003029	Zeel bal ma nayajc ree xbejn Cristo dxel ma nayajc ree zi'cgajc xi'n Abraham abi' yayal ree ni rëb Dios loj Abraham diizd gulal.
48004001	Ni canin na̱j: Zi'c tijb xindo rayal ni rajp xdadix, la'tgaj najx xindoo achet guialrniabee rajpix, zi'cgajc tijb mojs, majsi xieenx na̱j gra ni rajp xdadix.
48004002	Abi' yu' ree bén rajp laax yu' tëë ree bén rniabee laax në ree ni rajpix, xt chi guidxin dxej ni rëb xdadix tia'x ni rayalix.
48004003	Ziangajc dunuj ree, zi'c tijb xindoo bayajc ree yaloj guial bunaaldxi'ch ree gra ree xcostumbr ree bénguidxliuj.
48004004	Abi' chi bidxin dxej gojc zi'c rëb Dios gac, guxhaal xi'nman Jesucrist loj guidxliuj guie, tijb bénguidxliuj gojc xniaaman. Abi' gubajnman zi'c rniabee ley ni basa'n Moisejs duloj ree
48004005	persi bile' babëëman dunuj ree loj ley guin bile' tëë nayajc ree Xi'n Dios.
48004006	Abi' guial nayajc ree xi'n Dios, guxhaalaman xSprijt Jesucrist persi nabajnnë' reeman, abi' por Sprijt guin raguie'ch ree: “¡Dux Dad ree Dios!”
48004007	Zeel ad nayajctri ree zi'c mojs, ma nayajc ree xi'n Dios, ma rayal ree ni gunee Dios por Cristo.
48004008	Yaloj chi gadidi güünbee quijb Dios, beendi sirv loj ree ni naladxidi na̱j Dios, per diidxli ad Diost reen.
48004009	Per yan guial ma nünbeedi Dios o guial ma nünbeeman lëjt, ¿chexc zeel rëndi yabi'di güündi graloj ni ad rüjnt sirv ni beendi yaloj? ¿Chexc zeel rëndi gaquidi zi'c bén nado' loj ree ni guin ree zatijb?
48004010	Abi' yan guial sta zinëdi cwent xhie dxej o xhie bëëw o xhie tiamp o xhie ijz na̱j ni zojbloj par lëjt par güündi xhienin zi'c goc xcostumbridi.
48004011	Dád rdxeban por lëjt, doolgui basid xlia'zan lëjt.
48004012	Zeel rniaaban lojdi compniar raliduladx ree Jesucrist, gol gubajn zi'c nabanan, zi'c benan persi gogbeedi guial tiblojzi nayajc ree. Ad canitan lojdi guial xhie ni mal ma beendi naj
48004013	din lëjt ragbee guial yaloj chi basidan lëjt xtiidxza'c Jesucrist, ragxuun nadxel.
48004014	Per majsi zian, gudaandi naj. Ad beentidi naj tiblad ad gulëëladx tëëtidi naj, bidxga'di naj zi'c tijb xianjl Dios o zi'cgajc Jesucrist.
48004015	Naj ragbee guial bal zile'n xt guiaalojdi zajc cwëëdi par guneedan lon. Laadx yan, ¿conzan guial rabaanëdi naj?
48004016	¿O al rdxe'chidi naj ya guial rnin ni na̱j diidxli lojdi?
48004017	Rnin lojdi guial ree bén cayüjn naguiejn guial guidxga'di xtiidx reeman, ad zagdxet rën reeman lëjt, xixgab reeman na̱j din gusa'ndi ni basidan lëjt abi' mazri guidxga'di xtiidx reeman.
48004018	Ad ni malt na̱j guial guiën bejn lasa' bejnman, per par ni zagdxe në zianczi, ad chi za'tzan con lëjt.
48004019	Par naj lëjt na̱j zi'c da xi'nan. Abi' cazaagdiajn por lëjt zatijb, zi'c rzagdiaj tijb béngunaa chi rajl xi'nman. Abi' gusnuu gazaagdiajn xt chi ma zinalidi Jesucrist diidxli zi'c rayal.
48004020	¡Bal zianclaa za'n con lëjt din ganenë'n quijb lëjt, per yan ad ragbeetan xhienaag günnë'n lëjt!
48004021	Per gol guna, lëjt bén rën ree guiban zi'c rniabee ley. ¿Wen id wayignia'di ni rëb loj ley ya?
48004022	Loj ley rëb guial guyu tio'p xi'n Abraham: Guyu xi'nman con tijb béngunaa brii laj Agar bén goc xmojsaman, guyu tëë stijb xi'nman con quijb xbéngunaaman bén brii laj Sara.
48004023	Xi'n Abraham con béngunaa goc xmojsaman, guyux guial bagaal Abraham laaman. Per xi'nman xin guyu con quijb xbéngunaaman guyux ad por guial bagaaltzi Abraham xbéngunaaman, në par gac cumplid promejs ni been Dios lojman.
48004024	Yan, Sara në Agar laa reeman na̱j ejempl por tio'p nejz ni yu' par chinal bejn. Tijb nejz guin na̱j guial chinal bejn ley ni badëëd Dios loj Moisejs ruguia' Sinaí, abi' bén zinal ree ley guin na̱j reeman zi'c bén nado' loj ley guin zi'c goc Agar loj Abraham.
48004025	Lëjt ragbee guial niz Arabia na̱j guia' Sinaí, abi' ree bén niz ni rniee reeman guia' guin Agar. Per yan Jerusalén na̱j zi'c guia' guin, din gra ree bén zëëd niz Jerusalén, bén zinal ree ley, laa reeman na̱j zi'c bén nado' loj ley.
48004026	Per dunuj ree du ladx ree na̱j Jerusalén ni yu' xanyabaa abi' Jerusalén guin ad najtan zi'c ni nado' loj ley guin zi'c ad gojct Sara loj Abraham.
48004027	Loj xtiidx Dios rëb: Babaa béngunaa ni ad zajct chu' xi'n. Babaa da't guial ad nünbeetil guialrzagdiaj ni rdëd béngunaa ni rajl xi'n. Din bén ad rut xi'n, mazri zien xi'nman chu' guial loj bén ru xi'n.
48004028	Rnin lojdi compniar raliduladx ree Jesucrist, zi'c gol Isaac guial bililadx Abraham xtiidx Dios guial gac zian, ziangajc dunuj ree ma nayajc ree xi'n Dios guial raliduladx ree xtiidxaman.
48004029	Abi' lën ree dxejzii, xi'n Agar baze'x xi'n quijb xbéngunaa Abraham, ziangajc yan bén zinal ree ley ruze' reeman dunuj ree nabajnnë' ree xSprijt Dios, guial ma nayajc ree xi'n Dios,
48004030	Per, ¿xhie rëb loj xtiidx Dios? Rëban: “Balaagdxa xmojsil con guidib xi'nman, din ad rayalt gac tio'p lala' ni rayal tia' xi'n quijb xbéngunaal.”
48004031	Zeel compniar raliduladx ree Jesucrist, dunuj ree ad nayajct ree zi'c xi'n bén na̱j zi'c bén nado' guin, nayajc ree zi'c xi'n quijb xbéngunaa Abraham guial ad rniabeet ley dunuj ree.
48005001	Cristo na̱j bén babëë dunuj ree loj ni rniabee ley dunuj ree. Zeel gol guzujdxi'ch, ad bal guibandi zatijb zi'c bén nado' guial güündi zi'c rniabee ley.
48005002	Naj Pab rnin lëjt. Bal rudi sen zi'c rniabee ley, achet lasajc guial rliladxidi Jesucrist.
48005003	Abi' rnin lëjt zatijb: Chutëëz bén ru sen guin rayal güünman zi'c tal rniabee ley.
48005004	Lëjt guial rüjndi xgab guial güündi zi'c rniabee ley ma najdi naya delant loj Dios, laan rën guiëb guial ad najtridi xbejn Cristo ad yu'guijc tëëtridi guial rën Dios lëjt.
48005005	Per dunuj ree por xSprijt Dios në guial raliduladx ree Jesucrist nadxu'guijc ree guial yadxin ree naya delant loj Dios.
48005006	Din chi ma na̱j bejn tijbzi con Cristo achet lasajc bal yu'man sen o ad yu'taman sen. Ni mazri lasajc na̱j guial chililadxaman Cristo. Abi' por guialrliladx guin zajc yabajn ree zagdxe yayën dulasa' ree.
48005007	Lëjt ma zëdi zagdxe. ¿Chu na lojdi guial ad zidxga'tidi ni na̱j diidxli?
48005008	Din xgab guin ad zëëdtan por Dios, bén gule lëjt.
48005009	Zeel gol gojp cudad “din con ta'nnijt zajc gusquiee reeman gradi.”
48005010	Per naj ra'pan Cristo confians guial ad zusa'ntidi ni basidan lëjt. Abi' Dios gudëëd casti bén cusquiee ree lëjt, majsi chutëëznin.
48005011	Bal rën guial rüjn naguiejn chu' ree bejn sen, ad zazunaltri ree bén Israel naj. Ziangajc bal guiën guial rayal chu' ree bejn sen, rën guiëban guial achet lasajc guial güjt Cristo loj crüjz.
48005012	Balzianclaa gra ree bén ruslen lëjt guial rayal chu'di sen, ¡mejorli gutüüg laagajc reeman tiblayaa!
48005013	Din lëjt ma gulaadi loj ley, per ad guial ad rniabeetri ley lëjt din güündi ni rëntzidi, rayal guiëndi güün tëë yudar lasa'di.
48005014	Din con tijbzi mandamient ma been bejn gra zi'c rniabee xley Dios. Mandamient guin rëb: “Guyën ben ren zi'c rën lüj gajc.”
48005015	Per bal rdxe'ch lasa'di abi' rdilidi, gol gojp cudad chitëë zianzi la' lasa'di.
48005016	Zeel rnin lojdi: Gol gubajn zi'c rniabee xSprijt Dios guibandi. Ad guibanridi zi'ctzi na̱j xixgabidi.
48005017	Din guial rbajn bejn zi'ctzi na̱j xixgabaman, ad najtan zi'c rniabee xSprijt Dios guiban bejn. Abi' zi'c rniabee xSprijt Dios guiban bejn, ad najtan guial guiban bejn zi'ctzi na̱j xixgabaman. Ni'qui laan ni'qui zi'c rniabee xSprijt Dios ad najtan tibloj. Zeel ad zajct guiban bejn zi'ctzi rënman.
48005018	Per bal xSprijt Dios na̱j bén rniabee lëjt dxel ad rniabeetri ley lëjt.
48005019	Yan laa rguien gajc con ree nin zëëd con xixgabzi ree bejn: Guialrzunë xinguiaaw ren o béngunaa ren, guialrüjn bejn nidxuudx, guialrajp bejn gadxagayaa vijs,
48005020	guial rën bejn graloj ni naladxaman na̱j Dios, guial rüjn bejn guialbidxaa, guialrdxe'ch lasa', guialrdil, guialrzëëbladx ni rajp bejn, guialralenya', guialrlies xvalor gajc, guialrlia' lasa' bejn, guial ru loj tibcwaa bejn o stib cwaaman,
48005021	guialrdëdloj, guialrugüjt bejn, guialrzüdx, guialnala në xhietëëz ni mal lasa' ree ni guin. Rugojnan lëjt zi'cgajc ma rnin lojdi yaloj, bén cayüjn ree lasa' ree ni guin ad zayalt reeman lod rniabee Dios.
48005022	Per ni zëëd por xSprijt Dios na̱j, guialrën lasa' bejn, guialrabaa, guialrga'dxe luxdoo, guial yu' pacens, guialnaxanladx, guial rajc naza'c, guial rüjn cumplid xtiidx,
48005023	guial rüjn naya, guialrniabee bejn xixgab mal gajcaman. Abi' ad yu't ley ni rudxoon guial güün bejn ni guin ree.
48005024	Abi' ree bén ma na̱j xbejn Cristo ma basa'n reeman gra dol, në gra ree ni mal ni rën reeman güün reeman din ma güjt Cristo por gra dol.
48005025	Yan bal ma nabajn ree con xSprijt Dios rayal yabajn ree zi'c rniabee Sprijt guin yabajn ree.
48005026	Ad yales dux valor gajc ree, ad yache'ch du lasa' ree, ad yadëdloj du lasa' ree.
48006001	Compniar raliduladx ree Jesucrist, rnin lëjt, bal chu xcompniaridi rüjn dol gan, lëjt guial ma rajquidi mazri xtiidx Dios gol guneenëman con ganax ree diidxza'c, din rayal cu'guijquidi guial nëgajc lëjt zajc güün dol lëjt gan.
48006002	Gol gognë lasa'di loj xhietëëz guialzi ni rdëdidi, zian ma cayüjndi ni rniabee Cristo güündi.
48006003	Bal yu' bén ni naladx guial rajcaman gra abi' achetczi rajcaman, dxel laagajcaman cusquiee laaman.
48006004	Tijbgaj bejn rayal güün xgab bal nabancaman xnejz. Abi' bal nabanman xnejz, tijbzi laaman rayal yabaa luar güünman xgab guial nabanman zagdxe loj gra ree bejn.
48006005	Din tijbgaj dunuj ree rayal yaya'p ree xhienaag yabajn ree.
48006006	Chutëëz bén cusiid xtiidx Dios, rayal güünman yudar bén culüü laaman con ni ryaadxaman.
48006007	Ad gusquiee lëjt gajc, din achut zajc guze' Dios. Ni rxübin bejn laagajcan yato'paman.
48006008	Bal nabanman zi'ctzi na̱j xixgabaman zadxin dxej yayalaman casti. Per bén naban zi'c rniabee xSprijt Dios, por Sprijt guin yayalaman guialnaban tiblayaa delant loj Dios.
48006009	Ad rayalt yadxag ree guial yaguieen ree ni zagdxe, din bal id zadxag ree chi guidxin dxej yaca' ree ni yayal ree.
48006010	Zeel beegaj gunen dunuj ree rayal yaguieen ree yudar bejn ree, abi' mazri con dux compniar ree bén rliladx ree Jesucrist.
48006011	Gol baguiaa xi naroob ree lejtr ni cucan par lëjt con quijb yan.
48006012	Bén cayüjn ree naguiejn chu'di sen, rüjn reeman zian par yaya'n reeman zagdxe loj ree bejn luar sagdiaj reeman guial rliladx reeman Jesucrist.
48006013	Per ni'qui ree bén yu' sen guin ad rüjnt reeman gra zi'c rëb ley guin. Rënzi reeman chu'di sen guin din güün reeman nabë guial ma been reeman gan yu'di sen guin.
48006014	Per naj achet por ni günan nabë, tijbzi por guialgüjt Dad Jesucrist. Abi' guial güjtaman loj crüjz ma basa'nan gra ree ni mal yu' loj guidxliuj guie abi' ma güjtan par ree ni mal guin.
48006015	Din chi ma na̱j bejn tijbzi con Cristo, achet lasajc bal yu' bejn sen o ad yu'taman sen. Ni mazri lasajc na̱j guial ma bachaa zi'c nabanman.
48006016	Abi' ree bén ma zinal xnejz Cristo, Dios yaya laa reeman yabe'cdxe tëëman luxdoo reeman në gra ree bén diidxli na̱j xbejn Dios.
48006017	Diizd yan ad rëntran chu guche'ch naj. Din dib ni ca ree ladan laa reen rulüü guial najn xiapóstol Jesucrist.
48006018	Compniar raliduladx ree Jesucrist, dux Dad ree Jesucrist güünle' gradi. Amén.
49001001	Naj Pab, najn tijb xi apóstol Jesucrist por xguialrniabee Dios. Cucan gui'ch guie par lëjt guial diidxli zinalidi xtiidx Jesucrist, lëjt guial ma najdi xbejn Dios luguiedx Éfeso.
49001002	Dux Dad ree Dios në Dad Jesucrist güünle' lëjt yabe'cdxe tëë reeman luxdoodi.
49001003	Quixtëë Dios, xdad Dad Jesucrist, dád benza'c najman, guial yan ma nayajc ree tijbzi con Jesucrist, ma beenle'man dunuj ree diizd xanyabaa con graloj guialnaza'c din gac yunaal ree xtiidxaman.
49001004	Laaman bacaabee dunuj ree por Dad Jesucrist diizd chi gad guidxliuj gacchaaw din yabajn ree naya sin dol lojman.
49001005	Abi' guial rënman dunuj ree, diizd guia'xchej beenman guial yayajc ree xi'nman por Jesucrist zi'c beenman xgab gac.
49001006	Zeel ad racwëëzt raza't ree Dios zagdxe guial dád benza'c najman, ma beenle'man dunuj ree por Xi'nman Jesucrist, bén rënman,
49001007	bén ma gudijx por dunuj ree chi guxhie' xrejnman, abi' ma gojc perdon dux tol ree guial dád rën Dios dunuj ree.
49001008	Zeel dád zro' guialrajc në guialrignia' ma bazaladxaman duloj ree,
49001009	abi' ma balüüman duloj ree xhienaag na̱j xixgabaman diizd gocli, zi'cgajczi ma beenman xgab gac.
49001010	Guiáad xgab guin gacan cumplid chi guidxin dxej, Dios gusa'n gra loj Jesucrist zi'c ni yu' xanyabaa në loj guidxliuj.
49001011	Nëtëë guial nayajc ree tijbzi con Jesucrist, Dios ma bacaabee dunuj ree din yayajc ree par laaman zi'c na̱j xixgabaman diizd guia'xchej, din laaman rüjn gra zi'c rënman gac.
49001012	Abi' laaman ma been zian, din dunuj ree nayajc ree bén yaloj bililadx Jesucrist, yayajc ree bén guza't laaman zagdxe por xguialrniabeeman.
49001013	Nëgajc lëjt chi biguiejndi diidxli xhienaag par gaquidi perdon dxel bililadxidi Cristo gojquidi tijbzi con laaman. Abi' zi'c rëb Dios guial guneeman xSprijtaman, dxel yan guial ma nabannëdi laaman, laaman na̱j zi'c tijb sen ni rulüü guial ma najdi par Dios.
49001014	Guial ma nabannë xSprijt Dios dunuj ree, yaca' ree ni rëb Dios guneeman chi ma bara xbejnman za' xanyabaa, din chitëë yacwëëz yaza't reeman zagdxe por xguialrniabeeman.
49001015	Abi' guial ragbeen rliladxidi Dad Jesús rën tëëdi los demazri ree bén na̱j xbejn Dios,
49001016	zeel ad rucwëëzt rudën quixtëë loj Dios por lëjt, beegaj rbedx rniaaban laaman.
49001017	Laaman na̱j Dios rniabee diizd xanyabaa, xDad Dad Jesucrist. Rniaaban lojman yazaladxaman quiarguiejn lojdi din chignia'di ni gulüüman lojdi gusnuu tëë güünbeedi laaman mazri.
49001018	Rniaaban lojman din guixhialaman xquiarguiejndi din chignia'di xhie rën guiëb ni rbëzidi diizd chi bacaabeeman lëjt, chignia' tëëdi guial ni za'cdxoon naroob tëë na̱j ni nagu'chaaw Dios par ree bén na̱j xbejnman.
49001019	Rniaab tëën lojman guial gagbeedi guial dád naroob na̱j xguialrniabeeman ni cayagnë dunuj ree raliduladx reeman. Laagajc guialrniabee naroob guin balüü Dios
49001020	chi basbanman Jesucrist abi' gule'caman laaman xladbeeman xanyabaa
49001021	lod badëëman guialrniabee lojman ni mazri lasajc guial loj gra ree guialrniabee, në loj gra guialguxtis në loj gra gobiarn. Abi' mazri lasajc guialrniabee guin guial loj gra ree guialrniabee yu', në ni qui chu'ri ree loj guidxliuj guie.
49001022	Dxel basa'n Dios gran loj Jesucrist, bacaabeeman laaman din nabeeman gra ree bén rliladx laaman.
49001023	Guiáad ree bén rliladx laaman, guidiblagaa nabannëman laa reeman abi' bantëëz guin za'man din laaman guidiblagaa rniabee.
49002001	Gocli gojquidi zi'c bengüt loj Dios por ree ni mal në por ree dol
49002002	ni beendi guial binalidi nejz mal been tëëdi zi'ctzi rën xindxab güündi, sprijtmal ni nabannë gajc ree bén ad ruzoobt xtiidx Dios.
49002003	Du gra ree ziangajc babajn ree guia'xchej. Baguieen ree zi'ctzi bayën ree, zi'ctzi goc dux xgab ree, abi' zi'cgajc rayal ree bén ad ruzoobt xtiidx Dios casti, ziangajc nayal ree casti.
49002004	Per guial raya da't Dios dunuj ree rën tëëman dunuj ree,
49002005	zeel majsi bayajc ree zi'c bengüt lojman por dux tol ree, per yan ma raya'p ree guialnaban lojman con Jesucrist. Guial tant benza'c naj Dios, zeel nayajc ree perdon.
49002006	Chi basbanman Jesucrist nëgajc dunuj ree basbanman abi' zi'c rulüü ma nadxu'në' ree Jesucrist xanyabaa.
49002007	Dios been zian din dxej zëëd ree guiguien guial dád rënman dunuj ree, abi' benza'c tëë najman con dunuj ree por Jesucrist.
49002008	Guial na̱j Dios benza'c, zeel ma nayajc ree perdon, ad guial nayajct ree benza'c lojman. Por guial rliladx zëëd xperdon Dios.
49002009	Ni'quid por ni zagdxe ni ma baguieent ree zëëd perdon guin chitëë chu guilies xvalor gajc.
49002010	Por Dios nadxu' ree loj guidxliuj guie abi' por Jesucrist bachaaman mod babajn ree yaloj din yaguieen ree ni zagdxe zi'c beenman xgab yaguieen ree diizd gocli.
49002011	Zeel lëjt bén ad najt ree bén Israel, gol basaaladx xhienaag guzajquidi yaloj. Bén Israel ree gulëëlaj lëjt bén ad yu't ree sen guial yu' reeman sen zi'c rniabee ley.
49002012	Tiamp zii ad beenbeetidi Jesucrist, ad gojctidi cwent loj ree bén Israel ad gojc tëëtidi cwent guial rayalidi ni rëb Dios gudëëman loj ree xbejnman. Contzi gubajndi achet gulëjzidi ad gubajnnë tëëtidi Dios.
49002013	Per yan guial ma rliladxidi Jesucrist, lëjt guial guzujdi zijt loj Dios, por xrejn Jesucrist ma bibiguidi lojman.
49002014	Din Jesucrist babe'cdxe du luxdoo ree. Laaman bisüd guialrdxe'ch ni rudxoon gac ree bén Israel tijbzi con ree bén ad najt bén Israel.
49002015	Abi' por xguialgüjt Jesucrist gulox gra ree costumbr rniabee xley ree bén Israel güün ree bejn, laaman been persi gojc ree bén Israel con ree bén ad najt bén Israel zi'c tijbzi guiedx cüb guial ma nayajc ree tijbzi con laaman. Zian babe'cdxeman luxdoo ree bejn.
49002016	Din por xguialgüjt Jesucrist loj crüjz ma gulox guialrdxe'ch lasa' ree bén Israel con ree bén ad najt bén Israel, abi' ma nadxu'në' ree Dios zagdxe guial ma nayajc ree tijbzi por Jesucrist.
49002017	Abi' laaman bidgagojn dugra ree, zi'c ree bén Israel zi'c ree bén ad najt bén Israel xhienaag yadxu'në' ree Dios zagdxe.
49002018	Dxel por Jesucrist grop cwaa ree bejn ma rajp nejz par loj Dios guial tijbzi na̱j xSprijt Dios nabajnnë' ree.
49002019	Zeel ad najtridi zi'c bén zëëd lod ren, zi'c benzit loj Dios, ma najdi cwent loj ree xbejnman, ma najdi tijbzi con ree xbejnman.
49002020	Lëjt na̱j zi'c xze' tijb yu ni cayajc, guiáad ree xi apóstoles Jesús con ree bén badëë xtiidx Dios loj ree bejn, na̱j reeman zi'c xcimiant yu guin, guiáad Jesucrist na̱j zi'c guiaj zojbloj ni cayajcnë yu guin.
49002021	Abi' guial yagaj guzuloj cayajs yu guin, dxel cayë'pzi cayë'p ze' guin ni cayguie'ch ree najdi din yayajc ree tijbzi xyadoo Dios con Jesucrist.
49002022	Në yan guial ma najdi tijbzi con Jesucrist ma na̱j tëëdi tijbzi con los demazri compniar raliduladx reeman din yayajc ree tijbzi yadoo lod za' Dios por xSprijtaman.
49003001	Por zianan yu'n ladxguiib, naj Pab guial cayünan sirv loj Jesucrist din günan yudar lëjt bén ad najt ree bén Israel.
49003002	Lëjt ragbee guial na̱j Dios benza'c zeel baneeman dxiin guin lon din günan lëjt yudar chignia'di xtiidxaman.
49003003	Abi' laaman balüü naj xhienaag na̱j xixgabaman diizd gulal, zi'cgajczi ma rnin lojdi diizd guia'xchej.
49003004	Chi goolidi laan, gagbeedi guial ma ragbeen xhienaag na̱j xixgab Dios par Jesucrist.
49003005	Tiamp gulal achut gojc niagbee xhienaag na̱j xixgabaman par Jesucrist, gojcan zi'c tijb ni naguie'ch par ree bejn. Per yan por xSprijtaman ma balüüman laan loj ree xi apóstoles Jesús në loj ree bén badëë xtiidx Dios loj ree bejn.
49003006	Abi' ni goc zi'c tijb ni naguie'ch par ree bejn na̱j guial por xtiidxza'c Jesucrist, në ree bén ad najt bén Israel ma rayal ni gudëë Dios loj ree bén Israel guial ma na̱j reeman tijbzi, dxel ziangajc ma nayab reeman loj promejs ni been Dios por Jesucrist.
49003007	Naj cugojn xtiidxza'c Jesucrist loj ree bejn, ad guial rayalt günan dxiin guin. Guial na̱j Dios benza'c, zeel bazaladxaman guialrniabee lon par günan laaman sirv.
49003008	Naj na̱j bén bigra bén lasajc ta'nz loj gra ree xbejn Dios, per guial na̱j Dios benza'c, bacaabeeman naj din gün diidx loj ree bén ad najt bén Israel xcwent xguialnaza'c naroob Jesucrist,
49003009	në par gugojnan zagdxe gra reeman xhienaag na̱j xixgab Dios bén been gra, xgab ni ad balüü gajtaman loj ree bejn.
49003010	Din yan zi'c na̱j ree bén rliladx Jesucrist, gagbee gra ree bén rajp guialrniabee xanyabaa guial gra lojczi guialrajc rajp Dios.
49003011	Abi' diizd chi gad guidxliuj gacchaaw mal been Dios xgab guial gac zian. Yan ma gojcan cumplid por Dad Jesucrist.
49003012	Në guial raliduladx ree Jesucrist ma raya'p ree nejz par loj Dios, abi' con confians ma zajc yubiig ree lojman.
49003013	Zeel rnin lojdi ad runayadi por ree guialzi ni cadëëdan por lëjt, din zagdxen par lëjt.
49003014	Zeel ruzuxiban loj dux Dad ree Dios;
49003015	laaman na̱j Dad loj gra ni yu' loj guidxliuj në xanyabaa.
49003016	Abi' rniaaban lojman por xguialrniabee naroobaman yazaladxaman lëjt gojl në guialrniabee por xSprijtaman din yayu luxdoodi,
49003017	guibannë tëëdi Jesucrist guial rliladxidi laaman. Din zian zi'c diidxli zinalidi zi'c rën Jesucrist dunuj ree,
49003018	dxel ma zajc gagbeedi con los demazri ree compniar raliduladx ree laaman guial gudëdlaj abi' xt banczi naaloj zro' rënman dunuj ree.
49003019	Zeel rniaaban loj Dios gagbeedi plact rënman dunuj ree, guial mazri zro' najn guial loj ni raguieen ree xgab, abi' zian guidiblagaa guibannëdi Dios.
49003020	Laaman, guial rajpaman guialrniabee par güünman mazri guial loj ni raguieen ree xgab o mazri guial loj ni ranaab ree lojman por xSprijtaman bén nabajnnë' ree,
49003021	abi' rayal yaza't reeman zagdxe gra dxej në gra tiamp por Jesucrist, dunuj ree guial raliduladx ree Jesucrist. Amén.
49004001	Naj, yu'n ladxguiib guial cayünan sirv Jesucrist, rniaaban lojdi zi'c ma najdi xbejn Dios, gol gubajn zi'c rayal guiban ree bén ma na̱j ree xbejnman.
49004002	Gol gojc benza'c në bén naxanladx, gol gojp pacens gol gudaan tëë lasa'di guial rën lasa'di.
49004003	Gol been naguiejn gusnuu gaquidi tijbzi con xyudar xSprijt Dios bén rabe'cdxe du luxdoo ree par yayajc ree tijbzi.
49004004	Dunuj ree nayajc zi'c tijbzi cuerp, abi' dugra ree nabajnnë' xSprijt Dios, abi' zi'c ma nayajc ree xbejn Dios, ziangajc ralëjz ree ni guneeman.
49004005	Tijbzi Dad, tijbzi guialrliladx në tijbzi guialrirobnijs raya'p ree.
49004006	Din tijbzi Dios yu', bén na̱j Dad par dugra ree, rniabeeman dugra ree, nabannëman dugra ree rüjn tëëman ujs dugra ree.
49004007	Per tijb gaj dunuj ree ma na̱j ni yaguieen ree, zi'ctzi ni banee Jesucrist yaguieen ree.
49004008	Zianan zeel rëb loj xtiidx Dios: Chi bayë'paman xanyabaa, beenman gan loj gra guialrniabee, abi' badëëdaman loj ree bejn ni rayal güün reeman.
49004009	Abi', ¿xhie rën guiëb lod rëb “bayë'paman”? Rën guiëban bi'taman loj guidxliuj.
49004010	Guiáad Jesucrist bén bi't loj guidxliuj, laagajcaman na̱j bén bayë'p xanyabaa persi canabeeman guidib guidxliuj në xanyabaa.
49004011	Abi' ma badëëman loj ree bejn ni rayal güün reeman, yu' reeman bayal gac apóstoles, yu'za reeman bayal gac bén rudëë xtiidx Dios loj ree bejn, yu' reeman bayal guitie'ch xtiidxaman, yu' tëë reeman bayal gudëë consejw gulüü tëë reeman bén rliladx ree laaman.
49004012	Zian bacaabee Jesucrist bejn ree din gusiid los demazri ree bén rliladx laaman, gac tëë güün reeman laaman sirv, gusnuu tëë güünbee reeman laaman,
49004013	xt yayaaloj yaliduladx ree yaguieenbee tëë ree Xi'n Dios guidiblagaa, din yayaaloj yayignia' ree xhienaag rayal yunaal ree Jesucrist.
49004014	Dxel ad zayajctri ree zi'c ree xindoo rliladx xhietëëznin, ad zayajctri ree zi'c tijb ni rnë bi niz ni niz guie por graloj ni rü ree bén raguiil mod gusquiee ree bejn,
49004015	rayal yayën du lasa' ree, yadü ree diidx yunaal tëë ree ni diidxli din gusnuu yayignia' ree yaguieen tëë ree zi'c rën Jesucrist bén rniabee dunuj ree.
49004016	Din por Jesucrist nayajc ree tibloj gra ree compniar raliduladx ree laaman. Por laaman nadxajg dulasa' ree nayajc ree tijbzi, abi' tijb gaj dunuj ree con ni rayal yaguieen ree par yaguieen du lasa' ree yudar din gusnuu yayën dulasa' ree por Jesucrist.
49004017	Yan por Jesucrist rnin lëjt: Ad bal guibanridi zi'c naban ree ben ad nünbeet Dios, din laa reeman naban zi'ctzi na̱j xixgab reeman,
49004018	nacay xquiarguiejn reeman, ad rajpt reeman guialnaban rën Dios gap reeman, guial ad rignia't reeman ache tëët naladx reeman.
49004019	Ma been luxdoo reeman gojl, ma gulëëladx laagajc reeman abi' cusnuu cayüjn reeman graloj nidxuudx.
49004020	Per lëjt ad beenbeetidi Jesucrist din guibandi zian,
49004021	bal walidi ma biguiejndi xcwentaman bal wali tëëdi ma basiididi diidxli zëëd por laaman.
49004022	Gol basa'n zi'c gubandi yaloj, din ruxhiinzi zi'c gubandi yaloj con xgabmal ni basquiee lëjt guial beendi zi'ctzi guyëndi.
49004023	Gol been naguiejn guidxaa xixgabidi guidiblagaa
49004024	din gaquidi zi'c tijb bencüb been Dios zi'c rënman, con tijb guialnaban naya në zi'c rayal por xdiidxliman ni ma biguiejndi.
49004025	Zeel ad bal rnieeridi diidx rusquiee. Gol gunee diidxli con xcompniaridi din tijbzi nayajc dugra ree con Jesucrist.
49004026	Bal rdxe'chidi, ad güündi dol. Ad gudxe' guialrdxe'ch guin luxdoodi dëchej,
49004027	chitëë tiëbidi güün xindxab lëjt gan.
49004028	Bén rban, rayal gucwëëz cwanman abi' güünman dxiin, din con dxiin zagdxe güünman dxel ma rajpaman con xhie güünman yudar bén ryaadx ree xhienin.
49004029	Ad rniee tëëdi diidxguijdx, gol gunee ganax diidxzagdxe ni güün yudar chignia' ree ben ren bén gucaagdiajg ree laan din güünan laa reeman sirv.
49004030	Ad rgu'nayadi xSprijt Dios, bén ma nabannëdi zi'c tijb sen guial ma najdi xbejnman par dxej ni guidxindi lojman.
49004031	Gol basa'n tiblad gra guialralenya', guialrdxe'ch, guialralen lasa', guialrguidxa'në lasa', guialrniee diidxguijdx loj lasa' në graloj ni mal.
49004032	Gol gojc benza'c, gol baya lasa'di gol been tëë lasa'di perdon zi'c been Dios lëjt perdon por Jesucrist.
49005001	Zi'c ma najdi xi'n Dios bén rënman, gol been naguiejn güündi zi'c laaman.
49005002	Gol gubajn zagdxe, gol guyën lasa'di zi'c guyën Jesucrist dunuj ree abi' bayü laagajcaman güjtaman por dunuj ree, gojcaman zi'c tijb gon ni rliaa nejxh par Dios.
49005003	Yan lëjt guial ma najdi xbejn Dios, ad rayalt guiniee loj lasa'di diidx dxuudx, ni'qui graloj ree ni ad rüjnt sirv ad rzëëbladx tëëdi gra par lëjt.
49005004	Ad rnieedi diidxguijdx ree, diidxtont ree, diidx ni ad rayalt guinieedi din ad ni zagdxet reen. Mazri zagdxe gol badëë quixtëë loj Dios.
49005005	Din lëjt ma ragbee guial ree bén naban nadxuudx në ree bén rüjn ni ad rüjnt sirv, në ree bén rzëëbladx gap gra (mazri yu'guijc reeman ni guin ree luar guiën reeman Dios), dxel ad zile't chu' reeman lod rniabee Jesucrist con Dios.
49005006	Gol gojp cudad achu gusquiee lëjt con ree diidx ad rüjnt wen, din por ree ni guin zëëd xcasti Dios par ree bén ad ruzoobt diidx.
49005007	Zeel ad güündi zi'c rüjn reeman.
49005008	Gocli gubajndi zi'c tijb bén nayaaw xquiarguiejn, per yan guial ma najdi tijbzi con Jesucrist, laaman na̱j biani par lëjt. Zeel gol gubajn zi'c ree bén ma zinal biani guin,
49005009	din guial chinal bejn biani guin ma zile' güünman ni zagdxe zi'c rayal, në ni na̱j diidxli.
49005010	Gol been naguiejn gol been zi'c ruladx Dios.
49005011	Ad në lëjt güün ni ad rüjnt ree sirv ni rüjn ree bén nayaaw xquiarguiejn, gol guneenë reeman din gagbee reeman ni rüjn reeman.
49005012	Din xt ratu bejn güman ni rüjn reeman ralan.
49005013	Per por xtiidx Jesucrist laa gagbee gajc reeman xhienin rüjn reeman.
49005014	Din zianan zeel rëb loj xtiidx Dios: Batie'ch xbacaalil, lüj guial zinalil nejz mal. Bariica loj dol din gusni Jesucrist xquiarguiejnl.
49005015	Zeel gol gojp cudad xhienaag nabandi, ad gontzi guibandi, gol gubajn zi'c bén yu' xquiarguiejn.
49005016	Gol been naguiejn guibandi zi'c rayal naga yu' tiamp, din lën ree dxej guie ad xnejztri naban bejn.
49005017	Zeel ad gontzi nabandi zi'c na̱j xixgabidi, gol beenli naguiejn chignia'di xhienaag rën Dios guibandi.
49005018	Ad südxidi, din guialrzüdx guin ruxhiin bejn. Zagdxeli gol cwëjb nabee xSprijt Dios luxdoodi guidiblagaa.
49005019	Chi rünë lasa'di diidx, gol baza't ni ca loj ree salmos, loj ree himno, në gra loj ree cant ni na̱j par Dios. Abi' guidib luxdoodi gol biil gol baza't tëë Dios zagdxe.
49005020	Abi' guixie guixie gol badëëd quixtëë loj dux Dad ree Dios por Dad Jesucrist por gra ni rüjnman par dunuj ree.
49005021	Gol bazoob xtiidx lasa'di por respejt ni rajpidi Jesucrist.
49005022	Në lëjt béngunaa nuxhliaa, gol bazoob xtiidx lacheelidi zi'c ruzoobidi xtiidx Jesucrist.
49005023	Din xinguiaaw ree rniabee lacheel zi'c rniabee Jesucrist bén rliladx ree laaman, bén babëë laa reeman loj dol abi' na̱j reeman xbejnman.
49005024	Abi' zi'c ruzoob ree bén rliladx Jesucrist xtiidxaman, ziangajc ree béngunaa rayal guzoob xtiidx lacheel reeman.
49005025	Nëgajc lëjt xinguiaaw nuxhliaa ree, gol guyën lacheelidi zi'c rën Jesucrist bén rliladx ree laaman, abi' xt güjtaman por laa reeman
49005026	persi bisüdaman xtol reeman, basiaman laa reeman por xtiidxaman në por guialrirobnijs,
49005027	din guidxin reeman lojman nix da't në ni'qui tijb ni mal, sin falt o dol ren ree, guidxin reeman lojman nayadxuj sin dol.
49005028	Yan ziangajc ree xinguiaaw baxhliaa, rayal guiën lacheel reex zi'c rën laagajc reex. Abi' xin rën lacheel, laa gajquixan rënx.
49005029	Din ni'qui tijb bejn ad rdxe'cht laagajcaman, ruyaanli laagajcaman rniajchi' tëë laagajcaman zi'c rüjnnë Jesucrist dunuj ree nayajc ree bén rliladx laaman
49005030	guial nayajc ree tijbzi con laaman.
49005031	Zeel zi'c rëb loj xtiidx Dios: “Xinguiaaw gusa'n xdad xniaax din gaquix tijbzi con lacheelix abi' grop reex ma na̱j tijbzi bejn.”
49005032	Dád nawëëg na̱j par chignia' bejn diidx guie ree, per caninan din zian na̱j Jesucrist con ree xbejnman.
49005033	Yan, xinguiaaw ree, gol guyën lacheelidi zi'c rën lëjt gajc. Guiáad lëjt béngunaa, gol gojp respejt lacheelidi.
49006001	Në lëjt najdi xi'n, guial zinalidi Jesucrist, gol bazoob xtiidx ree xdadidi, din zian rayal güündi.
49006002	Abi' mandamient yaloj ni rëb guial yu' ni yaca' ree bal yaguieen ree ni rëb: “Gojp respejt xdad xniaal,
49006003	din guibanl zagdxe guiban tëël xchej loj guidxliuj guie.”
49006004	Nëgajc lëjt dad na ad gusagdiaj xi'ndi chitëë guidxe'ch reex por zian. Mejorli gol basni's reex zagdxe, gol guneenë reex gol balüü tëë reex zi'c rën Dios.
49006005	Në lëjt bén rüjn ree xchiin bejn, gol bazoob xtiidx bén na̱j xpatrondi loj guidxliuj guie. Con guidib luxdoodi gol gojp respejt gol bazoob tëë xtiidx reeman, gol gunaladx xchiin Jesucristan cayüjndi.
49006006	Gol been reeman sirv ad chi ruguiaatzi reeman lëjt par yaya'ndi zagdxe loj reeman, gol gunaladx guial Jesucristan cayüjndi sirv guial diidxli cayüjndi zi'c rën Dios güündi.
49006007	Gol been dxiin con gan, gol gunaladx xchiin Jesucrist cayüjndi, ad xchiint bénguidxliuj.
49006008	Din lëjt ma ragbee guial tijbgaj bejn majsi bén rüjn xchiin bejn o bén ad rüjnt xchiin bejn, per gudëë Jesucrist ni rayalaman zi'ctzi na̱j ni zagdxe beenman.
49006009	Nëgajc lëjt bén na̱j ree patron, gol gojc benza'c con ree xmojsidi, ma gojczi rusagzidi laa reeman, din lëjt ragbee guial bén rniabee laa reeman në lëjt yu'man xanyabaa, abi' ad rbetaman loj bejn.
49006010	Rni tëën lojdi compniar raliduladx ree Jesucrist, gol guzudxi'ch loj guial ma najdi tijbzi con laaman por xguialrniabee naroobaman.
49006011	Gol gojp lëjt gajc con xguialrniabee Dios din sudxi'chidi chitëë güün xindxab lëjt gan con ree ni rusquiee.
49006012	Din ad cayguieent ree naguiejn yaguieen ree gan loj tijb ni na̱j bëël në dxijt, caydijl ree con gra loj sprijtmal zi'c ree ni rajp guialrniabee, guialguxtis në gra loj xsprijt xindxab ni yu' ni canabee tëë loj guidxliuj guie.
49006013	Zeel gol gojp lëjt gajc con xguialrniabee Dios din chile' taandi xhietëëz loj guialzi gui't sudxi'ch tëëdi loj xhietëëz ni saquidi.
49006014	Gol guzudxi'chcliza por ni diidxli ni ma ragbeedi, gol basnuu tëë zi'c rayal guibandi.
49006015	Gol guzusin par guinieedi xtiidxza'c Jesucrist din por laan yadxu' ree zagdxe con Dios.
49006016	Gol badxe'guijc tëë guial guialrliladx ni rajpidi na̱j ni ragnë lëjt loj gra ni zëëd por xindxab.
49006017	Në ni been Dios perdon xtolidi, laan na̱j ni rutëë lëjt, guiáad xtiidxaman na̱j zi'c tijb espad ni runee xSprijt Dios lojdi.
49006018	Ad gucwëëz cwedx guiniabidi Dios. Gol gudi'n gunab lojman guixie guixie con xyudar xSprijtaman. Gol guzusin par cwedx guiniabidi laaman, ad gucheeladxidi, gol gurejdx tëëman por gra ree xbejnman.
49006019	Gol gurejdx gunab tëëman por naj din yazaladxaman naj diidx ni rayal ganen din ganen sin guialrdxeb xtiidxza'c Jesucrist ni zidnë perdon.
49006020	Dios bacaabee naj par ganen xtiidxza'caman, abi' por zian yu'n ladxguiib. Per gol gurejdx gunab Dios chitëë gadxeban gün xtiidxaman zi'c rayal günan.
49006021	Tíquico, tijb du lasa' ree bén rayën da't ree, abi' diidxli cayüjnman dunuj ree yudar cayguieen ree sirv Jesucrist, laaman gugojn lëjt gra xhienaag za'n xhie tëë cayünan,
49006022	din par zianczi caxhalan laaman din gugojnman lëjt xhienaag nadxu'n niz guie yagu' tëëman luxdoodi.
49006023	Rniaaban loj Dios guial gra ree bén rliladx Jesucrist, cwe'cdxeman luxdoo reeman guiën tëë lasa' reeman, chililadx tëë reeman laaman në Dad Jesucrist,
49006024	güünle' tëëman gra ree bén wali rën Dad Jesucrist.
50001001	Naj Pab con Timoteo, raguieenan sirv loj Jesucrist. Caycaan gui'ch guie par lëjt najdi bén rliladx Jesucrist luguiedx Filipos, në par ree bén rniabee lojdi rulüü tëë reeman xtiidx Dios në ree bén rüjn yudar bén rliladx ree Jesucrist.
50001002	Dux Dad ree Dios në Dad Jesucrist güünle' lëjt, yabe'cdxe tëë reeman lëjt.
50001003	Zianczi chi rasaaladxan lëjt, rudën quixtëë loj da Dadan Dios.
50001004	Abi' zianczi chi rbedx rniaaban laaman dád nix ru luxdon, rbedx rniaaban laaman por gradi.
50001005	Din diizd dxej ni guzuloj rliladxidi Jesucrist dxel guzuloj raguieen ree tijbzi xgab par guire'ch xtiidxaman xt yan.
50001006	Ragbeechaawan guial diizd chi guzuloj rliladxidi xtiidx Dios, laaman cusnuu cayagnë lëjt din gaquidi zi'c rayal xt dxej gui't Jesucrist stijb.
50001007	Najczi guial günan xgab zian por gradi, din rusaaladxan lëjt, zi'c chi yu'n ladxguiib ziangajc chi culün conin na̱j diidxli xcwent Dios din tibloj cayüjnle'man dunuj ree.
50001008	Dios ragbee guial dád rusaaladxan lëjt guial rënan lëjt zi'cgajczi rën Jesucrist lëjt.
50001009	Rniaab tëën lojman din mazri guiën lasa'di, abi' guixie guixie gusnuu guixhialaman xquiarguiejndi din gagbeedi ni rayal güündi,
50001010	din chile' cwedi ni na̱j mazri zagdxe. Abi' zian guibandi naya sin dol niz loj Dios, chitëë xhie naman contr lëjt dxej ni gui't Dad Jesucrist stijb.
50001011	Abi' por laaman zajc guibandi zi'c rën Dios zi'c balüü Jesucrist lëjt din gap ree bejn Dios mazri respejt guilies tëë reeman xvaloraman.
50001012	Compniar raliduladx ree Jesucrist, rënan gagbeedi guial graczi ni guza'can cayüjn reen yudar persi care'ch xtiidxza'c Jesucrist.
50001013	Abi' yan, gra ree bén yu' lën palas në gra ree bén zojb niz guie ragbee reeman guial yu'n ladxguiib por guial najn xbejn Jesucrist.
50001014	Abi' chi baguiaa ree compniar raliladxnë' ree Jesucrist guial yu'n ladxguiib, mazri guzudxi'ch reeman abi' zien da't reeman guyu luxdoo guitie'ch reeman xtiidx Jesucrist sin guialrdxeb.
50001015	Per diidxliczi yu' reeman rtie'ch xtiidx Jesucrist guial rdëdloj reeman naj abi' rën reeman gac reeman mazri bén zojbloj. Per yu' reeman rtie'ch xtiidxaman guial na̱j xixgab reeman zagdxe.
50001016	Yu'za reeman guial rën reeman Jesucrist, catie'ch reeman xtiidxaman abi' ragbee reeman guial yu'n ladxguiib guial za'dxi'chnë'n xtiidxaman guial najcan diidxli.
50001017	Per yu' reeman ad walit reeman na̱j xixgab reeman zagdxe catie'ch reeman xtiidx Dios, naabzi par guilies bejn xvalor reeman abi' xixgab reeman na̱j guial gusagdiaj reeman naj mazri lën ladxguiib guie.
50001018	Per achet güünan majsi zagdxe na̱j xixgab reeman o ad zagdxet ya, contzi ma catie'ch reeman xtiidx Jesucrist, laan na̱j ni rabaanë'n abi' mazri yabaan.
50001019	Din ragbeen guial yariin loj ni cadëëdan guial cabejdx canabidi Dios por naj në guial cayagnë xSprijt Jesucrist naj.
50001020	Naj ragbee guial ad yu't dxej guslaa Dios naj yaya'nxtun, sin guialrdxeb gulün bejn ree xhienaag ra'pan respejt Jesucrist majsi nabanan o majsi guiëtan.
50001021	Din par naj la'tgaj nabanan cayünan laaman sirv, abi' bal guiëtan mazri zagdxen din ma gazun con laaman.
50001022	Per bal gabajnran loj guidxliuj guie, gusnuu günan sirv loj Cristo zi'c rayal, per ad ragbeetan conin na̱j zagdxe par naj.
50001023	Din loj grop ree ni guin dád nawëëgan par gaben conin günan, tijb rënan yaca' Dios naj din gazun con Cristo, laan na̱j mazri zagdxe par naj,
50001024	per por lëjt rüjn naguiejn gabajnran.
50001025	Abi' naj ragbeen guial gabajnran din günan lëjt yudar gusnuu chinalidi xnejz Dios, din chu' luxdoodi gusnuu chililadxidi Jesucrist.
50001026	Abi' chi guidganan lëjt stijb, chu' ni yabaanëdi gudëë tëëdi quixtëë loj Jesucrist por ni beenman por naj.
50001027	Per ganin lëjt, gol been naguiejn gol gubajn zi'c rayal, zi'c rëb loj xtiidx Jesucrist. Din bal guidganan lëjt o bal id zialan, per rënan guiguiejnan guial za'dxi'chidi nadxag tëë lasa'di abi' tiblojz cayüjndi naguiejn catie'chidi xtiidx Jesucrist.
50001028	Ad guidxebidi bén rdxe'ch lëjt. Zian guiguien guial ma canijt reeman loj Dios, per lëjt zian guiguien guial ma rajpidi perdon zëëd loj Dios.
50001029	Din ad cwabeetidi par chililadxzidi Jesucrist, cwabeedi në par sagdiajdi por laaman.
50001030	Lëjt con naj tiblojz caydüüd ree tarbajw par yatie'ch ree xtiidx Jesucrist, ma baguiaadi xhienaag rdëëdan tarbajw por xtiidxaman abi' yan caguiejndi guial cusnuu cayünan mazran.
50002001	Yan, zi'c ma yu' luxdoodi zagdxe por Cristo, zi'c ma yu' luxdoodi nix guial rusnuu rën lasa'di, në zi'c ma nabannëdi xSprijt Dios në zi'c yu' luxdoodi nix con lasa'di, në zi'c raya lasa'di.
50002002	Gol basnuu gol gubajn zian din yagu'di luxdoon nix. Gol gubajn, gol guyën tëë lasa'di tibloj, gol gojc tijbzi, gol been tëë tijbzi xgab.
50002003	Ad sëëbladxidi güündi gan loj ree lasa'di o guilies xvalor lëjt gajc, mazri zagdxe gol been naya, gol been tëë xgab guial stijb lasa'di mazri lasajc guial lojdi.
50002004	Ad bal chu'di xgab por lëjtzi, gol guyu xgab por stijb lasa'di.
50002005	Gol been xgab zi'c been Jesucrist xgab.
50002006	Din majsi laaman na̱j Dios, per ad guzudxi'chtaman guial niëjbaman laaman na̱j Dios.
50002007	Basa'n xguialrniabeeman persi bi'taman loj guidxliuj guie zi'c tijb mojs abi' gojlaman zi'c tijb bénguidxliuj.
50002008	Abi' chi gocaman zi'c tijb bénguidxliuj beenman naya abi' bazoob xtiidx xDadaman, xt güjtaman loj crüjz, majsi ni natu na̱j guial rëjt loj crüjz.
50002009	Zeel dád guialrniabee naroob badëë Dios lojman, badëë tëëman lojman laj bejn ni mazri lasajc loj gra laj bejn.
50002010	Din chi guiguiejn ree bejn laj Jesucrist, guzuxib gra reeman lojman, zi'c ree ni yu' xanyabaa, në gra ree ni yu' loj guidxliuj, nëtëë ree ni yu' lën liuj.
50002011	Abi' gra bejn guiëb guial Jesucrist na̱j Dad, zian guilies reeman xvalor dux Dad ree Dios.
50002012	Zeel compniar raliduladx ree Jesucrist, zi'c rënan lëjt abi' rnin lëjt guial zi'c bazoobidi da diidxan chi guzun con lëjt, ziangajc gol bazoob da diidxan mazri yan guial za'n zijt. Con guialrdxeb në con respejt gol been zi'c rayal güün ree bén ma na̱j perdon.
50002013	Din por Dios zëëd xgabza'c ni rüjndi, abi' laaman ragnë lëjt din güündi zi'c rënman.
50002014	Gol been gra ni rayal güündi, achet guial ad zayuladxtidi achet tëët guial tildiidxidi,
50002015	chitëë xhie guiniee bejn lëjt o chitëë xhie xfaltidi yadxejl reeman. Lëjt najdi xi'n Dios gol gubajn naya niz loj ree bén ad zinalt xnejz Dios, bén rüjn ree ni guijdx. Din gaquidi zi'c tijb guij loj reeman, zi'c tijb guij ni rulaa bacha' lod nacay,
50002016	guial za'dxi'chnëdi xtiidx Dios ni zidnë guialnaban. Abi' zian yabaan por lëjt dxej ni gui't Jesucrist stijb guial gagbeen ad bentan dxiin xlia' ad bizaa tëëtan xlia'.
50002017	Din guial rliladxidi Dios laan na̱j zi'c tijb gon par laaman, abi' nix yu' luxdon majsi guiëtan din yayaaloj gon guin guial rabaanë'n gradi.
50002018	Yan ziangajc gol babaa, gol babaa zi'c rabaan.
50002019	Dad Jesucrist gagnë naj din diob gaxhalan Timoteo lod zojbidi din xhienladxan chi gagbeen xhienaag riga'di.
50002020	Din tijbzi Timoteo yu' lëjt xgab zi'c yu'n lëjt xgab. Achut bén ru lëjt xgab zi'c laaman.
50002021	Graczi reeman ru xgab per por laagajc reeman, ad rut reeman xgab por ni rën Jesucrist güün reeman.
50002022	Per ma ragbeedi xhienaag na̱j Timoteo, ma ragbeedi xhienaag cayüjnman naj yudar persi catiechan xtiidx Jesucrist. Cayüjnman naj yudar zi'c rüjn bejn xDadaman yudar.
50002023	Zeel rënan gaxhalan laaman din guitixlojman lëjt, gagbeezan xhienaag gariican loj cwent guie
50002024	Dad Jesucrist gagnë naj din diob guidgana quijb naj lëjt.
50002025	Abi' rulüü rüjn naguiejn gaxhalan da miwan Epafrodito ladxidi. Lëjt guxhaal laaman din güünman naj yudar loj ree ni ryaadxan. Abi' zian cayüjnman naj yudar, tiblojzi cayzaagdiajn.
50002026	Dád rënman guidganajman lëjt abi' dád yu'man xgab guial gogbeedi gogxuuman.
50002027	Abi' walican gogxuuman zamer niëjtaman. Per baya Dios laaman, abi' ad laatzaman, nëgajc naj bayaman, chitëë chu'naya luxdon mazri zi'c ma guyu nayan.
50002028	Zeel diob gaxhal gajcan laaman din yabaadi chi guguiaadi laaman stijb chitëë chu'naya tëën mazri.
50002029	Gol babaa, gol baca'man guial najman tijb du lasa' ree bén rliladx Jesucrist. Zian gol guyën gra ree bén na̱j zi'c laaman.
50002030	Din zamer niëjtaman guial rüjnman sirv loj Jesucrist, guzujman loj guialgüjt guial beenman naj yudar loj ni ad bile't nüjn quijb lëjt naj yudar.
50003001	Yan, compniar raliduladx ree Jesucrist, gol badxe' luxdoodi zagdxe por Dad Jesucrist. Par naj achetan guial ganin lëjt diidx ni ma rni gajcan tijb, din par lëjt lasajc ree diidx guin chitëë chu' ni gusquiee lëjt.
50003002	Gol gojp cudad con ree bentont, bén ad nadëdguient, benmal, bén rüjn ree naguiejn din chu' ree bejn xsen bén Israel.
50003003	Din mazri lasajc sen ni raya'p ree, abi' sen guin na̱j guial diidxli zunaal ree Dios por xSprijtaman bén nabajnnë' ree, abi' rabaa ree guial ma rayagbee ree nayajc ree xbejn Jesucrist, per ad por guial zunaalt ree costumbr.
50003004	Majsi zajc gales da valoran guial zinaalan gra ree costumbr, per bal yu' bén rlies xvalor gajc, nëgajc naj zajc gün zian.
50003005	Din chi goc toxman goolan, badxe' reeman naj sen ni ru ree bén Israel. Abi' bén Israel naj, loj xdiaa Benjamín zialan, rnien diidx Hebreo din xi'n ree bén rniee diidx Hebreo naj. Benan gra ni rniabee ley din bénfarisew gojcan.
50003006	Benan zi'cgajczi rüjn ree bénfarisew, zeel xt guzunaalan bén rliladx ree Jesucrist din günan laa reeman ni mal, benan gra zi'c tal rniabee ley abi' achut zajc niëjb guial ad cayüntan zi'c rayal.
50003007	Gra ni benan nadxel, par naj dád lasajcan nadxel, per yan achet lasajcan par naj, din yan Cristo mazri lasajc.
50003008	Abi' achet ni mazri lasajc guial loj ni nünbeen Dad Jesucrist, por laaman gra ni benan nadxel ma basa'nan tiblad, na̱j reen zi'c tijb guix par naj din nabee Cristo naj guidiblagaa,
50003009	abi' gacan tijbzi con laaman. Ad naladxtan por guial rünan zi'c rniabee ley achet dol ra'pan niz loj Dios, naladxan por guial rliladxan Jesucrist, din por guialrliladx guin ma naya bejn loj Dios.
50003010	Zeel rënan günbeechaawan Cristo, günbee tëën guialrniabee ni basban laaman, rën tëën gadaanan xhietëëz loj guialrzagdiaj ni gadëëdan zi'c gudaanman, ma guidxin dxej gacan zi'c rayal gacan por xguialgüjtaman.
50003011	Din yu'guican guial yabanan zi'c baban Jesucrist.
50003012	Ad canitan lojdi guial ma bayaaloj benan gra o guial najn benza'c, per cayünan naguiejn din gacan zi'c rën Cristo gacan diizd chi guzuloj rniabeeman naj.
50003013	Compniar raliduladx ree Jesucrist, naj rni lëjt guial ad wayaalojt günan zi'c rayal, per cayünan naguiejn din yayanladxan gra ni benan gocli din gac gusnuun par delant,
50003014	din yayaaloj günan zi'c rayal din chile' gaca'n ni gunee Dios xanyabaa zi'c gurejdxaman dunuj ree por Jesucrist.
50003015	Abi' dunuj ree guial ma rayagbee ree zagdxe ni rën guiëb xtiidx Dios, rayal yaguieen ree xgab zian. Per bal garen na̱j xixgabidi guial loj ni canin lojdi, Dios gulüü lëjt conin na̱j diidxli.
50003016	Per rüjn naguiejn yabajn ree zi'c ma rayignia' ree.
50003017	Compniar raliduladx ree Jesucrist, gol gubajn zi'c nabanan, gol baguiaa tëë xhienaag naban ree bén naban zi'c nabanan.
50003018	Din zien volt ma rnin lojdi abi' yan caydxi'nan zatijb, xt ronan canin lëjt guial zien ree bejn naban zi'c ree bén ad rliladxt guial güjt Cristo loj crüjz por dux xtol ree.
50003019	Abi' ree bén guin castizi na̱j ni rbëz laa reeman din mazri ruladx reeman güün reeman ni dxuudx. Abi' luar yatu reeman por ni rüjn reeman aal mazri rlies xvalor reeman guial mazri rüjn reeman xgab por ree ni yu' loj guidxliuj guie.
50003020	Per dunuj ree ma nayab ree xanyabaa abi' caylëjz ree guial diizd xanyabaa gui't Dad Jesucrist bén gudix por dux tol ree.
50003021	Laaman na̱j bén guchaa dux cuerp ree ni raya'p ree loj guidxliuj guie din gacan zi'c na̱j xcuerpaman xanyabaa. Abi' güünman zian con guialrniabee ni rajpaman par nabeeman gra.
50004001	Zeel compniar raliduladx ree Jesucrist, rënan lëjt rën tëën guidganan lëjt, lëjt rgu' luxdon zagdxe, abi' najdi zi'c tijb prem par naj, gol guzujdxi'ch loj ni rliladxidi Dad Jesucrist.
50004002	Yan, rniaaban loj Evodia në loj Síntique din guidxag cwe reeman guial na̱j reeman compniar loj ni rliladx reeman Dad Jesucrist.
50004003	Abi' ziangajc lüj compniar ni cayguieen dxiin tijbzi, rniaaban lojl din güünl yudar béngunaa guin ree din laa reeman been naj yudar bire'ch xtiidx Jesucrist në Clemente con ree ben ren, gra reeman ma yu' laj loj libr ni yu' laj ree bén guiban tiblayaa con Dios.
50004004	Zianczi gol badxe' luxdoodi zagdxe por Dad Jesucrist. Naj rni lëjt ¡Gol badxe' luxdoodi zagdxe!
50004005	Gol been naguiejn güünbee gra bejn lëjt guial najdi benza'c. Gol badxe'guijc guial zamer gui't Dad Jesucrist zatijb.
50004006	Ad rayalt chu'di xgab por xhienin, gol gurejdx gunab Dios por gra ni rzajquidi, gol gurejdxaman gol badëë tëë quixtëë lojman.
50004007	Dios yabe'cdxe luxdoodi, zro' rabe'cdxeman luxdoo bejn mazri guial loj ni naladx bejn, abi' laan na̱j ni gagnë lëjt din yayaalyuj luxdoodi yayaalyuj tëë xquiarguiejndi guial ma najdi tijbzi con Jesucrist.
50004008	Naga gad lox günan gui'ch guie, compniar raliduladx ree Jesucrist, rnin lëjt gol badxe'guijc ganax ni diidxli, ni rayal respejt në ni na̱j xnejz. Gol badxe'guijc ganax ni rüjn sirv, ni na̱j zagdxe në ni rayal güün bén zë xnejz. Gol badxe'guijc gra ni na̱j zagdxe në ni guilies bejn xvalor.
50004009	Gol been zi'c basidan lëjt, zi'c ma balün lëjt, gol been zi'c rnin lëjt zi'c ma baguiaadi benan, zian gagnë Dios lëjt bén rabe'cdxe luxdoo ree bejn.
50004010	Dád rabaan por Dad Jesucrist guial ma basaaladxidi naj. Ad canitan bayanladxidi naj, canin zian guial ad gojctri nüjndi naj yudar.
50004011	Ad canitan zian guial cayaadxan xhienin din ma basidan gadëëdan con ni ra'ptzan.
50004012	Ragbeen xhienaagan chi naban bejn loj guialprob ragbee tëën xhienaagan chi achet ryaadx bejn, din ma basidan rdaanan ni zëëdtzi, bal rawan o bal id rawan, bal rüjnan naj sobr o bal ryaadxan.
50004013	Rajc rdaanan ni zëëdtzi con xyudar Jesucrist.
50004014	Per zagdxe na̱j ni beendi guial beendi naj yudar loj ni cazaagdiajn.
50004015	Ragbee tëëdi guial chi briin niz Macedonia din suloj gatie'chan xtiidxza'c Jesucrist, lëjtzi bazaladx xhienin lon guial loj gra ree guiedx lod ma rliladx reeman xtiidx Jesucrist, zi'c benan lëjt yudar ziangajc beendi naj yudar.
50004016	Ziangajc chi guzun luguiedx Tesalónica chi biaadxan xhienin, bëlczi volt beendi naj yudar.
50004017	Ad cayguiltan mod din güündi naj yudar mazri, ni rënan na̱j guial mazri yaya'ndi zagdxe loj Dios.
50004018	Ma baca'n gra ni guxhaalidi con Epafrodito, yan xt sobr rüjnan naj, par naj ni guxhaalidi na̱j zi'c tijb ni nadxoon o tijb gon ni ruree nejxh, ni ruladx Dios.
50004019	Zeel Dios gunee lëjt gra ni ryaadxidi por ree ni za'c ni rajpaman xanyabaa con Dad Jesucrist.
50004020	¡Abi' por guialrniabee ni rajp dux Dad ree Dios, rayalczi yaya'p reeman respejt goctëëz! Amén.
50004021	Gol bagajpdioz gra ree bén ma na̱j xbejn Jesucrist, guiáad gra ree bén rliladx Jesucrist bén za'në' reen guie, rugajpdioz reeman lëjt.
50004022	Gra ree bén zojb ree guie, bén ma na̱j ree xbejn Jesucrist, në gra ree bén rüjn sirv loj rey, në reeman rugajpdioz lëjt.
50004023	Dux Dad ree Jesucrist güünle' gradi. Amén.
51001001	Naj Pab, najn tijb xi apóstol Jesucrist, din zian rën Dios. Naj con Timoteo nayajcan compniar raliduladxan Jesucrist,
51001002	caycaan gui'ch guie par lëjt guial diidxli zinalidi xtiidx Jesucrist, lëjt guial najdi xbejn Dios luguiedx Colosas. Dux Dad ree Dios güünle' lëjt cwe'cdxe tëëman luxdoodi.
51001003	Beegaj chi rarejdxan Dios, xDad Dad Jesucrist, radëëdan quixtëë lojman por lëjt.
51001004	Din ma baguiejnan xhienaag rliladxidi Jesucrist xhie tëë naag rëndi gra ree bén na̱j ree xbejnman.
51001005	Guial cabëzidi yayalidi guialnaza'c yu'chaaw xanyabaa. Gogbeedi laan chi biguiejndi xtiidxza'c Jesucrist ni na̱j diidxli.
51001006	Abi' ree diidxza'c guin ni ma bacaagdiajguidi, gra ladczi ma care'chan. Abi' gra ladczi ma caliladx ree bejn laan zi'cgajc guzaquidi chi biguiejndi guial naza'c Dios abi' diidxli rënman lëjt.
51001007	Lëjt gogbee diidxli guin ree chi balüü Epafras laa reen lëjt. Laaman cayüjn dunujn yudar abi' dád rayënan laaman, din laaman diidxli cayüjn sirv loj Jesucrist delant lojdi.
51001008	Abi' tëë laaman be diidx du lojn xhienaag rën lasa'di guial yu' xSprijt Dios luxdoodi.
51001009	Zeel diizd chi baguiejnan xhienaag nabandi, ad racwëëzt rarejdxan Dios por lëjt din chignia'di zagdxe xhienaag rënman güündi gunee tëëman lëjt gra loj guialrajc guixhial tëëman xquiarguiejndi por xSprijtaman.
51001010	Abi' zian guibandi zi'c rayal guiban ree bén rliladx Jesucrist, din güündi zi'c tal ruladxaman abi' gusnuu güündi ganax ree ni zagdxe gusnuu tëë güünbeedi Dios mazri.
51001011	Abi' ranaaban lojman din con xguialrniabee za'cdxoonman gagnëman lëjt din sudxi'chidi, taan tëëdi xhietëëz loj guialzi tëdidi sin guial yalenya'di.
51001012	Abi' xt nix chu' luxdoodi gudëëdi quixtëë loj dux Dad ree Dios guial basiaman lëjt din yayalidi ni rayal ree xbejnman, bén zinal ree xnejzaman.
51001013	Laaman babëë dunuj ree loj xguialrniabee xindxab abi' bagu'man dunuj ree loj xguialrniabee xi'nman Jesucrist bén rënman,
51001014	abi' gudijxaman por dux tol ree, yan ma raya'p ree perdon loj Dios.
51001015	Achut zajc guguiaa Dios, per Jesucrist na̱j zi'c gajczi na̱j Dios. Abi' laaman mal rniabeenëman Dios diizd chi gad guidxliuj gacchaaw.
51001016	Por Jesucrist gojc gra ni yu' xanyabaa në loj guidxliuj, zi'c ni ruguiaa bejn zi'c ni ad ruguiaataman. Abi' por laaman yu' graloj guialrniabee në graloj guialguxtis ni rajp ree ni ad rajct ruguiaa ree bejn. Gran gojc por laaman në par laaman.
51001017	Mal yu' Jesucrist diizd guia'xchej chi gad guidxliuj gacchaaw, laaman dxiibguijc gra abi' rniabeeman gra.
51001018	Abi' laa tëëman rniabee gra ree bén rliladx laaman, bén ma na̱j ree xbejnman. Laaman na̱j bén yaloj abi' yaloj laaman baban loj ree bengüt din guiguien guial tijbzi laaman rajp guialrniabee loj gra.
51001019	Din bayuladx Dios gac Jesucrist zi'c gajczi na̱j Dios.
51001020	Abi' por Jesucrist gra bénguidxliuj ma za' zagdxe con Dios, zi'c ni yu' loj guidxliuj zi'c ni yu' xanyabaa. Za' bejn zagdxe con Dios por xguialgüjt Jesucrist loj crüjz.
51001021	Gocli ad gojctidi tijbzi con Dios, gojquidi zi'c bén bidxe'ch laaman guial beendi ganax ni mal.
51001022	Per yan ma za'di zagdxe con Dios por ree guialzi ni gudëd Jesucrist chi gütaman loj crüjz din gac guidxindi lojman naya sin dol chitëë xhie naman lojdi.
51001023	Per par zian rayal sudxi'chidi loj guialrliladx ni rajpidi, ad gucwëëz chinalidi xtiidxza'c Jesucrist ni ma biguiejndi. Abi' diidxza'c guin gajc ree ma bire'ch guidib guidxliuj. Abi' naj na̱j tijb ree bén catie'ch diidxza'c guin ree.
51001024	Abi' yan nix yu' luxdon por guialzi ni cadëëdan guial rünan lëjt yudar abi' lasa'gajc guialzi ni gudëd Jesucrist cadëëdan din chile' günan yudar bén rliladx ree laaman bén ma na̱j ree xbejnman.
51001025	Din Dios bacaabee naj par günan sirv loj ree xbejnman. Abi' laaman banee dxiin guin naj din gulün lëjt xtiidxaman zi'c tal najn.
51001026	Diizd tiamp gulal ad bignia't ree bejn zagdxe ni rën guiëb xtiidx Dios. Per yan ma balüüman ni rën guiëban loj ree xbejnman.
51001027	Din gugojn reeman bén ad najt ree bén Israel xhienaag na̱j xguialnaza'c za'cdxoonman. Abi' ni ad balüüt Dios loj ree bejn tiamp gulal na̱j guial nabannë Jesucrist lëjt abi' por laaman ragbeedi zagdxe guial yu' dxej yayalidi xanyabaa.
51001028	Abi' dunujn batie'ch xtiidx Jesucrist, baneenë'n bejn ree, balüü tëën laa reeman con gra quiarguiejn ni runee Dios din chi guidxin reeman lojman por Jesucrist ma na̱j reeman zi'c rënman gac reeman.
51001029	Abi' naj dád cayünan naguiejn cayünan dxiin guie con guialrniabee ni baneeman naj.
51002001	Rënan gagbeedi guial cayün da'tan naguiejn cayünan lëjt yudar, në ree bén zojb guiedx Laodicea në gra ree bén ad wayünbeet naj.
51002002	Cayünan naguiejn din yayu luxdoo reeman din gusnuu guiban reeman tijbzi, guiën lasa' reeman chu' tëë xquiarguiejn reeman din chile' güünbee reeman ni ad balüüt Dios bejn ree gulal abi' laaman na̱j Jesucrist,
51002003	por laaman zëëd gra guialrajc në guialrignia'.
51002004	Canin diidx guie ree lojdi chitëë chu gusquiee lëjt con ree xtiidx zagdxe reeman.
51002005	Majsi ad za'tan con lëjt, per yu'guican lëjt abi' rabaan guial cayüjndi zi'c rayal, za'dxi'ch tëëdi loj guialrliladxidi Jesucrist.
51002006	Zeel zi'c ma rliladxidi Dad Jesucrist, ziangajc gol gojc tijbzi con laaman.
51002007	Gol been naguiejn gol binalaman guidiblagaa, gol guzudxi'ch loj guial rliladxidi laaman zi'c ma basiididi ad gucwëëz tëë gudëëdi quixtëë loj Dios.
51002008	Gol gojp cudad, ad tiëbidi güün ree bén rën gusquiee lëjt gan con ree ni rulüü reeman o con ree diidx ni ad rüjnt sirv ni zëëd por ree costumbr o por ree guialrniabee yu' loj guidxliuj, din ad zëëdt reen por Jesucrist.
51002009	Din zi'cgajczi na̱j Dios, ziangajczi na̱j Jesucrist.
51002010	Abi' nabannëdi Dios guidiblagaa guial najdi tijbzi con Jesucrist, din laaman rniabee loj gra guialrniabee në loj guialguxtis.
51002011	Abi' tëë guial ma najdi tijbzi con Jesucrist ma yu'di xsenman, per ad lasa't sen ru ree bén Israel, sen yu'di por laaman najn guial ma basa'ndi dol tiblad.
51002012	Chi gurobnijsidi, laan rën guiëb guial güjtidi con Jesucrist abi' babandi con laaman stijb guial rliladxidi Dios rajp guialrniabee persi basbanman Jesucrist loj guialgüjt.
51002013	Gocli gojquidi zi'c bengüt delant loj Dios por xtolidi në por guial ad guyutidi sen ni ru ree bén Israel. Per yan por Jesucrist, ma been Dios dux tol ree perdon abi' ma raya'p ree guialnaban con Jesucrist.
51002014	Ma badxi'ca Dios dux tol ree ni bayal nadijx ree zi'c rniabee xleyaman, badxi'caman dol guin ree chi güt Jesucrist loj crüjz abi' laaman na̱j bén gudijx laan por dunuj ree.
51002015	Abi' zian beenman gan gra loj ree guialguxtis në loj gra guialrniabee zëëd loj xindxab. Basa'nxtuman laa reeman loj ree bejn, beenman laa reeman gan guial güjtaman loj crüjz.
51002016	Zeel achut rayal gula'ch lëjt por ni rawidi në ni rë'di o por guial ad rüjntidi cwent dxej lanij o dxej ni yu' bëëw cüb o dxej raziiladx ree bejn.
51002017	Din gra ree ni guin na̱j zi'c tijb xbala Jesucrist abi' yan laaman na̱j bén ma bi't.
51002018	Ad tiëbidi gutiaalguiiw bén rën ree anjl zi'c Dios lëjt, par gusa'ndi xnejz Dios, din laa reeman rulüü na̱j reeman bén naxanladx, per ad najt reeman laan rëb tëë reeman guial yu' ni rulüüloj loj reeman. Dxel laagajc reeman rlies xvalor por xixgab gajc reeman.
51002019	Per laa reeman ad nabannët reeman Jesucrist, bén rniabee dunuj ree. Abi' por laaman caysnuu cayignia' ree xhienaag yunaal ree xnejzaman din yadxajg du lasa' ree yayajc ree tijbzi con Jesucrist zi'c na̱j xixgab Dios.
51002020	Yan bal walidi ma güjtidi con Jesucrist par ree ni rbëëguijc ree bénguidxliuj, ¿chexquiza zeel ruzoobidi xtiidx ree bén rëb:
51002021	“Ad rayalt gugaalil ni guin, ad gawil ni guin, ad guiniaazil ni guin”?
51002022	Gra ree mandamient guin yu' dxej nit reen, din bénguidxliuj gulëëguijc laa reen.
51002023	Diidxliczi rulüü lasajc da't ree mandamient guin guial tant rüjn ree bejn naguiejn güün reeman laa reen cumplid abi' rüjn reeman bén naxanladx dxel rusagzi laagajc reeman, per achetczi lasajc ree mandamient guin par gucwëëz reen ni mal rzëëbladx reeman güün reeman.
51003001	Zeel bal ma rajpidi guialnaban cüb con Jesucrist, gol been naguiejn gol been xgab ni yu' ree xanyabaa lod za' Jesucrist xladbee Dios.
51003002	Ad güündi xgab ganax ree ni yu' loj guidxliuj, gol been xgab mazri ni yu' ree xanyabaa.
51003003	Gol gunaladx ma güjtidi par ree ni yu' loj guidxliuj abi' ma rajpidi guialnaban delant loj Dios por Jesucrist.
51003004	Abi' chi gui't Jesucrist stijb, bén runee dunuj ree guialnaban, në lëjt yayal guibannë laaman loj xguialrniabee za'cdxoonman.
51003005	Yan, gol basa'n gra ree ni mal riga' loj guidxliuj guie. Ad sunëdi bén ren bén ad najt lacheelidi. Gol basa'n ni ad rüjnt ree sirv, në ree xgabmal në ree ni mal yu'di gan güündi. Ad sëëbladx tëëdi gapidi gra loj ni yu' loj guidxliuj din bén rüjn zian laan rënman mazri luar Dios.
51003006	Abi' por ree ni guin zëëd xcasti Dios par ree bén ad ruzoobt xtiidxaman.
51003007	Lasa' ree ni mal guin beendi chi gadidi güünbee Jesucrist.
51003008	Per yan gol basa'n gra ree ni mal guin zi'c guialrdxe'ch, guialralen lasa', guialrüjn ni mal lasa', guialrnieeguijdx në guial rniee diidxguijdx.
51003009	Ad rusquiee loj lasa'di, din ad nabantridi zi'c gubandi gocli chi beendi ni mal ree,
51003010	din yan ma bidxaa mod nabandi. Ma najdi zi'c bencüb guial chigagaj ma cayajquidi zi'c rën Dios gaquidi din güünbeedi Dios mazri zagdxe, bén runee lëjt guialnaban.
51003011	Abi' chi ma rliladx bejn Jesucrist, achet güünan chutëëz najman, bal najman bén grieg o bén Israel, bal yu'man sen ru ree bén Israel o ad yu'taman laan ya, bal najman benzit o najman bén zojb dajn, bal najman zi'c bén nado' o ad najtaman zi'c bén nado' Per ni mazri lasajc na̱j guialrliladxaman Jesucrist, bén rniabee za' tëëman con dugra ree.
51003012	Abi' Dios rën lëjt, zeel gulejman lëjt din gaquidi xbejnman. Zeel gol baya bejn ree, gol gojc benza'c, gol gojc bén naxanladx, ad gaquidi bendxal, gol gojp pasens lasa'di.
51003013	Ad yalenya'në lasa'di. Gol been tëë perdon lasa'di bal xhie rüjnnë reeman lëjt. Zi'c been Dad Jesucrist lëjt perdon ziangajc gol been perdon bejn ree.
51003014	Gol badxe'guijc guialrën lasa' na̱j ni mazri lasajc. Abi' guialrën lasa' guin rüjn yudar din guidxaag guiban bejn.
51003015	Gol cwëjb nabee Jesucrist lëjt din yabedxe luxdoodi, din par zian gulej Dios lëjt par gaquidi tijbzi por Jesucrist gol badëë tëë quixtëë lojman por zian.
51003016	Gol badxe'guijc da't xtiidx Jesucrist, gol balüü gol guneenë tëë lasa'di zi'c rayal. Gol badëë quixtëë loj Dios con ree cant në ree salmos në los demazri ree cant ni na̱j par Dios.
51003017	Xhietëëz ni güündi ni guiniee tëëdi, yaloj xgaj gol basaaladx Dad Jesús abi' por laaman gol badëëd quixtëë loj dux Dad ree Dios.
51003018	Lëjt béngunaa yu' ree lacheel, gol bazoob xtiidx lacheelidi, din zian rayal güün bén rliladx Jesucrist.
51003019	Abi' ziangajc lëjt xinguiaaw yu' ree lacheel, gol guyën lacheelidi ad gusagzi tëëdi laa reeman.
51003020	Në lëjt xin na̱j ree xi'n, gol bazoob gra xtiidx ree xDadidi, din zian ruladx Dios.
51003021	Abi' ziangajc lëjt dad na, ad gusagdiaj xi'ndi chitëë guidxe'ch reex abi' yalenya' reex.
51003022	Lëjt bén rüjn ree xchiin bejn, gol bazoob gra xtiidx xpatrondi loj guidxliuj guie. Ad chi ruguiaatzi reeman lëjt par yaya'ndi zagdxe loj reeman, guidib luxdoodi gol been xchiin reeman por respejt ni rajpidi Dad Jesucrist.
51003023	Xhietëëz nin güündi, gol beenan con gan. Gol gunaladx loj Jesucrist cayüjndi sirv, ad lojt bénguidxliuj.
51003024	Din lëjt ma ragbee guial zian yu' ni tia'di loj Dad Jesucrist guial cayüjndi laaman sirv.
51003025	Per par ree bén rüjn ni mal, laa reeman yayal casti por ni mal been reeman, din Dios ad rbetaman loj bejn.
51004001	Nëgajc lëjt bén na̱j ree patron, gol been zi'c rayal con ree bén rüjn xchiindi, gol gojc tëë benza'c con laa reeman, din lëjt ragbee guial xanyabaa yu' bén rniabee lëjt.
51004002	Gol guzusin, gol gurejdx Dios ad bal gucheeladxidi, gol badëë quixtëë lojman.
51004003	Gol gurejdx tëë Dios por dunujn din guixhialaman nejz din gac yatie'chan mazri xtiidx Jesucrist ni ad wayünbeet ree bejn. Abi' por ree diidx guin yu'n ladxguiib.
51004004	Gol gurejdx Dios din gac gatiechan diidx guin ree loj ree bejn zi'c rayal din gac chignia' reeman laan zagdxe.
51004005	Gol gubajn zagdxe delant loj ree bén ad waliladxt Jesucrist gol gunee tëë xtiidxaman loj reeman beegaj chi chu' mod.
51004006	Chi rüdi diidx, gol be diidx xnejz din yayuladx bejn ni rnieedi gagbee tëëdi xhienaag yadxi'di ni rniabdiidx reeman lojdi.
51004007	Tíquico, tijb du lasa' ree, bén rayën ree, bén diidxli cayüjn naj yudar cayünan sirv loj Jesucrist, laaman gugojn lëjt gra xhienaag za'n niz guie.
51004008	Par zian caxhalan laaman din gugojnman lëjt xhienaag nadxu'n niz guie din yagu' tëëman luxdoodi.
51004009	Abi' con laagajcaman caxhalan Onésimo, tijb du lasa' ree bén rayën gajc ree, bén naban zi'c rayal, bén na̱j bén ladxidi. Laa reeman gugojn lëjt gra ni cayajc niz guie.
51004010	Aristarco, bén yu'në'n ladxguiib, laaman rxhiaal xtiidx Dios lojdi. Nëgajc Marcw, bijchwin Bernabé rugajpdioz lëjt. Abi' ma bagojnan lëjt chunin na̱j Marcw, bal gui'taman guidganajman lëjt, gol baca'man zagdxe.
51004011	Abi' nëgajc Jesús, bén la gajc Justo, rxhiaal xtiidx Dios lojdi. Loj gra ree bén Israel rliladx Jesucrist, laaz reeman cayüjn na̱j yudar caytie'chan xtiidx Dios abi' laaz reeman na̱j bén cagu' luxdon.
51004012	Në Epafras, bén ladxidi, rxhiaal xtiidx Dios lojdi. Laaman cayüjn sirv loj Jesucrist. Gra dxejczi rbejdxaman Dios por lëjt din sudxi'chidi chinalidi xnejz Dios güün tëëdi gra zi'c rënman.
51004013	Naj ragbee zagdxe guial dád ruman xgab por lëjt, në por ree bén Laodicea, në por ree bén Hierápolis.
51004014	Lujc, doctor rayën da't ree, në Demas, në reeman rxhiaal xtiidx Dios lojdi.
51004015	Gol bagajpdioz ree dux compniar ree bén rliladx ree Jesucrist, bén zojb ree luguiedx Laodicea. Gol bagajpdioz tëë Ninfas con los demazri ree xbejn Jesucrist bén rado'p ree lidxaman.
51004016	Chi ma gulox biilidi gui'ch guie, dxel gol guxhaalan loj ree bén rliladx Jesucrist, bén zojb ree luguiedx Laodicea, din në reeman gool laan. Në gui'ch ni guxhalan loj reeman rayal yaxhaal reeman lojdi din nëgajc lëjt gool laan.
51004017	Abi' gol güjdx loj Arquipo din güünman cumplid ni ma bacaabee Dad Jesucrist güünman.
51004018	Naj Pab, quijb naj cuca lejtr guie ree par gugajpdiozan lëjt. Gol basaaladx guial yu'n ladxguiib. Dios güünle' lejt. Amén.
52001001	Naj, Pab con Silvan në Timoteo, cayxhaalan gui'ch guie par lëjt najdi bén rliladx Jesucrist luguiedx Tesalónica, dux Dad ree Dios në Dad Jesucrist güünle' lëjt yabe'cdxe tëë reeman luxdoodi.
52001002	Guixie guixie radëën quixtëë loj dux Dad ree Dios por gradi, rasaaladx tëën lëjt chi rarejdx ranaaban laaman.
52001003	Në zianczi chi rarejdx ranaaban laaman, nadxe'duguijcan ni ma beendi guial rliladxidi laaman, në guial rën lasa'di, nadxe'duguijc tëën guial cadaandi cabëzidi gui't Dad Jesucrist stijb.
52001004	Compniar raliduladx ree Jesucrist, dunujn rayagbee guial Dios rën lëjt, gulej tëëman lëjt.
52001005	Din chi baneen xtiidxza'caman lojdi, ad diidxtizi balüün lëjt, balüün lëjt con xguialrniabee xSprijt Dios abi' rayagbeen guial diidxli na̱j ni caynan lojdi. Lëjt ragbee xhienaag babajnan chi badxu'në'n lëjt, babajnan zian din yaguieenan lëjt yudar xhienaag guibandi.
52001006	Abi' lëjt nabandi zi'c babajnan lojdi në zi'c balüü Jesucrist, abi' por xSprijt Dios babaadi bililadxidi ni banan lojdi, majsi dád guzagdiajdi.
52001007	Zian najdi tijb ejempl par gra ree bén rliladx Jesucrist niz Macedonia në niz Acaya.
52001008	Por lëjt bire'ch xtiidxaman ad tijbtizi luarzii ree, gra ladczi ruza't reeman xhienaag rliladxidi Dios, xt ni'qui chetri ryaadx yaguie'chan.
52001009	Din laagajc reeman rü diidx xhienaag baca'di dunujn chi budganajn lëjt, xhie tëë naag basa'ndi ni naladxidi na̱j ree dios persi binalidi quijb Dios naban abi' guzuloj cayüjndi laaman sirv.
52001010	Rü tëë reeman diidx xhienaag cabëzidi gui't Jesucrist Xi'n Dios diizd xanyabaa, bén basbanman loj ree bengüt, Jesús bén rabëë dunuj ree loj casti ni zëëd.
52002001	Lëjt ragbee, compniar raliduladx ree Jesucrist, guial ad budganaj xlia'tzan lëjt,
52002002	majsi lëjt ragbee guial luguiedx Filipos guna ree bejn diidxguijdx du lojn në graloj ree guialzi badëëd reeman dunujn. Per Dios banee dunujn valor persi badün xtiidxza'caman lojdi, majsi xhietëëz raza'can por ree bén rdxe'ch dunujn.
52002003	Din ad baneenë'tan lëjt diidx rusquiee, o par yaguieennë'n lëjt zi'ctzi rayënan ya, o par yasquieen lëjt,
52002004	per zi'c bacaabee Dios dunujn din yaneen xtiidxza'caman guial baguiaaman zile' yaguieenan ni rayal yaguieenan, laanan na̱j ni radün ad par yaya'ntan zagdxe loj ree bejn, par yaya'nan zagdxe loj Dios, bén ragbee gra ni yu' luxdoo bejn.
52002005	Lëjt ragbee guial ad yu't dxej baneenë'n lëjt zagdxe naabzi par guiëndi dunujn, ache tëët guijc badxiiban din yaca'n xmiliadi. Dios ragbee guial laan na̱j diidxli.
52002006	Ad radiiltan guza't ree bejn dunujn zagdxe, ad radiil tëëtan guza'tidi dunujn zagdxe, o guza't ree ben ren dunujn zagdxe,
52002007	majsi guial nayajcan xiapóstol Jesucrist, raya'pan derejch yanabeen lëjt güündi xhienin par dunujn, per ad raguieentan zian. Lëjt ragbee guial benza'c bayajcan chi badxu'në'n lëjt, zi'cgajczi tijb na rusni's rniaj tëë xi'n.
52002008	Abi' guial tant rayënan lëjt, ad tijbtzi xtiidx Dios baneen lojdi, në dux guialnabanan bayënan naneen por lëjt, guial tant rayënan lëjt.
52002009	Abi' lëjt ragbee compniar, guial dád baguieenan dxiin. Dxej guiaal baguieenan dxiin, chitëë yalu'n xchiindi guial güündi dunujn yudar yabajnan la'tgaj balüün lëjt xtiidxza'c Dios.
52002010	Lëjt në Dios ragbeechaaw guial chi badxu'në'n lëjt, babajnan xnejz zi'c rayal, abi' achet chile' gudxiibidi du guijcan, lëjt bén rliladx ree Jesucrist.
52002011	Lëjt ragbee xhienaag baneen lëjt consejw, xhie tëë naag balu'n luxdoodi zi'c rüjn tijb dad con ree xi'nman.
52002012	Ma banan lojdi din guibandi zi'c rayal guiban bén ma na̱j ree xbejn Dios, bén rbejdx lëjt din yayalidi xanyabaa lod rniabeeman.
52002013	Zeel në dunujn ad racwëëzt radëën quixtëë loj Dios, guial chi biguiejndi xtiidxaman ni banan lojdi, bidxga'di laan zi'c xtiidx Dios ad zi'ctzi xtiidx bénguidxliuj. Abi' diidx guin ree na̱j ni rusni xquiarguiejndi, lëjt guial rliladxidi Jesucrist.
52002014	Abi' lëjt compniar raliduladx ree laaman, ma guzajquidi zi'c guzac ree xbejn Dios, bén Israel zojb ree niz Judea, bén rliladx ree Jesucrist. Din zi'cgajc basagdiaj ree bén ladxidi lëjt, ziangajc basagdiaj lasa' bén Israel reeman laa reeman.
52002015	Abi' tëë ree bén Israel bagüjt reeman Dad Jesús, zi'cgajc bagüjt reeman bén badëëd ree xtiidx Dios loj ree bejn, balaagdxa tëë reeman dunujn, ad rüjnt reeman zi'c rën Dios, abi' contzi gra bejn rdxe'ch reeman.
52002016	Rudxoon reeman yalüün bén ad najt ree bén Israel xhienaag gac reeman perdon, zian laagajc reeman cutioob guijc xtol reeman, abi' yan ma cadëd reeman xcastiro' Dios.
52002017	Compniar raliduladx ree Jesucrist, chi basa'nan lëjt tio'p choondxej, majsi ad raguiaatan lëjt, per rasaaduladxan lëjt, abi' rayën nejzdoon yaguiaan lëjt stijb.
52002018	Dád bayënan nudganajn lëjt. Naj Pab, zien volt da't guyënan nidganan lëjt, per badxoon xindxab niajc zian.
52002019	Per yan sta rayënan yudganajn lëjt, din ni ralëjzan na̱j guial lëjt ragu' du luxdoon zagdxe. Lëjt na̱j dux chiinan ni rabaanë'n yubiignë'n loj Dad Jesucrist chi gui'taman stijb.
52002020	Lëjt na̱j bén rabaanë'n rlies tëëdi dux valoran.
52003001	Zeel chi badxu'n luguiedx Atenas, ad radaantran, ma rayënan yayagbeen xhienaag za'di, dxel baguieenan xgab baya'n du xtijban ni.
52003002	Abi' baxhaal dux compniaran Timoteo, bén cayguieennë'n xchiin Dios caytie'chan xtiidxza'c Jesucrist, din yagu'man luxdoodi sudxi'chidi loj ni ma rliladxidi,
52003003	din ni'qui tijbidi ad zalenya't por ree guialzi ni cadëdidi, lëjt ragbee guial zian yaza'c ree.
52003004	Chi badxu'në'n lëjt, banan guial dád zien loj guialzi yadüüd ree, abi' lëjt ragbee guial laan na̱j ni ma gojc.
52003005	Zeel ad gudaantran, abi' guxhalan Timoteo din gagbeen xhienaag zinalidi ni rliladxidi, din rdxeban gusquiee xindxab lëjt, abi' achetri sirv nüjn ni baguieenan por lëjt.
52003006	Per yan ni ma baguiaad Timoteo ni bidganajman lëjt, ma bagojnman dunujn guial zinalidi zagdxe ni rliladxidi Jesucrist në zi'c rën lasa'di. Laaman na guial zianczi yu' luxdoodi zagdxe rasaaladxidi dunujn, abi' dád ma rëndi guguiaadi dunujn, zi'cgajc rayënan yaguiaan lëjt.
52003007	Zeel, compniar raliduladx ree Jesucrist, majsi graloj tarbajw në guialzi caydüüdan, per dád nix yu' du luxdoon raguiejnan guial zagdxe zinalidi ni rliladxidi.
52003008	Abi' yan mazri nix ma bayu du luxdoon guial ma bayagbeen za'dxi'chquidi loj ni zinalidi xnejz Dad Jesucrist.
52003009	Dxel xt ni'quid radxejltan xhienaag yadëën quixtëë loj Dios por lëjt, guial dád nix yu' du luxdoon lojman por lëjt.
52003010	Dxej guiaal radi'n ranaaban lojman din guneeman mod yudganajn lëjt, abi' lox yanan lojdi ni ryaadx gagbeedi xcwent guial rliladxidi Jesucrist.
52003011	Dux Dad ree Dios në Dad Jesucrist gagnë dunujn din gac yudganajn lëjt.
52003012	Abi' Dad Jesucrist gagnë lëjt din gusnuu guiën lasa'di mazri, guiën tëëdi gra lasa' bejndi zi'c rayënan lëjt.
52003013	Laaman gagnë lëjt sudxi'chidi loj xnejz Dios din sudi naya sin dol lojman, dxej ni gui't Dad Jesucrist stijb con gra ree xbejnman.
52004001	Yan, compniar raliduladx ree Jesucrist, raza'can lëjt liaadx, rana tëën lojdi por laaman, guial zi'c nabandi yan zi'c ma balüün lëjt guibandi, din güündi zi'c rën Dios, gol been naguiejn gol basnuu mazri guibandi zi'c rënman.
52004002	Din lëjt ma ragbee gra ni guxhaal Dad Jesús dunujn yanan ni güündi.
52004003	Ni rën Dios na̱j guial guibandi naya lojman, guial ad güündi nidxuudx ree con ree bén ad najt lacheelidi.
52004004	Gol gogbee guial tijbgaj lëjt rayal guibannë lacheelidi zagdxe zi'c rën Dios con respejt,
52004005	ad chu' lacheelidi naabzi par grii xgustidi zi'c rüjn ree bén ad nünbeet Dios.
52004006	Ni'qui tijbidi ad rayalt güünnaladx lasa'di, gusquiee lasa'di güündi xhie nidxuudx con lacheel reeman. Din dux Dad ree Dios zudëëdaman casti gra ree bén rüjn zian, zi'c ma banan lojdi zi'c ma bagojnan lëjt.
52004007	Din Dios ad gurejdxtaman dunuj ree yayajc ree xbejnman par yabajn ree nadxuudx, gurejdxaman dunuj ree par yabajn ree naya.
52004008	Zeel bén ad ridxga't ni ma banan lojdi, ad bénguidxliujtan ad ridxga'taman, Diosan ad ridxga'taman, bén razaladx xSprijt duloj ree.
52004009	Yan, xcwent guial guiën lasa'di, ad ryaadxt yanan lëjt xhienin xcwentan, din lëjt gajc ma basiid por Dios xhienaag guiën lasa'di,
52004010	abi' laan na̱j ni cayüjndi con gra dux compniar ree bén rliladx ree Jesucrist niz Macedonia. Per raza'can lëjt liaadx din gusnuu guiën lasa'di mazri.
52004011	Gol been tëë naguiejn guibannë lasa'di zagdxe, gol guyu xgab xchiindi, zi'c ma ranan lojdi güündi dxiin,
52004012	din guibandi zagdxe loj ree bén ad rliladxt Jesucrist në chitëë xhie guiyaadxidi.
52004013	Yan, compniar raliduladx ree Jesucrist, ad rayëntan guibandi sin guial gagbeedi xcwent ree bengüt, chitëë chu'nayadi zi'c ree bén ad rliladxt Jesucrist.
52004014	Din bal raliduladx ree guial güjtaman abi' babanman stijb, ziangajc raliduladx ree guial ree bén ma güjt, bén bililadx ree laaman, yasban Dios laa reeman por Jesucrist.
52004015	Zeel zi'c ma rayignia'n xtiidxaman, dunujn rana lojdi guial gra ree xbejnman, bén sta naban ree chi gui'taman stijb, ad zanedt reeman loj ree xbejnman bén ma güjt ree.
52004016	Din dxejzii guiguien cha' bén rniabee xhienaag gac, guiguien cha' anjl rniabee ree anjl, guiguien guibejdx xtrompejt Dios. Dxel guiat Dad Jesucrist diizd xanyabaa, abi' yaloj ree xbejnman bén ma güjt ree yaban stijb.
52004017	Guiáad dux compniar ree bén sta naban ree dxejzii, yadxaag ree con ree bén baban guin, dxel yo' ree ladya loj ree za̱j lod yadxaag ree Dad Jesucrist. Zian yo' ree yuchu'në' reeman tiblayaa.
52004018	Zeel gol bagu' luxdoo lasa'di con ree diidx guin.
52005001	Yan, compniar raliduladx ree Jesucrist, xhie dxej gac zian o goc gac zian ya, ad rüjnt naguiejn ganinan lëjt.
52005002	Din lëjt ragbeechaaw guial zi'cgajczi ri't tijb béngubaan guxhin, chi achut rbëz laaman, zian guidxin dxej gui't Dad Jesucrist stijb.
52005003	Chi guiëb ree bejn: “Zagdxe zio' ree, achet gac”, dxel dxejczi gui't guialzi par laa reeman ni ad zariit reeman loj, zi'c chi rdxin hor ragnaa lën béngunaa chi ma gal xi'nman.
52005004	Per lëjt compniar, ad zëtridi loj nejzmal din guiniaaz dxej ni gui't Dad Jesucrist lëjt zi'c chi ri't tijb béngubaan.
52005005	Din graczidi ma zinal Dios, zinalidi xnejzaman, nejz nayni. Ad zunaalt ree nejz mal, nejz nacay.
52005006	Zeel ad najt guial yabajn ree zi'c tijb bénnaayëjs, zi'c rüjn los demazri ree bejn, rayal yatie'ch dux bacaal ree, yadxu' ree nadëdguiendxuj.
52005007	Bén zinal ree nejzmal zi'c tijb bénnaayëjs, zi'c tijb bengu', zian zinal reeman nejz guin.
52005008	Per dunuj ree, guial ma zunaal ree xnejz Dios, guidib tiamp na̱j guial yabajn ree nadëdguien. Yadxu'dxi'ch ree loj guialrliladx ni ma raya'p ree në loj ni rën Dios dunuj ree, abi' yadxu'dxi'ch tëë ree në loj ni ma raliduladx ree guial ma raya'p ree perdon. Abi' zi'c tijb xin suldad yu' xcascwix ni rutëë yaya'p tëë reen zi'c tijb ni gutëë dunuj ree loj ni mal
52005009	Din ad gurejdxt Dios dunuj ree par yayal ree xcastiman, gurejdxaman dunuj ree din yayal ree perdon por Dad Jesucrist,
52005010	bén güt por dunuj ree, din majsi nabajn ree o ma bayëjt ree chi gui'taman stijb, per yo' ree yuchu'në' reeman.
52005011	Zeel gol bagu' luxdoo lasa'di gol been tëë yudar lasa'di din gagbeedi mazri xtiidx Dios zi'c ma cayüjndi.
52005012	Compniar raliduladx ree Jesucrist, raza'can lëjt liaadx, gol gojp respejt bén rusiid ree lëjt xtiidx Dios, bén rulüü ree lëjt rnieenë tëë reeman lëjt xhienaag chinalidi Jesucrist.
52005013	Gol gojc benza'c da't con laa reeman, gol guyën da't reeman por dxiin cayüjn reeman. Gol gubajnnë lasa'di zagdxe.
52005014	Ranaab tëën lojdi compniar, gol guneenë ree bén ad rënt güün dxiin, gol bagu' luxdoo ree bén ralenya'në xnejz Dios, gol been tëë yudar bén ad za'dxi'cht ree loj xnejzaman, gol gojp pacens gra reeman.
52005015	Gol been naguiejn ad güündi ni mal bén rüjn ree lëjt ni mal, zagdxeli gol gojc benza'c con lasa'di në con gra ree bejn.
52005016	Gol badxe' luxdoodi zagdxe zianczi.
52005017	Ad gucwëëz cwedx guiniabidi Dios.
52005018	Gol badëë quixtëë lojman por gra, din zian rënman güündi, lëjt najdi xbejn Jesucrist.
52005019	Ad rbexuudi nabee xSprijt Dios lëjt.
52005020	Gol bidxga' ni rniee ree bén rudëëd xtiidxaman.
52005021	Yaloj xgaj gol gogbee zagdxe xhietëëznin, dxel gol been ni na̱j zagdxe.
52005022	Gol gubi'ca loj gra ree ni mal.
52005023	Dios, bén rabe'cdxe luxdoo bejn, laaman gagnë lëjt din gaquidi lojman naya guidiblagaa. Laaman gagnë xcuerpidi, gagnëman xsprijtidi në guidiblagaadi din gaquidi nayadxuj lojman dxej gui't Dad Jesucrist.
52005024	Abi' Dios güün zian, din laaman, bén rbejdx dunuj ree par güünman dunuj ree xbejnman, rüjn xtiidxaman cumplid.
52005025	Compniar raliduladx ree Jesucrist, gol gurejdx gunab Dios por dunujn.
52005026	Gol badëë xtiidx Dios da cwentan loj gra ree compniar rliladx Jesucrist.
52005027	Abi' por laaman, naj rni lojdi rniabee tëën lëjt: Gol biil gui'ch guie loj gra ree compniar rliladx laaman.
52005028	Dux Dad ree Jesucrist güünle' lëjt.
53001001	Naj, Pab con Silvan në Timoteo, cayxhaalan gui'ch guie par lëjt rliladxidi Jesucrist luguiedx Tesalónica, lëjt najdi xbejn dux Dad ree Dios në xbejn Dad Jesucrist.
53001002	Dux Dad ree Dios në Dad Jesucrist güünle' lëjt yabe'cdxe tëë reeman luxdoodi.
53001003	Guixie guixie radëën quixtëë loj Dios por lëjt compniar raliduladx ree Jesucrist, din zian rayal yaguieenan guial mazri cusnuu rliladxidi laaman, abi' tijb gajdi mazri ma rën lasa'di.
53001004	Zeel dád nix yu' du luxdoon raza'tan lëjt loj gra ree xbejn Dios, raguie'chan loj reeman pacens ni rajpidi në guialrliladx ni rajpidi, rdaan tëëdi gra ree ni rüjnnë ree bejn lëjt në gra ree guialzi ni cadëdidi.
53001005	Zian rguien xnejz na̱j xguialguxtis Dios, guial gulejman lëjt din yayalidi lod rniabeeman, din por laan cadëdidi guialzi.
53001006	Abi' guial gra ni rüjn Dios na̱j xnejz, zeel gudëëdaman casti gra ree bén cudëëd lëjt casti.
53001007	Guiáad lëjt cadëdidi guialzi yan, guneeman lëjt guialraziiladx con dunujn, dxej ni gulüüloj Dad Jesucrist diizd xanyabaa galay xbianiman ni na̱j zi'c bajl, con ree xianjlaman bén ca' ree mazri guialrniabee.
53001008	Dxel gudëëdaman casti bén ad bayagbeet ree Dios, bén ad guyënt ree nuzoob xtiidxza'c Dad Jesucrist.
53001009	Gudëëdaman laa reeman casti tiblayaa, su reeman zijt par Dios në par xguialrniabee za'cdxoonman.
53001010	Zian gac dxej ni gui't Dad Jesucrist, din guza't ree bejn laaman zagdxe por ree xbejnman, yadxa tëë loj gra reeman laaman, abi' në lëjt, din ma bililadxidi xtiidxaman ni badün lojdi.
53001011	Zeel ad racwëëzt rarejdx ranaaban Dios por lëjt din gagnëman lëjt guibandi zi'c rayal, zi'c guredxaman lëjt guibandi. Ranaab tëën lojman guial con xguialrniabeeman gac cumplid gra xixgabzagdxedi në gra ni rüjndi guial rliladxidi laaman.
53001012	Abi' zian guiliesidi xvalor Dad Jesucrist, guiáad laaman guilies xvaloridi guial laaman con dux Dad ree Dios rën reeman dunuj ree.
53002001	Yan, compniar raliduladx ree Dad Jesucrist, xcwent guial gui'taman stijb në guial yadxaag ree con laaman, raza'can lëjt liaadx,
53002002	ad bal tiëbidi tibrajtzi gusquiee ree bejn lëjt, bén rëb ree ma bidxin dxej gui't Dad Jesucrist. Ad guidxebidi gucaagdiajguidi zian, o na ree bejn guial tijb sprijt rëb loj reeman zian, o dunujn baxhaal gui'ch loj reeman lod raguie'chan zian.
53002003	Ad tiëbidi chu gusquiee lëjt, din chi gad dxej guin guidxin, yalojxgaj guidxin ree dxej ni ad zuzoobtri bejn xtiidx Dios. Abi' gulüüloj tijb bén güün ganax ni rën xindxab, bén ma na̱j par gabijl.
53002004	Laagajc laaman guilies xvalor, abi' yalenman gra ni nünbee bejn zi'c Dios në gra ni rniajchi' bejn zi'c dios, xt cweman lën xyadoo Dios, abi' guiëbaman guial laaman na̱j Dios.
53002005	Gol basaaladx guial zian rnin lojdi chi guzunë'n lëjt.
53002006	Abi' yan lëjt ma ragbee chu cutëë chitëë gulüülojman, la'tgaj guidxin dxej rayal gulüülojman.
53002007	Ma cayajc ree xgabmal guin, per yu' bén cutëë gac reen cumplid. Chi ma bisüd bén cutëë guin,
53002008	dxel gulüüloj benmal guin, abi' Dad Jesucrist con tijbzi gulüjbaman gugüjtaman laaman, dxel con xbianiman ni guidnëman gunidlojman laaman.
53002009	Benmal guin por xindxab gui'taman, abi' dád gapaman guialrniabee. Güünman zien ree ni yadxaloj ree bejn, güün tëëman zien ree milagr par gusquieeman.
53002010	Con graloj ree ni mal gusquieeman bén canijt ree loj Dios, guial ad guyënt reeman ad cwëjb tëët reeman nililadx reeman ni diidxli zile' nuslaa laa reeman loj dol.
53002011	Zeel ruslaa Dios gusquiee gra ree ni guin laa reeman, abi' guililadx reeman ni ad najt ni diidxli,
53002012	din yayal gra reeman casti, guial ad bililadxt reeman ni diidxli guin, din mazri bayuladx reeman been reeman ni mal.
53002013	Compniar, rën Dad Jesucrist lëjt. Zianczi rayal yadëën quixtëë loj Dios por lëjt, din diizd guia'xchej ma bacaabeeman lëjt din laadi loj casti, guial ma nayadi por xSprijt Dios në guial ma bililadxidi ni na̱j diidxli.
53002014	Par zian gurejdx Dios lëjt gaquidi xbejnman chi badün xtiidxza'c Dad Jesucrist lojdi, din yayalidi xanyabaa lod za'man.
53002015	Zeel, compniar raliduladx ree Jesucrist, gol guzujdxi'ch gol binal tëë ni balüün lëjt chi badxu'në'n lëjt, në ni ma banan lojdi loj gui'ch ren.
53002016	Abi' Dad Jesucrist gajc në dux Dad ree Dios bén rën dunuj ree, bén ragu' du luxdoo ree zianczi, bén banee tëë ni ralëjz ree guial najman benza'c,
53002017	laaman yagu' luxdoodi gagnë tëëman lëjt din sudxi'chidi din gra ni guinieedi güün tëëdi gac zagdxe.
53003001	Yan, compniar raliduladx ree Jesucrist, gol gurejdx gunab Dios por dunujn din diob guire'ch xtiidx Dad Jesucrist gralad, abi' guza't reeman xtiidxaman zagdxe zi'cgajc beendi.
53003002	Gol gurejdx gunab tëëman din yabëëman dunujn loj ree benmal, loj ree bendxuudx ad nabant xnejz, din ad grat bejn rliladx xtiidx Dad Jesucrist.
53003003	Per laaman zianczi rüjn xtiidxaman cumplid, abi' laaman gagnë lëjt din sudxi'chidi, guinia tëëman lëjt chitëë güündi ni mal.
53003004	Dunujn rayagbeechaaw guial laaman cayagnë lëjt cayüjndi gusnuu tëë güündi ni banan lojdi.
53003005	Gagnëman lëjt din guiëndi bejn ree zi'c rën Dios laa reeman gap tëëdi pacens zi'c gojp Dad Jesucrist pacens.
53003006	Yan, compniar raliduladx ree Jesucrist, por laaman ranabeen lëjt: Gol bariica loj chutëëz compniar gaz za' ad rënt güün dxiin, bén ad naban tëët zi'c balüün lëjt.
53003007	Din lëjt ragbee xhienaag guibandi din guibandi zi'c nabajnan. Dunujn ad badxu'në'tan lëjt sin guial naguieenan dxiin,
53003008	achu tëët banee xlia' ni badaawan. Lëjt ragbee guial dád baguieenan naguiejn baguieenan dxiin, dxej guiaal baguieenan dxiin chitëë yalu'n xchiindi guial güündi dunujn yudar din gac yabajnan.
53003009	Majsi zajc nanabeen lëjt nüjndi dunujn yudar, per baguieenan dxiin par yalüün xhienaag rayal guibandi güündi zi'c raguieenan.
53003010	Chi badxu'në'n lëjt, ranan lojdi: Bén ad rënt güün dxiin, ad zajw gajctaman.
53003011	Per yan baguiejnan guial yu'di gaz za' ad rëntidi güündi dxiin, abi' rudi loj ni ad rayaltidi.
53003012	Par bén zii ree dunujn rana ranabee tëën laa reeman por Dad Jesucrist yabedxe reeman, güün reeman dxiin din guiban reeman.
53003013	Guiáad lëjt compniar, ad yalenya'di güündi ni na̱j zagdxe.
53003014	Bal yu' tijbidi ad ruzoobt diidx guial güündi ni ranan loj gui'ch guie, gol baguiaa chu benan, ad guchajg tëëdi laaman din yatu lojman.
53003015	Per ad guguiaadi laaman zi'c tijb bén rdxe'chidi, gol baguiaaman zi'c tijb bijchidi, gol guneenëman din guibanman zagdxe.
53003016	Dad Jesucrist bén rabe'cdxe luxdoo bejn, laaman yabe'cdxe luxdoodi guixie guixie në loj gra. Laaman sunë lëjt.
53003017	Naj, Pab, quijb naj cuca ree lejtr guie par gugajpdiozan lëjt. Zian rünan con gra ree da gui'chan, zian na̱j ree da lejtran.
53003018	Dad Jesucrist güünle' gradi.
54001001	Naj Pab, najn tijb xiapóstol Jesucrist por xguialrniabee Dios bén rüjn perdon dux tol ree në por Jesucrist bén rayagbee ree gui't stijb.
54001002	Cucan gui'ch guie par lüj Timoteo, din par naj lüj na̱j zi'cgajc da xi'nan guial tiblojzi raliduladx Jesucrist. Dux Dad ree Dios në Dad Jesucrist güünle' lüj, yayaman lüj yabe'cdxe tëëman luxdool.
54001003	Zi'c rnin lojl chi briin za'n niz Macedonia, guial yaya'nl guiedx Éfeso din nabeel tio'p choon ree bejn ni chitëë rulüü reeman bejn ree ni ad najt diidxli.
54001004	Ad chililadx reeman ni rbëëguijc ree bejn, ad guidxga' tëë reeman ban za reeman, o chu rajc reeman xbengol gulal reeman, din ad ni guint ree gagnë laa reeman par gusnuu chililadx reeman xtiidx Dios.
54001005	Canabeen lüj din güün reeman zian din guiguien guial diidxli rën lasa' reeman, achet naladx reeman din guiguien tëë guial guidib luxdoo reeman rliladx reeman xtiidx Dios.
54001006	Din yu' reeman ad rüjntri zian guial ganax ree ni ren ni ad rüjnt ree sirv rü reeman.
54001007	Rën reeman gulüü reeman bejn ree xhienaag na̱j xley Dios, abi' ni'qui laa reeman ad ragbeet xhie rën guiëb ni rniee reeman ni'quid rignia't reeman ni naladx reeman na̱j zagdxe culüü reeman bejn ree.
54001008	Dunuj ree rayagbee guial zagdxe na̱j ley guin par bén rignia' xhie sirv rüjnan.
54001009	Abi' rayagbee ree guial ad baneet Dios ley guin par ree bén naban xnejz niz lojman, baneeman ley guin par tëd ree bejn casti, bén naban ree zi'ctzi na̱j xixgab reeman, bén ad ruzoobt ree diidx, bén ad yu'guijct ree Dios, bén rüjn ree dol, bén ad rajpt ree Dios respejt, bén ad rüjnt ree naguiejn guiën reeman Dios, bén rugüjt xdad xniaa, në par gra ree bén rugüjt bejn,
54001010	rüjn tëën sirv par xcasti ree bén za'në xinguiaaw o béngunaa ren, par ree xin ruladx lasa' xinguiaaw gajc o béngunaa ruladx lasa' béngunaa gajc, në par ree bén rban bejn ree par guto' reeman laa reeman zi'c mojs, nëtëë par ree bén rusquiee në ree bén ruza't Dios par sudxi'chnë xguialrusquiee reeman në par gra ree bén rüjn xcontr ni na̱j diidxli.
54001011	Diidxli guie ree na̱j ni zëëd ree loj xtiidxza'cdxoon Jesucrist. Dux Dad ree Dios, bén rayal respejt, laaman na̱j bén basa'nnë naj diidx guin ree din gatiechan laa reen.
54001012	Quixtëë Dad Jesucrist laaman cayagnë naj, rajp tëëman naj confianz abi' bacaabeeman naj par gatiechan xtiidxaman,
54001013	majsi yaloj gunen laaman diidxguijdx abi' guzunaalan bén rliladx ree laaman din günan laa reeman ni mal abi' dád naya bennë'n laa reeman. Per Dios bayaman naj guial ad bignia'tan ni cayünan din gad naj chililadx Jesucrist.
54001014	Abi' dád benza'c gojcaman con naj, balüüman naj xhienaag chililadxan balüü tëëman xhienaag guiënan Dad Jesucrist.
54001015	Diidxli ni ganin lëjt, rayal chililadx bejn: guial Jesucrist bi't loj guidxliuj par güünman xtol bejn perdon, abi' loj gra ree bejn naj na̱j mazri béndol.
54001016	Per majsi najn mazri béndol, baya Dios naj abi' gojp Jesucrist naj pacens din gagbee ree bén chililadx xhienaag rajp Jesucrist pacens par chililadx bejn xtiidxaman, abi' zian gap reeman guialnaban tiblayaa con Dios.
54001017	Zeel zianczi rayal yaya'p reeman respejt yaza't tëë reeman zagdxe guial najman rey bén ad yu't dxej guiët, abi' rajpaman guialrniabee par tiblayaa guial tijbzi laaman na̱j Dios abi' achut rajc ruguiaa laaman. Amén.
54001018	Timoteo, par naj lüj na̱j zi'c da xi'nan zeel rnin lüj been zi'c gunee reeman xcwentil diizd yaloj, abi' zi'c tijb suldad ni rej loj wadijl ad guidxebil niz loj ree bén za' ree contr xtiidx Dios.
54001019	Guzudxi'ch loj ni rliladxil Jesucrist, been tëë ganaxzi ree xgab zagdxe par güünl zi'c rayal. Din yu' ree bejn guial ad rüjnt reeman zian, yan ma banijt reeman ni rliladx reeman Dios.
54001020	Zian ma guzajc ree Himeneo con Lejandr, zeel ma bayün laa reeman loj satanás din gusiid reeman guial ad rayalt guiniee reeman Dios diidguijdx.
54002001	Yalojdoo ni rnin lojdi na̱j guial cwedx guiniabidi Dios, cwedx guiniabidi laaman por gra ree bénguidxliuj, gudëëd tëëdi quixtëë lojman.
54002002	Rayal yarejdx yanaab ree Dios por ree rey në por gra ree guxtis loj guidxliuj din chile' yabajn ree zagdxe gusnuu tëe yabajn ree zi'c rën Dios.
54002003	Din laan na̱j ni zagdxe ni rayuladx tëë dux Dad ree Dios, bén rüjn perdon dux tol ree,
54002004	bén rën guial gra bejn gac perdon guidxin tëë dxej gagbee bejn xhie rën guiëb xtiidxliman.
54002005	Din tijbzi laaman na̱j Dios, abi' por tijbzi Jesucrist zile' yaya'p ree nejz par loj Dios guial bi'taman loj guidxliuj zi'cgajc tijb bénguidxliuj.
54002006	Güjtaman loj crüjz persi gudijxaman por xtol gra ree bénguidxliuj, zian naj ni balüü Dios bejn chi bidxin dxej bacaabeeman gac zian.
54002007	Zeel bacaabeeman naj gacan xi apóstol Jesucrist din gatiechan xtiidxaman, në par gusidan bén ad najt ree bén Israel conin na̱j diidxli, xhie tëë naag chililadx reeman Jesucrist, walin ad rusquieetan.
54002008	Yan rënan guial guidibczi cwedx guiniab ree xinguiaaw Dios, guilies yaa reex con guidib luxdoo reex sin dol, sin guialrdxe'ch në sin wadijl.
54002009	Rën tëën guial ree béngunaa su reeman zi'c rayal, ad tëdlaj suchaaw reeman con or, në ree perl në ree vistid zagdxe o guial tëdlaj güünchaaw guidxguijc reeman.
54002010	Din mazri zagdxe güün reeman ni na̱j zagdxe, zi'c rayal güün ree béngunaa ni ma zinal xnejz Dios.
54002011	Abi' rayal gucaagdiajgzi reeman ache guiniee reeman chi rulüü ree xinguiaaw xtiidx Dios.
54002012	Din ad zatiëëbtan guial gulüü tijb béngunaa bejn ree chi radxaag lasa' reeman par gucaagdiajg reeman xtiidx Dios, ad rayalt nabee béngunaa xinguiaaw, rayal gucaagdiajgzaman.
54002013	Din Dios, yaloj Adán beenchaawaman, dxelri Eva.
54002014	Din ad Adánt basquiee reeman, yaloj Eva basquiee reeman, abi' por guialrusquiee guin beenman dol.
54002015	Per zajc gac béngunaa perdon, bal güün xchiinman zagdxe guial najman na, bal gusnuu chililadxaman Dios, guiënman bejn ree guiban tëëman xnejz.
54003001	Gol badxe'guijc da diidxan: Bal chu bén rën gap guialrniabee loj gra ree bén rliladx Jesucrist par gulüüman laa reeman xnejz Dios, zagdxequi na̱j ni rënman güünman.
54003002	Per bén rajp guialrniabee guin rayal güünman zi'c rayal chitëë chu guinieeguijdx laaman. Rayal chu' tijbzi lacheelaman, guibanman zagdxe chu' tëë xquiarguiejnman din gap ree bejn laaman respejt. Gacaman benza'c con ree bén rdxin lidxaman, gac tëëman tijb bén rignia' par gulüüman bejn ree.
54003003	Ad rayalt gacaman bengu', ni'qui bén rguiil wadijl ad rayal tëët yaguiilaman mod par tia'man xmilia ree bejn, rayal gacaman benza'c con chutëëz, gac tëëman bén naxanladx ad zazëëbladx tëëtaman milia.
54003004	Rayal nabee lidxaman zi'c rayal din gulüü ree xi'nman xhienaag gap reex respejt guzoob tëë reex diidx.
54003005	Din bal id rajc rniabee lidxaman, ¿xhieza naag nabeeman bén rliladx ree Jesucrist?
54003006	Zeel tijb bén qui guzulojri rliladx Jesucrist, ad rayalt nabeeman loj ree bén ma rliladx chitëë guilies xvalor gajcaman abi' yayalaman lasa' casti ni bayal xindxab.
54003007	Bén rajp guialrniabee guin xt ree bén ad rliladxt Jesucrist rayal güünbee laaman guial najcaman benza'c chitëë yaya'nxtuman abi' güün xindxab laaman gan.
54003008	Yan ziangajc ree bén ma cwabee par güün reeman yudar bén rniabee ree, rayal güün reeman zi'c rayal din gap ree bejn laa reeman respejt, güün cumplid xtiidx reeman, ad guië' tëë reeman, ad yaguiil tëë reeman mod par tia' reeman xmilia ree bejn.
54003009	Con xgabza'c chinal reeman ni ma balüü Dios dunuj ree.
54003010	Zeel yalojxgaj rayal gac reeman prueb abi' bal id xhie xfalt reeman, dxel ma zile' guzuj bejn laa reeman din güün reeman yudar bén rniabee ree.
54003011	Ziangajc ree béngunaa ni ma cwabee par güün reeman yudar, rayal güün reeman zi'c rayal din gap bejn laa reeman respejt ad zaneeguijdxt reeman bejn, rayal guiban reeman zagdxe abi' güün cumplid xtiidx reeman.
54003012	Abi' ree xinguiaaw cwabee guin par güün reex yudar bén rniabee loj ree xbejn Cristo, tijbzi lacheel reex rayal chu', nabee tëë lidx reex con xi'n reex zi'c rayal.
54003013	Din bén rüjn ree sirv zi'c rayal ad respejtzi rajp bejn laa reeman, sin guialrdxeb ma zile' guiëb reeman xhienaag rliladx reeman Jesucrist.
54003014	Gagnë Dios chile' guialan guidganan lüj. Per cucan gui'ch guie,
54003015	din bal gaglaan ma ragbeel xhienaag guiban bejn delant loj los demasri ree xbejn Dios, bén ma na̱j ree xbejn Dios naban, abi' za'dxi'ch reeman rulüü tëë reeman xtiidxliman.
54003016	Dunuj ree rayagbee guial dád bén naroob najman, bén raliduladx ree: Bi'taman loj guidxliuj zi'c tijb bénguidxliuj, rëb xSprijt Dios guial laaman na̱j bén naya abi' baguiaa ree anjl laaman bi'taman loj guidxliuj. Bre'ch xtiidxaman loj ree bén ad najt bén Israel, guidibczi bililadx bejn laaman abi' baca' Dios laaman xanyabaa.
54004001	Ma bagojnchaaw xSprijt Dios guial zëëd ree dxej ni yu' ree bejn gusa'n guialrliladx reeman Jesucrist, mazri guidxga' reeman xtiidx ree bénrusquiee në gra ree ni zëëd por xindxab.
54004002	Mazri guidxga' reeman bénrusquiee ree, bén wed rüjnz ree, bén achetri ree rzajc guial rüjn reeman dol din ma naya' reeman zian.
54004003	Guiëb reeman guial ad najt guial guxhliaa ree bejn ad zajw tëët reeman graloj. Per Dios badxe' graloj guialraw par gaw ree bén rliladx laaman, bén ma ragbee ree conin na̱j diidxli abi' gudëëd reeman quixtëe lojman.
54004004	Din gra ni badxe' Dios na̱j zagdxe, achet ni rayal cwexuu bejn tia'man bal gudëëman quixtëë chi cayawaman laan.
54004005	Din chi rarejdx ranaab ree Dios con xtiidxaman rüjnle'man guijc ni yadaaw ree.
54004006	Zeel bal rulüül bén rliladx ree Jesucrist zi'c ma rnin, dxel cayüjnquil sirv Jesucrist zi'c rayal, abi' zian gusnuu gusiidil mazri guial loj ni ma rajquil xcwent guialrliladx guin në ree diidxza'c ni zinalil.
54004007	Per ad guidxga'l ni rbëëguijc ree bejn, ni ad najt ree diidxli por Dios, mejorli basnuu basiid sudxi'chil guibanl zi'c rën Dios.
54004008	Zagdxe na̱j par güün bejn graloj ejercijs par gacaman gojl, per loj gra xhietëëznin mazri lasajc guiban bejn zi'c rën Dios. Din ad lojtzi guidxliuj guie güün sirv guial naban bejn zi'c rën Dios, nëgajc xanyabaa lod gap bejn guialnaban tiblayaa.
54004009	Dunuj ree rayagbee guial ni diidxli na̱j ree diidx guie, abi' rayal chililadx gra bejn laan.
54004010	Zeel majsi cayza'can ni cayza'can, per cayguieenan ni cayguieenan guial raliduladxan Dios naban, bén naban par güünman yudar gra ree bejn, per mazri bén rliladx ree laaman.
54004011	Zian rayal gusiidil bejn ree güjdx tëë loj reeman din güün reeman zian.
54004012	Gojp cudad chitëë guiëb ree bejn guial achet sirv lüj guial ad wayajctil bengol. Mejorli been naguiejn din gaquil tijb ejempl par ree bén rliladx Jesucrist, zi'c xhienaag rül diidx, zi'c nabanl, zi'c rënl ben ren ree, zi'c rliladxil Dios nëtëë por ree xixgabza'quil.
54004013	La'tgaj guialan, basnuu biil xtiidx Dios loj ree bejn, guneenë reeman balüü tëë reeman xhie rën guiëb xtiidx Dios.
54004014	Ad yayanladxil güünl zi'c rayal güünl por quiarguiejn ni banee Dios lojl chi badxiib yaa ree bengol guijquil chi gogbee reeman guial lüj na̱j bén gule Dios.
54004015	Badxe'guijc diidx guie ree din gagbee gra ree bejn guial cusnuu zël delant.
54004016	Gojp lüj con ni rusiidil bejn ree. Guzujdxi'ch loj ni ma ragbeel, zian yabëë lüj gajc loj casti yabëë tëël bén cucaagdiajg ree xtiidxil.
54005001	Ad tilnël tijb bengol, badëëman consejw zi'cgajc xdadil, abi' xin na̱j ree xinguiag, badëë reex consejw zi'cgajc bijchil.
54005002	Ziangajc béngunaa bengol ree badëë reeman consejw zi'cgajc xniaal, abi' biinguiag ree, badëë reem consejw zi'cgajc bizanl con xgabza'c.
54005003	Bidxga' ree béngunaa bizëjb ni diidxli achut rajp.
54005004	Per bal tijb béngunaa bizëjb guin yu' ree xi'n o xiajg, dxel yaloj laa reex gusiid guidxga' xfamil, güün reex yudar din yaguijx reex ni baslaa xdad xniaa reex laa reex. Din zian na̱j zagdxe, zian tëë ruladx Dios.
54005005	Béngunaa na̱j diidxli bén bizëjb, bén ad rajptri chunin loj guidxliuj guie, tijbzi Dios na̱j bén yu'guijcaman güün laaman yudar dxel ad rucwëëzt rbejdx rniabaman laaman dxej guiaal.
54005006	Per tijb béngunaa bizëjb ni rüjn ni rëntzi, laaman na̱j zi'c tijb bengüt guial ad yu'guijctaman Dios.
54005007	Bagojn gra ree diidx guie bén ma rliladx ree Jesucrist chitëë chu guinieeguijdx laa reeman.
54005008	Din bén ad rüjnt yudar xcompniar, abi' ni'qui xfamilaman bén zojb ree lidxaman ad rüjntaman yudar, laaman ma basa'n ni rliladxaman abi' piorli najman guial loj ree bén ad rliladxt Jesucrist.
54005009	Ad tia'l laj chutëëz béngunaa bizëjb par gac reeman yudar, naabzi ree béngunaa bizëjb bén ma nadëd ree gayojn ijz abi' ad guzunëtaman ben ren la'tgaj naban lacheelaman.
54005010	Bal nünbee tëë ree bejn laaman guial beenman ganax ree ni rüjn sirv, bal baslaa ree xi'nman zi'c rayal, bal badëë lidxaman baya'n ree bejn bal gojcaman benza'c con ree bén rliladx Jesucrist bén bidxin ree lidxaman, bal beenman yudar bén rzagdiaj ree, bal been tëëman naguiejn beenman ganax ni zagdxe.
54005011	Per ad tia'l laj ree béngunaa bizëjb benguiag ree, din despuejs rën reeman guxhliaa reeman abi' ad rüjntri reeman ni rayal güün reeman por Cristo guial rën reeman guxhliaa reeman stijb.
54005012	Dxel rüjn reeman dol guial ad rüjntri reeman ni ma been reeman compromis con Cristo.
54005013	Abi' tëë ree benguiag guin zë reeman yu yu, zianz rajc reeman costumbr achetczi rüjn reeman. Abi' ad laatzan, rzuloj ruza't reeman bejn, ru reeman loj xhietëëznin abi' rniee reeman ni ad rayalt guiniee reeman.
54005014	Zeel rënan guial bén na̱j ree béngunaa bizëjb benguiag, mejorli guxhliaa reeman stijb, chu' xi'n reeman nabee tëë lidx reeman zi'c rayal, chitëë gudëëd reeman mod guinieeguijdx ree bén ralen ree dunuj ree laa reeman.
54005015	Din yu' ree béngunaa bizëjb ma guro'nladx reeman xnejz Dios abi' ma zinal reeman xnejz xindxab.
54005016	Abi' bal tijb bén rliladx Jesucrist na̱j xfamilaman tijb bén baya'n bizëjb, dxel laaman rayal güün yudar béngunaa bizëjb guin chitëë gacan mazri carg par ree dux compniar ree bén rliladx ree Jesucrist. Zian güün reeman yudar béngunaa bizëjb diidxli achutri rajp loj guidxliuj guie.
54005017	Bén rliladx ree Jesucrist rayal gap reeman respejt bén rniabee laa reeman në ree bén rniee rulüü tëë xtiidx Dios zi'c rayal, gudëë tëëdi loj reeman gra ni ryaadx reeman.
54005018	Din loj xtiidx Dios rëb: “Ad gudxe'di guijxh ro' ree begui'xh la'tgaj cayüjn reeb dxiin”, rëb tëë loj xtiidx Dios: “Rayal gax bén rüjn dxiin”.
54005019	Ad guidxga'di ni rudxiib ree bejn guijc tijb ree bén rniabee ree bén rliladx Jesucrist, bal id yu' tio'p choon ree bejn rëb guial diidxli na̱j ni rniee reeman por laaman.
54005020	Per bal tijb bén ma ca' guialrniabee rusnuu rüjnman dol, rayal guinieenël laaman delant loj gra reeman din guidxeb los demazri reeman.
54005021	Yan por Dios, por Jesucrist në por ree anjl ni ma gulejman, naj rni badxe'guijc been tëë zi'c ma rnin ad cwel loj ree bejn, tiblojzi been con gra reeman.
54005022	Gojp cudad cwel tijb bén ni nabee din ad ragbeetil bal yu' ni mal cayüjnman, dxel güün ree bejn xgab guial nëgajc lüj ruladx ni cayüjnman. Gojp cudad graloj ree dol.
54005023	Në guial guië't guië't ragxuu lënl guial ad nadaant lënl, ad rë'l nijs lagajzi mejorli gu' tibda'n vin.
54005024	Yu' reeman laa rguien gajc xhie dol cayüjn reeman diizd chi gad reeman gudëëd cwent loj Dios, per yu' reeman ad rguient xhie dol cayüjn reeman xt chi yadëëd reeman cwent loj Dios.
54005025	Ziangajc yu' ree bén ni laa rguien gajc ni zagdxe ni cayüjn reeman, abi' yu' reeman ni'quid rguient ni zagdxe ni cayüjn reeman, per yu' dxej gagbee ree bejn laan.
54006001	Gra ree mojs rayal gap reeman respejt xpatron reeman chitëë chu guiniee diidxguijdx contr Dios o contr xtiidxaman ni caylüün.
54006002	Abi' bal rliladx patron guin Jesucrist dxel rayal gap reeman laaman mazri respejt guial nëman rliladx Jesucrist zi'cgajc laa reeman. Abi' tëë rayal güün xchiin reeman zi'c rayal guial cayüjn reeman sirv tijb xcompniar reeman bén rliladx Jesucrist compniar ni rën reeman. Zian balüü ree bejn güjdx tëë loj reeman din güün reeman zian.
54006003	Bal yu' bén rulüü diidx ni ad najt zi'c xtiidxza'c Dad Jesucrist ni'qui zi'c raliduladx ree Jesucrist ad rulüütaman bejn ree,
54006004	najzaman bendxal. Din ruladxaman tildiidxaman abi' ni'quid xnejzt rnieeman, dxel ni zëëd guialnadëdloj, guial rdxe'ch, guial rniee diidxguijdx abi' ad rliladxtri lasa' reeman,
54006005	ad rucwëëzt rdil reeman por ree ni ad rüjnt sirv ni yu' guijc reeman guial ad ragbeet reeman ni na̱j diidxli, dxel naladx reeman guial chililadx reeman Jesucrist ma gac reeman ben rijcw. Bén na̱j ree zian, biquied loj reeman.
54006006	Dad ben rijcw na̱j bejn chi ma rliladxaman Jesucrist, per bén za' conform con ni rajptzaman.
54006007	Din achet budnë' ree loj guidxliuj ache tëët zajc yunë' ree chi yayëjt ree.
54006008	Bal raya'p ree ni yadaaw ree në lajd ni yadojt ree con laan rayal yaya'n ree conform.
54006009	Per ree bén rzëëbladx gac reeman rijcw loj guidxliuj guie ad rile't sudxi'ch reeman, laa rüjn gajc xindxab laa reeman gan. Mazri rüjn reeman xgab ni ad rüjnt sirv abi' rüjn reeman ni ad rayalt güün reeman ni rüjn persi rnijt reeman.
54006010	Din guial rzëëbladx milia laan na̱j xliuj gra ni mal. Abi' yu' reeman por guialrzëëbladx guin ma basa'n reeman ni rliladx reeman Dios abi' laagajc reeman cusagdiaj laa reeman.
54006011	Per lüj Timoteo, xbejn Dios, briica loj ree ni mal guin. Been naguiejn guibanl zagdxe, guibanl zi'c rën Dios, bililadxaman, gojc bén naxanladx, gojp pacens guyën tëë ree ben ren.
54006012	Been da't naguiejn guzudxi'ch loj ni rliladxil xtiidx Jesucrist. Ad gusëëbil guialnaban ni na̱j guialnaban tiblayaa, din par zian gulejman lüj abi' rëbil delant loj zien ree bejn xhienaag rliladxil Jesucrist.
54006013	Yan, por Dios bén razaladx guialnaban loj gra ni yu' loj guidxliuj në por Jesucrist bén ni gunee sin guialrdxeb loj Poncio Pilato, naj rniabee lüj
54006014	din guzoobil diidx güünl ni rnin lojl, sin guial guchaal xhienin chitëë guiëb ree bejn guial ad cayüjntil xnejz. Zian been xt dxej ni gui't Dad Jesucrist stijb.
54006015	Gui'taman dxej ni nabee Dios gui'taman, Dios bén rayal respejt bén na̱j tijbzi Dios rajp tëëman gra guialrniabee, bén na̱j xrey ree rey naj tëëman xDad ree dad.
54006016	Bén ni ad yu't dxej guiët, Bén ni za' lod mazri nayni lod achut zajc chibig. Ni'qui tijb bénguidxliuj ad waguiaat laaman ad zajc tëët guguiaa bejn laaman. ¡Par laaman na̱j respejt në guialrniabee par tiblayaa! Amén.
54006017	Bén na̱j ree benrijcw loj guidxliuj guie, güjdx loj reeman ad güün reeman benro' ad cu'guijc tëë reeman guial ni rajp reeman najn par tiblayaa, din guialnaza'c ni rajp bejn yu' dxej yaran. Mejorli cu'guijc reeman Dios bén naban din laaman razaladx da't dunuj ree graloj din chu' du luxdoo ree nix.
54006018	Güjdx loj reeman din güün reeman ni zagdxe, güün reeman zien ree ni rüjn sirv, cu' tëë luxdoo reeman zagdxe güün reeman yudar bénprob ree.
54006019	Abi' zian guto'p reeman guialnaza'c ni güün laa reeman yudar loj ree dxej ni zëëd din yayal reeman guialnaban tiblayaa xanyabaa.
54006020	Timoteo, badxe'guijc ni rayal güünl, Ad guidxga'l diidxdxuudx ree xcwent ree ni ad rüjnt ree sirv, ni'qui ree diidx rusquiee, ni'qui ree diidx ni rü ree bén ni naladx guial rajc da't reeman abi'za ad walit ni rajc reeman.
54006021	Din yu' ree bén rüjn zian yan, abi' ma basa'n reeman guialrliladx reeman Dios. Dios güünle' lüj Timoteo. Amén.
55001001	Naj Pab, najn tijb xi apóstol Jesucrist, Dios gule naj din gatiechan diidx por promejs ni beenman guial gudëëdaman guialnaban tiblayaa loj ree bén rliladx Jesucrist.
55001002	Naj caxhal gui'ch guie par lüj Timoteo bén rënan zi'c da xi'nan. Dux Dad ree Dios con Dad Jesucrist güünle' lüj, yayaman lüj, yabe'cdxe tëëman luxdool.
55001003	Dxej guiaal chi rbedx rniaaban Dios, rusaaladxan lüj, abi' rudën quixtëë loj Dios, bén rünan sirv con guidib luxdon zi'c been ree da bengol gulalan been reeman laaman sirv.
55001004	Chi rusaaladxan ni biinl, ma rën nejzdoon guguian lüj din yayu luxdon zagdxe.
55001005	Yu'guican guial lüj diidxli rliladxil Jesucrist, yaloj xnaxüjsil Loida con xniaal Eunice bililadx laaman zian, zeel ragbeechaawan guial ziangajc rliladxil laaman.
55001006	Zeel rnin lojl, been naguiejn din guiguien quiarguiejn ni banee Dios lojl chi badxib yan guijquil.
55001007	Din ad baneet Dios xSprijtaman duloj ree par yadxeb ree, banee xSprijtaman par yadxu'dxi'ch ree, par yayën du lasa' ree, në par yaya'p ree tijb quiarguiejn zagdxe.
55001008	Zeel ad yatul guinieel xtiidx Dad Jesucrist, ad yatu nëtëël naj yu'n ladxguiib por laaman, con xyudar Dios gudaan guialzi ni rayal tëdil guial guitie'chil xtiidxza'c Jesucrist.
55001009	Din Dios ma beenman perdon dux tol ree abi' ma gulejman dunuj ree din yabajn ree zi'c rënman, ad por ni baguient ree, diizd chi gad guidxliuj gacchaaw beenman xgab guial por Jesucrist gulüüman dunuj ree xhienaag rënman dunuj ree.
55001010	Yan bi't Jesucrist bén güt por dux tol ree, rayagbee ree guial diidxli rën Dios dunuj ree. Abi' Jesucrist na̱j bén biquied guialrniabee loj guialgüjt abi' zian biguien guial yu' guialnaban, guialnaban tiblayaa par ree bén rliladx xtiidxaman.
55001011	Zeel gulej Dios naj din gacan xi apóstol Jesucrist, din ganen xtiidxaman gulü tëën laan bén ad najt ree bén Israel,
55001012	abi' por zian cadëëdan guialzi ni cadëëdan. Per ad ratutan por zian, din naj ragbee chu rliladxan, abi' ragbeen guial laaman rajp guialrniabee par cu'chaawaman ni basa'nan lojman xt dxej ni gui'taman stijb.
55001013	Badxe'guijc binal tëë ree diidxza'c ni ma balün lüj, tant zi'c rliladxil Dios në zi'c rën ree lasa'l guial ma nayajc ree tijbzi con Jesucrist.
55001014	Abi' con xyudar xSprijt Dios bén naban con dunuj ree, gojp ni banee Dios güünl.
55001015	Lüj ragbee guial gra ree bén zojb niz Asia ma gulëëladx reeman naj, loj reeman no'ch Figelo con Hermógenes.
55001016	Dios gagnë ree xfamil Onesíforo, din laaman dád zien volt bagu'man luxdon. Abi' ad batunëtaman naj yu'n ladxguiib,
55001017	naabzi bi'taman Rom baguiilaman naj xt lodzi badxejlaman naj.
55001018	Abi' lüj ragbee guial dád beenman dunuj ree yudar chi badxu' ree Éfeso. Xi nix chi gui't Dad Jesucrist stijb, yaya da'taman laaman.
55002001	Guiáad lüj xi'ngaan, guzujdxi'ch loj yudar ni raya'p ree por Jesucrist.
55002002	Abi' ni biguiejnl rën delant loj zien ree bejn, balüün loj ree bén diidxli rliladx, bén ni zajc gulüü ree ben ren.
55002003	Zi'c tijb suldadza'c, zian gudaan ree guialzi, zi'c najl xbejn Jesucrist.
55002004	Ni'qui tijb bén na̱j suldad ad rut loj ni ad najt xcwent ree suldad par chile' yaya'nman zagdxe loj bén rniabee laaman.
55002005	Ziangajc bén ni rguijt xhie tijb nin, rayal quitaman xnejz din chile' tia'man prem.
55002006	Abi' bén rüjn dxiin dajn, yaloj xgaj rüjn da'taman dxiin din gac yaca'man guialnaza'c.
55002007	Been xgab ni canin lojl, abi' Dad Jesucrist gagnë lüj din chignia'l gra.
55002008	Basaaladx Jesucrist, bén güt abi' babanman, bén zëëd loj xdiaa rey Davi, zian na̱j xtiidxza'caman ni catiechan.
55002009	Abi' por zian cadëëdan guialzi, xt naxiin lën ladxguiib zi'c tijb benmal, per xtiidx Dios ad naxiitan.
55002010	Zianan zeel rdaanan gra par günan yudar bén ni ma na̱j ree par Dios, din gap reeman perdon por Jesucrist yayal tëë reeman guialnaban za'cdxoon ni na̱j par tiblayaa.
55002011	Waliqui ree diidx ni rëb: Bal ma bayëjt ree con laaman, ziangajc yabajn ree con laaman.
55002012	Bal radaan ree xhietëëz ni raza'c ree, ziangajc yanabee ree con laaman. Bal raguie'ch ree guial ad naguieenbeet reeman, ziangajc guiëbaman guial ad nünbeetaman dunuj ree.
55002013	Bal id raguieen ree cumplid dux tiidx ree, per laaman rüjn cumplid xtiidxaman din ad zajct guidxaa zi'c najman.
55002014	Güjdx loj ree bejn din gusaaladx reeman ni guie ree, abi' por Dios güjdx loj reeman guial ad rdildiidx reeman por ree ni ad rüjnt yudar, ruxhiinzan bén ni riguiejn ree laan.
55002015	Been xt lod chile' güünl din yaya'nl zagdxe loj Dios, din chibiguil lojman zi'c tijb bén ni rüjn dxiin abi' achet ni gustu laaman, guial cayüjnl xnejz con xtiidx Dios.
55002016	Ad gül diidx ni ad rüjnt sirv, ni ad rüjnt yudar bejn ree. Din bén rüjn ree zian zi'cri zinal reeman nejz mal,
55002017	abi' xtiidx reeman na̱j zi'c tijb guialguijdx ni rigaa. Lasa' ree bén guin na̱j Himeneo con Fileto,
55002018	din ad zinaltri reeman zi'c na̱j xtiidx Dios. Rëb reeman guial xcwent guial yaban ree bengüt mal gudëd gojc zian, abi' rüjndxa reeman xguialrliladx tio'p choon ree bejn.
55002019	Per xtiidx Dios ad zajct guidxaan zi'c tijb guiaj ni zojbdxi'ch. Abi' loj xtiidx Dios rëb: “Dios nünbee bén na̱j ree xbejnman”, rëb tëë loj xtiidxaman: “Graczi ree bén rëb guial nünbee reeman Dios rayal gusa'n reeman gra ni mal.”
55002020	Lën tijb yu naroob, ad ganaxt ree ni or yu' o ni plajt, nëgajc ree ni goc con yag në con bajn yu'. Din yu' reen rüjn sirv guixie guixie, yu' tëë reen ma na̱j dxej rüjn reen sirv.
55002021	Yan ziangajc bén ni rüjn naguiejn guiban naya, laaman na̱j zi'c ni rüjn sirv chi rajc xhienin, laaman ma na̱j xbejn Dad Jesucrist në ni güün sirv par laaman, din za'man par güünman gra ni na̱j zagdxe.
55002022	Zeel basa'n xixgab xinguiag, xgab ni ad rüjnt sirv, gubajn xnejz. Binal guialrliladx, guialrën lasa' në guial yabedxe luxdoo con los demasri ree bén ni con guidib luxdoo rbejdx rniab Dad Jesucrist.
55002023	Ad tildiidxil por tijb ni ad züjntil gan, o por tijb ni ad lasajct par tildiidxil, din lüj ragbee guial por zian rzuloj wadijl.
55002024	Abi' tijb bén ni rüjn sirv Dad Jesucrist ad rayalt gacaman bén ruladx wadijl, rayal gacaman benza'c con chutëëz, rayal gacaman tijb bén ni gac gulüü ree bejn, gacaman bén pacens
55002025	guzuxnejz tëëman con ree diidxzagdxe bén ni rüjn ree xcontr ni na̱j diidxli. Abi' rupent zian güün Dios guial yayüjn reeman xgab din gagbee reeman ni na̱j diidxli.
55002026	Par laa reeman loj xtramp xindxab ni rniabee laa reeman güün reeman ni rënman.
55003001	Rayal tëë gagbeel Timoteo guial dxej ni bigra ni zëëd ree, dád nawëëg gacan par ree bejn guial guiban reeman.
55003002	Din bejn ree, par laagajc reeman güün reeman xgab, ganaxzi milia güün reeman xgab, abi' güün reeman benro', ganax ree diidxdxal guiniee reeman, guinieeguijdx reeman Dios con ree bejn. Ad zuzoobtri xtiidx ree xdad reeman o xniaa reeman, achetri yayuladx reeman, ad zidxga'tri reeman ni na̱j por Dios,
55003003	ad zëntri reeman ad zaya tëëtri reeman bejn ree. Ganax diidx rusquiee guiniee reeman bejn ree, ad zucwëëzt güün reeman ni dxuudx ree, dád bén nayaaladx gac reeman, abi' guidxe'ch reeman ni na̱j zagdxe.
55003004	Yayü reeman laagajc ree bén ni rajp laa reeman confians, sin guialrdxeb guiniee reeman xhietëëz ni gui't guijc reeman, dád guilies xvalor reeman, mazri ma güün reeman ni rëntzi reeman guial loj zi'c rën Dios.
55003005	Gulüü guial dád benyadoo na̱j reeman, per ni'quid zaliladxt reeman xguialrniabee Dios. Ad guchajguil bén ni na̱j ree zian.
55003006	Din loj reeman no'ch bén ni ru ree lidx ree bejn, abi' rüjn reeman gan béngunaa ni naban ree con gadxagayaa ree dol, con gadxagayaa ree xgab ni ad rüjnt sirv, tibrajtzi rliladx reeman laa reeman
55003007	béngunaa guin ree zianczi rusiid reeman, per ad ragbeetczi reeman ni diidxli.
55003008	Gulal bén ni brii ree laj Janes con Jambres been xcontr reeman Moisejs. Yan ziangajc na̱j ree bén ni za' ree contr ni na̱j diidxli, laa reeman ma guxin xquiarguiejn reeman, ad zinaltri reeman zi'c rayal chililadx reeman.
55003009	Per ad xchejt güün reeman zian, din gra ree bejn gagbee guial rusquiee reeman zi'c goc con Janes në Jambres.
55003010	Per lüj Timoteo, ragbeel zagdxe xhie rulün bejn ree, xhienaag nabanan, xhienaag na̱j da xgaban, xhienaag rliladxan, xhienaag ra'pan pacens, xhienaag rënan bejn ree, xhienaag rdaanan,
55003011	xhie ma been ree bejn naj, xhie tëë ree guialzi ma gudëëdan. Lüj ragbee xhienaag guza'can luguiedx Antioquía, Iconio con Listra. Dád ma guzaagdiajn por gra ni ma been ree bejn naj, per Dios babëë naj loj gra ree guialrzagdiaj guin.
55003012	Abi' dunuj ree rayagbee guial gra ree bén ni rën guiban zi'c rën Dios guialrliladx reeman Jesucrist, na̱j sagdiaj reeman por ni güün ree bejn laa reeman.
55003013	Per ree ben mal con ree bén rusquiee, zi'cri zinal reeman nejz mal, rusquiee reeman bejn ree rusquiee tëë laagajc reeman.
55003014	Per lüj basnuu guzudxi'ch loj ni ma basiidil, në loj ni ma rliladxil, din lüj ragbee chu ree nin basiid lüj.
55003015	Abi' lüj diizd xindool nünbeel xtiidx Dios, diidx ni zile' güün lüj yudar gagbeel xhienaag na̱j perdon ni zëëd por guialrliladx Jesucrist.
55003016	Gra ni zëëd loj xtiidx Dios, por Dios zëëdan. Abi' rüjnan sirv par gusiid bejn bejn ree, par gudëë bejn consejw, par guzuxnejz bejn bejn ree, në par gagbee bejn xhienaag rayal guibanman,
55003017	din gagbee xbejn Dios guidiblagaa din güünman graloj ni na̱j ni zagdxe.
55004001	Delant loj Dios në delant loj Jesucrist, bén gui't zi'c tijb rey par güünman guialguxtis loj ree bén naban në loj ree bén ma güjt, naj rni lojl,
55004002	gutie'ch xtiidx Dios. Been naguiejn gunee xtiidxaman ad chi yu'tzi mod. Been naguiejn chililadx ree bejn ni rnieel, gudilë ree bén ad ruzoobt diidx, badëë tëë consejw loj ree bejn, balüü reeman sin guial yalenya'l.
55004003	Din zadxin dxej ad zatiëjbt ree bejn gucaagdiajg reeman ni na̱j diidxli, ma güün reeman zi'ctzi rën reeman, zaguiil reeman zien ree bén gulüü laa reeman ganax ni ruladx reeman gucaagdiajg reeman.
55004004	Ad zidxga'tri reeman ni na̱j diidxli, mazri ma guidxga' reeman ni rbëëguijc ree bejn.
55004005	Per lüj Timoteo, gubajn nadëdguien, gudaan xhietëëz guialrzagdiaj tëdil, gutie'ch xtiidxza'c Jesucrist, been mandad ni banee Dios lojl güünl.
55004006	Din naj zamer gugüjt reeman naj, ma zidbig guialgüjt par naj.
55004007	Ma guzudxi'chan loj xtiidx Dios majsi guza'can ni guza'ctzan, ma gulox benan ni rayal günan abi' ad basa'ntan ni rliladxan.
55004008	Yan prem ni rayalan ma cabëzan naj, prem ni gunee Dad Jesucrist lon chi guidxin dxej, bén rüjn guialguxtis zi'c rayal. Abi' ad lotzan guneeman prem guin, në loj gra ree bén yu' luxdoo nix cabëz reeman laaman.
55004009	Been naguiejn diob guidganajl naj,
55004010	din Demas ma guro'nladxaman naj guial mazri ruladxaman ni yu' ree loj guidxliuj, zeel zëman niz Tesalónica. Abi' Crescente ma zëman niz Galacia guiáad Tito zëman niz Dalmacia.
55004011	Tijbzi Lujc za' con naj. Chi gui'til tanë Marcw din zile' güünx yudar guitie'chix xtiidx Dios.
55004012	Tíquico ma guxhalan laaman luguiedx Éfeso.
55004013	Chi gui'til tanë da cajpan ni basa'nan luguiedx Troas lidx Carpo, në ree da libran tanë ad yayanladx tëël guidnël da gui'ch reen.
55004014	Lejandr bén na̱j herrer, dád zien ree ni mal ma beenman naj, per con Dios yaguijxaman gra ni beenman.
55004015	Gojp cudad con laaman, din laaman dád rüjn xcontraman ni ranee ree.
55004016	Yaloj chi guzun loj ree guxtis achutczi been naj yudar, graczi reeman guro'nladx naj. Gagnë Dios ad zidxga'taman ni been reeman.
55004017	Per Dad Jesucrist been naj yudar banee tëëman naj gojl persi baloox gutiechan xtiidxaman, persi biguiejn ree gra ree bén ad najt bén Israel laan. Zian baslaa Dios naj, zi'c rliaa tijb bejn loj beedx.
55004018	Abi' Dad Jesucrist, laaman yabëë naj loj gra ni mal, laaman guinia naj xt chi guidxin dxej guidxinan lod canabeeman xanyabaa. ¡Par laaman na̱j respejt gra tiamp në zianczi! Amén.
55004019	Bagajpdioz Prisca në Aquila në ree xfamil Onesíforo.
55004020	Erasto baya'nman Corinto, guiáad Trófimo ragxuuman basa'nan laaman luguiedx Mileto.
55004021	Been naguiejn guda chi gad tiamp nayaag gui't. Eubulo, Pudente, Lino, Claudia në los demasri ree bén rliladx Jesucrist rugajpdioz reeman lüj.
55004022	Dad Jesucrist gagnë lüj, abi' Dios güünle' gradi. Amén.
56001001	Naj Pab cayünan Dios sirv, naj najn xiapóstol Jesucrist par günan yudar bén ma na̱j ree par Dios xhienaag chililadx reeman laaman din gagbee tëë reeman diidxli xhienaag guiban reeman delant loj Dios,
56001002	din yu'guijc ree guial zian yaya'p ree guialnaban tiblayaa delant loj Dios. Diizd chi gad guidxliuj gacchaaw, rëbaman guial yazaladxaman guialnaban guin, abi' dunuj ree rayagbee ree zagdxe guial ad rnieet Dios diidx rusquiee.
56001003	Abi' chi bidxin dxej ni gule Dios guial gogbee ree bejn xtiidxaman laaman balüü xtiidx, abi' naj bayal catiechan xtiidxza'caman laan na̱j ni guxhaalaman naj günan, bén ni rüjn dux tol ree perdon.
56001004	Cucan gui'ch guie par lüj, Tito, guial najl zi'c da xi'nan guial tiblojzi raliduladx Jesucrist. Dux Dad ree Dios con Jesucrist bén güt por dux tol ree, yaya reeman lüj, güünle' reeman lüj yabe'cdxe tëë reeman luxdool.
56001005	Naj basa'n lüj niz Creta din güünl ni ryaadx günan ni. Abi' tijbgaj luguiedx gucaabeel bén ni nabee ree loj ree xbejn Cristo zi'c ma rnin.
56001006	Chi gucaabeel laa reeman rayal gucaabeel bén ni naban ree zi'c rayal chitëë chu guinieeguijdx laaman, bén ni yu' tijbzi lacheel, rliladx tëë ree xi'nman Jesucrist, bén ni nünbee ree bejn guial ad nabant ree xi'nman zi'ctzi rën reex ad najt tëët reex xin rusagloj.
56001007	Din bén rajp guialrniabee loj ree xbejn Cristo, lojman riga' gra ni na̱j por Dios, zeel rüjn naguiejn guibanman zi'c rayal. Ad rayalt güünman xgab guial tijbzi ni guiëbaman güün sirv, ad rayalt gacaman bénralenya', ad rayalt gacaman bengu', ni'qui ben ruladx wadijl, ad zaguiil tëëtaman mod xhienaag tia'man xmilia ree bejn.
56001008	Rayal gacaman bén ni gudëë lidx yaya'n ree bejn chi rüjnan naguiejn, bén ruladx güün ganax ni zagdxe, gac tëë nabee laagajcaman. Rayal gacaman benza'c, guibanman zi'c rayal delant loj Dios në delant loj ree bejn, ad rayalt guibanman zi'ctzi rënman.
56001009	Rayal chinalaman diidxli ni ma basiidaman, din chile' gusiidaman bejn ree diidxza'c guin ree din guzuxnejz tëëman bén ni rnieeguijdx ree xtiidxli Dios.
56001010	Din dád zien ree bén ad ruzoobt diidx yu'. Ganax diidx rusquiee rniee reeman abi' rusquiee reeman bejn ree, abi' loj ree bén Israel ni rulüü ley loj reeman no'ch mazri lasa' ree ben guin.
56001011	Lasa' ree bén guin ad rayaltri yatiëëb ree gulüü reeman bejn ree, din dád zien ree yu ma beendxa reeman gra tijb famil guial rulüü reeman laa reeman ni ad rayalt naabzi par güün reeman gan milia.
56001012	Tijb gajc bén ladx reeman bén rëb reeman na̱j bén badëë xtiidx Dios loj ree bejn, laaman rëb guial ree bén Creta ganax diidx rusquiee rniee reeman, dád nadoxh reeman, dád bén nala na̱j reeman abi' achetczi rën reeman güün reeman.
56001013	Abi' waliman, zeel gudilë reeman con diidxdoxh din chile' chinal reeman xtiidx Cristo zi'c rayal,
56001014	ad guidxga'ri reeman ni rbëëguijc ree bén Israel, ad güün teë reeman ni rniabee ree bén ni ma guro'nladx ree ni na̱j diidxli.
56001015	Bén naya ree xquiarguiejn, achet xgab mal rüjn reeman. Per ree bén rüjn ganax xgabdxuudx, bén ad rliladxt, achetczi xgab zagdxe rüjn reeman guial ad nayat xquiarguiejn reeman, ganax ree xgab mal yu' guijc reeman.
56001016	Laa reeman rëb guial nünbee reeman Dios, per rëbzi reeman din ad rüjnt reeman ni rën Dios. Dád bendxuudx na̱j reeman rusagloj tëë reeman, ni'qui tijb ni rüjn sirv ad rajct rüjn reeman.
56002001	Per lüj Tito, balüü ree bejn gra zi'c tal na̱j xtiidxza'c Dios.
56002002	Balüü ree bengol din guiban reeman zagdxe, gustëdguien reeman din gap bejn laa reeman respejt, guidib luxdoo reeman chililadx reeman, guiën reeman bejn ree, taan tëë reeman xhietëëz ni sac reeman.
56002003	Ziangajc ree béngunaa bengol rayal guiban reeman zi'c rayal guiban ree xbejn Cristo. Ad rayalt gü reeman xtiidx bejn, ad gac reeman bengu'. Rayal gulüü reeman bejn ree xhienaag na̱j ni zagdxe,
56002004	rayal gulüü reeman béngunaa guiag ree din guiën lacheel reeman con xi'n reeman,
56002005	din guiban tëë reeman naya delant loj Dios, nadëdguien, guinia lidx reeman, gac reeman benza'c guzoob tëë reeman xtiidx lacheel reeman chitëë chu guinieeguijdx xtiidx Dios.
56002006	Ziangajc lüj Tito, badëë consejw loj ree xinguiaaw guiag din guiban reex nadëdguien.
56002007	Been naguiejn din güünl gra xnejz din guguiaa reex xhienaag güün reex ni na̱j zagdxe. Chi rulüül laa reex, balüü reex zagdxe zi'c rayal,
56002008	con ganax ree diidx zagdxe chitëë xhie gudxiib ree bejn guijquil, din yaya'nxtu ree bén ni rdxe'ch dunuj ree guial achet yadxejl gudxiib reeman duguijc ree.
56002009	Badëë tëë consejw loj ree bén na̱j ree mojs din guzoob gra xtiidx xpatron reeman, gac reeman benza'c ad yadxi'ro' reeman.
56002010	Ad cwan reeman xhie xieen xpatron reeman, gac reeman bén confians din guguiaa gra ree bejn xhienaag naban reeman guial niza'cdxoon na̱j xtiidx dux Dad ree Dios bén rüjn dux tol ree perdon.
56002011	Abi' Dios ma balüüman plact rënman dunuj ree, abi' guial rënman dunuj ree zile' gac gra ree bejn perdon.
56002012	Guial rënman dunuj ree rayagbee ree guial rayal yasa'n ree ni mal con ree ni ad rünjt sirv ni rayën ree yaguieen ree loj guidxliuj guie, din yabajn ree nadëdguien, zi'c rayal, zi'c rën Dios yabajn ree loj guidxliuj guie
56002013	la'tgaj caylëjz ree dxej za'cdxoon ni gac cumplid xtiidxza'caman zi'c ma naman duloj ree guial gui't dux Dios ree Dad Jesucrist con xguialrniabeeman, bén been perdon dux tol ree.
56002014	Laaman güt por dunuj ree din yabëëman dunuj ree loj gra dol abi' basiaman dunuj ree din yayajc ree xbejnzaman abi' yaguieen ree naguiejn yaguieen ree ganax ni zagdxe.
56002015	Gra ni ma rnin lojl balüün laa reeman sin guialrdxeb badëëd reeman consejw, bazuxnejz reeman con guialrniabee ni ca'l. Ad tiëbil gusagloj reeman lüj.
56003001	Basaaladx reeman din güün reeman ni rëb ree bén rniabee laa reeman në ni rëb ree guxtis, gac reeman bén nacaagdiajg susin tëë reeman par güün reeman ni na̱j zagdxe.
56003002	Ad guinieeguijdx reeman bejn ree, ad quiil reeman wadijl, gac reeman benza'c në bénchaawladx con chutëëz bénan.
56003003	Gocli nëgajc dunujn baguieenan zi'ctzi bayënan, ad bazoobtan diidx, badxu'n loj nejz mal, baguieenan ni bayëntzan në zi'ctzi na̱j dux xgaban. Baguieenan ganax ni ad najt zagdxe, bayajcan bén nadëdloj, bidxe'ch ree bejn dunujn abi' badxe'ch gajcan laa reeman.
56003004	Per chi bidxin dxej dux Dad ree Dios bén baguijx por dux tol ree, balüüman loj ree bejn guial najman benza'c rën tëëman bejn.
56003005	Laaman been dux tol ree perdon, per ad guial baguieent ree xhie ni rüjn sirv, guial bayaman dunuj ree. Laaman basia dunuj ree yan ma nayajc ree naya delant lojman, abi' por xSprijtaman ma raya'p ree guialnaban cüb.
56003006	Por Dad Jesucrist bén baguijx por dux tol ree, Dios bazaladx dunuj ree zro' da't xSprijtaman.
56003007	Dxel zi'cgajc laaman ma nulabaman dunuj ree sin dol guial najman benza'c, yayal ree guialnaban tiblayaa ni ralëjz ree.
56003008	Laan na̱j diidxli. Zeel rënan gusnuu gugojnl diidx guie ree bén ni rliladx ree Dios din güün reeman naguiejn güün reeman ni na̱j zagdxe. Abi' nine ree na̱j ni zojbloj në ni güün sirv par gra ree bejn.
56003009	Per ad guidxga'l diidx ni ad rüjnt ree sirv ni rniee ree bejn, ad guidxga'l xtiidx ree bén ni ru ree xgab mazri chunin na̱j diidxli xdiaa gulal ree bejn. Ad guidxga' tëël bén ni rdildiidx ree por xley Moisejs, din ad najtan ni zojbloj achet tëët lasajc ni rniee reeman, achetczi sirv rüjn ree ni guin.
56003010	Bal por tijb lëjt rzuloj rlia' lasa' ree xbejn Cristo, guneenëman tib volt o tio'p volt, abi' bal id ruzoobaman xtiidxil mejorli babëëman lojdi.
56003011	Din lüj ragbee guial lasa' ree bén guie ma guro'nladx reeman ni na̱j diidxli abi' laagajc reeman cunijt laa reeman por xtol reeman.
56003012	Chi gaxhalan Artemas o Tíquico lod zojbil, been da't naguiejn tagnaj naj luguiedx Nicópolis, din ni ma benan xgab gadëëdan tiamp nayaag.
56003013	Been tëë yudar Apolos në licenciad Zena zi'ctzi gaquil. Badëë gra ni ryaadx reeman din chinal xnejz reeman chitëë xhie guiyaadx reeman.
56003014	Në ree dux compniar ree rayal gusiid güün ni na̱j ni zagdxe, güün reeman yudar chi rüjn naguiejn güün reeman yudar chitëë guiban xlia'zi reeman.
56003015	Gra ree bén za' con naj rugajpdioz reeman lüj. Bagajpdioz sii gra ree bén rën dunujn por guialrliladx ni raya'pan. Dux Dad ree Dios güünle' gradi. Amén.
57001001	Naj Pab, yu'n ladxguiib guial rtiechan xtiidx Jesucrist. Naj, në Timoteo raxhaalan gui'ch guie par lüj Filemón, nayajc ree compniar ratie'ch ree xtiidxaman, lüj ragbee rayën da'tan lüj.
57001002	Raxhaal tëën gui'ch guie par gra ree bén rliladx Jesucrist bén rado'p ree lidxil, në par Apia nëtëë par Arquipo, bén na̱j dux compniar ree caytie'ch ree xtiidx Jesucrist.
57001003	Dux Dad ree Dios në Dad Jesucrist güünle' lëjt yabe'cdxe tëë reeman luxdoodi.
57001004	Beegaj chi rbedx rniaaban Dios rudën quixtëë lojman por lüj,
57001005	din ma cwa'n ruson guial dád rënl rliladx tëël Dad Jesús dád rën tëël gra ree bén ma na̱j xbejn Dios.
57001006	Rniaab tëën lojman guial lüj cayüjnl dunujn yudar par yatie'ch ree mazri xtiidx Jesucrist, gusnuu gagbeel gra ni zagdxe ni raya'p ree guial ma nayajc ree tijbzi con Jesucrist.
57001007	Dád nix yu' luxdon rabaa tëën guial rënl dux compniar ree bén rliladx ree Jesucrist, din por lüj bijch ma bayu luxdoo reeman zagdxe.
57001008	Zeel majsi ra'pan guialrniabee par ganin conin rayal güünl guial najn tijb xi apóstol Jesucrist,
57001009	per guial rayën du lasa', zagdxeli rniaaban lojl, naj Pab, ma najn tijb bengol abi' yan yu'n ladxguiib guial rtiechan xtiidx Jesucrist,
57001010	rniaaban lojl por Onésimo, bén na̱j zi'c da xi'nan guial ma bililadxaman xtiidx Jesucrist ni ben lojman lën ladxguiib guie.
57001011	Gocli achet sirv been Onésimo lüj, per yan zi'c rüjnman naj sirv ziangajc güünman lüj sirv.
57001012	Yan caydxi'n laaman lidxil, gunajchi'man zi'c rniajchi'l naj.
57001013	Guyënan nizujman con naj din nüjnman naj yudar luar lüj, la'tgaj yu'n ladxguiib guial rtiechan xtiidx Jesucrist.
57001014	Per ad guyëntan nünan xhienin sin xtiidxbeel din xhietëëz favor güünl por naj ad züjntilan naguiejn, güünlan guial guiënl.
57001015	Bal brii Onésimo lidxil tibladëd, per gojc zian din chile' sunëman lüj tiblayaa,
57001016	per ad zi'ctri tijb mojs, mazri zagdxe guial loj tijb mojs, zi'c tijb bijchil bén rënl. Dád rënan laaman, per lüj rayal guiënl laaman mazri ad zi'ctzi tijb bejn, rayal guiënl laaman zi'c tijb bijchil por Jesucrist.
57001017	Yan bal walil nayajc ree compniar por Jesucrist, baca' Onésimo gunaladx naj gajcan.
57001018	Bal yu' xhie beenman lüj, o bal yu' xhie ralaman lojl, naj yaguix laan.
57001019	Abi' naj Pab, quijb naj cuca diidx guie ree: Naj yaguixan, majsi rulüü ad rüjnt naguiejn ganin lojl din gusaaladxil guial xt xguialnabanl ralil lon.
57001020	Yan been naj favor guin guial rënl Jesucrist, zian bagu' luxdon guial nayajc xbejn Jesucrist.
57001021	Naj caxhal gui'ch guie lojl abi' ragbeechaawan guial guzoobil da diidxan, ragbee tëën guial mazri na̱j ni güünl guial loj ni canin lojl.
57001022	Been tëë porvinid lënü lidxil lod yaya'nan, din zi'c cabejdx canabidi Dios, ragbeen tiëbaman guidganan lëjt.
57001023	Epafras, bén yu'në'n ladxguiib guial ratie'chan xtiidx Jesucrist, rugajpdiozaman lüj.
57001024	Nëgajc Marcw, Aristarco, Demas në Lujc, bén cayüjn gajc ree naj yudar caytie'chan xtiidx Jesucrist në reeman rugajpdioz lüj.
57001025	Dad Jesucrist güünle' lëjt.
58001001	Tiamp gulal, Dios guneenë ree dux béngulal ree zien volt në gadxagayaa mod por ree bén badëë xtiidx Dios loj ree bejn,
58001002	per yan ma guneenëman dunuj ree por Xi'nman. Dios been gra ni yu' xanyabaa në loj guidxliuj por Xi'nman. Abi' gra basa'n loj Xi'nman.
58001003	Laaman na̱j xbacha' za'cdxoon Dios, laaman na̱j zi'cgajczi na̱j Dios. Abi' laaman naaz gra ni yu' por guialrniabee ni rajpaman.
58001004	Zianan zeel laaman na̱j mazri bén zojbloj loj ree xianjl Dios din laaman na̱j quijb Xi'n Dios. Chi gulox guzajcaman ni guzacaman par yayajc ree naya por dux tol ree, dxel gurejman xanyabaa xladbee xDadaman Dios bén rajp gra guialrniabee
58001005	Din ad yu't dxej rëb Dios loj ree anjl: Lüj na̱j da xi'nan, abi' diizd yan gulün guial lüj na̱j da xi'nan. Achut tëët loj anjl rëbaman: Naj gac Xdadil, abi' lüj gac da xi'nan.
58001006	Per chi guxhaal Dios Xi'nman loj guidxliuj, Xi'nman bén rajp guialrniabee zi'cgajc laaman, dxel rëbaman: Gra ree da anjlan, gol guyën da Xi'nan, gol gojp tëëman respejt.
58001007	Abi' chi gunee Dios por ree anjl, rëbaman: Naj rün ree da anjlan zi'c bi, rün tëën laa reeman zi'c bajl.
58001008	Per por Xi'nman rëbaman: Dad Dios, xguialrniabeel na̱j par tiblayaa, abi' guidib tiamp nabeel zi'c rayal.
58001009	Lüj ruladxil ni na̱j zagdxe abi' rdxe'chil ni mal. Zeel Dios bén na̱j xDiosil baneeman lüj mazri guial rabaa guial loj gra ree bén za'nël.
58001010	Rëb tëëman: Dad, diizd yaloj lüj been guidxliuj në xanyabaa con gra ni yu' loj reen.
58001011	Gra reen yu' dxej nit reen, per lüj ma nabanl tiblayaa. Gra reen yayox zi'c tijb lajd,
58001012	gusie'til laa reen zi'c rusie't bejn xabaman, abi' zuchaal laa reen zi'c ruchaa bejn xabaman, per lüj ad yu't dxej guidxaa zi'c najl abi' zianczi gapil guialnaban.
58001013	Ad yu't dxej rëb Dios loj tijb ree xianjlaman: Gurej da ladbeen xt günan gan nabeel bén rdxe'ch ree lüj.
58001014	Din gra ree anjl na̱j sprijt cayüjn ree sirv loj Dios, abi' rxhiaalaman laa reeman din güün reeman yudar bén ni gap ree guialnaban tiblayaa delant loj Dios.
58002001	Zeel rüjn naguiejn yayidxga' ree xtiidx Dios ni ma bacaagdiajg ree chitëë yasa'n ree xnejzaman ni ma zunaal ree.
58002002	Din zi'c goc cumplid gra xtiidx Dios ni gunee ree anjl diizd gocli, bén ad bazoobt diidx, bén been ree dol, laa reeman bayal casti ni rayal reeman.
58002003	¿Xhieza naag laa ree loj casti bal në dunuj ree ad zayidxga't xtiidx Dios ni rugojn dunuj ree par yayajc ree perdon? Awa laagajc Dad Jesucrist bagojn xcwent perdon guin diizd yaloj, abi' ree bén biguiejn laan, laa reeman bagojn dunuj ree.
58002004	Yan zi'c ma cwa' bejn guialrignia' rent guialrignia' ren por xSprijt Dios zi'c na̱j xixgabaman, abi' por ree sen në ree milagr con los demazri ree ni radxaloj bejn, zian ma balüü Dios guial ni diidxli na̱j ree diidx guin.
58002005	Dios ad badëëtaman guialrniabee loj ree xianjlaman par nabee reeman lod yaya'p ree guialnaban cüb ni cayza't ree,
58002006	din yu' tiblajt loj xtiidx Dios lod rëb bejn: Dios, ¿chu na̱j bénguidxliuj zeel rusaaladxil laaman? ¿Chu na̱j xi'n bénguidxliuj zeel rüjnl xgab por laaman?
58002007	Guyu tijb tiamp ni baletil xi valoraman guial loj ree anjl. Per despuejs ma beenl laaman bén zojbloj, badëël guialrniabee lojman din nabeeman gra ree ni beenchaawil,
58002008	abi' gra basa'nl lojman. Chi badëë Dios guialrniabee lojman par nabeeman gra, achetczi ni baya'n ni ad zanabeetaman majsi dunuj ree sta ad cayguiaat ree guial nabeeman gra.
58002009	Per dunuj ree rayagbee guial guyu tiamp ni balet Dios xvalor Jesús guial loj ree anjl. Yan ma ca'man guialrniabee abi' rajp bejn laaman respejt por guialzi ni gudëdaman chi gütaman por gra bejn, abi' zian gojc guial rën Dios dunuj ree.
58002010	Por Dios yu' gra, abi' laaman rniabee gra ni yu', abi' rënman chu' zien ree xi'nman xanyabaa. Zeel por guialzi ni gudëd Jesucrist bayaaloj bazoobaman xtiidx Dios, abi' tijbzi por laaman ma zajc yaya'p ree perdon.
58002011	Bén ma naya ree delant loj Dios, por Jesucrist naya reeman. Abi' tant Jesucrist tant ree bén ma naya por laaman, tijbzi Dios na̱j xdad reeman. Zeel ad ratut Jesucrist rëbaman loj reeman: Da bichan.
58002012	Zi'c ca tib lajt loj xtiidx Dios lod rëb: Gün diidx loj ree da bichan xcwentil, abi' chi yadxaag lasa' reeman golan cant ree ni guza't lüj zagdxe.
58002013	Rëb tëëman: Tijbzi Dios yu'guican gagnë naj; abi' rëbaman: Laa naj guie con ree da xi'nan xin bazaladx Dios naj.
58002014	Abi' zi'c bénguidxliuj tibloj najman rejn con bëël, ziangajc gojc Jesucrist chi bi'taman loj guidxliuj persi gojc güjtaman, abi' por xguialgüjtaman beenman gan loj guialrniabee ni gop xindxab loj guialgüjt.
58002015	Zian beenman persi babëëman bejn ree loj guialnadxeb xieen guialgüjt, bén ni guidib tiamp ni naban reeman rdxeb reeman guialgüjt zi'c rdxeb bejn xpatronman.
58002016	Din laaman ad bi'ttaman loj guidxliuj par gagnëman anjl ree, bi'taman par gagnëman bén na̱j ree xdiaa Abraham.
58002017	Zeel gojcaman zi'cgajczi bénguidxliuj, persi bidxin dxej gojcaman tijb bixhioz zojbloj delant loj Dios, bixhioz ni raya bejn, bén rüjn tëë cumplid xtiidx Dios persi gojc gudijxaman por xtol ree bejn.
58002018	Abi' guial laagajcaman guzagdiaj been tëë xindxab guial ad zuzoobtaman xtiidx Dios, zeel laaman zajc gagnë ree bén ni cayüjn xindxab naguiejn güün reeman dol.
58003001	Zeel compniar, lëjt guial ma najdi xbejn Dios, lëjt guial ma bacaabeeman lëjt par gaquidi xi'nman, gol badxe'guijc Jesucrist guial laaman na̱j bixhioz zojbloj, bén raliduladx ree, bén guxhaal Dios loj guidxliuj.
58003002	Din Jesucrist bazoobaman xtiidx Dios bén bacaabee laaman zi'c bazoob Moisejs xtiidx Dios delant loj ree bén Israel.
58003003	Per mazri rayal Jesucrist respejt guial loj Moisejs guial mazri zojblojman, zi'c tijb bén ni rüjn yu mazri ruza't reeman laaman zagdxe guial loj yu guin.
58003004	Gra yu yu'czi tijb bén rüjn laan, per Dios laaman been gra ni yu'.
58003005	Abi' Moisejs bazoobaman xtiidx Dios, beenman sirv lojman chi badëëdaman xtiidxaman loj ree bén Israel persi bagojnman laa reeman ni rëb Dios.
58003006	Per Jesucrist guial najman Xi'n Dios, laaman rniabee loj gra ree xbejn Dios. Abi' dunuj ree nayajc ree xbejn Dios bal yasnuu yadxu'dxi'ch ree loj ni raliduladx ree laaman sin guial yalenya' ree abi' yalëëz ree xt dxej bigra.
58003007	Zeel, zi'c rëb xSprijt Dios: Bal rucaagdiajguidi xtiidx Dios yan dxej,
58003008	ad cwexuudi zi'c been ree bén ad bacaagdiajgt xtiidxaman chi been reeman laaman prueb chi guzu reeman loj yujbidx.
58003009	Abi' yagaj na̱j lod ad bacaagdiajgt ree xbéngulalidi xtiidx Dios majsi baguiaa reeman milagr ni beenman delant loj reeman loj tiuu ijz niz loj yujbidx.
58003010	Zeel bidxe'ch Dios bén guin ree, abi' rëbaman: “Xgab ren rüjn reeman, ni'quid rüjnt reeman naguiejn din gagbee reeman xhienaag rënan güün reeman.”
58003011	Zianan zeel bidxe'ch Dios abi' rëbaman guial ad yu't dxej gap reeman xguialraziiladx Dios.
58003012	Zeel gol gojp cudad compniar raliduladx ree Jesucrist, chitëë chu' tijbidi guial por xixgab malidi ni rudxoon chililadxidi, guibi'cadi loj xnejz Dios bén naban.
58003013	Mejorli guixie guixie gol guneenë gol badxe' tëë luxdoo ree lasa'di naga yu' tiamp, chitëë ad zuzoobtridi xtiidx Dios guial ma been dol lëjt gan.
58003014	Din bal ma nayajc ree xbejn Cristo, zianczi rayal yadxu'dxi'ch ree loj ni raliduladx ree laaman zi'c baliduladx ree laaman diizd guia'xchej.
58003015	Abi' zi'c ma rnin lojdi, loj xtiidx Dios rëb: Bal rucaagdiajguidi xtiidx Dios yan, ad bal gaquidi nad zi'c goc ree bén ad bazoobt xtiidx Dios gocli.
58003016	Abi', ¿chuza ree nin ad bazoobt xtiidx Dios majsi biguiejn reeman ni guneeman? ¿Nid bén Israel ni babëë gajc ree Moisejs Egipton ya?
58003017	Abi', ¿nid laagajc reeman bidxe'ch Dios loj tiuu ijz ya por dol ni been reeman abi' zien reeman güjt loj yujbidx?
58003018	Abi', ¿nid bén guin gajc reen rëb Dios loj ya guial ma beenchaawaman xgab guial ad zut reeman lod gap reeman xguialraziiladxaman, guial ad bazoobt reeman xtiidxaman?
58003019	Zian rayagbee ree guial ad gojpt reeman guialraziiladx guin guial ad bililadxt reeman ni rëb Dios loj reeman.
58004001	Zeel yan guial sta raya'p ree promejs ni been Dios guial yaya'p ree xguialraziiladxaman, rayal yaya'p ree cudad chitëë awa raya'p ree promejs guin yaya'n tijb dunuj ree guial ad zaya'pt ree guialraziiladx guin.
58004002	Din dunuj ree ma bacaagdiajg ree xtiidxza'c Jesucrist zi'cgajc laa reeman, per laa reeman achet sirv been guial bacaagdiajg reeman diidx guin ree, guial ad bililadxt reeman laan.
58004003	Per dunuj ree guial ma baliduladx ree xtiidx Dios, ma raya'p ree guialraziiladx guin, sa'n por ree bén ad bililadxt rëb Dios: Guial bache'ch reeman naj zeel ma benan xgab guial ad zajpt reeman da guialraziiladxan. Diizd chi gule'cchaaw Dios guidxliuj baloox xchiinman,
58004004	zi'c rëb loj xtiidxaman por dxej ni raziiladx bejn: Chi gulox been Dios gra xchiinman dxel ni goc gajdx dxej baziiladxaman.
58004005	Per par ree bén ad bazoobt xtiidxaman rëbaman: Ad yu't dxej gap reeman da guialraziiladxan.
58004006	Bén biguiejn ree xtiidx Dios yaloj, ad gojpt reeman guialraziiladx guin guial ad bazoobt reeman xtiidxaman, per sta yu' ree bén ryaadx gap guialraziiladx guin.
58004007	Zeel chi gudëd zien ijz, Dios gulëëca zatijb dxej ni na̱j yandxej. Abi' zi'c ma rnin guial rëb rey Davi tib lajt loj xtiidx Dios: Bal riguiejndi xtiidx Dios yandxej, gol bazoob xtiidxaman.
58004008	Din bal por Josué niajp ree bén Israel guialraziiladx, ad nuza'tt Dios zatijb dxej.
58004009	Zeel xt yandxej yu' guialraziiladx guin par ree xbejn Dios.
58004010	Din bén rajp xguialraziiladx Dios, raziiladxaman xieen gra xchiinman zi'c baziiladx Dios chi gulox been xchiinman.
58004011	Zeel rayal yaguieen ree naguiejn yaya'p ree guialraziiladx guin, chitëë chu güün zi'c been ree bén ad bazoobt xtiidx Dios.
58004012	Din xtiidx Dios nabanan rajp tëën guialrniabee. Mazri rëëzan guial loj tijb espad ni nadoxh grop lad, rëëzan lën luxdoo bejn në lën xsprijtaman. Xt lën dxijt në lën yob rëëzan, abi' por laan ragbee bejn bal ni mal o ni zagdxe na̱j ni rënman güünman.
58004013	Achetczi ni been Dios zajc guiguie'ch lojman, din gradooczan ruguiaaman, abi' lojman na̱j yadëëd ree cwent.
58004014	Zeel guial ma raya'p ree bixhioz ni mazri zojbloj, abi' laaman na̱j Jesucrist Xi'n Dios, bén ma zojb xanyabaa, rayal yasnuu yadxu'dxi'ch ree loj ni raliladx ree laaman.
58004015	Din Jesucrist bén na̱j dux bixhioz zojbloj ree laaman zajc gagnë dunuj ree chitëë güün dol dunuj ree gan. Din në laaman guzajc graloj zi'cgajc cayza'c ree, per laaman ad yu't dxej beenman dol.
58004016	Zeel con confianz ma zajc yabiig ree loj Dios yarejdx yanaab reeman, bén rën dunuj ree par yayaman dunuj ree. Abi' guial rënman dunuj ree, laaman gagnë dunuj ree loj hor ni yayën ree chu güün dunuj ree yudar.
58005001	Gra bén rajc bixhioz mazri zojbloj, Dios gulej laaman loj ree bejn persi rbejdx rniabaman Dios por ree bejn. Abi' lojman rudëë bejn gon par Dios në ree be ni guiët por ree xtol ree bejn.
58005002	Abi' guial bénguidxliuj gajc na̱j bixhioz guin, zeel ragbeeman xhienaag rzajc bejn. Zeel rile' rajpaman pacens bén ni ad ragbeet xhienin rüjn, në ree bén ad zinalt xnejz Dios.
58005003	Abi' guial yu' chi rüjn bixhioz guin dol zeel nëman rugüjt tijb be zi'c gon par Dios por xtolaman, zi'cgajc rüjnman por ree bejn.
58005004	Abi' achut zajc guiëb guial gacaman bixhioz zojbloj, Dios na̱j bén rbe laaman zi'c guleman Aarón.
58005005	Ziangajc gojc con Jesucrist, ad laataman rëb guial gacaman bixhioz zojbloj par dunuj ree, Dios bacaabee laaman, chi rëbaman: Lüj na̱j da Xi'nan, abi' diizd yan gulün guial lüj na̱j da Xi'nan.
58005006	Ziangajc rëb zatib lajt loj xtiidx Dios por Jesucrist: Lüj na̱j bixhioz par tiblayaa zi'c goc Melquisedec bixhioz.
58005007	Chi guban Jesucrist loj guidxliuj guie dád biinman gurejdx gunabaman Dios bén zajc yabëë laaman loj guialgüjt ni gudëdaman. Dxel bidxga' Dios Jesús badëëman laaman valor guial bazoobaman gra xtiidxaman.
58005008	Majsi Xi'n Dios najman, per basiidaman bazoobaman diidx majsi guzagdiajman.
58005009	Abi' guial guidiblagaa beenman gra ni rën Dios güünman, zeel por laaman tiblayaa ma yu' perdon par gra ree bén guzoob xtiidxaman.
58005010	Abi' Dios na̱j bén gule laaman par gacaman bixhioz zojbloj zi'c goc Melquisedec bixhioz.
58005011	Dád zien ni yu' ganin lëjt por ree ni guin, per nawëëg najn par ganinan zi'c rënan guial dád nen rignia'di.
58005012	Ma gojc xchej da't nünbeedi xtiidx Dios, yan bal zajcan, lëjt ma rayal gulüü ben ren ree, per lëjt sta ryaadx chu' bén gulüü lëjt xtiidx Dios stijb ni basiididi guia'xchej. Lëjt na̱j zi'c tijb xindoo ni rë' ganax lejch luar gawix graloj.
58005013	Abi' gra ree bén na̱j zi'c xindoo ad wayajct gaw graloj, ad zile't gagbee reeman conin na̱j xnejz.
58005014	Per ree bén ni cusnuu cayignia' xtiidx Dios, laa reeman na̱j zi'c bén ma raw graloj guial ma rignia' reeman conin na̱j zagdxe con tëënin na̱j ni mal.
58006001	Zeel rayal yaguieen ree naguiejn mazri yayignia' ree xtiidx Jesucrist, luar yaye'c ree yasiid ree xtiidxaman ni ma basiid ree guia'xchej. Zagdxeli na̱j zian luar yasiid ree naabzi xhienaag yasa'n ree ni mal ni baguieen ree yaloj, o xhienaag yaliduladx ree Dios,
58006002	o xhienaag tiobnijs bejn, o xhienaag yadxiib du yaa ree guijc bejn, o xhienaag yasban Dios bengüt ree, o xhienaag güün Dios xguialguxtisaman chi guidxin dxej yadëëd ree cwent lojman,
58006003	zagdxeli na̱j guial yasnuu ree yasiid ree xtiidxaman. Abi' Dios gagnë dunuj ree din chile' yaguieen ree zian.
58006004	Din bén ma ragbee ree xcwent Dios, bén ma nünbee ree xcwent ree ni yu' xanyabaa, bén ma gubajn ree con xSprijt Dios,
58006005	abi' bayuladx reeman xtiidxza'c Dios, ma ragbee tëë reeman xhienaag nabee Dios,
58006006	dxel rusa'n reeman guial chinal reeman xtiidxza'c Jesucrist, par laa reeman dád nawëëg na̱j chu' reeman loj xnejz Dios, din zi'c rulüü cucaa reeman Jesucrist Xi'n Dios loj crüjz zatijb din guze' ree bejn laaman.
58006007	Bénguidxliuj ree na̱j reeman zi'c tiblia' guidxliuj ni rë' guibidx guia ni ryajb, abi' bal rajc da't guiniaa guin par bén rüjn dxiin lojn dxel rüjnle' Dios laan.
58006008	Per bal ganax guiëjch në ree gui'xh mal rliejn lojn, dxel ad rüjntan sirv, abi' mazri zëëd gajxh casti par guidxliuj guin abi' casti guin na̱j guial che'can.
58006009	Ad caynatan zian por lëjt, din dunujn rayagbee guial zagdxen cayüjndi, guial zinalquidi ni rayal güündi din laadi loj xcasti Dios.
58006010	Abi' laaman rüjn xguialguxtisaman zi'c rayal, abi' ad zayanladxtaman ni zagdxe ni beendi në guial ma balüüdi guial rëndi laaman, abi' beendi yudar cusnuu tëë cayüjndi yudar dux compniar ree bén raliduladx ree Jesucrist.
58006011	Per dunujn rayënan guial gusnuu güündi zian xt dxej chigra, sin guial yalenya'di din yayalidi ni cabëzidi tia'di.
58006012	Ad gaquidi bén ploj, gol been zi'c been ree bén bililadx Dios sin guialralenya' tia' reeman ni rëb Dios tia' reeman.
58006013	Chi been Dios promejs loj Abraham, baza't laagajcaman din achut bén mazri lasajc guial lojman,
58006014	abi' rëbaman loj Abraham: “Naj diidxli günle' lüj abi' dád zien ree xdiaal chu'.”
58006015	Abi' Abraham guyuman pacens ad balenya'taman persi cwa'man ni rëb Dios gudëëman lojman.
58006016	Chi rüjn bejn jurar, rüjnman jurar por stijb bén mazri lasajc guial lojman din guiguien guial diidxliqui güünman ni rëbaman.
58006017	Ziangajc yan, guial rën Dios gulüüman loj ree bén ni tia' ni rëbaman guial ad yu't dxej guchaa xixgabaman por promejs ni beenman, zeel beenman jurar.
58006018	Tio'p ni ad zaze'nt been Dios, beenman promejs been tëëman jurar abi' rayagbee ree guial ad rnieetaman diidx rusquiee. Zianan zeel nadxu' ree valor zubiig ree loj Dios din güünman dunuj ree yudar guial ma raya'p ree confianz guial gac zi'c ma rëbaman.
58006019	Abi' guial rayagbee ree guial gac zi'c ma rëb Dios, zeel nadxu'dxi'ch ree loj xtiidxaman zi'c nuzujdxi'ch tijb ganch guiib tijb barcw. Abi' guial nadxu'dxi'ch ree diizd xanyabaa zëëdan,
58006020	lod ma guyu Jesús par guixhialaman nejz par dunuj ree, bén ma na̱j bixhioz zojbloj tiblayaa zi'c goc Melquisedec.
58007001	Melquisedec gojc rey Salem gojc tëëman xbixhioz Dios bén yu' xanyabaa. Chi baza Abraham loj wadijl lod beenman gan rey gudilnë ree laaman, dxel bigchaagloj Melquisedec laaman, abi' beenle'man Abraham.
58007002	Dxel loj gra ree ni been Abraham gan, beenman laan chii lala' abi' badëëman tijban loj Melquisedec. Melquisedec rën guiëban “rey ni rüjn xguialguxtis zi'c rayal”, Abi' guial gojcaman xrey Salem rën guiëban “rey rabe'cdxe luxdoo ree bejn”, din Salem rën guiëb “ni rabe'cdxe luxdoo ree bejn”.
58007003	Melquisedec guin achut ragbee chu na̱j xDadaman, o xniaaman o chu ree nin na̱j xdiaaman. Achut ragbee goc gojlaman goc tëë güjtaman. Laaman goc bixhioz zi'cgajc Jesús Xi'n Dios bén ma na̱j bixhioz par tiblayaa.
58007004	Gol been xgab xi bén lasajc gojc Melquisedec nadxel. Zeel xt dux béngulal ree Abraham badëë tib part loj chii ni beenman gan loj ree rey ni gudilnëman.
58007005	Loj ley rëb guial ree bixhioz Israel ni zëëd loj xdiaa Leví rajp reeman derejch tia' reeman tib part loj chii ni rajp ree bén Israel, majsi tijbzi loj xdiaa Abraham zëëd gra reeman.
58007006	Melquisedec majsi ad zëëdtaman loj xdiaa Leví, per cwa'man tib part loj chii ni been Abraham gan. Dxel beenle'man Abraham bén cwa' xpromejs Dios.
58007007	Abi' dunuj ree rayagbee guial bén rüjnle' stijb bejn, mazri lasajcaman guial loj bén rüjnle'man.
58007008	Per gra ree bixhioz ni rtia' tib part loj chii la' ni rajp ree bejn, rëjt gajc reeman zi'cgajc dunuj ree. Sa'n Melquisedec bén cwa' tib lia' ni been Abraham gan, loj xtiidx Dios ruza't laaman zi'c rulüü sta nabanman.
58007009	Yan zi'c rulüü yaguie'ch ree guial Leví con ree bixhioz ni zëëd loj xdiaaman bén ni rtia' ree tib part loj chii ni rajp ree bejn në reeman badëë tib part guin loj Melquisedec loj hor ni bigchaagloj Melquisedec dux béngulal ree Abraham.
58007010	Din chi bigchaagloj Melquisedec dux béngulal ree Abraham, ad wayut Leví, per loj xdiaa Abraham zëëd Leví.
58007011	Bal por ree bixhioz Levitas nile' niajc bejn naya delant loj Dios por ley ni guyu par ree bén Israel, dxel ad rüjntri naguiejn ni't stijb bixhioz bén na̱j zi'c Melquisedec ad zi'ct Aarón.
58007012	Din chi bidxaa bixhioz nëgajc ley bidxaa,
58007013	din dux Dad ree Jesucrist laaman na̱j bixhioz guin. Per ad lojt xdiaa ree bixhioz zëëdaman, loj diaa ren zëëdaman abi' ni'qui tijb ree xdiaaman ad gojct bixhioz.
58007014	Dunuj ree rayagbee guial loj xdiaa Judá zëëd dux Dad ree Jesucrist abi' Moisejs ad baza'ttaman diaa guin chi rëbaman chu reenin gac bixhioz.
58007015	Per laa rguien gajc guial Jesucrist na̱j bixhioz zi'cgajc Melquisedec,
58007016	guial ad lojt xdiaa Leví zëëdaman zi'c rëb loj ley par gac bejn bixhioz, najman bixhioz guial rajpaman guialrniabee guibanman tiblayaa.
58007017	Din ze rëb loj xtiidx Dios por laaman: Lüj na̱j bixhioz par tiblayaa, lasa' bixhioz ni goc Melquisedec.
58007018	Zianan zeel gojc ley guin tiblad guial ad beentan sirv guial nüjn bejn zi'c rniabee ley guin.
58007019	Ad bile't nüjn ley guin gan nibajn bejn zagdxe delant loj Dios. Per luar ley guin zagdxe na̱j guialrliladx ni raya'p ree din por guialrliladx guin ma raya'p ree nejz par yadxin ree loj Dios.
58007020	Gulal chi ru bejn rajcaman bixhioz, achet promejs been Dios, per chi bacaabee Dios Jesús gacaman bixhioz, Dios been promejs zi'c ca tiblajt loj xtiidxaman lod rëb: Dux Dad ree Dios ma been promejs abi' ad zuchaat xixgabaman: “Lüj na̱j bixhioz par tiblayaa, lasa' bixhioz ni goc Melquisedec.”
58007022	Zeel zian zagdxe na̱j nejz cüb ni guxhal Jesús par yadxin ree loj Dios.
58007023	Gulal zien gojc ree bixhioz per guial rdxin dxej rëjt reeman ad bile't niajc reeman bixhioz par tiblayaa.
58007024	Per Jesús ad yu't dxej guiëtaman ad yu' tëët dxej lox guial najman bixhioz.
58007025	Zianan zeel rile' rabëëman bejn ree loj xcasti Dios, bén rën ree gap nejz par guidxin reeman loj Dios por laaman, din laaman rajpaman guialnaban par tiblayaa par cwedx guiniabaman Dios por laa reeman.
58007026	Zeel laaman na̱j bixhioz zojbloj bén rayaadx ree gagnë dunuj ree. Din laaman na̱j bén naya nali, achet ni mal rüjnman, nayaman loj Dios, garen najman guial loj béndol, abi' zojbaman xanyabaa cwë' Dios.
58007027	Laaman ad ryadxt güünman zi'c rüjn ree bixhioz zojbloj guial guixie guixie rugüjt reeman be gui'xh zi'c gon par Dios. Yaloj por xtol gajc reeman dxel por xtol ree ben ren. Per Jesús con tib volt güjtaman por dux tol ree, ad ryaadxtri guiëtaman stijb.
58007028	Por ley bile' gojc ree bejn bixhioz zojbloj majsi ad nayaalojt naya reeman niz loj Dios. Per despuejs rëb Dios guial diidxliczi xi'nman gac bixhioz zojbloj, laaman nayaaloj nayaman niz loj Dios zianczi.
58008001	Loj gra diidx ni caydü ree ni mazri lasajc na̱j guial Jesucrist na̱j dux bixhioz zojbloj ree, bén ni ma zojb xanyabaa xladbee Dios bén rniabee.
58008002	Ni ma rüjnman sirv guialbixhioz, lën yadoo ni bazoob Dios, ad bénguidxliujt.
58008003	Gra ree bixhioz zojbloj loj guidxliuj guie xchiin reeman na̱j guial rinë reeman gon rugüjt tëë reeman be ree zi'c gon par Dios. Ziangajc Jesucrist bén na̱j dux bixhioz zojbloj ree yu' ni badëëman loj Dios.
58008004	Abi' bal sta za' Jesucrist loj guidxliuj guie ad niajctaman bixhioz, guial ma yu' ree bixhioz ni rinë ree gon loj Dios zi'c rniabee ley ni basa'nnë Dios Moisejs.
58008005	Per gra ni rüjn ree bixhioz loj guidxliuj guie, najzi reen zi'c tijb bala, zi'c tijb sen xhienaag na̱j ree ni yu' xanyabaa. Dunuj ree rayagbee guial najzi reen zi'c tijb sen din chi ma cadxin gajxh güün Moisejs yadoo, dxel rëb Dios lojman: “Baguiaa zagdxe din güünl zi'cgajczi balün lüj ruguia' Sinaí.”
58008006	Per mazri zagdxe na̱j ni rüjn Jesucrist, bén bayal na̱j dux bixhioz zojbloj ree, din mazri zagdxe na̱j nejz cüb ni guxhalaman din chile' yadxin ree loj Dios. Abi' por nejz cüb guin mazri zagdxe na̱j ree xpromejs Dios par bejn.
58008007	Bal por ley nile' nibajn bejn zagdxe delant loj Dios, dxel ad rüjnt naguiejn niu nejz cüb.
58008008	Per baguiaa Dios guial ad cayüjnt ree bejn zi'c rayal zeel rëbaman: Naj rni guial guidxin dxej gaxhalan nejz cüb par ree bén Israel në ree bén Judá.
58008009	Per nejz cüb guin ad najtan zi'c ley ni basa'nan loj xbéngulalidi chi babën laa reeman Egipto. Abi' guial ad bazoobt reeman da diidxan zeel gulëladxan laa reeman, zian rëb Dios.
58008010	Rëb tëëman: Zian ma baya'n diidx gac con ree bejn chi guidxin dxej guijc reeman yasa'nan da leyan abi' lën luxdoo reeman gucanan. Dxel naj gac xDios reeman, abi' laa reeman gac da bejnan.
58008011	Dxejzii ree ad rüjntri naguiejn gusiid ree bejn lasa' reeman. Ni'qui bijch reeman par güünbee reeman naj, din gra reeman güünbee naj, diizd xindobëz xt bengol.
58008012	Abi' naj gün perdon gra ree ni mal ni ma been reeman, abi' ad yu't dxej gusaaladxan xtol reeman.
58008013	Chi rëb Dios guial guixal nejz cüb guin rën guiëban guial achetri sirv rüjn nejz gulal guin ni gop ree bejn par guidxin reeman lojman, abi' ni ad rüjntri sirv nayob nitan.
58009001	Dunuj ree rayagbee guial chi binal bejn ley ni cayguie'ch ree na̱j nejz gulal, loj ley guin zëëd xhienaag guiën bejn Dios, xhie tëë naag rayal güün reeman tijb yadoo loj guidxliuj guie.
58009002	Lën yadoo guin guzëëb tijb lajd persi gojcan tio'p lën. Tijb lënan ni na̱j niz ro' port, lod brii laj lod nada abi' lën guin guzojb ni ru gandel në tijb mex ni gudxib ree guiadxtil ma gogle'.
58009003	Dxel stijb lën guin xijch lajd guin brii laj lod mazczi nada.
58009004	Lën guin guyu tijb altar ni or lod rgu' reeman goxyal në tijb caj ni brii laj xcaj xpromejs ree Dios. Abi' caj guin nadüüban or zi'c lënan zi'c xijchan. Lën caj guin yu'chaaw guiaj ni ca ree guidxii xmandamient Dios në xvar Aarón ni baga' con stijb re or ni guyuchaaw mana.
58009005	Dxel guijc caj guin guzojb tio'p xfigur ree anjl bén la ree querubines abi' con xhiil reeman rusiaaw reeman guijc lod ruroob bixhioz zojbloj xrejn ree be por xtol ree bejn. Per por yan ad rüjnt naguiejn guzatan mazri ree ni guin lojdi.
58009006	Chi gulox been reeman gra zi'c rayal gac lën tijb yadoo loj guidxliuj guie, dxel guixie guixie guyu ree bixhioz lën yadoo guin per naabzi lod brii laj lod nada, lod rguieen reeman ni rayal güün reeman par Dios.
58009007	Per stijb lën guin lod la mazcsi nada, tijbzi bixhioz zojbloj ru ni tib volt lën tib ijz. Abi' ad zajct chu'man bal id zinëman xrejn ree be din güün Dios perdon xtolaman në xtol ree bejn.
58009008	Por ree ni guin rulüü xSprijt Dios dunuj ree guial la'tgaj rüjn sirv lod brii laj lod nada ad yu't mod chu' bejn lod la mazcsi nada.
58009009	Gra ree ni guin najzi reen tijb ejempl par dunuj ree yan, din gon në ree be ni binë ree bejn par Dios, ad beent reen sirv par nayaaloj ninialadx reeman guial ma naya reeman loj Dios.
58009010	Gra ree costumbr ni gop reeman zi'c ree con ni gudaw reeman, në ree ni gu' reeman në gra ree ni rayal güün reeman din naladx reeman guial ma na̱j reeman naya, laan na̱j ni gunabee ley güün ree bejn xt dxej ni bachaa Dios gra.
58009011	Din yan ma bi't Jesucrist, bén na̱j bixhioz zojbloj par dunuj ree, abi' por laaman ma raya'p ree yaya'p tëë ree ni ma rëb Dios yaya'p ree. Abi' mazri zagdxe na̱j lën yadoo lod ma guyuman mazri lasajc yadoo guin guial ad zojbtan loj guidxliuj guie ad gojc tëëtan por ree bénguidxliuj guie.
58009012	Jesucrist ma guyuman lën yadoo lod nada da't, per ad con xrejnt ree go'n dobëz o xrejn ree dxib, guyuman con quijb xrejnman. Laaman con tib volt guyuman, ad rüjnt naguiejn güünman zian stijb abi' por laaman raya'p ree perdon par tiblayaa.
58009013	Tiamp gulal xrejn ree dxib o xrejn ree go'n o cobdëj ni we'c ree vagdobëz ruroob bixhioz guijc ree bejn persi naladx reeman ma naya reeman. Yan bal zian naladx reeman guial raya'n reeman naya,
58009014	diidxgui con xrejn Jesucrist nid zanaduladx ree ya guial ma naya ree niz loj Dios xcwent dux tol ree, din chile' yaguieen ree ni rën Dios bén naban. Din por xguialrniabee xSprijt Dios, Jesucrist bén ad beentczi dol, badëë laagajcaman zi'c tijb gon par Dios.
58009015	Zeel por Jesucrist ma raya'p ree tijb nejz cüb par yadxin ree loj Dios. Din por xguialgüjt Jesucrist ma yu' perdon par dux tol ree në xtol ree bén ni binal ley, gra ree bén na̱j xbejn Dios zian yaca' ree ni rëb Dios yaya'p ree par tiblayaa.
58009016	Din zi'cgajc tijb bén rlies tijb gui'ch guial chu yaya'nnë ree ni rajpaman, ad züjnt gui'ch guin dxiin xt chi ma güjtaman.
58009017	La'tgaj naban bén guin achet sirv rüjn gui'ch guin, rüjnan sirv xt chi ma güjtaman.
58009018	Zeel diizd tiamp gulal par guzuloj been sirv ley ni basa'n Dios loj Moisejs, bagüjt reeman tio'p choon ree be gui'xh persi gulëë reeb rejn.
58009019	Din chi gulox bagojn Moisejs gra ree bejn gra ni zëëd loj xley Dios dxel cwa'man guidxlad xiil ni nayë' culor xnia bacaaman laan guijc tib xidx yag ni la hisopo, dxel badxe'man laan loj nijs ni no'ch xrejn ree go'n dobëz con xrejn ree dxib dxel bacojpaman laan loj libr ley në guijc ree bejn
58009020	rëbgajman: “Rejn guie na̱j tijb sen guial ma banee Dios xleyaman lojdi par güündi laan cumplid.”
58009021	Bacojp tëëman rejn guin lën yadoo në guijc gra ree ni rüjnnë ree bixhioz dxiin lën yadoo.
58009022	Ley guin gra gunabeen gagle' con rejn din guiguien guial ma naya reen delant loj Dios, din sin rejn achet perdon par dol yu'.
58009023	Zeel par guiguien guial ma naya ree ni beennë ree bixhioz dxiin lën yadoo guin, gojc naguiejn bagüjt reeman be ree persi beenle' reeman ni guin ree. Per ni guin ree najzi reen zi'c tijb xsen ni yu' ree xanyabaa, din par ree ni yu' xanyabaa ryaadx rejn mazri lasajc guial loj xrejn ree be.
58009024	Abi' Jesucrist ad lënt yadoo ni been bénguidxliujn guyuman, yadoo ni najzi tijb sen guial xhienaag na̱j xanyabaa, ma guyuman xanyabaa lod caneeman por dunuj ree loj Dios.
58009025	Jesucrist ad biaadxt niëjtaman zien volt por dol ree, ad beentaman zi'c been ree bixhioz zojbloj guial gazobijz binë reeman xrejn ree be lën yadoo lod brii laj lod nada da't.
58009026	Din bal id zian, zien volt niëjtaman diizd chi gocchaaw guidxliuj. Per chi bidxin dxej bi'taman, con tib voltzi badëë laagajcaman par guiëtaman din chiquied dux tol ree.
58009027	Zi'cgajc gra bejn tib voltzi rëjt reeman, dxel zëëd ni yadëëd reeman cwent loj Dios.
58009028	Ziangajc Jesucrist tib voltzi badëë laagajcaman par guiëtaman din quixaman por xtol ree bejn. Abi' chi gui'taman stijb ad zi'ttaman por dol, gui'taman din chignëman bén cabëz ree laaman.
58010001	Ley ni basa'nnë Dios Moisejs najzan tijb sen xcwent ree ni gac, per ad por ziant gojc ni rayal gac. Din majsi gazobijz güjt ree be par Dios zi'c gunabee ley güün bejn, per ad guyut dxej ni naladx reeman guial ma bayaaloj naya reeman loj Dios.
58010002	Din bal ninialadx reeman guial ma naya reeman con tib volt ni bagüjt reeman be ree par Dios, dxel ad ryaadxtri nüjn reeman zian guial ma ragbee reeman achetri xtol reeman.
58010003	Per ad gunaladxt reeman zian, gazobijz rusaaladx xtol reeman chi rugüjt reeman be ree par Dios,
58010004	din xrejn ree go'n në xrejn ree dxib ad zajct chiquiedan xtol ree bejn.
58010005	Zeel chi bi't Jesucrist loj guidxliuj, rëbaman loj Dios: Ad rëntil xrejn ree be ni'qui los demazri ree ni ridnë bejn par lüj, zeel baneel naj cuerp ni ra'pan loj guidxliuj guie.
58010006	Ad rëntril guial ruze'c reeman be ree par lüj ni'qui xrejn ree be ni ridnë reeman por xtol reeman.
58010007	Zianan zeel rën: “Laa naj guie, Dad Dios, zialan par günan zi'c rënl, zi'c ca loj libr por naj.”
58010008	Jesucrist yaloj rëbaman guial ad rënt Dios xrejn ree be, ni'qui los demazri ree ni rinë bejn par laaman, ni'qui guial ruze'c reeman be ree por xtol reeman zi'c rniabee ley güün reeman.
58010009	Chi gulox rëb Jesús zian, dxel rëb tëëman: “Laa naj guie, Dad Dios, zialan par günan zi'c rënl.” Zianan baloox Jesucrist guial rinal ree costumbr ni rëb loj ley abi' guxhalaman tijb nejz cüb par yadxin ree loj Dios.
58010010	Yan ma nayajc ree naya delant loj Dios guial ma been Jesucrist zi'c rën Dios, badëëd laagajcaman güjtaman por xtol ree bejn, con tib volt par tiblayaa, ad ryaadxt güünman zian stijb.
58010011	Gra ree bixhioz Israel guixie guixie za' reeman cayüjn reeman gra ni rniabee ley güün reeman, abi' guixie guixie rugüjt reeman be ree par Dios. Abi' majsi zien volt rüjn reeman zian per ad rquiedt guialrugüjt be guin ree xtol ree bejn.
58010012	Per Jesucrist con tib volt badëëd laagajcaman güjtaman por xtol ree bejn, ad ryaadxt güünman zian stijb. Dxel gurejman xladbee Dios,
58010013	lod cabëzaman guidxin dxej nabeeman loj gra ree bén rdxe'ch laaman.
58010014	Din laaman con tib volt badëë laagajcaman güjtaman por xtol ree bejn dxel tiblayaa ma naya ree bén rliladx laaman.
58010015	Abi' dunuj ree rayagbee ree guial walin din por xSprijt Dios zëëd ree diidx ni ca loj xtiidx Dios guial rëb Dios:
58010016	Zianan ma baya'n diidx gac con ree bejn chi guidxin dxej: Guijc reeman gusa'n da leyan abi' lën luxdoo reeman gucanan
58010017	Abi' rëb tëëman: Ad yu't dxej gusaaladxan xtol reeman në graloj ree ni mal ni ma been reeman.
58010018	Abi' zi'c ma yu' perdon par dol, ad rüjntri naguiejn guiët ree be por dol.
58010019	Zeel compniar raliduladx ree Jesucrist sin guialrdxeb ma zajc yadxin ree lod zojb Dios por xrejn Jesucrist,
58010020	din chi badëëd xcuerpaman persi güjtaman, guxhalaman tijb nejz cüb ni zidnë guialnaban par dunuj ree.
58010021	Yan zi'c ma rniabee Jesucrist dunuj ree, bén na̱j bixhioz zojbloj xanyabaa,
58010022	con guidib du luxdoo ree ma zajc yubiig ree loj Dios con tijb guialrliladx ni wali ree raliduladx ree laaman, con tijb quiarguiejn naya sin xgab mal, con tijb cuerp ni ma baya loj dol, zi'c chi qui badiibri dux cuerp ree con nijs naya.
58010023	Zeel rayal yadxu'dxi'ch ree loj ni raliduladx ree Dios, din laaman züjn cumplid xtiidxaman zi'c ma rëbaman.
58010024	Rayal yaguieen ree xgab xhienaag yalu' ree luxdoo ree dux compniar ree yayën tëë du lasa' ree yaguieen tëë ree ni na̱j zagdxe.
58010025	Ad rayalt yaguieen ree zi'c rüjn ree bén ad rejtri ree lod radxaag lasa' ree dux compniar ree par chignia' reeman mazri xtiidx Dios, rayal yalu' ree luxdoo du lasa' ree, abi' mazri yan guial ma rayagbee ree guial ma zidyob dxej gui't Jesucrist stijb.
58010026	Din bal ma rayagbee ree xtiidxli Jesucrist abi' baguieen ree xgab yaguieen ree mazri dol, dxel ad yu'tri por chu zajc yayajc ree perdon.
58010027	Ni cabësi dunuj ree na̱j xguialguxtis doxh Dios, tijb bajl lod yayal ree bén ad ruzoobt xtiidxaman.
58010028	Chi bal id been tijb bejn zi'c rniabee ley ni basa'nnë Dios Moisejs, abi' yu' tio'p choon testiw guial ad beent bén guin zi'c rniabee ley guin, dxel ad yu'tri mod laaman loj guialgüjt ni rayalaman.
58010029	Yan gol been xgab, ¡xipxi mazri castiro' yayal bén rnieeguijdx xSprijt Dios bén ragnë dunuj ree! Bén ni naladx guial achet lasajc Xi'n Dios, abi' rüjnman desprejs xrejnman, rejn ni rulüü guial gac zi'c rëb Dios, rejn ni rusia xtol bejn.
58010030	Dunuj ree rayagbee guial rëb Dios: “Naj rayal gün guialguxtis, naj gudë ni rayal bejn.” Rëb tëëman: “Dios na̱j bén ni yaca' cwent por ni cayüjn bejn.”
58010031	¡Abi' nadxeb yayal bejn xcasti Dios bén naban!
58010032	Per lëjt gol basaaladx xhienaag guzajquidi chi qui beenbeeridi xtiidxli Jesucrist. Gudaandi gra guialzi ni gudëdidi.
58010033	Yu'di zien loj da't guialzi badëëd ree bejn lëjt, abi' baze' reeman lëjt delant loj ree bejn, yu' tëëdi ad gulëëladxtidi bén guzac ree zian.
58010034	Ad gulëëladxtidi bén ni guyu ree ladxguiib, abi' chi baca' ree bejn gra ni rajpidi, babaagajquidi guial ma ragbeedi mazri lasajc ni rajpidi xanyabaa, në ree ni rajpidi ni, taan reen tiblayaa.
58010035	Zeel ad gusa'ndi guialrliladxidi Jesucrist, din por guialrliladx guin dád zagdxe na̱j ni tia'di.
58010036	Rüjn naguiejn gapidi pacens din chile' güündi zi'c rën Dios, zian tia'di ni ma rëbaman guneeman lojdi.
58010037	Din loj xtiidx Dios rëb: Nayob, dád nayob gui't bén na̱j gui't, ad zaglaataman.
58010038	Abi' bén naban zi'c rënan, guidib tiamp ni nabanman rliladxaman naj. Per bal gusa'nman ni rliladxaman naj, ad zabaanë'tan laaman.
58010039	Per dunuj ree ad nayajct ree zi'c ree bén rusa'n ni rliladx reeman Jesucrist abi' rayal reeman casti, dunuj ree nayajc ree bén rliladx Jesucrist diidxli par chitëë yayal ree casti.
58011001	Yan, ¿xhienin na̱j guialrliladx? Guialrliladx na̱j guial guidiblagaa yaliduladx ree gac zi'c caylëjz ree gac, në guial waliqui ni raliduladx ree ni ad raguiaat ree.
58011002	Dux béngulal ree baya'n reeman zagdxe delant loj Dios guial bililadx reeman laaman.
58011003	Zi'c raliduladx ree Dios, dunuj ree rayagbee guial con xtiidxaman beenman xanyabaa në guidxliuj në gra ni raguiaa ree, achetczi ni beenman con ree ni raguiaa ree yan.
58011004	Guial bililadx Abel Dios, zeel zagdxe na̱j gon ni badëëman guial loj Caín, abi' baya'nman zagdxe delant loj Dios abi' cwa' Dios gon ni bazaladx Abel lojman. Zian majsi ma güjt Abel, per sta rguiajt xhienaag bililadxaman Dios.
58011005	Guial bililadx Enoc Dios zeel ad güjttaman, guidib nabanman ziaman xanyabaa abi' ad badxejlt ree bejn laaman guial ma zignë Dios laaman. Per chi gadaman chignë laaman, loj xtiidx Dios rëb guial bayuladx Dios zi'c gubanman.
58011006	Abi' achut zajc güün zi'c rën Dios bal id rliladxaman laaman. Chutëëz bén rën gap nejz par guidxinman loj Dios rayal chililadxaman guial yu' Dios chililadx tëëman guial laaman rudëë ni rëbaman gudëëman loj ree bén raguiil laaman.
58011007	Guial bililadx Noé Dios dxel chi rëb Dios lojman guial gac ree ni gadaman guguiaa gac bazoobaman xtiidxaman, beenchaawaman tijb barcw din laaman con ree xfamilaman loj ni rëb Dios gac. Dxel por guialrliladx guin biguien guial gra bénguidxliuj rayal casti ni rëb Dios, abi' baya'n Noé zagdxe delant loj Dios guial bililadxaman xtiidxaman.
58011008	Ziangajc Abraham guial bililadxaman Dios, bazoobaman xtiidxaman chi rëbaman lojman din grii ladxaman cheman lod tia'man guidxliuj ni gudëëd Dios lojman. Abi' brii ladxaman ni'quid ragbeetaman banguin cheman.
58011009	Guial bililadxaman Dios, gubajnman zi'c benzit loj guidxliuj ni rëb Dios gudëëdaman lojman. Gurejman lën ree carp ni naj në guid, ziangajc Isaac në Jacob në laa reeman rayal guidxliuj guin.
58011010	Gubajn Abraham zian guial ragbeeman chisobaman luguiedx ni beenchaaw Dios, guiedx ni ad yu't dxej nit.
58011011	Ziangajc Sara, por xguialrliladxaman, majsi ma najman bengol par chu' xi'nman, per guyuman gojl par gacaman na abi' guyu tijb xi'nman guial bililadxaman guial rüjn Dios cumplid xtiidxaman.
58011012	Zian gojc majsi bengol da't ma na̱j Abraham per gojcaman famil. Dád zien ree xdiaaman guyu zi'c ree bajl xanyabaa, zi'c ree üx ni riga' ro' nijsdoo ni ad zile't guiyab.
58011013	Gra ree bén ma bazatan xt bidxin dxej güjt reeman bililadx reeman Dios, majsi ad baguiaat reeman gojc cumplid gra ree promejs ni been Dios loj reeman, per guial rliladx reeman ragbee reeman guial zajc zi'c rëb Dios abi' rabaa reeman. Laa reeman ragbee guial tio'p choon dxejzi zëëd reeman loj guidxliuj guie ad tiblayaat.
58011014	Abi' ree bén rniee zian, zian rguienchaaw guial sta rguiil reeman lod diidxli gac ladx reeman.
58011015	Din bal por guidxliuj lod guza reeman cayüjn reeman xgab, dxel zile' nayejc reeman ni stijb.
58011016	Per laa reeman mazri rüjn reeman xgab por tijb luar lod na̱j mazri zagdxe, mazri rüjn reeman xgab por xanyabaa. Zeel Dios ad ratutaman najman xDios reeman abi' ma beenchaawaman luar lod guiban reeman xanyabaa.
58011017	Guial bililadx Abraham Dios, dxel chi been Dios laaman prueb din gugüjt xi'nman Isaac din gudëëdaman laaman zi'c gon par Dios, cwëjb Abraham majsi tijbzi Isaac guin na̱j xi'nman, majsi ragbee tëëman guial rëb Dios lojman:
58011018	“Por xi'nl Isaac gacxhiej da't xdiaal.”
58011019	Per Abraham yu'guijcaman guial rajp Dios guialrniabee xt par yasbanman bengüt ree, abi' zi'c rulüü baban xi'nman stijb chi gudëdaman prueb guin.
58011020	Ziangajc Isaac por guialrliladxaman Dios dxel chi beenle' ree xi'nman Jacob con Esaú, rëbaman xhienaag gac con tijbgaj reeman.
58011021	Abi' ziangajc Jacob guial bililadxaman Dios ziangajc beenle'man grop ree xi'n Xiëb chi ma guidxin hor guiëtaman. Dxel cwa' yagrliadxaman abi' gurejdx gunabaman Dios.
58011022	Ziangajc Xiëb guial bililadxaman Dios, chi ma guidxin hor guiëtaman, rëbaman guial grii ree bén Israel Egipto, abi' rëbaman loj reeman xhienaag güünnë reeman xdxijtaman.
58011023	Por guial bililadx ree xdad xniaa Moisejs Dios chi gol Moisejs guin, baquie'ch reeman laax choon bëëw guial baguiaa reeman najx xindoza'cdxoon, abi' ad bidxebt reeman guial rëb bén na̱j rey guial guiët gra ree xindobëz.
58011024	Abi' chi goc Moisejs guin bengol, guial bililadxaman Dios, gojc xixgabaman cwexuuman niajcaman xi'n xi'ndxa'p rey Egipto.
58011025	Par laaman zagdxeli na̱j sagdiajman con ree xbén Israelaman, luar nüjnman dol niro'nladxaman laa reeman din niajpaman ni rënman, ni ad rdaant ree par tiblayaa.
58011026	Par laaman mazri lasajc sagdiajman zi'c Cristo luar niajpaman gra ree guialnaza'c ni yu' Egipto, din mazri yu'guijcaman guialnaza'c ni yayalaman delant loj Dios.
58011027	Guial bililadx Moisejs Dios, briiman Egipto, ad bidxebtaman majsi balen rey Egipto. Guzudxi'chaman zi'c rulüü ruguiaaman Dios bén ad zajct guguiaa ree bejn.
58011028	Në guial bililadx Moisejs Dios, beenman lanij pascw, abi' gunabeeman baroob ree bén Israel rejn ro' xport lidx reeman, din chi tëd xianjl guialgüjt, ad zugüjttaman xi'n yaloj ree bén Israel.
58011029	Guial bililadx ree bén Israel Dios, gudëd reeman zi'c loj yujbidx lod bixal loj nijsdoo la nijsdoo xnia. Per chi guyën ree bén Egipto nidëd reeman, loj hor guin bayaaw nijs guin dxel gu' reeman nijs abi' güjt reeman.
58011030	Guial bililadx ree bén Israel Dios, chi baza' gajdx dxej ni biaw reeman guiedx Jericó, dxel bazaj ze' ni nayaw guiedx guin.
58011031	Abi' Rahab bén goc béngunaa dxuudx luguiedx Jericó, guial bililadxaman ad güjttaman chi güt ree los demazri ree bén ladxaman bén ad bazoobt ree diidx, guial baca'man bén Israel ni we ree bigla'ch luguiedx guin.
58011032	Yan, ¿xhie mazri ganin lojdi? Ad zadaant tiamp guin ganin lojdi xcwent Gedeón, Barac, Sansón, Jefté, Davi, Samuel në xcwent ree bén badëë xtiidx Dios loj ree bejn.
58011033	Gra reeman bililadx Dios abi' been reeman gan loj zien ree nacion, been xguialguxtis reeman zi'c rayal, baguiaa reeman gojc cumplid ni rëb Dios loj reeman abi' basiaaw reeman ro' ree beedx.
58011034	Guzuj reeman loj bajl ro' abi' achet goc reeman, gulaa reeman loj guialgüjt con espad, guyu reeman gojl chi rulüüczi ad yu't reeman gojl, guzudxi'ch reeman loj wadijl abi' balaagdxa reeman benzit ni gudilë reeman.
58011035	Në ree béngunaa ni güt ree xfamil, por guial bililadx reeman Dios baban ree xfamil reeman stijb. Per yu' ree bejn majsi güjt reeman, per par laa reeman mazri zagdxe guzagdiaj reeman loj ree bén bagüjt laa reeman, luar nusa'n reeman guialrliladx reeman Dios par gap reeman stijb guialnaban cüb ni mazri lasajc.
58011036	Yu' tëë reeman guzagdiaj baze' ree bejn laa reeman, gudijn ree bejn laa reeman, xt guxhii ree bejn laa reeman con caden abi' guyu reeman ladxguiib.
58011037	Yu' reeman bagüjt ree bejn con guiaj, yu' tëë reeman bagüjt reeman gulëëxhün reeman laa reeman con sierr, güjt tëë reeman con espad. Yu' tëë reeman biza gra lad najcw reeman guid xab xiil në guid xab dxib, probza laa reeman naya biza reeman, graloj beennë ree bejn laa reeman.
58011038	Biza reeman niz loj yujbidx, niz ruguia' ree, në graloj lën ree guiajbiliaa. Bén guin ree ad rayal nibajn reeman loj guidxliuj guial dád benza'c gojc reeman.
58011039	Abi' majsi biguien guial gra reeman diidxli bililadx reeman Dios, per ad cwa't reeman ni rëbaman loj reeman.
58011040	Din laaman beenman xgab tijb ni mazri zagdxe par dunuj ree, abi' ad gojc gajt ni rëbaman loj reeman din tijbzi yaca' ree ni rëbaman con laa reeman.
58012001	Zeel, zi'c ma bacaagdiajg ree por zien ree bejn xhienaag bililadx reeman Dios, rayal yasa'n ree tiblad gra dol në gra ree ni rudxoon yaguieen ree zi'c rayal, ad zalenya' tëët ree yunaal ree nejz ni ma balüü Dios dunuj ree.
58012002	Rayal yadxe'guijc ree Jesucrist din por laaman zëëd guialrliladx ni raya'p ree abi' por tijbzi laaman rayaaloj guialrliladx ni raya'p ree. Gudaanman guialzi ni gudëdaman loj crüjz, ad batutaman güjtaman zian din ragbeeman guial chi ma gulox guzagdiajman, dxel gui't guialrabaa. Abi' yan ma zojbaman xladbee Dios xanyabaa.
58012003	Gol been xgab xhienaag guzagdiaj Jesucrist chi basagdiaj ree béndol laaman, chitëë yadxaguidi, ad yalenya'di por ni cazajquidi.
58012004	Din majsi cusagdiaj ree bejn lëjt guial cayüjndi naguiejn ad cayüjntidi dol, per ad wazujtidi loj guialgüjt por zian.
58012005	¿Wen ma bayanladxidi ya xhienaag banee Dios lëjt consejw najdi xi'nman? Loj xtiidxaman rëb: Xi'n, bidxga' zi'c runee dux Dad ree Dios lüj consejw, ad bal yalenya'l chi guzuxnejzaman lüj.
58012006	Din rüjnnaaman bén ni na̱j ree xi'nman, ruzuxnejzaman laa reeman guial rënman laa reeman.
58012007	Zeel gol gudaan guialzi, din zagdxe najn par lëjt. Rüjnnë Dios lëjt zi'c rüjnnë bejn xi'nman, ¿wen yu' dad ad ruzuxnejzt xi'n ya?
58012008	Yan bal id ruzuxnejz Dios lëjt zi'c rüjnnë gra ree xi'nman, rën guiëban guial ad najtidi xi'nman diidxli, ad najtaman xDadidi.
58012009	Lëjt ragbee guial chi bayajc ree xindoo, gudijn dux dad ree dunuj ree din yacaagdiajg ree xtiidxaman abi' raya'p reeman respejt. Yan, ¿chexc di ad ree yazoob xtiidx dux Dad ree Dios bén yu' xanyabaa, din yaya'p ree guialnaban con laaman?
58012010	Dux dad ree ruzuxnejzaman dunuj ree por tio'p choon dxej ni zio'p ree loj guidxliuj din yaguieen ree zi'c ni naladxaman na̱j zagdxe. Per Dios ruzuxnejzaman dunuj ree par tijb ni mazri zagdxe par dunuj ree, ruzuxnejzaman dunuj ree din yabajn ree naya zi'c laaman.
58012011	Diidxliczi achet guialnaa na̱j nix loj hor ni cadëdilan, ragnaalil. Per ree bén ni rusiid ruzoob diidx zian, laa reeman naban zagdxe, naalyuj delant loj Dios.
58012012	Zeel gol bagu' luxdoodi, gol badëëd valor lëjt gajc zi'c tijb bén raca'ladx chi ma badxag da'taman.
58012013	Gol been naguiejn gol gubajn xnejz, din ree bén ragdxa xhie güün reeman, ad gusa'n reeman xnejz Dios, chu' luxdoo reeman zagdxe chinal reeman laan.
58012014	Gol been naguiejn guibandi zagdxe con gra ree bejn, gol gubajn naya delant loj Dios din bén ad nabant naya ad zile't guguiaaman dux Dad ree Dios.
58012015	Gol gojp cudad chitëë chu' tijbidi gusa'n tiblad zi'c rën Dios gagnëman lëjt chitëë chu' tijbidi gac zi'c gui'xh nala ni rüjn guialquia abi' guxhiinan gra xcompniaridi.
58012016	Ni'qui tijbidi ad rayalt sunëdi bén ad najt lacheelidi, ad cwe'quidi tiblad ni zagdxe ni zëëd ree por Dios chitëë saquidi zi'c guzac Esaú, por tijb guialraw bato'man guialrniabee ni rayalaman guial najman bén yaloj loj bijchaman.
58012017	Abi' lëjt ragbee guial chi guyën Esaú nüjnle' xdadaman laaman ad beenle'taman laaman zi'c rayalaman. Majsi dád biinman gunabaman laan, per ad bile't nuchaaman ni beenman.
58012018	Lëjt gadidi chibig lod ad najt par gugaalidi zi'c gubig ree bén Israel gulal guijc guia' Sinaí lod baguiaa reeman cayajc bajl guijc guia' guin, baguiaa reeman go'xh ya's ni basiaaw guijc guia' guin abi' rbi' gaj tijb bidoxh yagaj zi'c bidojn.
58012019	Dxel biguiejn reeman bibejdx tijb trompejt abi' biguiejn reeman cha' Dios guneenëman laa reeman. Per guial tant bidxeb reeman biguiejn reeman cha'man dád guzajc reeman laaman liaadx ad rnieenëman laa reeman.
58012020	Din ragbee reeman guial nawëëg na̱j ni gunabee Dios güün reeman chi rëbaman: “Chutëëz bejn o be gui'xh ni gugaal guijc guia' guie rayal guiëtaman o guiëtib con guiaj o con lans.”
58012021	Nadxeb na̱j ni baguiaa reeman xt Moisejs rëb: “Rnijn guial tant rdxeban.”
58012022	Per lëjt ma bibiguidi loj Dios, ad guzajctidi zian. Ma yu' nejz par guidxindi ruguia' Sión, xanyabaa lod na̱j Jerusalén ladx Dios bén naban, lod nadxag lasa' ree zien da't ree anjl,
58012023	dád nix yu' luxdoo reeman rën reeman laaman lod yadxajg lasa' ree xbejn Dios bén ni ma ca ree laj loj libr xanyabaa. Ni zojb Dios, bén yanab cwent loj gra bejn, ni tëë za' xSprijt ree bén guban zi'c rayal laa reeman ma naya reeman por Dios.
58012024	Ni gajc zojb Jesucrist, bén guxhal nejz cüb ni raya'p ree par yadxin ree loj Dios. Chi güt Abel xrejnman gunab gac guialguxtis, per con Jesucrist ad gojct zian, güjtlaman, guxhie' tëë xrejnman par yayajc ree perdon.
58012025	Zeel gol gojp cudad gol bidxga' Dios, laaman najman bén rnieenë dunuj ree. Din bal bén ni ad bidxga't ree xtiidx Moisejs bén badëëd xtiidx Dios loj guidxliuj guie ad gulaat reeman loj casti ni rayal reeman, diidxgui dunuj ree nid zayal ree xcasti Dios ya bal id zayidxga' ree xtiidx Jesucrist, bén guza diizd xanyabaa din guinieenëman dunuj ree.
58012026	Chi gunee Dios béngulal ree ruguia' Sinaí, binij guidxliuj. Per yan ma rëbaman: “Gunin guidxliuj zatijb, per ad guidxliujtzi, në xanyabaa.”
58012027	Chi rëb Dios guial güünman zian zatijb, rën guiëban guial gunijman gra ni beenman, din chiquied ni rayal chiquied din yaya'n ni ad rayalt chiquied.
58012028	Zeel rayal yadëëd ree quixtëë loj Dios guial ma rayal ree lod canabeeman, lod ad yu't dxej nit, abi' con respejt në guialrdxeb yaguieen ree ni ruladxaman.
58012029	Din dux Dios ree na̱j zi'c tijb bajl ni ruze'c gra.
58013001	Ad cwëz guiëndi xcompniaridi bén rliladx ree Jesucrist.
58013002	Ad yayanladxidi gudëë lidxidi yaya'n ree bén ri't, din zian yu' ree bén baca' ree xianjl Dios sin guial gagbee reeman chunin.
58013003	Gol basaaladx bén yu' ree ladxguiib, gol gunaladx guial në lëjt yu' ladxguiib con laa reeman. Gol been tëë xgab por ree bén ni cazagdiaj, gol gunaladx guial në lëjt cazagdiaj.
58013004	Gol gojp respejt guialruxhliaa, ad gusquiee lacheelidi. Din Dios zudëëdaman casti bén za'në xinguiaaw o béngunaa ren, në gra ree bén ni rüjn ree ni dxuudx con ree bén ad najt lacheel reeman.
58013005	Ad sëëbladxidi milia, gol baya'n conform con ni rajpidi din Dios ma rëb: “Gra dxej za'n con lüj, abi' ad yu't dxej gabëladxan lüj.”
58013006	Abi' con confianz zajc yaguie'ch ree: Da Dadan Dios na̱j bén ragnë naj ad rdxebtan majsi xhietëëz güünnë ree bejn naj.
58013007	Gol basaaladx ree bén ni gunabee ree lojdi, bén ni balüü ree lëjt xtiidx Dios. Gol been xgab xhienaag gubajn reeman gol binal tëë zi'c bililadx reeman Jesucrist.
58013008	Abi' Jesucrist laagajcaman nieey, laagajcaman yan në zianczi.
58013009	Ad tiëbidi gusquiee graloj ni rulüü ree bejn lëjt, din ad najt reen zi'c rayal chinalidi Cristo. Mazri zagdxe gol gojp confianz xyudar Dios din guibandi xnejz luar chinalidi costumbr xcwent guial xhie zajc gawidi o xhie ad zajct gawidi, din costumbr guin ree achet yudar rüjn ree delant loj Dios.
58013010	Dunuj ree raya'p ree tijb bén güt por dunuj ree, laaman na̱j zi'c tijb xgon bejn por xtolaman, gon ni ad zajct gaw ree bixhioz rüjn ree sirv lën yadoo guin.
58013011	Bixhioz zojbloj guin, laaman rinë xrejn ree be ni rudëëd ree bejn zi'c gon por xtol reeman, rinëman rejn guin lën yadoo lod rayal chinëman laan. Dxel ree begüt guin re'c reeb ro' guiedx lod achut zojb.
58013012	Ziangajc gojc con Jesucrist, ro' guiedx Jerusalén güjtaman par gusiaman bejn xtol reeman por xrejnman.
58013013	Zeel yunaal ree Jesucrist majsi gulëë reeman laaman luguiedx Jerusalén, në majsi xhietëëz guialxtu o guialrzagdiaj yadüüd ree zi'c laaman.
58013014	Din loj guidxliuj guie ad raya'pt ree tijb guiedx lod ma nabajn ree tiblayaa, dunuj ree caylëjz ree lod yabajn ree tiblayaa.
58013015	Zeel con xyudar Jesucrist ad yacwëëz ree yadëëd ree quixtëë loj Dios, laan na̱j gon yadëëd ree lojman, abi' zian raxhoobdol ree guial nayajc ree xbejnman.
58013016	Ad yayanladxidi güündi ni zagdxe güün tëë lasa'di yudar con ni gactzidi, din laa reen na̱j ni ruladx Dios.
58013017	Gol bazoob xtiidx ree bén rniabee lojdi, bén rulüü ree lëjt xtiidx Dios. Gol gojp reeman respejt din laa reeman ruguiaa lëjt din chinalidi xtiidx Dios, guial ragbee reeman yadëëd reeman cwent loj Dios. Gol been ni yabaanë reeman ad ni cu'nayat laa reeman, din guial ad ruzoobt diidx achet sirv güünan lëjt.
58013018	Gol gurejdx gunab Dios por dunujn. Dunujn rayagbee guial achet ni mal cayguieenan, abi' rayënan guial gra ni yaguieenan, yaguieenan laan xnejz.
58013019	Rniaaban lojdi din cwedx guiniabidi Dios por naj, din guneeman permis diob guialan din gazun con lëjt zatijb.
58013020	Dios bén rabe'cdxe luxdoo ree bejn, bén basban Jesucrist, rajpaman dunuj ree zi'c rajp tijb bejn xiil, por xguialgüjtaman zianczi ma raya'p ree nejz par yadxin ree loj Dios,
58013021	laaman gagnë lëjt par gra ni na̱j zagdxe din chile' güündi zi'c rënman. Laaman gagnë dunuj ree din yayajc ree zi'c rënman guial ma nayajc ree tijbzi con Jesucrist. ¡Laaman rayal yaya'p ree respejt zianczi! Amén.
58013022	Compniar raliduladx ree Jesucrist, ad naroobt gui'ch guie, per rniaaban lojdi ad yalenya'di por ree diidx ni canin lëjt cunen lëjt consejw.
58013023	Rugojn tëën lëjt guial ma barii dux compniar ree Timoteo ladxguiib abi' bal nayob gui'taman niz guie, dxel du gropan yo'p yudganajn lëjt.
58013024	Gol bagajpdioz gra ree bén rniabee lojdi bén ni rulüü ree lëjt, në gra ree dux compniar ree bén rliladx ree Jesucrist. Abi' ree bén Italia rugajpdioz reeman lëjt.
58013025	Dios güünle' gradi. Amén
59001001	Naj na̱j Santiaaw, cayünan xchiin Dios në xchiin Dad Jesucrist, rugajpdiozan gra ree bén na̱j xdiaa Israel, nare'chidi guidib guidxliuj.
59001002	Gradi compniar raliduladx ree Jesucrist, rnin lëjt, gol babaa majsi xhietëez loj guialrzagdiaj tëdidi.
59001003	Lëjt ragbee, chi rdëdidi gralojn guial rliladxidi Dad Jesucrist, zian rusiididi gapidi pasens.
59001004	Per gol been naguiejn güün pasens guin lëjt yudar din gaquidi zi'c rën Dios, gusnuudi loj xnejzaman, chitëë guiyaadxidi xhienin.
59001005	Bal chu lëjt riaadx chu' mazri xquiarguiejn, gol gunab xquiarguiejndi loj Dios. Laaman gunee gra ni riaadxidi, ad zabexuutaman guneeman laan.
59001006	Per rayal chililadxidi guial guneeman laan, ad rayalt chu' nawëëguidi, din bén ru nawëëg luxdoo na̱j zi'c xtüjp nijsdoo ni rinë bi ni guiezi.
59001007	Bén na̱j zian ad cwëzidi gunee Dios ni guiniabidi,
59001008	din bén ru nawëëg, ad rüjntaman tijbzi xgab, ad rinal tëëtaman tijbzi nejz.
59001009	Lëjt guial najdi bénprob gol babaa, din loj Dios najdi bén zojbloj.
59001010	Guiáad lëjt benrijcw, gol babaa guial ma ragbeedi achet lasajc guialrijcw loj Dios, din guialrijcw guin najn ni tëd zi'c rdëd guiaa rial dajn.
59001011	Lëjt ragbee chi rbëë loj gubijdx gojl, dxel rucwiidxan gui'xh, rba'y ree xguiaan, dxel ad nixtri rguienan. Ziangajc benrijcw yu' dxej guiëtaman majsi galay gra ree ni rajpaman.
59001012	Chabaa bén rzudxi'ch loj xnejz Dios rdaan tëëman xhietëëz rzajcaman guial rliladxaman Jesucrist. Chi ma gudaanman loj guialrzagdiaj, tia'man coron rayalaman, laan na̱j guialnaban tiblayaa ni cwëb Dios yazaladxaman loj ree bén rën laaman.
59001013	Bal chu rüjn xgab güün ni mal, ad najtan ni naladxaman guial Dios rudxe' xgab guin guijcaman. Din ad yu't dxej guiën Dios güünman ni mal, ni'quid rgu' tëëtaman xgab guijc bejn güünman ni mal.
59001014	Xixgabmal gajc bejn rudëë laaman gan güünman ni mal.
59001015	Zeel por xgabmal guin rüjn bejn dol, dxel chi ma rniabee dol guin laaman, stijbzi xcasti Dios rayalaman.
59001016	Gradi compniar raliduladx ree Jesucrist, diidxli rënan lëjt, ad gusquiee lëjt gajc.
59001017	Graczi xgab zagdxe në gra ni za'c zëëd loj Dios, bén been gra ree bajl yu' xanyabaa. Ad yu't dxej guidxaaman, zianczi rüjnman ni zagdxe.
59001018	Guial guyënman, zeel baneeman guialnaban tiblayaa duloj ree, guial ma raliduladx ree xtiidxaman, din yayajc ree zi'c ree bin yaloj yaca'man loj gra ree ni beenman.
59001019	Zeel yan ma ragbeedi nine ree. Rënan lëjt, zeel rnin lojdi gradi compniar raliduladx ree Jesucrist: Gol guzujsin din gucaagdiajguidi, ad yoobladxidi guial guinieedi ni'qui guial yalendi,
59001020	din bén ralen ad zajct güünman ni rën Dios.
59001021	Zeel gol gulëëladx gra ni ad najt zagdxe në gra ni mal riga' loj guidxliuj guie, gol gojc bénchaawladx, gol bazoob xtiidx Dios ni ma bacaagdiajguidi, din laan yabëë lëjt loj dol.
59001022	Per gol been zi'c rëb xtiidxaman, ad aal rucaagdiajgzidan, chitëë gusquiee lëjt gajc.
59001023	Din bén rucaagdiajgzi laan abi' ad rüjntaman zi'c ma bacaagdiajgaman, najman zi'c tijb bén ruguiaa loj guiaawajn,
59001024	per chi ma ziaman, rayanladxaman xhienaag na̱j lojman.
59001025	Per bén ad rayanladxt ni bacaagdiajgaman rüjnman naguiejn chignia'man xtiidx Dios mazri, din laan nayaaloj rabëë tëën dunuj ree loj dol. Rzudxi'chaman loj nejz guin, rüjn tëëman ni rën Dios. Bén güün zian chu' luxdooman zagdxe por ni cayüjnman.
59001026	Bal chudi naladx zinalidi xnejz Dios zagdxe per ad rajptidi cudad xhienin guinieedi, cusquiee lëjt gajc, dxel achet lasajc guial naladxidi zinalidi xnejz Dios.
59001027	Din par dux Dad ree Dios bén zinal xnejzaman zagdxe na̱j bén rüjn yudar xindo bizëjb ree në ree béngunaa bizëjb chi rzagdiaj reeman, rajp tëëman cudad chitëë yabaman loj ni mal riga' loj guidxliuj.
59002001	Gradi compniar raliduladx ree Jesucrist bén rniabee, ad rayalt cwedi loj ree bejn.
59002002	Yaguie'ch ree, chu' tijb bejn lod rado'pidi, najcwaman lajd zagdxe yu' tëë guiibnil or yaaman, chu' tëë tijb bénprob najcwaman lajd senci,
59002003	abi' mazri güüncwentidi bén najcw lajd zagdxe guin, guiëbidi lojman: “Gurej guie, laan na̱j luar zagdxe”, guiáad loj bénprob guin guiëbidi: “Yagaj guzuli o gurej luyuj zii ya.”
59002004	Chi rüjndi zian, ¿nid cabedi bejn loj gajquidi ya?, ¿nid rula'chidi ya chi rüjndi gra ree xgabmal guin?
59002005	Gradi compniar raliduladx ree Jesucrist, rënan lëjt, gol bacaagdiajg nine: Dios gule bén na̱j ree bénprob loj guidxliuj din chililadx da't reeman laaman, din yayal reeman lod rniabeeman zi'c cwëbaman loj ree bén rën laaman.
59002006	Guiáad lëjt rusa'n xtudi bénprob ree. Wen, ¿id benrijcw guin ree rusagzi lëjt ya rudxig tëë reeman lëjt loj guxtis?
59002007	¿Id laagajc reeman rnieeguijdx Jesucrist ya, bén na̱j bénlasajc? Zi'c najman Xi'n Dios, ziangajc najdi xi'n Dios, guial nuchajguidi laaman.
59002008	Bal walidi rüjndi ni ca loj xley Dios, zi'c ca loj xtiidxaman ni rëb: “Guyën bejn ree zi'c rën lüj gajc”, dxel zagdxequi cayüjndi.
59002009	Per bal mazri rüjncwentidi tijb bejn guial loj stijbaman, dxel ma cayüjndi dol, ma rajpidi dol guial ad rüjntidi cumplid xley Dios.
59002010	Din bal chutëëz zinal gra ni ca loj ley guin per ad rüjntaman tijb ni rayal güünman, ma cusaglojman guidib ley guin.
59002011	Dios gajc rëb: “Ad sunël xinguiaaw ren o béngunaa ren”, rëb tëëman: “Ad gugüjtil bejn.” Per bal id za'nël xinguiaaw o béngunaa ren ya per rugüjtil, dxel ma cusaglojl xley Dios.
59002012	Zeel gol gunee gol been tëë zi'c ree bén yadëëd cwent diidxli loj Dios por xtiidxaman ni rabëë dunuj ree loj dol.
59002013	Din bén ad rayat ree lasa', ad zayat Dios laa reeman dxej güün xguialguxtisaman. Per bén raya ree lasa' ad najtan ni guidxeb reeman dxej guin.
59002014	Zeel rnin lëjt, ¿xhie sirv güün bal chu guiëb, rliladxan Dios, abi' ad rüjntaman ni rënman? ¿Wen, guialzi rliladxaman ya gacaman perdon?
59002015	Yaguie'ch ree, tijb dux compniar ree, bén rliladx Jesucrist, najman xinguiaaw o béngunaa ya, guiyaadx xabaman con ni gawaman,
59002016	abi' guiëb tijb lëjt loj reeman: “Yaguiajdi zagdxe, gawidi zagdxe ad gagnajl tëëdi.” Per bal id rudëëdi ni riaadx reeman, ¿xhieczi gan guiëbidi zian?
59002017	Ziangajc rzajc bén rëb rliladx Dios abi' ad rüjntaman ni rënman, achet lasajc guial rëbaman rliladxaman laaman.
59002018	Xt zajc chu na lojl: “Lüj na rliladxil Dios, guiáad naj rünan ni rënman.” Yan balüü naj guial rliladxil laaman guial ad rüjntil ni rënman, guiáad naj gulün guial rliladxan guial rünan zi'c rënman.
59002019	Zagdxe rüjnl bal rliladxil yu' tijbzi Dios, per në ree xindxab rliladx zian, abi' xt rnij reex guial rdxeb reex.
59002020	Zeel ad bal natontil, bignia' achet lasajc guial chililadx bejn Dios bal id rüjnman ni rënman.
59002021	Basaaladx, dux béngulal ree Abraham, bayagbee Dios laaman zi'c bén ad beent dol, guial beenman ni guyën Dios, chi rëbaman lojman din nugüjt xi'nman Isaac nudëë tëëman laax zi'c gon lojman.
59002022	Ma qui ruguiaal, guial bililadxaman, zeel beenman ni guyën Dios. Guial beenman zian, zeel biguien guial diidxli bililadxaman laaman.
59002023	Zian gojc cumplid ni ca loj xtiidx Dios, lod rëb: “Bililadx Abraham Dios, zeel bayagbeeman laaman zi'c bén ad beent dol”, bayagbee tëë ree bejn laaman zi'c tijb xmiw Dios.
59002024	¿Ma bignia'di yan ya? Rayagbee Dios bejn zi'c tijb bén ad wayüjnt dol guial rüjnman ni rënman, ad guialzi rëbtaman rliladxaman laaman.
59002025	Ziangajc gojc con tijb bén brii laj Rahab, bén goc béngunaa dxuudx, bayagbee Dios laaman zi'c bén ad beent dol guial beenman ni rën Dios, chi badëëd lidxaman baquie'chloj tio'p ree bén Israel we ladxaman biquiaa reeman xhienaag chu' ree xsuldad reeman, been tëëman laa reeman yudar persi zia reeman nejz ren.
59002026	Din bén achet xsprijt ad zajct guibanman. Ziangajc rzajc tijb bén rliladx Dios: bal id züjnman zi'c rënman, achet lasajc guial rëbaman rliladxaman laaman.
59003001	Gradi compniar raliduladx ree Jesucrist, rnin lëjt: Ad bal ziendi guiën gac mextr gulüü xtiidx Dios, din ma ragbeedi, dunujn guial ralüün xtiidxaman, mazri zro' na̱j guialguxtis ni güün Dios con dunujn bal id zaguieenan zi'c rayal.
59003002	Du graczi ree rüjn xhietëëz dolan gan yu' dxej, per bal chu lëjt ad rüjnt dol ni'qui tijb diidxguijdx ad ririi tëët ro'di, najdi bén naya delant loj Dios, rajc tëë rniabee lëjt gajc.
59003003	Lëjt ragbee, chi ralu' ree fren ro' ree way din che reeb lod rayën ree, zian raguieen ree gan ranabee reeb.
59003004	Ziangajc ree barcw, majsi naroob reen, majsi por mazt rucadxaa bidoxh laa reen, per con tijb guiibdobëz ni la timón, con laan ma zajc chinë bejn laan lod rëntzaman.
59003005	Ziangajc na̱j du lüdx ree, najn ni dobëz, per naroob guialquia rüjnan. Najn zi'c tijb guij dobëz, per majsi najn ni dobëz, rüjnan guialquia naroob ruze'can dajn naroob.
59003006	Du lüdx ree na̱j zi'c tijb guij, zajc yanee në' reen ganax ni mal yu' loj guidxliuj. Bal id zaya'p ree cudad, du lüdx gajc ree guxhiin dunuj ree, dxel zianczi grii diidx zëëd loj xindxab du ro' ree.
59003007	Rayagbee ree guial graloj ree bedoxh zajc gagnadoo, xt në ree be rzuj në ree bëël nëtëë ree be yu' loj nijs, yan ma gognadoo reeb por ree bénguidxliuj.
59003008	Per lüdx bejn achut wayüjn gan nabee laan, najn zi'c tijb ni ad zajct gagnadoo, zi'c tijb ni guidxa venen rugüjt.
59003009	Con du lüdx ree ranee ree diidx zagdxe par dux Dad ree Dios, abi' con laagajcan raneeguijdx ree bejn, bén been gajc Dios zi'c najman.
59003010	Gradi compniar raliduladx ree Jesucrist, du ro' ree ririi diidx zagdxe në diidxguijdx, per ad rayalt gacan zian.
59003011	Lëjt ragbee, lod rajch nijs zagdxe ad zajct grii nijs naxij,
59003012	ad zajc tëët tia aceitunas loj yag higo, ad za zajct tia higo loj yag uv, ad zajc tëët grii nijs zagdxe lod ririi nijs naxij.
59003013	Bal chu lëjt naladx rajc rignia' tëë gra xtiidx Dios, rayal gacaman bénchaawladx guiban tëëman zi'c rayal, zian guiguien guial yu' xquiarguiejnman.
59003014	Per bal guidxa guialnadëdloj luxdoodi rën tëëdi gra par lëjt gajc din gaquidi mazri bén zojbloj, ad güündi benro' guial rajquidi xtiidx Dios, cusquieezidi guial rüjndi zian.
59003015	Lasa' quiarguiejn guin ad Diost rudëë laan, xquiarguiejn gajc bén riga' loj guidxliuj guien, zëëd tëën loj xindxab.
59003016	Din lod yu' guialnadëdloj lod yu' tëë bén rën gra par laagajcaman, ni yu' wadijl në gra loj ni mal.
59003017	Per bén rajp quiarguiejn runee Dios, yaloj rüjnman naguiejn guibanman zagdxe lojman, gac tëëman bén ad rüjnt nabë, në benza'c, gap tëëman bejn ree pasens, yayaman bejn ree, gacaman benza'c con ree bejn, ad zabejtaman loj ree bejn güün tëëman cumplid ni guinieeman.
59003018	Bén rüjn ree naguiejn ribajn sin wadijl, raguiil reeman mod guinieenë reeman bejn zagdxe, zian rbajn reeman zi'c rën Dios.
59004001	¿Ban zëëd guial ralen lasa'di në guial rdilidi? ¿Id zëëdan por xgabmal ni rüjndi ya?
59004002	Rzëëbladxidi gapidi ni ad rajptidi, zeel xt rugüjt lasa'di din tia'di ni rëndi, rdëdloj tëëdi bejn ree, abi' bal id zajc gapidi ni rajp reeman, dxel ralen lasa'di abi' rdilidi. Per diidxliczi ad rajptidi ni rëndi, din ad rniabtidan loj Dios.
59004003	Abi' bal rniabidan, ad runeetaman laan, din ad rniabtidan par güündi ni zagdxe, rënzidan din guibandi zi'ctzi rëndi.
59004004	¡Bén rusquiee! ¿Id ragbeedi ya guial chu rinal ni mal yu' loj guidxliuj ad zajct gaquidi xmiw Dios? Zeel bal chu rën chinal ni mal guin, laagajcaman za' contr Dios.
59004005	Ad ca xlia'tzi loj xtiidxaman lod rëb: “Badxe' xSprijt Dios du luxdoo ree, rënman Sprijt guin, xt neelojman laaman.”
59004006	Dád zro' na̱j yudar rüjn Dios dunuj ree, zi'c ca loj xtiidxaman lod rëb: “Dád naza'c Dios con ree bén rüjn naya lojman, per ad rüjn cwenttaman bén rüjn ree benro'.”
59004007	Zeel gol bazoob xtiidx Dios, ad gudëëdi mod güün xindxab lëjt gan, zian chiquiedix loj xnejzidi.
59004008	Gol gubig loj dux Dad ree Dios din güün cwentaman lëjt, guiáad lëjt béndol, gol bariica loj dol, guiáad ree bén yu' nawëëg luxdoo guial chinalidi xnejz Dios, con guidib luxdoodi gol binalaman.
59004009	Gol guyu xgab, gol guyu naya gol biin tëë por xtolidi, luar guxijdxidi gol biin, luar chu' luxdoodi nix gol guyu naya,
59004010	gol been naya loj Dios, din guiliesaman xvaloridi.
59004011	Gradi compniar raliduladx ree Jesucrist, ad bal rnieeguijdx lasa'di, din bén rnieeguijdx o bén rula'ch lasa', ma caneeguijdxaman cula'ch tëëman xley Dios. Bal rula'chidan, ad cayüjntridi zi'c rniabeen, lëjtli ma canabee laan.
59004012	Per tijbzi Dios basa'n ley guin rüjn tëëman guialguxtis, laaman ca' guialrniabee guial yabëëman në guial gunijtaman. Per lüj, ¿chu najl zeel rula'chil bejn?
59004013	Yan gol bacaagdiajg nine lëjt bén rëb ree: “Yan o guixie ya yo'n loj tijb ciuda, ni yadxu'n tib ijz, yaguieenan negojs lod yaguieenan gan zro' da't milia.”
59004014	Ni'quid ragbeetidi xhie gac guixie, din dux guialnaban ree na̱j zi'c tijb bëj rguien tibrajt, stibrajt ma gunidlojn.
59004015	Zagdxeli na̱j guiëbidi: “Bal gunee Dios dunujn guialnaban, yaguieenan nine o ni ni ya.”
59004016	Per lëjt mazri zinalidi xtiidx dxalidi, abi' laa reen na̱j ni mal.
59004017	Zeel bén ragbee xhienaag güünman ni zagdxe abi' ad rüjntaman laan, ma cayüjnman dol.
59005001	¡Lëjt, najdi benrijcw! Gol bacaagdiajg nine, gol biin gol gurixdiaj tëë, din ma zëëd lod sagdiajdi,
59005002	tant zien ni rajpidi xt rxin reen, guiáad xabidi xt raw be laa reen.
59005003	Gra or në plajt ni rajpidi xt rzobëj reen, laagajc reen rulüü ni mal rüjndi, laagajc reen gac zi'c tijb bajl gustib lëjt. Ma zidyob güün Dios xguialguxtisaman, guiáad lëjt gule'cchaaw ni lasajc ree loj guidxliuj guie.
59005004	Gol baguiaa, laa ree bén been xchiindi canab din quixidi laa reeman, xt Dios bén ca' gra guialrniabee ma biguiejn guial caygu' reeman guialquia.
59005005	Nabandi zi'ct rëndi, per cusni'szidi ni ad züjnt lëjt sirv chi guidxin dxej güün xguialguxtis Dios.
59005006	Din xt baguiilidi mod persi bagüjtidi bén ad beent ree xhienin, abi' achet gojc nüjn reeman chitëë niëjt reeman.
59005007	Gradi compniar raliduladx ree Jesucrist, gol gojp pasens xt dxej gui't dux Dad ree Jesucrist stijb, zi'c rdaan tijb bén rüjn dxiin dajn, rbëzaman guia yaloj xt guia bigra din yalesaman ni guxübinman.
59005008	Ziangajc lëjt gol gojp pasens, ad yalenya'di, din ma zidyob dxej gui't dux Dad ree Jesucrist.
59005009	Rni tëën lëjt, ad yalenya' në lasa'di, chitëë xhie casti yayalidi, din ma zidyob dxej güün xguialguxtis Dios.
59005010	Gol binal zi'c been ree bén badëë xtiidx Dios loj ree bejn, gojp reeman pasens gudaan tëë reeman graloj guialrzagdiaj gudëd reeman.
59005011	Rayagbee ree guial xiquilbaa ree bén rdaan loj guialrzagdiaj. Ma biguiejndi xcwent bén brii laj Job, xhienaag gudaanman chi guzagdiajman, ragbee tëëdi xhienaag beennë Dios laaman, chi gulox gudëdaman loj gra guialrzagdiaj guin, din Dios dád naza'caman raya tëëman bejn ree.
59005012	Gol gojp cudad chi rüjndi xhie compromisan loj bejn, ad guza'tidi Dios o xhie stijbnin ya, chitëë gudëëd Dios lëjt casti, zagdxeli na̱j guinieedi diidxli güün tëë xtiidxidi cumplid.
59005013	Bal chu lëjt cazagdiaj, gol gurejdx Dios, o bal yu' luxdoodi zagdxe, gol biil par laaman.
59005014	Guiáad bal ragxuu tijb lëjt, rayal guinieedi bén rniabee ree lëjt guial najdi bén rliladx Jesucrist, din cwedx reeman Dios por laaman quiëëb tëë reeman laaman sejt por laj Jesucrist.
59005015	Bal cwedx reeman Dios con guidib luxdoo reeman, zayajc bénragxuu guin, yales Dios laaman, abi' bal xhie dolan ma beenman, güünman laan perdon.
59005016	Zeel gol baxhoobdol loj lasa'di gol gurejdx tëë Dios por lasa'di din yayajquidi, din tijb bén zinal xnejz Dios, chi rbejdxaman laaman, rüjn cwentaman laaman.
59005017	Zi'c bén brii laj Elías bén badëë xtiidx Dios loj ree bejn, gojcaman bénguidxliuj zi'cgajc dunuj ree, abi' chi gudi'n gunabaman loj Dios guial ad zalt guia, dxel ad golt guia choon ijz garol.
59005018	Chi guredxaman Dios zatijb, zianz bazuloj gol guia, dxel bayu guialnaza'c loj guidxliuj.
59005019	Gradi compniar raliduladx ree Jesucrist, bal chu lëjt rarii loj xnejz Dios abi' por stijb bejn yayejquidi,
59005020	gol gogbee guial chutëëz bén rasiejc tijb béndol loj nejz zagdxe chitëë chinalaman ni mal, laaman rabëë béndol guin loj casti, abi' majsi ma beenman zien dol, gran gac perdon.
60001001	Naj Bëd, najn tijb xi apóstol Jesucrist, laaman guxhaal naj, cucan gui'ch guie par lëjt najdi bén bire'ch gra lad abi' zojbidi guiedx riga' ree niz Ponto, Galacia, Capadocia, Asia Menor në Bitinia.
60001002	Ma gulej dux Dad ree Dios lëjt diizd gocli, zi'c goc xixgabaman. xSprijtaman gulëëca lëjt din guzoobidi diidx gac tëë luxdoodi naya delant lojman por xrejn Jesucrist. Zro' güünle' Dios lëjt yabe'cdxe tëëman luxdoodi.
60001003	Quixtëë Dios xdad Dad Jesucrist, guial rayaman dunuj ree. Laaman bachaa mod nabajn ree guial baban Jesucrist loj ree bengüt, zeel zro' na̱j ni ralëjz ree gunee Dios.
60001004	Abi' yaca' ree ni nagu'chaawaman xanyabaa par dunuj ree, laan na̱j ni naya gra tiamp, ad rxintan, ad yu' tëët dxej nitan.
60001005	Guial rliladxidi Dios, laaman rniaj lëjt con xguialrniabeeman, din chi guidxin dxej nit guidxliuj, dxel gagbee gra bejn guial ma beenman lëjt perdon.
60001006	Zeel rabaa da'tidi majsi tëdidi graloj guialrzagdiaj tibladëd,
60001007	din por guialrzagdiaj guin guiguien chu diidxli rliladx Dios, zi'c rüjnnë reeman or, rudëëd reeman laan loj bajl din gagbee reeman bal najn ganax or. Or guin najn ni rnidloj, zeel mazri lasajc guialrliladx laaman, bal chu taan xhietëëz loj guialrzagdiajn, din ad yu't dxej nit xguialrliladxidi. Abi' dxej gui't Jesucrist stijb, lasa' guialrliladx guin na̱j ni ruladx Dios, guiáad ree bejn në ree anjl guza't reeman laaman zagdxe gap tëë reeman laaman respejt guial rusnuu rliladxidi laaman.
60001008	Ad waguiaatidi Jesucrist per rëndi laaman, abi' yan rliladxidi laaman majsi ad waguiaatidi laaman, dád nix yu' luxdoodi abi' tant nix yu' luxdoodi, xt ad radxejlt xhienaag guiëbidi,
60001009	din lëjt ragbee, guial rliladxidi, ma nüjn Dios lëjt cwent zi'c ree bén achet xtol.
60001010	Diizd gocli, bén badëë ree xtiidx Dios loj ree bejn basiid reeman been tëë reeman naguiejn niagbee reeman xhienaag güün Dios bejn ree perdon, abi' rëb reeman xhienin güün Dios par lëjt guial najman benza'c.
60001011	Por xSprijt Jesucrist gogbee reeman diizd gocli guial sagdiajman zianz qui gapraman guialrniabee, dxel been reeman naguiejn niagbee reeman chu benan sac zian goc tëë gac zian.
60001012	Per balüü Dios laa reeman guial ni gunee reeman ad najtan par laagajc reeman, najn par lëjt, abi' yan lëjt ma rignia'di ni guin ree por ree bén catie'ch xtiidxza'c Jesucrist por xguialrniabee Sprijt zëëd xanyabaa. Në ree anjl ma rën nejzdoo gagbee nine ree.
60001013	Zeel gol guzusin gol bastëdguien tëë, con guidib luxdoodi gol gulëjz ni gunee Dios guial najman benza'c, dxej gui't Jesucrist stijb.
60001014	Zi'c ree xi'n Dios nazobdiidx reeman, ad bal guibanridi zi'c gubandi gocli chi gadidi güünbee laaman.
60001015	Laaman gule lëjt, zeel gol been naguiejn guibandi naya delant lojman, din laaman na̱j bén naya nali.
60001016	Zi'c rëb loj xtiidxaman: “Gol gubajn naya delant lon, din naj na̱j bén naya nali.”
60001017	Yan bal rnieedi Dios “Dad”, bén rüjn xguialguxtis tibloj, bal conin rüjn tijb gaj bejn, rayal gapidi laaman respejt guidib tiamp guibandi loj guidxliuj guie.
60001018	Din lëjt ragbee guial babëëman lëjt loj costumbr ni basa'nnë ree xbéngulalidi lëjt, costumbr ni ad rüjnt ree sirv, abi' lëjt ragbee guial gojx din yariidi loj reen, per ad gojxt con ree ni rnijt, zi'c or o plajt ya,
60001019	gojx con xrejn za'cdxoon Jesucrist ni guxhie'man loj crüjz chi gütaman zi'c tijb xiil zagdxe be ad naxint, be rugüjt reeman par Dios por xtol ree bejn.
60001020	Diizd chi gad guidxliuj gacchaaw, mal gulej Dios laaman din sacaman zian, yan ma guzajcaman zian guial rënman lëjt.
60001021	Zeel por laaman rliladxidi Dios bén basban laaman badëë tëëman guialrniabee lojman, yan con guidib luxdoodi ma rliladxidi Dios rbëz tëëdi ni guneeman.
60001022	Yan, guial ma ruzoobidi xtiidxaman ni na̱j diidxli, ma naya luxdoodi delant lojman din guiën lasa'di zi'c rayal, zeel gol guyën lasa'di con guidib luxdoodi.
60001023	Din ma bidxaa mod nabandi, zi'c rulüü gojlidi stijb, abi' guialnaban zinalidi ad zëëdtan por tijb bén nit, zëëdan por xtiidx Dios, diidx naban, diidx ni ad zanijtt,
60001024	din loj xtiidxaman rëb: Gra bénguidxliuj na̱j zi'c gui'xh dajn, guiáad ni rajp reeman na̱j zi'c xguiaa gui'xh guin. Rbidx gui'xh guin, abi' riajb xguiaan,
60001025	per xtiidx Dios ad yu't dxej nitan. Abi' laan na̱j xtiidxza'c Jesucrist ni ma biguiejndi.
60002001	Zeel gol basa'n gra ni mal, gra ni rusquiee, ad bal rüjnzidi, gol basa'n guialnadëdloj në guial rnieeguijdx lasa'di.
60002002	Zi'c re'c ree xindo quigojlnejzri dud, zian gol been naguiejn chignia'di xtiidx Dios, din gusnuu gagbeedi mazri xhienaag rayal guibandi din yabandi loj ree bengüt con gra ree bén nuchajg Jesucrist chi gui'taman stijb,
60002003	bal walidi ma ragbeedi guial na̱j Dios benza'c.
60002004	Gol bibig loj Jesucrist, laaman na̱j zi'c guiaj naban. Been ree bénguidxliuj laaman tiblad, per par Dios najman bén lasajc, laaman gule laaman.
60002005	Ziangajc lëjt, guial ma rliladxidi Jesucrist, najdi zi'c ree guiaj naban ni cayajcnë xyadoo Dios. Najdi bixhioz naya luxdoo rüjn sirv lojman, din nabandi zi'c ruladx Dios, laan na̱j ni rudëëdi lojman zi'c gon por Jesucrist.
60002006	Rëb loj xtiidx Dios: Gol baguiaa, guzoban tijb guiaj zagdxe luguiedx Jerusalén. Laan na̱j guiaj nabee, guiaj zojbloj, nilasajc tëë. Bal chu chililadx laan, ad yu't dxej yaya'nxtuman.
60002007	Par lëjt, guial rliladxidi Jesucrist, laaman na̱j zi'c guiaj lasajc da't. Per par ree bén ad rliladxt rajc cumplid ni rëb loj xtiidx Dios, lod rëb: Guiaj ni gulëëgo'n ree bén rüjn yu, yan laan na̱j guiaj zojbloj.
60002008	Rajc tëë cumplid ni rëb stib lajt loj xtiidxaman, rëban: Laaman na̱j guiaj rirejl guia' ree bejn, abi' rureeyujn laa reeman. Rzajc reeman zian, guial ad ruzoobt reeman xtiidx Dios, zian rajc ni rëbaman xcwent reeman.
60002009	Per lëjt na̱j bén guleman, najdi bixhioz rüjn ree sirv lojman, guial najman dux rey ree. Lëjt ma naya luxdoo delant lojman, abi' gulejman lëjt din chigtie'chidi diidx xcwent ree ni zagdxe rüjnman. Laaman babëë lëjt loj nejz mal, persi bagu'man lëjt loj xnejz za'cdxoonman.
60002010	Gocli achutczi najdi, per yan ma najdi xbejn Dios. Gocli ad ragbeetidi guial raya Dios lëjt, per yan ma ragbeedi.
60002011	Gradi compniar raliduladx ree Jesucrist, rniaaban favor lojdi, zi'c zio'p ree loj guidxliuj guie tibrajtzi, ad bal tiëbidi güün ree xgab mal lëjt gan, din xgab mal guin ree rüjn naguiejn zianczi din gusa'n ree bejn xnejz Dios.
60002012	Gol gubajn zagdxe loj ree bén ad nünbeet laaman, zian majsi rnieeguijdx reeman lëjt yan, rëb reeman najdi benmal, per chi guguiaa reeman guial zagdxe na̱j ni cayüjndi, dxel guza't reeman laaman zagdxe, dxej ni yadëëd reeman cwent lojman.
60002013	Guial rliladxidi Dad Jesucrist, gol bazoob xtiidx gra ree bén rniabee loj guidxliuj guie. Gol bazoob xtiidx pristent rniabee xnaciondi
60002014	në xtiidx gobernador bén rxhiaalaman din gudëëdaman casti bén rüjn ree ni mal guilies tëëman xvalor ree bén rüjn ni zagdxe.
60002015	Din rën Dios güündi ni zagdxe ree din gucwëëzidi ro' ree bentont ad rignia't abi' rnieeguijdx reeman lëjt.
60002016	Zajc güündi zi'c rëndi, per ad por ziantzi güündi ni na̱j ni mal, gol been zi'c rayal güün ree xbejn Dios.
60002017	Gol gojp respejt gra bejn zi'c rayal, gol guyën ree bén rliladx Jesucrist, gol bidxeb Dios, gol gojp tëë respejt pristent rniabee xnaciondi.
60002018	Lëjt bén na̱j ree mojs, gol bazoob xtiidx ree xpatrondi, gol gojp tëë reeman respejt, ad bén najtzi ree benza'c raya tëë reeman lëjt, në ree bén na̱j bendxuudx.
60002019	Din zagdxe na̱j guial chu rdaan loj guialrzagdiaj, majsi ad rayaltaman laan, rdaanman laan guial rënman güünman ni ruladx Dios.
60002020	Bal chu lëjt rzagdiaj por ni mal rüjndi, achet lasajcan, per bal rzagdiajdi por ni zagdxe rüjndi abi' rdaandi loj guialrzagdiaj guin, laan lasajc delant loj Dios,
60002021	din par zian gulejman lëjt. Guzagdiaj Jesucrist por lëjt, zian balüüman lëjt xhienaag guibandi din chinalidi xnejzaman.
60002022	Ad yu'tczi dxej beenman dol abi' ni'qui tijb diidx rusquiee ad briit ro'man.
60002023	Chi rëb reeman diidxguijdx lojman, ad badxi'taman laan con diidxguijdx, chi basagzi reeman laaman, ad rëbtaman loj reeman guial yaguijx reeman ni cayüjnnë reeman laaman, graczan basa'nman loj Dios bén rüjn xguialguxtis zi'c rayal.
60002024	Guzagdiaj Jesucrist loj crüjz por dux tol ree persi babëëman dunuj ree lojn din yabajn ree zi'c rën Dios, abi' por lod bidxeelguijdxaman ma bayüjnman du luxdoo ree naya.
60002025	Gocli gubajndi zi'c xiil rzëëb, per yan ma najdi xbejn Jesucrist bén rën lëjt rajp tëëman lëjt zi'c tijb bén rajp xiil.
60003001	Në lëjt béngunaa ma yu' ree lacheel, gol bazoob xtiidx lacheelidi, din bal chu lacheelidi ad rliladxt xtiidx Dios, per chi guguiaa reex zi'c nabandi, dxel guililadx reex. Ad rüjnt naguiejn xhie guiëbidi loj reex,
60003002	chililadx reex guial guguiaa reex nabandi zi'c rayal rajp tëëdi laa reex respejt.
60003003	Chi rzujchaawidi, ad bal rdëdlaj rüjnchaaw guidxguijquidi ni'qui guial güündi ujs ganax ni or o gacwidi ganax lajd lasajc.
60003004	Mazri zagdxe na̱j guial güündi naguiejn gac luxdoodi naya delant loj Dios, gol gojc benza'c në bén chaawladx, din laan ad yu't dxej nitan, abi' laan mazri lasajc delant lojman.
60003005	Din zian gubajn ree béngunaa binal ree xnejzaman goc da't, bililadx reeman laaman bazoob tëë reeman xtiidx lacheel reeman.
60003006	Zian been Sara, bazoob xtiidx lacheelaman Abraham, abi' guneeman laaman “Dad”. Gaquidi zi'c xi'n Sara, bal rüjndi ni zagdxe sin guialrdxeb.
60003007	Ziangajc lëjt xinguiaaw, gol gubajnnë lacheelidi zagdxe, gol gojp reeman respejt ad guialzi najt reeman bén nada, rayal güündi zian guial në reeman rayal guialnaban tiblayaa razaladx Dios, guial najman benza'c. Zian gol gubajn, chitëë xhie gudxe' nawëëg lëjt chi cwedx guiniabidi laaman.
60003008	Zeel rnin loj gradi: Gol gubajnnë lasa'di zagdxe, gol bachajg lasa'di, gol been xgab tijbzi, gol guyën lasa'di zi'c rayal, gol gojc benza'c në bén chaawladx.
60003009	Ad yadxi'di ni mal rüjn ree bejn lëjt, ad yadxi'di diidxguijdx ni na reeman lojdi, gol gurejdx Dios din gagnëman laa reeman, din Dios gulej lëjt par gagnëman lëjt.
60003010	Din rëb loj xtiidxaman: Bén rën guiban zagdxe chu' tëë luxdooman zagdxe, rayal gapaman cudad ad guinieeman diidxguijdx ad guiniee tëëman diidx rusquiee.
60003011	Cwëëladxaman ni mal, güünman ni zagdxe güün tëëman naguiejn guibannë ree lasa'man zagdxe, zian rayal guibanman zianczi.
60003012	Din dux Dad ree Dios rniaj bén rüjn ree ni rënman rüjncwent tëëman xtiidx reeman chi rbejdx reeman laaman, per ralenman bén rüjn ree ni mal.
60003013	Achut güün lëjt ni mal, bal cayüjndi naguiejn güündi ni zagdxe.
60003014	Per xiquilbaadi bal cusagdiaj bejn lëjt guial cayüjndi ni zagdxe. Ad chu'di xgab ad guidxeb tëëdi por zian,
60003015	gol gojp respejt gol badxe'guijc tëë dux Dad ree Jesucrist. Gol guzujsin din yadxi'di xtiidx ree bén guiniabdiidx lojdi xcwent ni rliladxidi, per gol badxi' xtiidx reeman zagdxe con diidx zagdxe ree.
60003016	Gol gubajn zagdxe din guiguien guial achet ni mal yu'guijquidi din yaya'nxtu ree bén rnieeguijdx lëjt, guial rüjndi ni zagdxe rliladx tëëdi Jesucrist.
60003017	Mazri zagdxe na̱j sagdiaj bejn guial güünman ni zagdxe, bal zian rën Dios, luar sagdiajman guial güünman ni mal.
60003018	Din xt Jesucrist guzagdiaj, güjtaman tib voltzi por dux tol ree majsi ad beentaman dol, per güjtaman duxcwent ree nayajc ree béndol, zian guxhalaman nejz din gac yadxin ree loj Dios, güjtaman zi'c bénguidxliuj per babanman por xSprijtaman.
60003019	Chi gadaman yaban, wej xSprijtaman bigneenëman xsprijt ree bengüt lod nayaaw reeman.
60003020	Sprijt guin ree na̱j xsprijt ree bén ad bazoobt diidx tiamp gulal, chi guban Noé loj guidxliuj guie, chi gop Dios laa reeman pasens la'tgaj cayüjn Noé barcw, abi' xhujnzi bejn gulaa loj nijs banijt guidxliuj tiamp zii.
60003021	Nijs guin na̱j zi'c guialrirobnijs ni rulüü guial ma nayajc ree perdon. Guialrirobnijs guin ad rënt guiëban guial najn par gusian dux cuerp ree, rulüün guial caynaab ree loj Dios din yaya dux quiarguiejn ree, guial ma raya'p ree guialnaban cüb guial baban Jesucrist loj ree bengüt,
60003022	bén bayë'p xanyabaa abi' za'man xladbee Dios lod canabeeman anjl ree në ree sprijt ca' guialrniabee.
60004001	Zeel zi'c gudëd Jesucrist loj guialrzagdiaj, në lëjt rayal taan lojn. Din por guialrzagdiaj guin rüjn bejn dol tiblad,
60004002	din güünman zi'c rën Dios guidib xguialnabanman luar güünman zi'c na̱j xixgabaman.
60004003	Xchej da't gubajndi zi'c naban ree bén ad nünbeet Dios, gubajndi zi'ctzi guyëndi, beendi zi'ctzi gojc xixgab dxuudxidi, gu'di, badxajg lasa'di persi beendi nidxuux ree, guzüdx da'tidi, guyën tëëdi ni ad najt ree Dios, laan na̱j ni rbijxhladx Dios.
60004004	Per yan guial ad zinaltridi zi'c naban ree bén naban zian, zeel radxa loj reeman, rnieeguijdx tëë reeman lëjt.
60004005	Per rayal yadëëd reeman cwent loj Dios bén za' par güün xguialguxtisaman con ree bén naban në ree bén ma güjt.
60004006	Din në ree bén ma güjt biguiejn xtiidx Dios chi guban reeman loj guidxliuj guie, din guiban reeman loj Dios majsi par ree bénguidxliuj ma güjt reeman.
60004007	Ma zidyob dxej nit guidxliuj, zeel gol bastëdguien gol guzujsin tëë din cwedx guiniabidi Dios con guidib luxdoodi.
60004008	Ad yayanladxidi guial guiën lasa'di zi'c rayal, din bén rën lasa' rüjnman perdon majsi xhietëëz rüjnnë reeman laaman.
60004009	Bal yu' tijb xcompniaridi rniab luar lidxidi din yaya'nman, gol badëëdsii lidxidi con guidib luxdoodi ad yalenya'di.
60004010	Loj tijb gajdi ma banee Dios quiarguiejn din güündi ni rayal güündi. Zeel gol been lasa'di yudar con ni rajc rüjndi, din guiguien guial cayüjndi zi'c rayal con quiarguiejn ni bazaladxaman lojdi.
60004011	Bal chu lëjt ca' quiarguiejn par gulüü xcompniaridi, rayal guinieedi ni na̱j diidxli zi'c tal rëb loj xtiidx Dios, ziangajc bén ca' quiarguiejn par güünman yudar dux compniar ree, rayal güünman laan con gojl razaladx Dios lojman. Gra ni cayüjndi, gol beenan din guza't ree bejn Dios zagdxe por Jesucrist, bén rayal respejt në guialrniabee zianczi. Amén.
60004012	Gradi compniar raliduladx ree Jesucrist, rënan lëjt, zeel rnin lojdi, ad ru nawëëguidi guial zro' na̱j loj guialrzagdiaj cadëdidi, din laan na̱j zi'c prueb par lëjt. Ad rudi xgab chexc zeel cazajquidi zian.
60004013	Gol babaali chi cazagdiajdi zi'c guzagdiaj Jesucrist, din ziangajc yabaadi chi guguiaadi xbianiman dxej gui'taman stijb.
60004014	Xiquilbaadi bal chu na diidxguijdx lojdi guial zinalidi Jesucrist, din gra dxejczi za'në xSprijt Dios lëjt, bén ca' guialrniabee.
60004015	Achet lasajc bal cazagdiajdi guial bagüjtidi bejn, o por guialgubaan, o por guial rüjndi ni mal o guial rudi lod ad rayaltidi.
60004016	Per bal chu cazagdiaj guial zinalaman xnejz Jesucrist, ad rayalt yatuman, rayal gudëëman quixtëë loj Dios guial ma najman xbejn Jesucrist.
60004017	Gol gogbee, guial rtiëjb Dios rzagdiaj ree xbejnman din guzoob reeman diidx, abi' bal dunuj ree nayajc ree xbejnman cayza'c ree zian, xhieczi naag sac ree bén ad rënt guzoob xtiidxza'caman.
60004018	Nacli ree bén zinal xnejz Dios nawëëg na̱j guial yaguiaj reeman xanyabaa, piorli ree béndol bén ad nünbeet ree Dios, xhieczi naag na̱j luar lod yayal reeman.
60004019	Zeel bén cazagdiaj ree zi'c na̱j xixgab Dios, rayal gusnuu güün reeman ni zagdxe gusa'n tëë reeman gran loj Dios, laaman gagnë laa reeman. Laaman bazaladx guialnaban rüjn tëëman zi'c rayal.
60005001	Yan rënan gudëdan consejw loj ree bén rniabee ree lojdi, naj guial ca'n guialrniabee zi'cgajc laa reeman, na̱j tëën testiw xcwent ni guzagdiaj Jesucrist, zi'cgajc laa reeman guguian xbianiman dxej gui'taman stijb, zeel rënan guiën nine ree loj reeman.
60005002	Rnin lojdi, gol gunaj ree xbejn Jesucrist, bén rayal ree gulüüdi din gusnuu chinal reeman xnejz Dios. Ad güündi dxiin guin guialzi ragbeedi rayal güündi laan, gol beenan guial yu'di gan güündi laan, con guidib luxdoodi gol beenan, ad bal güündi laan guialzi rzëëbladxidi milia.
60005003	Ad guial ca'tidi guialrniabee din nabeedi zi'c tal rëndi, rayal guibandi zagdxe din guguiaa ree bén rliladx Jesucrist din guiban reeman zian,
60005004	din chi gui't bén rniabee dunuj ree stijb, dxel guneeman tijb niza'cdxoon ni ad yu't dxej nit.
60005005	Ziangajc lëjt xinguiag, gol bazoob xtiidx ree bengol. Gradi zi'c xinguiag ree zi'c ree bengol, gol been naya gol bazoob tëë xtiidx ree xcompniaridi, din: Ralen da't Dios bén rüjn ree benro', per dád benza'can con ree bén rüjn naya.
60005006	Zeel gol been naya loj Dios, bén ca' gra guialrniabee, din guiliesaman xvaloridi chi guidxin dxej.
60005007	Gol basa'n gra xgab yu'di loj Dios, din laaman rniaj lëjt.
60005008	Gol guzujsin, gol gojp cudad, din xindxab xin ralen da't lëjt, za'x zi'c tijb beedx rliaan, rguiilix chu güünx gan.
60005009	Zeel ad tiëbidi güünx lëjt gan, gol guzujdxi'ch loj ni rliladxidi, din ragbeedi guial zi'c cazagdiajdi, ziangajc cazagdiaj ree bén rliladx Jesucrist guidib guidxliuj.
60005010	Per chi ma gudëdidi ta'n loj guialrzagdiaj, dxel gagnë Dios din gusnuu güündi naguiejn guibandi zi'c rënman, su tëëdi rejs, sudxi'chidi, gap tëëdi segur guial zinalidi xnejzaman. Laagajcaman na̱j Dios cayüjn dunuj ree yudar loj gra ni cayza'c ree, abi' ma gulejman dunuj ree din yayal ree tiblayaa lod rniabeeman guial nachajg ree Jesucrist.
60005011	Laaman rayal respejt, din tijbzi laaman ca' guialrniabee zianczi. Amén.
60005012	Silvan, tijb dux compniar ree, bén ragbeen naban zi'c rën Dios, laaman been gui'ch guie din ganin lojdi tio'p choon diidx, par gunen lëjt consejw nëtëë par gugojnan lëjt guial diidxli rën Dios lëjt, zeel gol basnuu gol guyënman gol guyën tëë lasa'di.
60005013	Bén rliladx ree Jesucrist, bén ma gulej Dios zi'cgajc lëjt, bén zojb ree Babilonia, rugajpdioz reeman lëjt. Në Marcw xin nünan zi'c da xi'nan rugajpdioz lëjt.
60005014	Guial rën lasa'di, gol bagajpdioz lasa'di xhietëëz horan radxaaglojdi. Yabe'cdxe Dios luxdoodi guial ma nuchajguidi Jesucrist.
61001001	Naj, Simón Bëd, najn tijb xi apóstol Jesucrist rün tëën sirv lojman, cucan gui'ch guie par lëjt guial rajpidi lasa'gajc guialrliladx za'cdxoon ni raya'pan, yan guial ma naya du luxdoo ree por ni been Jesucrist, Dios raliduladx ree, bén rabëë bejn ree loj dol.
61001002	Güünle' Dios lëjt mazri, yabe'cdxe tëëman luxdoodi guial ma nünbeedi laaman në dux Dad ree Jesucrist.
61001003	Por xguialrniabee Dios ma baneeman gra ni rayaadx ree, din yaya'p ree guialnaban tiblayaa, yabajn tëë ree naya delant lojman, din ma naguieenbee ree Dios bén gule dunuj ree guial ca'man guialrniabee naj tëëman benza'c.
61001004	Zeel ma beenman promejs du loj ree, promejs naroob ree ni lasajc ree, abi' por laa reen ma yu' xSprijt Dios luxdoodi, ma been tëëdi tiblad gra ree ni ad rüjnt sirv në ree ni mal riga' loj guidxliuj guie.
61001005	Zeel gol been naguiejn por guialrliladx ni rajpidi gol gubajn zagdxe, din guial guibandi zagdxe, dxel mazri ma gagbeedi xhienaag guibandi.
61001006	Abi' guial gagbeedi xhienaag guibandi, ma zajc gucwëëz xixgabmalidi, abi' guial gucwëëzidi xgabmal guin ree, ma zajc gapidi pasens, abi' guial gapidi pasens, ma zajc guibandi naya delant loj Dios,
61001007	dxel guial guibandi naya delant lojman, ma zajc guiën lasa'di, abi' guial guiën lasa'di, ma zajc guiëndi gra ree bejn.
61001008	Bal yu'guijquidi nine ree cusnuu tëë cayüjndi naguiejn guibandi zian, dxel ad naban xlia'tzidi, ad beenbee xlia' tëëtidi dux Dad ree Jesucrist.
61001009	Per bén ad rüjnt naguiejn guiban zian, laaman na̱j zi'c tijb bénlutia'p o zi'c tijb bén ad ruguiaat zijt, ma bayanladxaman guial biquied Dios xtolaman ni beenman guia'xchej.
61001010	Zeel rnin lojdi, compniar raliduladx ree Jesucrist, zi'c ma bacaabee Dios lëjt ma gulej tëëman lëjt, gol been naguiejn gol guzudxi'ch loj xnejzaman, din bal sudxi'chidi, ad zayajbtridi loj dol.
61001011	Zian gapidi nejz nali din chu'di lod rniabee dux Dad ree Jesucrist tiblayaa, bén babëë dunuj ree loj dol.
61001012	Zeel zianczi ganin nine ree lojdi din gusaaladxidi laa reen, majsi ma ragbeedan, majsi ma zinal tëëdi ni diidxli ni ma bacaagdiajguidi.
61001013	La'tgaj nabanan loj guidxliuj guie, naladxan rayal gunen consejw lojdi con ree diidx guin.
61001014	Din por dux Dad ree Jesucrist ma gogbeen guial ma zidyob dxej yazaan loj guidxliuj guie.
61001015	Zeel cayün da'tan naguiejn rnienë'n lëjt, din gusaaladxidi da diidxan majsi ma güjtan.
61001016	Chi ranan lojdi xhienaag na̱j xguialrniabee Jesucrist xhie tëë naag gui'taman stijb, ad balëëguijctan ni banan lojdi. Din con quijb du lojn baguiaan xbianiman
61001017	chi biguien cha' Dios diizd xanyabaa, gulesaman xvaloraman baza't tëëman laaman zagdxe, rëbaman: “Xin guie na̱j da xi'nan, rënan laax rabaanë' tëën laax.”
61001018	Abi' dunujn nayajc bén biguien cha' Dios diizd xanyabaa chi nadxu'në'n Jesús ruguia' zii, lod biguien xbianiman.
61001019	Zianan zeel mazri raliduladxan ni rëb ree bén badëëd xtiidx Dios loj ree bejn, zeel zagdxe na̱j bal yu'guijquidi ni rëb reeman, din xtiidx reeman na̱j zi'c tijb guij rusni lod nacay la'tgaj rareguiaal. Yan ziangajc lëjt chaawladx cusnuu cayagbeedi xcwent Dios xt chi gui't Jesucrist stijb, bén na̱j bajl rusni par dunuj ree, dxel ma gagbeedi graczan zi'c tal najn.
61001020	Per gol gogbee guial ni'qui tijb xtiidx Dios ad zajct chignia' bejn por xixgabzaman.
61001021	Din bén badëëd ree xtiidx Dios loj ree bejn, ad guneet reeman xtiidxaman zi'c goczi xixgab reeman, gunee reeman ni basajb xSprijt Dios guijc reeman.
61002001	Zian zi'c guyu ree bén rusquiee loj ree bén Israel tiamp gulal rëb reeman rudëëd reeman xtiidx Dios loj ree bejn, ziangajc chu' ree bén rusquiee gulüü lëjt ni rusquiee ree, yaguiil reeman mod din gulüü reeman lëjt ni ad najt diidxli par gagdxadi. Ad zatiëjbt reeman nabee Jesucrist laa reeman, majsi baguijxaman xtol reeman, zeel ad zaglaat gunijt Dios laa reeman.
61002002	Per zien ree bejn chinal guiban nadxuudx zi'c naban reeman, abi' por laa reeman guinieeguijdx ree bejn xtiidxza'c Dios.
61002003	Abi' guial rzëëbladx reeman milia, yaguiil reeman xhie ni rusquiee gulüü reeman lëjt din tia' reeman xmiliadi, per ziangajc ad zalaat reeman loj xcasti Dios ni cabëz laa reeman, din diizd gocli mal yu' casti ni yayal ree bén rüjn zian.
61002004	Ad beent Dios perdon anjl ad bazoobt ree xtiidxaman, guxhaalaman laa reeman gabijl, abi' nada'cw reeman lod nacay da't, cabëz reeman dxej güün xguialguxtisaman.
61002005	Ad been tëëtaman perdon benmal guyu ree tiamp gulal, banijtaman laa reeman con nijs. Tijbzi Noé bén balüü xhienaag chinal ree bejn xnejz Dios, laazaman na̱j bén gulaa con zagajdx ree bejn.
61002006	Ziangajc chi been xguialguxtis Dios con ree guiedx Sodoma në Gomorra, baze'caman laa reen xt bayajc reen cobdëj, abi' laan na̱j ejempl par ree bén guiban nadxuudx zi'c ree bén guiedx zii ree.
61002007	Per baslaa Dios bén brii laj Lot, bén guban zi'c rën Dios guyu tëëman xgab guial baguiaaman zi'c guban ree benmal guin.
61002008	Abi' guial gubajnman zagdxe, zeel guixie guixie guyunaya da'taman por ree nidxuudx biguiejnman baguiaa tëëman been ree bén guin.
61002009	Rajc rüjn Dios yudar bén ruzoob ree xtiidxaman xhietëëz loj prueb cadëd reeman, abi' ma na̱j xhie güünnëman benmal ree dxej güün xguialguxtisaman.
61002010	Laan na̱j ni yayal ree bén naban zi'ctzi rën reeman, ad rënt reeman nabee Jesucrist laa reeman, dád nad reeman, ad ratut reeman, ad rdxeb tëët reeman rnieeguijdx reeman bén na̱j ree xianjl Dios.
61002011	Abi' ni'qui ree xianjl Dios, majsi rajp reeman mazri gojl në guialrniabee, per achet diidxguijdx rëb reeman lojman contr laa reeman.
61002012	Lasa' ree bén guin naban reeman zi'c ree be, ad yu't xquiarguiejn reeman abi' rnieeguijdx reeman ni ad rignia't reeman, guidiblagaa rüjn reeman ni rëntzi reeman sin xgab. Zi'c ree be zëëdzi reeb loj guidxliuj guie par guiniaaz reeb din guiët reeb, ziangajc laa reeman por nidxuudx rüjn reeman ma cusëëb laagajc reeman,
61002013	abi' yaguijx reeman gra ni rüjnnë reeman bejn ree. Rabaa da't reeman guial rüjn reeman ni dxuudx ree, ni natu ree. Na̱j reeman zi'c tijb manch, ruxhiin reeman lanij rüjndi chi rawidi tijbzi, abi' rabaa da't reeman guial rusquiee reeman lëjt.
61002014	Ad zajct guguiaa reeman tijb béngunaa sin guial ad züjnt reeman xgabdxuudx, ad rucwëëzt rüjn reeman dol rusquiee tëë reeman bén ad rignia'za'ct ree xtiidx Dios din güün reeman dol, abi' dád nasin reeman par güün reeman gan ni rzëëbladx reeman, laa reeman ma na̱j par yayal reeman xcasti Dios.
61002015	Ad zinaltri reeman xnejzaman, ma bidxaa zi'c naban reeman, ma zinal reeman ni been Balaam bén badëëd xtiidx Dios loj ree bejn, xi'n bén brii laj Beor, chi guyënman nüjnman gan milia por ni mal nüjnman.
61002016	Per chi zëman ziguieenman ni mal guin, bacwëëz Dios laaman, basneeman xburaman zi'c tijb bejn, zian bacwëëz Dios xixgabtontaman.
61002017	Yan bén rusquiee cuzat reen lojdi na̱j reeman zi'c bizë ni ad yu't nijs, zi'c za̱j ni ad nët guia, zeel rayal reeman lod nacay da't lod ad yu' tëët dxej yarii reeman.
61002018	Ganax ree diidx nabë rü reeman, diidx ad rüjnt ree sirv, rëb reeman guial achet güünan guiban bejn zi'ctzi rënman, abi' zian rusquiee reeman bén qui cusa'nri ree nejzmal.
61002019	Rëb reeman guial achut rayal nabee bejn, per ad rignia't reeman guial nidxuudx rüjn reeman rniabee laa reeman, din graczi ni ad rajct rucwëëz rüjn ree bejn, laan na̱j ni rniabee laa reeman.
61002020	Chi ma beenbee ree bejn dux Dad ree Jesucrist guial laaman na̱j bén babëë dunuj ree loj dol ma basa'n tëë reeman nidxuudx yu' ree loj guidxliuj guie, abi' rtiëjb reeman rniabeen laa reeman stijb, dxel piorli guiban reeman guial chi gad reeman güünbee laaman.
61002021	Zagdxeli na̱j ad nüjnbeet reeman xnejzaman, guial beenbee reeman laan abi' basa'n reeman xtiidxza'caman ni ma biguiejn reeman.
61002022	Con laa reeman rajc cumplid diidx ni rëb: “Rayaw bë'cw ni bayëbib, guiáad cüch qui gojzri con nijs naya rayub loj nizbajn.”
61003001	Gradi compniar raliduladx ree Jesucrist, rën da'tan lëjt, nine na̱j gui'ch rarojp rxhialan par lëjt. Loj grop gui'ch guie cayünan naguiejn ganenë'n lëjt din güündi xgab zi'c rayal.
61003002	Gol basaaladx ni rëb ree bén badëëd xtiidx Dios loj ree bejn tiamp gulal, gol basaaladx tëë xtiidx dux Dad ree Jesucrist, bén babëë dunuj ree loj dol, xtiidxaman ni balüü ree apóstoles lëjt.
61003003	Gol badxe'guijc, chi ma zidyob nit guidxliuj, chu' ree bén guze' lëjt abi' guiban reeman zi'ctzi rën reeman.
61003004	Abi' na reeman lojdi: “¿Gon promejs been Jesucrist guial gui'taman stijb? Ma güjt gra ree dux béngulal ree, abi' graczi ni yu' loj guidxliuj guie sta naj gajc diizd chi gocchaaw guidxliuj.”
61003005	Na reeman zian, guial ad rënt reeman yayagbee reeman guial diizd tiamp gulal mal yu' xanyabaa në guidxliuj abi' por xguialrniabee Dios brii guidxliuj guin loj nijs.
61003006	Gojc xchej, dxel con nijs gajc banijt Dios bén gocli ree.
61003007	Per xanyabaa në guidxliuj raguiaa ree yan, ma na̱j guial gunijt Dios laa reen con bajl por xguialrniabeeman dxej ni güün xguialguxtisaman con ree bén ad ruzoobt xtiidxaman.
61003008	Zeel rnin lojdi, compniar raliduladx ree Jesucrist, ad bal yayanladxidi, guial par dux Dad ree Dios tib dxej na̱j zi'c timil ijz, guiáad timil ijz na̱j zi'c tib dxej.
61003009	Ad cayaglaataman par güün cumplid xpromejsaman, zi'c naladx garol ree bejn, rajpaman pasens, din ad rëntaman guial nit bejn delant lojman, rënman guial gra bejn yayagbee laaman.
61003010	Zi'c tal ri't tijb béngubaan achut ragbee gui'taman, zian guidxin dxej gui't dux Dad ree Jesucrist stijb, nadxeb da't gac naquie' chi nidloj xanyabaa, guiáad gra ree ni yu' xanyabaa guin, gunijt Dios laa reen con bajl, në guidxliuj con gra ree ni yu' lojn, con bajl gunijt Dios laa reen.
61003011	Yan, guial ma ragbeedi xhienaag nit guidxliuj, rüjn naguiejn guibandi naya sin dol zi'c rën Dios.
61003012	Con gan gol gulëjz dxej ni ma gulejman, dxej ni guze'caman xanyabaa në gra ni yu' xanyabaa, zi'cgajc guidxliuj con gra ni yu' lojn, con bajl gajc nit reen dxej zii.
61003013	Per dunuj ree caylëjz ree xanyabaa cüb në guidxliuj cüb zi'c ma been Dios promejs, ni gac zi'c tal rënman.
61003014	Zeel rnin lojdi compniar raliduladx ree Jesucrist, la'tgaj cabëzidi gac ree ni guin, gol been da't naguiejn din guidxaagloj Dios lëjt naya sin dol, riga'dxenë tëë lasa'di.
61003015	Gol badxe'guijc, guial dux Dad ree Dios cayajpaman dunuj ree pasens, din yaya'p ree tiamp yasa'n dux tol ree din yaye'c ree lojman. Abi' dux compniar ree Pab, bén rayën da't ree, ziangajc naman lojdi loj ree xtiidxaman, zi'ctzi na̱j quiarguiejn ni bazaladx Dios lojman.
61003016	Gra loj ree xtiidxaman naman lojdi ni canin lojdi. Per yu' lajt loj ree gui'ch guin lod na̱j nawëëg guial chignia' bejn, dxel bén ad rajctczi ree në ree bén ad zinalt xtiidx Dios con guidib luxdoo, ruchaa reeman ni rën guiëb xtiidx Pab, zi'cgajc rüjnnë reeman ni zëëd ree loj xtiidx Dios, zeel laagajc reeman cusëëb laa reeman.
61003017	Compniar raliduladx ree Jesucrist, rënan lëjt, zeel yan guial ma ragbeedi nine ree, gol gojp cudad chitëë güün ree bén rën ree gusquiee lëjt gan, chitëë gucwëëz sudxi'chidi loj xnejz Dios.
61003018	Zagdxeli gol been naguiejn güünbeedi mazri dux Dad ree Jesucrist, bén baguijx dux tol ree, gol been tëë naguiejn gagbeedi mazri guial rën da'taman dunuj ree. Laaman rayal respejt gra tiampczi.
62001001	Gui'ch guie na̱j par gugojnan lëjt xcwent Jesucrist, bén mal yu' gocli diizd chi gad guidxliuj gacchaaw. Ma bacaagdiajgan, ma baguiaan ni beenman, baguiaan laaman zagdxe, ma baqui' tëën laaman con quijb du yaan. Laaman na̱j bén runee guialnaban,
62001002	ma bi'taman loj guidxliuj, ma baguiaan laaman, dunujn nayajc testiw ragojn tëën lëjt xcwentaman. Laaman na̱j bén runee guialnaban tiblayaa, najman bén guzunë Dios diizd gocli bi't tëëman loj guidxliuj.
62001003	Zeel ragojnan lëjt ni ma baguiaan ni ma baguiejn tëën din gaquidi tijbzi con dunujn zi'c nayajcan tijbzi con dux Dad ree Dios con xi'nman Jesucrist.
62001004	Ragojnan lëjt nine ree loj gui'ch guie din chu' luxdoodi zagdxe, zi'c yu' du luxdoon zagdxe.
62001005	Ni ne na̱j ni balüü Jesucrist dunujn, yan ragojnan lëjt guial na̱j Dios biani, achetczi dol nabannëman.
62001006	Bal yaguie'ch ree nadxu'në' reeman abi' zunaal gajc ree nejz mal rasquiee ree ad zunaalt ree diidxli.
62001007	Per bal yunaal ree xbiani Dios zi'c za'man, guial achet xtolaman, dxel ma nayajc ree tijbzi con du lasa' ree. Abi' xrejn xi'nman Jesucrist chiquied gra dux tol ree.
62001008	Bal yaguie'ch ree achet dux tol ree yu', rasquiee dunuj gajc ree, ad cayguie'ch tëët ree diidxli.
62001009	Per bal yaxhoobdol ree loj Dios, rayagbee ree zagdxe guial güünman ni naman, güünman perdon dux tol ree, chiquied tëëman gra ni mal yu' du luxdoo ree.
62001010	Per bal yaguie'ch ree ad waguieent ree dol, raguieen reeman zi'c bénrusquiee, ad raliduladx tëët ree xtiidxaman.
62002001	Xi'n, rucan nine ree par lëjt chitëë güündi dol. Per bal chu lëjt rüjn dol, raya'p ree bén guiniee por dunuj ree loj Dios, laaman na̱j Jesucrist bén ad wayüjntczi dol.
62002002	Por xguialgüjtaman na̱j dux tol ree perdon, abi' ad dux toltzi ree, në gra xtol ree bénguidxliuj.
62002003	Bal razoob ree xtiidx Dios, zian raya'p ree segur guial ma naguieenbee reeman zagdxe.
62002004	Per bal chu rëb: “Nünbeen Dios”, abi' ad ruzoobtaman xtiidxaman, rusquieeman, din ad walit ni rëbaman.
62002005	Per bénruzoob xtiidxaman, diidxli rënman laaman con guidib luxdooman, zian rayagbee ree guial ma nabajnnë' reeman.
62002006	Bén rëb nabannëman Dios, rayal guibanman zi'c guban Jesucrist.
62002007	Gradi compniar raliduladx ree Jesucrist, diidx canin lojdi yan ad diidx cübt reen, xtiidx gajc Jesucristan ni ma biguiejndi diizd yaloj, laagajcanan canin lojdi yan.
62002008	Per canin laa reen zi'c rulüü diidx cüb reen, din por Jesucrist në por lëjt ma rguien guial ma cusa'ndi ni mal abi' zinalidi ni zagdxe.
62002009	Bal chu rëb zinal xnejz Dios abi' ralen lasa'man, sta zinalaman nejz mal.
62002010	Bén rën lasa' zinalaman xnejz Dios, abi' ma na̱j nawëëg guial güün dol laaman gan.
62002011	Per bén ralen lasa', nabanman loj nejz mal, ad ragbeetaman ban cheman, din nejz mal guin basa'n laaman zi'c tijb bénlutia'p.
62002012	Xi'n, rucan gui'ch guie par lëjt, din ma gojc xtolidi perdon por xguialrniabee Jesucrist.
62002013	Cucan nine ree par lëjt guial najdi bén ma rignia' mazri chunin na̱j Jesucrist. Bén ma yu' gocli diizd chi gad guidxliuj gacchaaw, cucan ni ne ree par lëjt bén ma rignia' ta'n chunin na̱j Jesucrist din ma beendi gan ad züjntidi ni zëëd loj xindxab, cuca tëën nine ree par lëjt bén qui guzulojri ree cayignia' chunin na̱j Jesucrist din ma nünbeedi dux Dad ree Dios.
62002014	Bacan nine ree par lëjt guial ma rignia'di mazri chunin na̱j Jesucrist bén ma yu' gocli diizd chi gad guidxliuj gacchaaw, baca tëën nine ree par lëjt guial ma rignia'di ta'n chunin na̱j Jesucrist, din za'dxi'chidi zinal tëëdi diidxli xnejz Dios con guidib luxdoodi, ma been tëëdi gan ad züjntidi ni zëëd loj xindxab.
62002015	Ad sëëbladxidi ni ad najt zagdxe ni rüjn ree bejn loj guidxliuj, bal chu rën mazri ni riga' loj guidxliuj guie, ad rëntaman dux Dad ree Dios,
62002016	din achetczi ni mal yu' loj guidxliuj guie zëëd loj Dios, ni rajc gajc loj guidxliuj guien, rüjn reeman zi'c na̱j xixgab dxuudx reeman, rzëëbladx reeman gap reeman gra ni ruguiaa reeman, rüjn tëë reeman benro' por gra ni rajp reeman.
62002017	Per guidxliuj guie yu' dxej nitan con guidib ni mal yu' lojn, per bén naban zi'c rën Dios rajpaman guialnaban tiblayaa con laaman.
62002018	Xi'n, rnin lojdi ma zidyob dxej nit guidxliuj, din ma biguiejndi guial rayal gui't tijb bén su contr Jesucrist guiëb tëëman laaman na̱j Jesucrist. Yan zien ree bén ralen laaman ma balüüloj, zeel rayagbee ree guial ma zidyob dxej nit guidxliuj.
62002019	Bén ralen ree Jesucrist, duloj gajc ree brii reeman nayajc ree bén rliladx Jesucrist, per diidxliczi ad najt reeman dux bejn ree, din bal niajc reeman dux bejn ree, naya'n reeman duloj ree guial raliladx ree Jesucrist, per gojc nine din guiguien guial ad grat reeman na̱j dux bejn ree.
62002020	Jesucrist banee xSprijt Dios lojdi, abi' por laaman gradi ma ragbee ni na̱j diidxli.
62002021	Cucan nine par lëjt, ad guial ad ragbeetidi conin na̱j ni diidxli, cucanan guial ma ragbeedan, abi' lëjt ragbee guial ni'qui tijb ni rusquiee ad zajct gui't loj ni diidxli guin.
62002022	Yan, ¿chu na̱j bén rusquiee? Bén rusquiee na̱j bén rëb guial ad Jesúst na̱j bén guxhaal Dios loj guidxliuj. Bén rëb zian na̱j zi'cgajc na̱j bén za' contr Jesucrist guial ad rliladxtaman Dios ni'qui xi'nman Jesucrist.
62002023	Din chutëëz bén rëb guial ad najt Jesucrist Xi'n Dios, laaman ad nünbeet dux Dad ree Dios, per bén rëb Jesucrist na̱j Xi'n Dios në dux Dad ree Dios nünbeeman.
62002024	Zeel gol binal diidx ma biguiejndi diizd guia'xchej chi bililadxidi Jesucrist. Bal chinalidi diidx guin ree, dxel ziz nabannëquidi dux Dad ree Dios con xi'nman Jesucrist.
62002025	Abi' ni ma rëb Jesucrist guneeman na̱j guialnaban tiblayaa.
62002026	Cucan diidx guie ree par lëjt por ree bén rën gusquiee lëjt.
62002027	Per nabannëdi xSprijt Dios, bén banee Jesucrist, ad riaadxtidi bén gulüü lëjt, din Sprijt guin gajc rulüü lëjt gra, abi' ganax diidxli ad ni rusquieet, zeel gol gubajn zi'c rniabeeman din gusnuu gaquidi tijbzi con Jesucrist.
62002028	Yan rnin lojdi xi'n, gol binal xnejz Jesucrist, chitëë yadxeb ree chi gulüülojman, ad zaya'nxtu tëët ree lojman chi gui'taman.
62002029	Lëjt ragbee guial rüjn Dios zi'c rayal, ragbee tëëdi guial graczi ree bén rüjn zi'c rayal, laa reeman na̱j xi'n Dios.
62003001	Gol been xgab, plact rën dux Dad ree Dios dunuj ree, zeel balëë dulaj ree xi'n Dios, abi' waliczan nayajc ree xi'nman. Per bén ad zinalt ree xnejz Dios ad nünbeet reeman dunuj ree zi'c xi'nman, din ad nünbeet reeman laaman.
62003002	Gradi compniar raliduladx ree Jesucrist, rënan lëjt, rnin lojdi: Ma nayajc ree xi'n Dios, majsi ad rayagbeet ree xhienaag yayajc ree chi gui't Jesucrist stijb, per raya'p ree segur guial yayajc ree zi'c najman, din xt nadxel yaguiaa ree diidxliczi xhienaag najman.
62003003	Graczi ree bén rliladx guial gac zian, rüjn reeman naguiejn guiban reeman naya delant loj Dios zi'c laaman, guial achet xtolaman.
62003004	Per graczi ree bén ad zinalt ni rniabee Dios, cayüjn reeman dol, din dol na̱j guial ad rüjnt reeman ni rniabeeman.
62003005	Lëjt ragbee guial bi't Jesucrist loj guidxliuj din chiquiedaman xtol ree bejn, abi' laaman ad guyutczi dxej ad yu' tëët dxej nüjnman dol.
62003006	Zeel bén na̱j ree tijbzi con laaman rüjn reeman naguiejn ad rüjnt reeman dol, per graczi bén rüjn dol zianczi ad wayignia't reeman chu najman, ad wayünbee tëët reeman laaman.
62003007	Xi'n, ganin lëjt, ad bal tiëbidi chu gusquiee lëjt, din bén cayüjn ni rën Dios, laaman naya delant lojman zi'c naya Jesucrist delant lojman.
62003008	Per bén yu' loj dol xbejn xindxaban, din xindxab rüjn dol diizd yaloj, abi' Jesús Xi'n Dios bi'taman loj guidxliuj par zianczi din güünman gan loj xguialrniabee xindxab.
62003009	Zeel ni'qui tijb ree bén ma zinal xnejz Dios ad rusnuutri rüjn dol, din ma nabannëman Dios, ad rayal tëëtri güünman dol din ma najman xi'nman.
62003010	Laa rguien gajc chu reenin na̱j xi'n Dios chutëë reenin na̱j xi'n xindxab, din chutëëz ad rüjnt ni rën Dios ad rën tëët lasa'man, dxel ad najtaman xi'n Dios.
62003011	Abi' lëjt ma biguiejndi xtiidx Dios diizd guia'xchej guial rayal yayën dulasa' ree.
62003012	Ad rayalt yaguieen ree zi'c been Caín, cwëjbaman gunabee xindxab laaman, zeel bagüjt bijchaman. Caín been zian, din beenman ganax ni mal, guiáad bijchaman been ni zagdxe.
62003013	Zeel gradi compniar raliduladx ree Jesucrist, ad gagdxadi bal yalen ree bénguidxliuj lëjt guial ma zinalidi xnejz Dios.
62003014	Dunuj ree rayagbee guial ad nayajct ree zi'c bengüt par laaman, ma raya'p ree guialnaban delant lojman, guial rayën du lasa' ree. Per bén ad rënt lasa', sta najman zi'c bengüt par Dios.
62003015	Graczi bén ralen lasa' najman zi'c bén rugüjt bejn, abi' lëjt ragbee, tijb bén rugüjt bejn ad rajptaman guialnaban tiblayaa delant loj Dios.
62003016	Ma rayagbee ree conin na̱j guial rën lasa', guial güjt Jesucrist por dunuj ree, yan ziangajc dunuj ree rayal yayën dulasa' ree xt yayëjt ree por laa reeman.
62003017	Per bal chu tijb dunuj ree ad riaadxt xhienin loj guidxliuj guie abi' ruguiaaman tijb bén cayaadx laan abi' ad rüjntaman laaman yudar, dxel, ¿xhienaag guiëbaman guial rënman Dios?
62003018	Xi'n, ganin lëjt, ad con diidxtizi yaguie'ch ree guial rayën dulasa' ree, rayal guiguien guial rayën dulasa' ree por ni raguieen ree.
62003019	Zian rayagbee ree cayzoob ree xtiidx Dios, abi' raya'p ree segur guial cayguieen ree ni rayal yaguieen ree delant lojman.
62003020	Per bal cayguieen ree zian abi' sta ragbee du luxdoo ree guial ad cayguieent ree zi'c rayal, rayal yayagbee ree guial Dios na̱j mazri benro' guial duloj ree, abi' laaman ragbee gra.
62003021	Zeel zi'c rënan lëjt rnin lojdi, bal ragbee du luxdoo ree guial cayguieen ree ni zagdxe, dxel raya'p ree segur guial cayguieen ree ni zagdxe delant loj Dios.
62003022	Laaman gunee graczi ni yanaab ree lojman guial razoob ree xtiidxaman ni rniabeeman, abi' raguieen ree naguiejn raguieen ree ni ruladxaman.
62003023	Ni ne na̱j ni rniabeeman yaguieen ree guial yaliduladx ree Jesucrist na̱j xi'nman yayën tëë dulasa' ree zi'c gunabeeman dunuj ree.
62003024	Bén rüjn ree ni rniabee Dios, laa reeman nabannë Dios abi' Dios nabannë laa reeman, rayagbee tëë ree guial za'man con dunuj ree por xSprijtaman bén baneeman duloj ree.
62004001	Gradi compniar raliduladx ree Jesucrist, rënan lëjt, rni tëën lojdi: ad rliladxidi chutëëz bén rëb rnieeman xtiidx Dios. Yaloj xgaj gol gogbee zagdxe bal wali reeman xtiidx Diosan rniee reeman o ad laatanan ya, din loj guidxliuj guie ziza zien ree bén rusquiee, rëb reeman rniee reeman xtiidxaman.
62004002	Yan din gagbeedi chu reenin rniee xtiidx Dios: Laa reeman na̱j bén rliladx guial Jesucrist bi't zi'c bénguidxliuj. Bén rliladx ree zian yu' xSprijt Dios luxdoo reeman.
62004003	Per bén ad rliladxt ree zian ad yu't xSprijtaman luxdoo reeman, laa reeman na̱j bén ralen Jesucrist. Ma biguiejndi guial rayal gui't tijb bén su contr laaman. Abi' diizd yan ma za' sprijt guin guidxliuj, zeel zien ree bén ralen Jesucrist ma yu' loj guidxliuj guie.
62004004	Per lëjt xi'n ma najdi xi'n Dios, guiáad ree bén ralen Jesucrist ad zajct güün reeman lëjt gan, din mazri naroob guialrniabee ca' bén nabannë lëjt guial loj bén nabannë bén zinal ree nejz mal loj guidxliuj guie.
62004005	Bén za' ree contr Jesucrist rüjn reeman xgab tijbzi ni riga' loj guidxliuj guie rniee reeman, guiáad ree bén ad rliladxt Jesucrist rüjncwent reeman ni rëb reeman.
62004006	Per dunuj ree ma nayajc ree xbejn Dios, abi' bén ma nünbee ree Dios rucaagdiajg reeman ni ranee ree, guiáad ree bén ad nünbeet Dios ni'quid rüjncwentt reeman ni ranee ree, zian rayagbee ree chu nabannë xSprijt Dios bén rulüü dunuj ree diidxli chutëënin nabannë sprijt ni rulüü ganax ni rusquiee.
62004007	Rënan lëjt, rnin lojdi rayal yayën dulasa' ree, din guialrën lasa' zëëd loj Dios. Gra bén rën lasa' na̱j xi'n Dios nünbee tëë reeman laaman.
62004008	Abi' bén ad rënt lasa' ad wayünbeetaman Dios, din guialrën lasa' zëëd loj Dios.
62004009	Balüü Dios guial rënman dunuj ree, din majsi tijbzi xi'nman Jesucrist, guxhaalaman laaman guidxliuj din yaya'p ree guialnaban delant loj Dios por laaman.
62004010	Rën Dios dunuj ree. Ad dunujt ree bayën laaman, yaloj laaman guyën dunuj ree, zeel guxhaal xi'nman Jesucrist persi güjtaman por dux tol ree, zeel ma yu' perdon par dunuj ree.
62004011	Rënan lëjt, zeel rnin lojdi, zi'c rën Dios dunuj ree, ziangajc rayal yayën dulasa' ree.
62004012	Majsi achut waguiaa laaman, per bal rayën dulasa' ree, nabannë'qui ree Dios, abi' diidxli rayën reeman.
62004013	Dunuj ree rayagbee guial nabannë' reeman abi' laaman za' con dunuj ree, din ma banee xSprijtaman duloj ree.
62004014	Abi' dunuj gajcan baguiaa ragojn tëën guial guxhaal Xi'n Dios loj guidxliuj guie persi güjtaman por xtol gra ree bejn.
62004015	Chutëëz rëb guial Jesucrist na̱j Xi'n Dios nabannëman Dios, abi' Dios nabannë laaman.
62004016	Dunuj ree rayagbee raliladx tëë ree guial rën Dios dunuj ree. Por laaman zëëd guial rayën dulasa' ree. Abi' bén rën lasa' nabannëman Dios, guiáad Dios nabannë laaman.
62004017	Bal wali rayën ree Dios zi'c rënman, ad najtan ni yadxeb ree dxej güün xguialguxtisaman, din ma nayajc ree tijbzi con laaman, zi'c na̱j Jesucrist tijbzi con laaman. Din guidib dux guialnaban ree nabannë' reeman loj guidxliuj guie.
62004018	Bén rën Dios, ad rdxebtaman, din bén rën laaman diidxli, ad rdxebtraman, per bén ad rënt laaman rdxebaman, din rüjnman xgab casti ni yayalaman, zeel bal chu rdxeb, ad walitaman rënman laaman.
62004019	Dunuj ree rayën Dios, din yaloj laaman guyën dunuj ree.
62004020	Bal yu' bén rëb: “Rënan Dios”, abi' ralen lasa'man, rusquieeman. Din bal id rën lasa'man bén ruguiaaman, ¿xhienaag guiënman Dios bén ad waguiaataman?
62004021	Laagajcaman na: Bén rën Dios rayal guiën lasa'man.
62005001	Gra ree bén rliladx guial Jesús na̱j bén guxhaal Dios, laa reeman na̱j xi'nman. Bal chu rën dux Dad ree Dios, në gra ree xi'nman rënman.
62005002	Chi rayën ree Dios raguieen tëë ree ni rniabeeman, dxel rayagbee ree guial rayën ree gra ree xi'nman.
62005003	Guial guiën bejn Dios na̱j guial güünman ni rniabeeman. Abi' ad nawëëgt na̱j guial güünman ni rniabeeman,
62005004	din gra bén na̱j xi'nman ma rüjn gan loj ree ni mal yu' loj guidxliuj guie. Abi' guial raliduladx ree, zeel ma raguieen ree gan loj ree ni mal guin.
62005005	Bén rliladx guial Jesús na̱j Xi'n Dios, tijbzi laaman zajc güün gan loj ree ni mal yu' loj guidxliuj.
62005006	Jesucrist bi't loj guidxliuj, gurobnijsaman guxhie' tëë xrejnman loj crüjz. Ad gurobnijstzaman, në guxhie' xrejnman. XSprijt Dios na̱j testiw, laaman rü diidxli xcwent ree nine.
62005007	Choon testiw yu' xanyabaa: xDadaman Dios, Jesucrist në xSprijt Dios, guiyon reeman na̱j tijbzi Dios.
62005008	Yu' tëë choon testiw loj guidxliuj: XSprijt Dios, në guial gurobnijs Jesucrist con ni guxhie' xrejnman loj crüjz, guiyon reen rü diidx tijbzi.
62005009	Bal raliduladx ree ni na ree bejn, mazri rayal yaliduladx ree ni na Dios xcwent xi'nman Jesucrist, din xtiidxaman mazri lasajcan.
62005010	Bén rliladx Xi'n Dios, laaman rliladx ni rëb Dios xcwentaman. Per bén ad rliladxt laaman, rüjnman Dios zi'c bén rusquiee, din ad rliladxtaman ni rëbaman xcwent Xi'nman.
62005011	Abi' ni rëbaman na̱j guial ma baneeman guialnaban tiblayaa duloj ree, guialnaban guin zëëd por xi'nman.
62005012	Bén za'në Xi'n Dios tijbzi, laaman naban tiblayaa delant loj Dios, per bén ad za'nët laaman tijbzi, laaman ad ca't guialnaban guin.
62005013	Cucan nine ree par lëjt najdi bén rliladx Jesucrist Xi'n Dios din gagbeedi guial ma ca'di guialnaban tiblayaa delant loj Dios.
62005014	Rayagbee ree zagdxe: chi yanaab ree xhienin lojman, rüjncwentaman dunuj ree, bal yanaab ree zi'c rënman.
62005015	Bal rayagbee ree rüjncwentaman dunuj ree chi ranaab ree xhienin, ziangajc rayagbee ree zagdxe guial guneeman ni ranaab ree.
62005016	Bal chu dunuj ree rayagbee guial tijb dunuj ree cayguieen dol ni zajc gac perdon, rayal cwedxaman Dios por laaman zian gudëë Dios guialnaban tiblayaa lojman, bal zajc gac dol guin perdon. Yu' dol ni ad zajct gac perdon, abi' ad canitan guial cwedxidi Dios por bén rüjn dol guin.
62005017	Graczi ni mal na̱j dol, per yu' dol ni zajc gac perdon.
62005018	Rayagbee ree guial bén ma na̱j ree xi'n Dios ad rusnuutri rüjn reeman dol, din Jesucrist Xi'n Dios na̱j bén rniaj laa reeman, abi' xindxab ad zajctri nabeex laa reeman.
62005019	Rayagbee ree guial nayajc ree xbejn Dios, per ree bénguidxliuj, bén ad najt ree xbejn Dios, xindxab rniabee laa reeman.
62005020	Rayagbee tëë ree guial Jesucrist Xi'n Dios ma bi'taman loj guidxliuj guie, guxhalaman dux quiarguiejn ree, persi baguieenbee ree bén na̱j quijb Dios. Yan nadxu'në' reeman tijbzi por Xi'nman Jesucrist. Tijbzi laaman na̱j Dios, por laa tëëman yu' guialnaban tiblayaa.
62005021	Xi'n, gol gojp cudad chitëë chinalidi ni naladx ree bejn na̱j Dios.
63001001	Naj, bén rniabee loj ree bén rliladx Jesucrist, rxhialan gui'ch guie lojdi najdi bén gulej Dios rliladx tëëdi Jesucrist, diidxli rënan lëjt, abi' ad tijbtizi naj, në gra ree bén zinal xtiidx Dios.
63001002	Rënan lëjt guial ma nabannë' ree xtiidx Dios abi' laan nabannë dunuj ree zianczi.
63001003	Dux Dad ree Dios con Xi'nman Jesucrist güünle' lëjt, yaya reeman lëjt, yabe'cdxe tëë reeman luxdoodi guial zinalidi xtiidxaman rën tëë lasa'di.
63001004	Dád nix guyu luxdon chi gogbeen yu' ree xcompniaridi, diidxli zinal xtiidx Dios naban tëë reeman zi'c rniabee dux Dad ree Dios.
63001005	Yan, zi'c rënan lëjt najdi dux compniar ree, gol been wen gol guyën lasa'di. Ni canin lojdi ad nicübtan, diidx ni bacaagdiajg gajquidi diizd guia'xchejn.
63001006	Guial rën Dios na̱j guial guiban bejn zi'c rniabee Dios, abi' ni rniabeeman ni bacaagdiajguidi diizd guia'xchej na̱j guial rayal guiban bejn, guiën lasa'man.
63001007	Rnin zian, din gra ladczi guidxliuj ziza zien ree bén rusquiee ree bejn, guial ad rliladxt reeman bi't Jesucrist loj guidxliuj zi'c bejn, bén rüjn zian rusquieeman abi' za'man contr Jesucrist.
63001008	Gol gojp cudad chitëë gusëëbidi ni rayalidi por ni cayüjndi, din tia'di gra ni rayalidi delant loj Dios.
63001009	Chutëëz bén racaa guijc zi'c balüü Jesucrist bejn ree ad nabannëtaman Dios, per bén zinal xtiidx Jesucrist zi'c balüüman bejn ree, laaman nabannë Dios con Xi'nman.
63001010	Bal chu gui't lidxidi abi' ad rulüütaman xtiidx Dios zi'c balüü Jesucrist, ad cu'di laaman lënü, ad güüncwent tëëdi ni rnieeman.
63001011	Din bén rüjncwent xtiidxaman, rën guiëban guial ma za'man conform con ni rusquiee bén guin.
63001012	Zien ree ni rënan ganin lëjt, per ad rëntan gucanan loj gui'ch, din wed ad zaglaat guialan guidganan lëjt din ganenë' quijb naj lëjt din chu' du luxdoo ree zagdxe tijbzi.
63001013	Bén na̱j ree bén ma gulej Dios, dux compniar raliduladx ree Jesucrist bén zojb ree niz guie, rugajpdioz reeman lëjt.
64001001	Naj, bén rniabee loj ree bén rliladx Jesucrist, rxhialan gui'ch guie par lüj Gayo najl da miwan diidxli rënan lüj.
64001002	Zi'c rënan lüj rniaaban loj Dios zi'c zël zagdxe loj xnejzaman ziangajc grii zagdxe gra ni cayüjnl gunee tëëman lüj guialnadaan.
64001003	Dád nix guyu luxdon chi guna garol dux compniar ree guial diidxli nabanl zi'c rëb loj xtiidx Dios.
64001004	Achet mazri ni rgu' luxdon zagdxe zi'c chi riguiejnan guial diidxli naban ree da compniaran zi'c rëb loj xtiidx Dios.
64001005	Zi'c rënan lüj Gayo, rnin lojl guial zagdxe da't na̱j ni cayüjnl con dux compniar ree bén rliladx Jesucrist abi' mazczi zagdxe na̱j ni rüjnl con ree bén zëëd lood ren.
64001006	Din laa reeman na delant loj gra ree bén rliladx Jesucrist, bén rado'pnë' reen guie, guial gunajchi'l laa reeman, zeel zagdxe güünl guial güünl laa reeman yudar con ni ryaadx reeman guial cayüjn reeman sirv loj Dios din gusnuu xnejz reeman.
64001007	Din brii reeman zigtie'ch reeman xtiidx Jesucrist abi' ad rtiëjbt reeman tia' reeman ni rudëë ree bén ad rliladxt laaman.
64001008	Zeel dunuj ree bén raliduladx ree Jesucrist, rayal yaguieen ree yudar bén catie'ch ree xtiidxaman, zian yaguieen ree yudar guire'ch ni na̱j diidxli.
64001009	Ma guxhalan tijb gui'ch loj ree dux compniar ree bén rliladx ree Jesucrist, per Diótrefes guial ruladxaman nabeeman ad rüjncwenttaman dux tiidxan.
64001010	Zeel bal guidganan lëjt dxel ganenë'n laaman xcwent guial rnieeguijdxaman rniee tëëman diidx rusquiee contr dunujn abi' ad tijbtzi laan rüjnman në ad rudëët lidxaman yaya'n dux bejn ree bén zëëd ree lood ren, ad rtiëjb tëëtaman gudëëd lidx ree ben ren yaya'n reeman, abi' ree bén rudëëd lidx ad rtiëjbtaman chu' reeman lën yadoo.
64001011	Zi'c rënan lüj Gayo rnin lojl ad chinalil nejz mal, been ni na̱j ni zagdxe din bén rüjn ni zagdxe laaman na̱j xbejn Dios per bén zinal ni mal ad nünbeetaman Dios.
64001012	Graczi reeman ruza't Demetrio zagdxe guial binalaman zi'c rayal, laa nen gajc xhienaag nabanman xt dunujn raza't laaman zagdxe abi' lüj ragbee guial diidxli naj ni raguie'chan.
64001013	Zien ni rënan ganin lojl per ad rëntan gucanan loj gui'ch,
64001014	din wed ad zaglaat guialan guidganan lüj, dxel ganenë' quijb naj lüj.
64001015	Yabe'cdxe Dios luxdool, dux miw ree bén riga' ree guie rugajpdioz lüj, bagajpdioz tëë gra dux miw ree.
65001001	Naj, Judas bijch Santiaaw, cayünan sirv Jesucrist, cucan gui'ch guie par lëjt najdi bén ma gulej dux Dad ree Dios guial rënman lëjt, abi' dux Dad ree Jesucrist canaj lëjt.
65001002	Gusnuu yaya Dios lëjt, yabe'cdxeman luxdoodi guiën tëëdi laaman.
65001003	Gradi compniar raliduladx ree Jesucrist, rënan lëjt, diizd gocli guyënan nixhialan gui'ch lojdi, din gagbeedi xcwent xhienaag na̱j perdon ni raya'p ree delant loj Dios, per yan ma bidxin dxej rüjn naguiejn gaxhalan gui'ch guie lojdi din ganin lojdi din guiniadi guialrliladx ni ma raya'p ree, ni nayaaloj, guial nayajc ree xbejn Jesucrist.
65001004	Din yu' ree bén rüjn bén rliladx naabzi par go'ch reeman lojdi. Bén guin ree diizd gocli ma ragbee Dios guial rayal reeman casti, din ad rdxebt reeman laaman, rudxiib reeman guijc na̱j Dios benza'c, abi' naban reeman zi'ctzi rën reeman. Ad rtiëjbt reeman nabee Jesucrist laa reeman, laaman na̱j tijbzi dux Dad ree bén rniabee dunuj ree.
65001005	Majsi ma ragbeedi ni ganin lëjt, per ganinan din gusaaladxidi guial majsi babëë Dios bén Israel ree Egipto, per despuejs banijtaman bén ad bililadxt ree laaman.
65001006	Në ree anjl ad bazoobt xtiidx Dios niniabee reeman lod badëëman loj reeman, basiaawaman laa reeman lod nacay da't xt dxej güün xguialguxtisaman.
65001007	Nëtëë ree bén Sodoma con ree bén Gomorra con ree guiedx gure gajxh, ad laat gubajn reeman, been reeman gra loj nidxuudx zi'ctzi guyën reeman, zeel basagzi Dios laa reeman, banijtaman baze'c tëëman laa reeman, laan na̱j ni rayal yaguiaa ree chitëë yaguieen ree zian.
65001008	Per ni'czi zian, yan ziangajc rüjn ree bén raguiil mod par go'chzi reeman lojdi, rüjn reeman xgab guial zajc güün reeman zi'ctzi rën reeman, ruxhiin laagajc reeman, ad rtiëjb tëët reeman nabee Jesucrist laa reeman, rnieeguijdx tëë reeman bén na̱j ree xianjl Dios.
65001009	Per chi gudildiidx ree arcangel Miguel con xindxab guijc xcuerp Moisejs, ni'quid bayaxt anjl guin niëjbaman diidxguijdx loj xindxab guin, tijbzi ni rëbaman na̱j: “Ladxaa Dios gusa'nan lüj.”
65001010	Abi' yan bén raguiil gajc ree mod go'ch reeman lojdi, rnieeguijdx reeman ni ad rignia't reeman, per nidxuudx rüjn reeman, ad rüjnt reeman laan xgab, contzi rüjn reeman laan zi'c ree be guial ad rüjnt reeb xgab. Zian cusëëb laagajc reeman delant loj Dios.
65001011	¡Prob laa reeman!, guial zinal reeman ni mal zi'c been Caín, mazri zinal reeman milia zi'c been Balaam, guiët tëë reeman zi'c güt Coré chi guyënman niniabeeman luar Moisejs.
65001012	Laagajc reeman ruxhiin lanij rüjndi chi rado'pidi din gawidi tijbzi, guidiblagaa ad ratut reeman raw reeman ad rüjn tëët reeman xgab por ree bejn, rüjnz reeman xgab par cha lën reeman. Na̱j reeman zi'c za̱j ni ad nët guia ni rinë bi, zi'c ree yag rbidx abi' ria'xh reen guial ad rtiat reen.
65001013	Na̱j reeman zi'c xtüjp nijsdoo chi rajsan zro' da't, din zi'c ririi bichijn loj nijs guin, ziangajc sin guialxtu rüjn reeman nidxuudx ree, na̱j tëë reeman zi'c ree bajl xanyabaa ni basëëb xnejz, dxel tiblayaa ma rayal reeman lod nacay da't.
65001014	Abi' bén brii laj Enoc, laaman gojc gajdx loj ree xdiaa Adán, guneeman xcwent ree bén guin chi rëbaman: “Naj baguiaa dux Dad Dios zidnë zien da't ree xianjlaman
65001015	zidgaguieen xguialguxtisaman con gra ree bejn, din guiëbaman xhie casti rayal ree benmal por gra ni mal been reeman në por diidxguijdx ni gunee reeman laaman guial na̱j reeman béndol.”
65001016	Lasa' ree bén guin achetczi ruladx reeman, abi' graczi rnieeguijdx reeman. Zianczi rüjn reeman zi'ctzi rën reeman, abi' zianczi ruza't laagajc reeman zagdxe ruza't tëë reeman bejn ree zagdxe din cwentzi güün ree bén guin ni rën reeman.
65001017	Per lëjt compniar raliduladx ree Jesucrist, rën da'tan lëjt, gol basaaladx guial bén goc ree xi apóstoles Dad Jesucrist
65001018	rëb reeman: “Chi ma zidyob nit guidxliuj, chu' ree bén guze' gra ni zëëd loj Dios güün tëë reeman zi'ctzi na̱j xixgabdxuudx reeman.”
65001019	Lasa' ree bén guin na̱j bén rlia' lasa' ree bén ma zinal xnejz Dios, abi' naban reeman zi'ctzi rën reeman, ad yu't xSprijt Dios luxdoo reeman.
65001020	Per lëjt compniar raliduladx ree Jesucrist, gol guzudxi'ch loj ni rliladxidi, din guialrliladx guin zëëd loj Dios. Gol gurejdx gunab Dios con xyudar xSprijtaman.
65001021	Gol basnuu gol binal guial rën Dios la'tgaj cabëzidi guidxin dxej gunee Jesucrist guialnaban tiblayaa duloj ree guial rayaman dunuj ree.
65001022	Gol been yudar bén sta yu' nawëëg ree luxdoo.
65001023	Gol been yudar bén zë ree loj nejzmal, zi'c rüjn tijb bén rüjn yudar bén cayajb loj bajl, gol guyën reeman per ad chu'ladxidi zi'c rüjn reeman, gol gojp cudad chitëë yabidi loj xtol reeman.
65001024	Yu' tijbzi Dios ca' guialrniabee par guiniaman lëjt, chitëë yabidi loj dol, din chu' luxdoodi zagdxe sin dol chi guidxindi xanyabaa lod za'man.
65001025	Laaman na̱j tijbzi Dios bén babëë dunuj ree loj dol por dux Dad ree Jesucrist, rayalaman respejt din gra na̱j xieenman, tijbzi laaman ca' guialrniabee con guialguxtis diizd gocli, yan con gra tiampczi. Amén.
66001001	Ni ne ree na̱j ni ma balüü Dios loj Jesucrist din në laaman gulüü laan loj ree xbejnman, din gagbee reeman conin ma zidyob gac. Abi' Jesucrist guxhaal xianjlaman din gulüüman ni guin ree lon, naj Waj xbejn Jesucrist, bén cayüjn laaman sirv.
66001002	Abi' canin ni diidxli xcwent xtiidx Dios, xcwent Jesucrist në xcwent gra ree ni baguian.
66001003	Xiquilbaa ree bén ni rool, në ree bén rucaagdiajg në ree bén ridxga' ni ca loj gui'ch guie ni rugojn xcwent ree ni gac, din ma zidyob gac reen.
66001004	Naj Waj cucan gui'ch guie par lëjt najdi xbejn Cristo, lëjt bén naban ree loj guigajdx ree xguiedx Asia. Dux Dad ree Dios, bén gui't bén na̱j Dios diizd gocli në yan, në guigajdx ree sprijt za' lod canabeeman, në Jesucrist, laa reeman güünle' lëjt yabe'cdxe tëë reeman luxdoodi.
66001005	Jesucrist been gra ni na̱j güünman, laa tëëman goc bén yaloj baban loj ree bengüt abi' laaman rniabee gra ree bén rniabee loj guidxliuj. Laaman rën dunuj ree abi' con xrejnman basiaman dux tol ree
66001006	abi' beenman dunuj ree zi'c bén rniabee, been tëëman dunuj ree bixhioz rüjn sirv xDadaman Dios. Zeel Jesucrist rayalaman respejt në guialrniabee zianczi. Amén.
66001007	¡Gol gogbee guial gui'taman loj za̱j! Gra ree bejn guguiaa laaman xt ree bén ni guliiz lans cwë'lënman, abi' gra ree bénguidxliuj goon da't chi guguiaa reeman laaman. Laan na̱j diidxli. Zian gac.
66001008	Dux Dad ree Dios bén rajp gra guialrniabee. Laaman gui't, laaman na̱j Dios diizd guia'xchej, në yan, laaman rëb por laagajcaman: “Naj na̱j zi'c lejtr A con Z, lejtr ni rzuloj në ni rlioxnë alfabeto, naj ca' gra guialrniabee.”
66001009	Naj Waj tijb ree lasa'di bén rliladx Jesucrist. Tijbzi nadxu' ree loj xguialrniabeeman, tijbzi cayzaagdiaj ree abi' caydaan ree por laaman. Naj guyu'n ladxguiib loj yuj riga' loj nijsdoo lod la Patmos guial rtiechan xtiidx Dios në gra ree ni ragbeen xcwent Jesucrist.
66001010	Chi yu'n ladxguiib loj yuj riga' loj nijsdoo guin, guyu tijb dumingw chi guza'can zi'c bén rnie'xhchaal por xguialrniabee xSprijt Dios, abi' xichan biguiejnan zi'c cha' trompejt abi' biguien rejs da't cha' tijb
66001011	bén ni rëb: ―Naj na̱j zi'c lejtr A con Z, lejtr ni rzuloj në ni rlioxnë alfabeto, din tijbzi naj na̱j bén rniabee. Bacaa loj gui'ch gra ni cuguiaal dxel guixhiaalil gui'ch guin loj guigajdx cwaa ree da bejnan bén zojb ree niz Asia, luguiedx Éfeso, Esmirna, Pérgamo, Tiatira, Sardis, Filadelfia në Laodicea.
66001012	Dxel chi badxi' lon par guguian chunin rnieenë naj dxel baguian gajdx ree candeler or.
66001013	Abi' galay ree candeler guin baguian tijb ni na̱j zi'c tijb bejn, najcwaman tijb lajd yool xt guia'man, abi' naxii tijb cinch or luxdooman.
66001014	Naquichbëj guijcaman zi'c na̱j guidxlad xiil, zi'c na̱j guiajnayaag naquich na̱j guidxguijcaman abi' zi'c bajl re'criani guiaalojman.
66001015	Abi' guia'man rdiinan bacha' zi'c guiib ni la bronce chi yu'n loj guij, abi' cha'man na̱j rejs zi'c rüjn nijs naquie' chi rguiajtan.
66001016	Guiáad yaaman ladbee ca'man gajdx bajl xanyabaa. Abi' ro'man ririi tijb Espad ni nadoxh da't grop lad, guiáad lojman rulaa bacha' zi'c chi rusni gubijdx gojl da't.
66001017	Dxel chi baguian laaman biajban guia'man zi'c bengüt. Per laaman guxhoob yaa ladbeeman guican, naman: ―Ad rdxebil, naj na̱j bén rniabee diizd guia'xchej abi' par tiblayaa.
66001018	Ma güjtan, per yan ma babanan, abi' ma nabanan tiblayaa, abi' naj rniabee guialgüjt në gabijl.
66001019	Yan bacaa ni ma baguiaal në ni cuguiaal në ni qui gacri.
66001020	Ni në rën guiëb guigajdx ree bajl xanyabaa ni baguiaal yan ladbee, në guigajdx ree candeler or. Guigajdx ree bajl xanyabaa guin rën guiëban gajdx ree bén rniabee guigajdx cwaa ree da bejnan niz Asia, abi' guigajdx candeler or guin rën guiëban guigajdx cwaa ree da bejnan.
66002001	’Yan bacaa ni guixhiaalil loj bén rniabee ree da bejnan luguiedx Éfeso. Bacaa: “Bén ni ziza galay ree candeler or, bén ni ca' gajdx ree bajl xanyabaa con yaa ladbeeman, laaman na lojdi:
66002002	Naj ragbee xhie cayüjndi. Naj ragbee xhie tarbajw cadëdidi, ragbee tëën guial ad ralenya'tidi. Naj ragbee guial ad rdaantidi bén mal ree, abi' ma beendi prueb bén na ree na̱j xi apóstoles Jesucrist majsi achut na̱j reeman abi' ma gogbeedi guial ganax diidx rusquiee rniee reeman.
66002003	Naj ragbee guial rajpidi pacens abi' ma guzagdiajdi guial rëndi naj sin guial yalenya'di.
66002004	Per yu' ni ad ruladxtan rüjndi: guial ad rëntridi naj zi'c guia'xchej.
66002005	Gol basaaladx xhienaag guyëndi naj guia'xchej guial zi'c cayüjndi yan. Gol bayüjn xgab, gol been zi'c beendi guia'xchej, bal id züjndi zian, nayob gaxhalan casti par lëjt abi' ad zajctridi biani par los demazri ree bejn, bal id zayüjndi xgab.
66002006	Per yu' ni cayüjndi zi'c rayal, guial rdxe'chidi ni rüjn ree ben nicolaítas, zi'cgajc rdxe'chan por ni rüjn reeman.
66002007	Bén rën ree gucaagdiajg, gol bacaagdiajg ni rniee xSprijt Dios par ree da bejnan: Bén ni güün gan loj dol, naj gudë ni gawaman ni rtia loj yag ni runee guialnaban ni zojb xanyabaa lod zojb Dios.”
66002008	’Yan bacaa ni guixhiaalil loj bén ni rniabee ree da bejnan luguiedx Esmirna. Bacaa: “Bén rniabee diizd guia'xchej në par tiblayaa, bén ni güt abi' babanman stijb, laaman na lojdi:
66002009	Naj ragbee xhienaag cadëdidi tarbajw por ni rüjn bejn lëjt, ragbee tëën loj guialprob ni nabandi majsi diidxli najdi benrijcw guial ma zinalidi xtiidx Dios, abi' ragbeen xhienaag rnieeguijdx bejn lëjt, bén ni na ree na̱j reeman bén Israel xbejn Dios majsi laa reeman na̱j xbejn xindxab.
66002010	Ad rdxebtidi guialzi ni tëdidi din xindxab güünx gan din cu' ree bejn tio'p choondi ladxguiib par guiguien guial diidxli zinalidi xnejz Dios. Chii dxej tëdidi guialzi guin ree, per gol guzujdxi'ch xt dxej guiëtidi, abi' naj yazaladx lëjt guialnaban tiblayaa.
66002011	Bén rën ree gucaagdiajg gol bacaagdiajg ni na xSprijt Dios par ree da bejnan: Bén güün gan loj dol, achetri güün guialgüjt ni rarojp laaman.”
66002012	’Yan bacaa ni guixhiaalil loj bén rniabee ree da bejnan luguiedx Pérgamo. Bacaa: “Bén ca' espad ni nadoxh grop lad ro', laaman na lojdi:
66002013	Naj ragbee guial luguiedx zojbidi xindxab rniabee ni. Per majsi zian lëjt za'dxi'chidi con naj ad rucwëëzt rliladxidi naj ni'qui lën ree dxej ni bagüjt reeman Antipas, tijb ree xcompniaridi bén ad bacwëëzt bililadx naj, bén bagüjt reeman ladxidi lod rniabee xindxab.
66002014	Per yu' ree ni ad ruladxtan rüjndi. Tijb ni ad ruladxtan rüjndi na̱j guial lojdi no'ch ree bén ad rusa'nt ni basiid Balaam bejn ree, bén rëb loj Balac xhienaag guzaalguiiwaman bén Israel ree din gaw reeman guialraw ni ma gurej loj ree xdios Balac guin, në par been reeman graloj ree nidxuudx con ree bén ad najt lacheel reeman.
66002015	Stijb ni ad ruladxtan na̱j guial lojdi no'ch ree bén ad rucwëëzt rüjn zi'c rüjn ree bén nicolaítas.
66002016	Zeel gol bayüjn xgab por ni rüjndi, bal id züjndi zian nayob gaxhalan casti din günan guialguxtis con laa reeman con espad ni ririi ro'n.
66002017	Bén rën ree gucaagdiajg, gol bacaagdiajg ni na xSprijt Dios par ree da bejnan: Bén rüjn gan loj dol, naj gudë mana gawaman, guialraw xanyabaa ni ad nünbeet ree bejn. Gudë tëën tijb guiaj naquichdoo lod ca laj cübaman ni achutczi ragbee, tijbzi bén tia' guiaj guin gagbee.”
66002018	’Yan bacaa ni guixhiaalil loj bén rniabee ree da bejnan luguiedx Tiatira. Bacaa: “Xi'n Dios, bén re'criani guiaaloj zi'c bajl, bén rdiin bacha' guia' zi'c guiib ni la bronce, laaman na lojdi:
66002019	Naj ragbee ni cayüjndi, ragbeen xhienaag rëndi naj, xhienaag rliladxidi naj, xhie cayüjndi por naj abi' ad ralenya'tidi. Naj ragbee guial mazri zagdxe cayüjndi yan guial loj guia'xchej,
66002020	Per yu' ni ad ruladxtan cayüjndi: Rdaandi Jezabel, béngunaa ni na rudëëd xtiidx Dios. Abi' rtiëjbidi rulüüman da bejn reen dxel ruzaalguiiwaman laa reeman rüjn reeman ni dxuudx ree con ree bén ad najt lacheel reeman, abi' raw reeman guialraw ni ma gurej loj ree xdios ree bénguidxliuj.
66002021	Ma badën tiamp din yayüjnman xgab, din gusa'n xguialdxuudxaman, per ad rëntaman.
66002022	Zeel yan gaxhalan guialguijdx par laaman, gaaman gagxuuman. Abi' bén rüjn ree zi'c rüjnman, bal id reeman guchaa mod ni naban reeman ziangajc zro' na̱j guialzi ni tëd reeman,
66002023	gugüjtan gra ree bén ma been xgab guiban zi'c naban béngunaa guin. Zian gagbee ree da bejnan guial naj ragbee xhie yu' guijc bejn xhie tëë yu' luxdooman, xhie xgab rüjnman. Naj gune lëjt ni rayalidi bal gonin rüjndi.
66002024	Par gra ree da bejnan bén zojb ree luguiedx Tiatira, lëjt bén ad zinalt ree zi'c rusiid Jezabel guin bejn ree, lëjt guial na reeman ad ragbeetidi xt ni bigra xcwent xindxab guial ad ridxga'tidi laa reeman, achetri ni ganin lojdi,
66002025	tijbzi ni rnin lojdi: Gol guzujdxi'ch loj ni ma ragbeedi xt chi guialan stijb.
66002026	Bén güün gan loj dol, abi' gusnuu güünman zi'c rënan guidib tiamp ni guibanman, naj gudë guialrniabee lojman din nabeeman loj ree nacion.
66002027	Nabeeman loj ree nacion guin zi'c tijb bén ni ca' tijb var guiib, zi'czi rlia' bejn tijb guiajs zian güünnëman bén ni ad rënt ree guzoob diidx. Gudën guialrniabee guin lojman zi'c banee da Dadanan lon,
66002028	gudë tëën lojman bajl xanyabaa ni rliejn rsildoo.
66002029	Bén rën ree gucaagdiajg, gol bacaagdiajg ni rëb xSprijt Dios par ree da bejnan.”
66003001	’Yan bacaa ni guixhiaalil loj bén rniabee ree da bejnan luguiedx Sardis. Bacaa: “Bén naban con guigajdx ree xSprijt Dios abi' ca'man gajdx bajl xanyabaa, laaman na lojdi: Naj ragbee gra ni cayüjndi ragbee tëën guial ma güjtidi, majsi par ree bejn nabandi.
66003002	Zeel gol batie'ch xbacaalidi, gol been naguiejn chitëë nit ni sta cayüjndi, din naj ruguian guial ad cayüjntidi xnejz delant loj da Dadan Dios.
66003003	Gol basaaladx ni ma biguiejndi në ni ma basiididi, abi' gol been zian, gol bayüjn xgab zi'c ni cayüjndi. Din bal id zatie'ch xbacaalidi zi'c cayüjndi, dxel zi'c ri't tijb béngubaan ziangajc chi gagbeedi ma bi't casti par lëjt.
66003004	Per luguiedx Sardis, yu' tio'p choon ree bejn sta naya, laa reeman na̱j bén gacw lajd naquich abi' sa reeman con naj, din rayal reeman laan.
66003005	Bén güün gan loj dol, chi guidxin hor, zian gacwaman lajd naquich abi' ad zuse'n tëëtan lajman loj xlibr guialnaban. Abi' delant loj Dios në loj ree anjl guien guial laaman na̱j da bejnan.
66003006	Bén rën ree gucaagdiajg, gol bacaadiajg ni rëb xSprijt Dios par ree da bejnan.”
66003007	’Yan bacaa ni guixhiaalil loj bén rniabee ree da bejnan luguiedx Filadelfia. Bacaa: “Bén naya nali, bén na̱j diidxli, bén rajp guialrniabee loj gra zi'c gojp rey Davi guialrniabee, tijbzi laaman rajp guialrniabee par guixhialaman tijb nejz ni achut zajc gusiaaw o gusiaawaman tijb nejz ni achut zajc guixhial, laaman na lojdi:
66003008	Naj ragbee gra ni cayüjndi. Gol gogbee guial majsi ad rajptidi guialrniabee, per naj ma guxhal tijb nejz din guitie'chidi da diidxan sin guial chu gutëë lojdi, din zinalquidi da diidxan abi' ad goct rëbidi guial ad najtidi da bejnan.
66003009	Lëjt guguiaa ni günan con ree xbejn xindxab bén rëb ree na̱j reeman bén Israel xbejn Dios, abi' rusquieezi reeman. Guguiaadi ni günan laa reeman, guidgazuxib reeman lojdi, gagbee tëë reeman xhienaag rënan lëjt.
66003010	Abi' zi'c ma bazoobidi diidx gapidi pacens guial chinalidi da diidxan, ziangajc ganan lëjt chi guidxin dxej gui't guialzi loj guidib guidxliuj, zi'c tijb prueb par gra ree bénguidxliuj.
66003011	Nayob guialan loj guidxliuj stijb. Gol guzujdxi'ch loj ni ma ragbeedi chitëë tia' ben ren ni rayalidi.
66003012	Bén güün gan loj dol, naj gudë lojman tijb luar zojbloj lën yadoo zojb xanyabaa lod naban da Dadan Dios, ni guibanman tiblayaa. Dxel tiblajtaman guca laj da Dadan Dios con lan nicüb, con laj ladx da Dadan Dios ni la Jerusalén cüb ni na̱j xanyabaa lod zojbaman.
66003013	Bén rën ree gucaagdiajg, gol bacaagdiajg ni rëb xSprijt Dios par ree da bejnan.”
66003014	’Yan bacaa ni guixhiaalil loj bén rniabee ree da bejnan luguiedx Laodicea. Bacaa: “Bén ni rüjn cumplid xtiidx, bén ni been gra ni rayal güünman, bén na̱j diidxli, bén rniabeenë Dios diizd gocli chi gad guidxliuj gacchaaw, laaman na lojdi:
66003015	Naj ragbee gra ni cayüjndi. Ad najtidi zi'c nijs nayaag o zi'c nijs laa. ¡Balzianclaa tiblayaa niajquidi zi'c nijs nayaag o zi'c nijs laa!
66003016	Per lëjt najdi zi'c nijs nayool, ni'qui nadxa' ni'quidza nayaagt, dxel zi'c laa rabëë gajc ro' bejn nijs nayool guin, zian ma rënan gabëladxan lëjt.
66003017	Lëjt rëb guial najdi benrijcw, rajpidi gra abi' achet ryaadxidi. Per ad ragbeetidi guial achet rajpidi, najdi bénprob, bén zibëël, achet sirv lëjt, najdi bénlutia'p niz lon guial ad nabantidi xnejz.
66003018	Zeel rnin lojdi, zi'c rzii bejn ganax or, zian gol been naguiejn gapidi gra da yudaran, din gaquidi rijcw delant lon. Abi' zi'c chi rzii bejn lajd naquich din guiguienman naya, zian gol bayüjn xgab din guiguie'ch xguialxtudi abi' guiguiendi naya delant lon. Në chi rzii bejn tijb rumed par guiaaloj bejn din guguiaaman zagdxe, zian gol been naguiejn din gapidi da guial rignia'n din guguiaadi zagdxe.
66003019	Rdilnë'n abi' ruzuxnejzan gra ree bén rënan. Zeel gol bagu' luxdoodi gol bayüjn tëë xgab xhienaag nabandi.
66003020	Gol gogbee guial naj cabedx lëjt, zi'c chi rniee tijb bejn rulidx stijb bejn. Cabëësan chu guidxga' naj, zi'c chi rgu' bejn stijb bejn din gaw reeman tijbzi. Abi' bén guidxga' naj ma nabannë'n laaman abi' laaman nabannëman naj.
66003021	Bén güün gan loj dol naj gudë cwë'n cweman lod canabeen, zi'cgajc naj chi gulox benan gan loj dol, gure cwë' da Dadan Dios lod canabeeman.
66003022	Bén rën ree gucaagdiajg, gol bacaagdiajg ni na xSprijt Dios par ree da bejnan.”
66004001	Chi gulox bacan diidx guie ree, baguian niz ladia dxel baguian tijb port naxal xanyabaa. Abi' bén guneenë gajc naj diizd guia'xchej bén na̱j cha' zi'c trompejt, laaman na lon: ―Wë'p guie din gulün lüj ni gac ree chi ma gojc ree ni rnin lojl.
66004002	Loj hor zii gajc por xguialrniabee xSprijt Dios, chi gogbeen ma za'n xanyabaa yagaj baguian tijb yagxhil zagdxe zi'c xi yagxhil tijb rey, lojn zojb tijb bejn.
66004003	Abi' bén zojb loj yagxhil guin rulaaman bacha' zi'c ree guiaj zagdxe ni lasajc wayëjx, ni la jaspe në cornalina. Abi' guijc yagxhil guin ca tijb guidguj ni rulaa bacha' zi'c guiaj zagdxe ni la esmeralda.
66004004	Abi' gadëd ro' yagxhil guin baguian zagajlbitap ree yagxhil zagdxe abi' loj ree yagxhil guin zojb ree gajlbitap ree bengol najcw reeman lajd naquich yu' coron or guijc reeman.
66004005	Abi' lod za' yagxhil ni za' galay los demasri ree yagxhil guin, yagaj ririi ree bacha' zi'c chi rë'p nijs në ree naquie' zi'c chi rbidxa' guziaaw. Abi' delant loj yagxhil guin re'c gajdx ree guij ni na̱j ree guigajdx xSprijt Dios.
66004006	Baguia tëën delant loj yagxhil guin zi'c nijsdoo, per nayadxujn zi'c tijb guiaawajn. Abi' cwë' yagxhil guin za' tajp ree be, tijb gaj reeb za' tib xquin gaj yagxhil guin abi' guidib niz xijch reeb në niz loj reeb yu' guiaaloj reeb.
66004007	Tijb reeb na̱j zi'c beedx, be barojp guin na̱j zi'c go'n, be bayon guin na̱j lojb zi'c loj bejn, be badajp guin na̱j zi'c bisia ni cazuj.
66004008	Tijb gaj ree be guin yu' xho'p xhiil reeb, abi' xijch xhiil reeb në lën xhiil reeb yu' zien da't guiaaloj reeb. Abi' dxej guiaal ad rucwëëzt rëb reeb: Naya nalil, naya nalil naya nalil najl dux Dadan Dios, lüj guial ca'l gra guialrniabee, lüj guial najl Dios diizd guia'xchej në yan abi' gui'til.
66004009	Beegaj chi rlies ree be guin xvalor bén ni zojb loj yagxhil guin, bén naban tiblayaa, beegaj ruza't reeb laaman zagdxe rudëëd reeb quixtëë lojman,
66004010	guigajlbitap ree bengol zojb yagaj, bazuxib reeman lojman, bén ni zojb loj yagxhil abi' nabanman tiblayaa, abi' ruzuxib reeman lojman rudxiib xcoron reeman niz lojman, rëbgaj reeman:
66004011	Dux Dad ree Dios, lüj rayal guiya'p respejt, diidxza'c në guialrniabee. Din lüj beenchaaw gra ni yu' abi' lüj rëb guial chu' gra ni yu', abi' yu' reen.
66005001	Dxel baguian guial bén zojb loj yagxhil zagdxe ni na̱j zi'c xyagxhil tijb rey, ca'man tijb gui'ch yaaman ladbee. Gui'ch guin zi'c lojn zi'c xijchan ca lejtr abi' nadüüban, abi' naguiidan con gajdx se chitëë chu guixhial laan.
66005002	Loj hor guin baguian tijb anjl bén gojl da't, rbidxa'man rejs rëbaman: ―¿Chu rayal chiquied ree se guie abi' guixhial loj gui'ch guie?
66005003	Per ni'qui xanyabaa, ni'qui loj guidxliuj, ni'qui lën liuj ad bidxejlt bén ni rayal guixhial gui'ch guin, ni'qui par guguiaaman ni ca loj gui'ch guin.
66005004	Abi' naj dád binan chi baguian guial achut rdxejl guixhial loj gui'ch guin në par guguiaaman ni ca loj gui'ch guin.
66005005	Dxel na tijb ree bengol guin lon: ―Ad roonl, baguiaa nial ma yu' tijb bén ni rayal guixhial loj gui'ch guin abi' chiquiedaman guigajdx se guin din ma beenman gan loj gra, laaman bén na̱j zi'c tijb beedx loj xdiaa Judá por guialrniabee ni rajpaman, laaman za loj xdiaa rey Davi.
66005006	Abi' chi baguian, dxel baguian guial galay lod za' yagxhil zagdxe ni na̱j zi'c xyagxhil tijb rey, lod za' guidap ree be guin galay ree bengol ni riga' yagaj, za' tijb bén na̱j zi'c xi xiil Dios rguien xsen lod bidxeelguijdxaman chi gütaman. Abi' yu' gajdx xcajchaman con gajdx guiaalojman, guigajdx guiaalojman na̱j guigajdx xSprijt Dios bén rxhiaalaman guidib guidxliuj.
66005007	Bibig bén na̱j zi'c xiil guin cwa'man gui'ch guin ladxaa bén zojb loj yagxhil guin.
66005008	Chi cwa'man gui'ch guin, guidap ree be za' gajxh cwë' yagxhil guin në gra guigajlbitap ree bengol guin bazuxib reeman lojman. Tijb gaj ree bengol guin ca' reeman tijb gaj arp ca' tëë reeman cojp or ni guidxa goxyaal, go'xh guin na̱j xtiidx ree xbejn Cristo chi rbejdx rniab reeman Dios.
66005009	Bengol guin ree rool reeman tijb cant cüb ni rëb: Lüj rayal tia' gui'ch guin abi' guixhialil se ni naguiidnën. Din lüj güjtil abi' con xrejnl ni guxhie'l gudijxil por graloj bejn din gac reeman xbejn Dios, achet güünan xhietëëz diidx rniee reeman, o xhie loj diaa, o xhie guiedx o xhie nacion zëëd reeman.
66005010	Beenl laa reeman rey been tëël laa reeman bixhioz par dux Dad ree Dios, abi' laa reeman nabee loj guidxliuj.
66005011	Baguia tëën biguiejn tëën cha' zien ree anjl gadëd ro' yagxhil zagdxe guin con guidap ree be guin në ree bengol guin. Abi' bénguixiujczi na̱j reeman por mil na̱j reeman.
66005012	Abi' dád rejs rniee reeman rëb reeman: Bén na̱j zi'c xi xiil Dios, bén güt, laaman rayal tia' guialrniabee, laaman rayal gap guialnaza'c, quiarguiejn, në gojl, respejt, guza't reeman laaman zagdxe, guilies tëë reeman xvaloraman.
66005013	Dxel biguiejnan cha' gra ree ni been Dios, zi'c ni yu' ree xanyabaa, loj guidxliuj në ni yu' ree lën liuj në ree ni yu' loj nijsdoo, rëb reen: Bén zojb loj xyagxhil guialrniabee në bén na̱j zi'c xi xiilaman, par laa reeman na̱j respejt, diidxza'c, guialrniabee, abi' guilies reeman xvalor reeman zianczi në par tiblayaa.
66005014	Chi gulox rëb reen zian, dxel guidap ree be za' yagaj rëb reeb: ―Amén. Abi' guigajlbitap ree bengol za' yagaj bazuxib par gap reeman laaman respejt, bén ni naban zianczi në par tiblayaa.
66006001	Dxel baguian biquied bén na̱j zi'c xi xiil Dios se yaloj guin, abi' zi'c chi rbidxa' guziaaw zian biguiejnan gunee tijb ree be guin, rëbib: ―¡Guda!
66006002	Dxel baguian gulentie tijb way naquich, abi' bén dxiib laab ca'man tijb xi arcw flejch. Abi' cwa'man tijb coron guial ma beenman gan, dxel briiman persi ziguieenman gan mazri.
66006003	Chi biquied bén na̱j zi'c xi xiil Dios se barojp guin biguiejnan rëb be barojp guin: ―¡Guda!
66006004	Dxel gulentie tijb way xnia, abi' bén dxiib laab ca'man tijb espad naroob në guialrniabee par gustijlaman bejn ree loj guidxliuj din gugüjt lasa' reeman.
66006005	Chi biquied bén na̱j zi'c xi xiil Dios se bayon, biguiejnan rëb be bayon guin: ―¡Guda! Dxel baguian gulentie tijb way ya's, abi' bén dxiib laab ca'man tijb xijglibr.
66006006	Abi' galay guidap ree be guin biguiejnan cha' tijb bén rëb: ―Tib quil trigo lasajcan tib dxej dxiin abi' choon quil cebada lasajcan tibdxej dxiin, per ache güünl sejt në vin.
66006007	Chi biquied bén na̱j zi'c xi xiil Dios se badajp guin, biguiejnan rëb be badajp guin: ―¡Guda!
66006008	Dxel baguian gulentie tijb way naguiëch, abi' bén dxiib laab laman guialgüjt, abi' zinal gabijl laaman. Cwa' reeman guialrniabee par gugüjt reeman tib part loj tajp lala' ree bénguidxliuj. Yu' reeman guiët por wadijl, o por guialrliaan, o por guialguijdx, o por ree be doxh yu' loj guidxliuj.
66006009	Chi biquied bén na̱j zi'c xi xiil Dios se bagaay guin, baguian xan altar za' ree xsprijt ree bén bagüjt reeman guial bililadx reeman guzujdxi'ch tëë reeman loj xtiidx Dios.
66006010	Abi' rbidxa' reeman rejs rëb reeman: ―Dios, Dad bén rniabee, lüj na̱j bén naya nali abi' rüjnl zi'c rayal, ¿za plact gaglaal par güün xguialguxtisil con ree bén ni bagüjt dunujn loj guidxliuj din yaguijx reeman ni been reeman?
66006011	Dxel tijb gaj reeman cwa' tijb lajd naquich, abi' bagojn reeman laa reeman din cwëz reeman stibda'n yaza' lasa' reeman, din ryaadxri guiët ree xcompniar reeman zi'c güt reeman, bén ni cayüjn gajc ree sirv Dios.
66006012	Chi baguian biquied bén na̱j zi'c xi xiil Dios se baxo'p guin, dxel guxu rejs da't abi' gubijdx gojcan nagas zi'c tijb lajd ya's. Guiáad bëëw gojcan naxnia zi'c rejn,
66006013	abi' ree bajl xanyabaa biajb reen loj guidxliuj zi'c ryajb ree higo ni ya' loj yag higo chi rbi' bidoxh.
66006014	Dxel gunidloj xanyabaa zi'c tijb gui'ch ni rdüüb, abi' gra ree guia' në ree yuj riga' ree loj nijs bachaa xliajt reen.
66006015	Abi' ree rey në gra ree bén rniabee loj guidxliuj, në ree bén rniabee ree suldad në ree bén rijcw, në ree bén yu' gojl par gra, në ree bén na̱j zi'c bén nado', në ree bén ad najt zi'c bén nado', gra reeman baquie'chloj lën guiajbiliaa në lën ree yalaj.
66006016	Abi' rëb reeman loj ree guia' në loj ree yalaj: ―Gol biajb du guijcan, gol baquie'ch tëë dunujn loj bén zojb loj xyagxhil guialrniabee në loj xcasti bén na̱j zi'c xi xiil Dios,
66006017	din ma bidxin dxej doxh ni gudëëd reeman casti, abi', ¿chu zajc taan casti guin?
66007001	Chi gulox baguian ni guin ree, baguian tajp ree anjl za' reeman guidap xquin guidxliuj par gucwëëz reeman bi ni zëëd guidap xquin, chitëë guibi' bi loj guidxliuj, ni'qui loj nijsdoo, ni'qui ree loj yag.
66007002	Dxel baguian stijb anjl zëëdaman niz lod rliejn gubijdx, ca'man xse Dios naban. Abi' dád rejs guneenëman guidap ree anjl guin, bén ni ca' ree guialrniabee par güün reeman ni güün reeman con guidxliuj në con nijsdoo,
66007003	rëbaman loj reeman: ―Ad xhie güündi guidxliuj, ni'qui nijsdoo, ni'qui ree yag, xt chi ma gulox bacaa ree xse dux Dios ree lucwaj ree xbejnman.
66007004	Dxel biguiejnan bël reeman cwa se guin lucwaj. Por gra ree bén Israel, tibgayuutiuubitap mil reeman cwa se guin lucwaj.
66007005	Din chiptio'p mil ree bén zëëd loj xdiaa Judá cwa se guin, në chiptio'p mil ree bén zëëd loj xdiaa Rubén në chiptio'p mil ree bén zëëd loj xdiaa Gad.
66007006	Në chiptio'p mil ree bén zëëd loj xdiaa Aser, në chiptio'p mil ree bén zëëd loj xdiaa Neftalí, në chiptio'p mil ree bén zëëd loj xdiaa Manasés,
66007007	con chiptio'p mil ree bén zëëd loj xdiaa Simeón, chiptio'p mil ree bén zëëd loj xdiaa Leví, në chiptio'p mil ree bén zëëd loj xdiaa Isacar,
66007008	chiptio'p mil ree bén zëëd loj xdiaa Zabulón, chiptio'p mil ree bén zëëd loj xdiaa José, chiptio'p mil ree bén zëëd loj xdiaa Benjamín cwa se guin lucwaj reeman.
66007009	Dxel baguian bénguixiuj ree, per bénguixiuj ree ni'qui chut zajc gulab laa reeman, bén ni za ree gadxagayaa guiedx, gadxagayaa diaa, bén rniee ree gadxagayaa diidx bén za ree gra lad në gadxagayaa nacion. Za' reeman delant loj xyagxhil bénrniabee në delant loj bén na̱j zi'c xi xiilaman. Najcw reeman lajd naquich ca' tëë reeman zijn.
66007010	Abi' rëb reeman rejs da't: Dunujn raya'pan perdon por dux Dadan Dios bén zojb loj xyagxhil guialrniabee në por bén na̱j zi'c xi xiilaman.
66007011	Abi' gadëd ro' yagxhil guin con guidap ree be ni za' yagaj con guigajlbitap ree bengol, gadëd yagaj za' gra ree anjl abi' bazuxib reeman delant loj xyagxhil Dios xt basajb guijc reeman liuj par gap reeman laaman respejt,
66007012	rëb reeman: ¡Amén! guialrniabee, gojl, guialrajc, respejt, diidxza'c, guialrlies xvaloraman në quixtëë, na̱j reen par dux Dad ree Dios zianczi në par tiblayaa. Amén.
66007013	Loj hor zii tijb ree bengol guin gunabdiidx lon: ―¿Chu ree bén ni najcw lajd naquich guin, ban tëë ree bénan?
66007014	Badxi'nan rën: ―Ad ragbeetan Dad, lüj ragbee. Dxel naman lon: ―Laa reeman na̱j bén guzagdiaj da't abi' naquich xab reeman guial ma naya reeman ma biquied xtol reeman con xrejn bén na̱j zi'c xi xiil Dios.
66007015	Zeel za' reeman delant xi yagxhil Dios, abi' dxej guiaal cayüjn reeman sirv lod zojbaman. Abi' bén zojb loj yagxhil guin ma za'man con laa reeman, abi' laaman gap laa reeman.
66007016	Ad yu'tri dxej guiliaan reeman, ad ze'c tëët reeman nijs, ad zudxüü tëët gubijdx laa reeman, ad zagnalaa tëët reeman.
66007017	Din bén na̱j zi'c xi xiil Dios bén za' galay lod za' xi yagxhil Dios, laaman gap laa reeman zi'c tijb bén rajp ree xiil abi' chinëman laa reeman lod rajch nijs ni runee guialnaban. Dxel Dios laaman gutiaa loj reeman gra ree nijs brii loj reeman chi biin reeman.
66008001	Chi biquied bén na̱j zi'c xi xiil Dios se ni goc gajdx guin, bayajcdxe xanyabaa cost garol hor.
66008002	Dxel baguian gajdx ree anjl za' reeman delant loj Dios, cwa' reeman gajdx trompejt.
66008003	Dxel bi't stijb anjl con tijb chaabacwi ni or, guzuliman delant lo altar guin abi' yu' bén badëëd zien yaal din cu'man goxyaal guin loj altar or ni za' delant loj yagxhil zagdxe ni na̱j zi'c xyagxhil tijb rey, din tijbzi chë'pnë goxyaal guin xtiidx gra ree xbejn Dios, diidx ni rniee reeman chi rbejdx rniab reeman laaman.
66008004	Dxel diizd ladxaa anjl guin brii goxyaal guin con ree xtiidx ree xbejn Dios, diidx ni rniee reeman chi cabejdx canab reeman laaman, abi' wë'p reen niz loj Dios.
66008005	Dxel bacha anjl guin chaabacwi guin guij ni yu' loj altar guin abi' bazurlojman laan loj guidxliuj. Abi' dád rejs guridxa' guziaaw, gojc naquie', wë'p nijs, abi' bi't xudoxh.
66008006	Dxel guigajdx ree anjl ni ca' ree trompejt guin, guzujchaaw reeman par gucwejdx reeman laan.
66008007	Chi bacwejdx anjl yaloj guin trompejt ni ca'man, biajb guiajyabaa loj guidxliuj no'chan bajl në rejn. Dxel cost gurol guidxliuj we'c con ree yag në ree gui'xh naga' yu' lojn.
66008008	Chi bacwejdx anjl barojp guin trompejt ni ca'man, dxel zi'c na̱j guia'ro' ni cacaguij na̱j ni biajb loj nijsdoo, abi' cost garol nijsdoo bayajcan rejn loj hor guin.
66008009	Abi' cost garol ree be ni naban loj nijsdoo güjt reeb abi' cost garol ree barcw ni yu' loj nijsdoo gunidloj.
66008010	Chi bacwejdx anjl bayon guin trompejt ni ca'man, dxel biajb bajl xanyabaa ni naroob ni cacaguij zi'c chi rtiaguij guied, loj cost garol guiiw ni yu' në cost garol ree lod rajch nijs biajban.
66008011	Bajl xanyabaa ni biajb lan Ajenjo, abi' cost garol nijs guin ree gojc nala abi' dád zien ree bejn güjt guial bayajc ree nijs guin nala.
66008012	Chi bacwejdx anjl badajp guin trompejt ni ca'man, abi' cost garol gubijdx bicajy, cost garol bëëw në cost garol ree bajl xanyabaa bicajy. Abi' guial bicajy reen, dxel cost garol dxej në guiaal ad basnit.
66008013	La'tgaj cuguian ni guin ree, biguiejnan zi'c chi rzuj tijb bisia xanyabaa. Dxel biguiejnan cha' tijb anjl rbixdiajman rëbaman: ―¡Prob, per prob, per probza ree bén ni yu' loj guidxliuj por zachoon trompejt ni ryaadx gucwejdx za choon ree anjl!
66009001	Chi bacwejdx anjl bagaay guin trompejt ni ca'man, dxel baguian zi'c tijb bajl xanyabaa ni biajb loj guidxliuj, abi' bajl xanyabaa guin cwa'n guiibliaw par guixhialan ro' bizë ni ad yu't lod rliox.
66009002	Chi guxhalan ro' bizë guin tijb go'xh yo'xhchab brii lën bizëë guin zi'c chi ririi go'xh lën tijb horn naroob, xt bascajy go'xh guin gubijdx në bi.
66009003	Abi' lën go'xh guin brii ree bi'tsu abi' bire'ch reeb loj guidxliuj, abi' cwa' reeb guialrniabee par gac reeb bedoxh zi'cgajc nixüb.
66009004	Per gunabee reeman laa reeb chitëë xhie güün reeb guixya' ree, ni'qui ree yag, ni'qui ree gui'xh naga'. Naabzi ree bén ni ad yu't ree xse Dios lucwaj.
66009005	Per ad par gugüjtt reeb bejn, naabzi par sagdiaj reeman gaay bëëw. Abi' lod rudidxa' reeb riyajnan zi'c ryajn lod rudidxa' nixüb.
66009006	Lën ree dxejzii quiil ree bejn guialgüjt, per ad zadxejlt reeman laan. Guiën reeman guiët reeman per ad zëjtt reeman.
66009007	Bi'tsu guin ree na̱j reeb zi'c na̱j ree way ni ma za' par che reeb loj wadijl, guijc reeb yu' zi'c coron or, abi' loj reeb na̱j zi'c loj bejn.
66009008	Abi' guidxguijc reeb na̱j zi'c guidxguijc béngunaa, guiáad dxidlay reeb na̱j zi'c dxidlay beedx.
66009009	Guidib luxdoo reeb nada'cwan zi'c guiib, abi' xhiil reeb rüjnan naquie' zi'c rajc naquie' chi ruxüünnë ree way carrejt loj wadijl.
66009010	Abi' xbaan reeb na̱j zi'c xbaan ree nixüb, abi' con lupuntan rudidxa' reeb. Con xbaan reeb yu' reeb gojl par gusagdiaj reeb bejn ree loj gaay bëëw.
66009011	Anjl ni rniabee bizë ni ad yu't lod rliox laaman rniabee ree bi'tsu guin. Anjl guin con diidx Hebreo laaman Abadón, abi' con diidx grieg laaman Apolión, diidx guin ree rën guiëb reen bén ruloox.
66009012	Zian rliox guialzi yaloj, dxel gui't zatio'p guialzi.
66009013	Chi bacwejdx anjl baxo'p trompejt ni ca'man, dxel biguiejnan tijb cha' bejn briin galay ree cajch ni za' guidap xquin altar or ni za' delant loj Dios.
66009014	Cha' bén biguiejnan rëbaman loj anjl baxo'p bén ca' trompejt guin: ―Baslaa guidap ree anjl ni naxii ro' guiiw ro' ni la Eufrates.
66009015	Zian bidxin or, bidxin dxej, bidxin bëëw në ijz ni na̱j par laa guidap ree anjl guin din gugüjt reeman garol ree bénguidxliuj.
66009016	Abi' biguiejnan bël na̱j xsuldad reeman bén dxiib ree way. Na̱j reeman tio'pgayuu millon.
66009017	Ze baguian way guin ree con ree bén dxiib laa reeb: Bén dxiib ree way guin, guidib luxdoo reeman nada'cw guiib culor xnia, ni sul në ni naguiëch. Abi' guijc ree way guin na̱j reen zi'c guijc ree beedx, abi' ro' reeb ririi bajl, go'xh në azufre.
66009018	Abi' garol ree bénguidxliuj güjt por bajl guin, go'xh guin në azufre guin ni ririi ro' reeb.
66009019	Con ro' ree way guin rugüjt reeb bejn ree, abi' con xbaan reeb rucheelguijdx reeb din lupunt xbaan reeb najn zi'c guijc bëël.
66009020	Per los demasri ree bén ni ad güjtt por ree guialzi guin, ad basa'nt reeman ni mal rüjn reeman. Ad bacwëëzt rën reeman xindxab ree con ree Dios ni na̱j or, plajt, bronce në ree dios guiaj con ree dios yag, dios ni ad rajct ruguiaa, ad rajct riguiejn ad rajc tëët rza reeman.
66009021	Ad bacwëëz tëët rugüjt reeman bejn ree, ad basa'n tëët reeman guialbidxaa, ad basa'n tëët reeman ni dxuudx ni rüjn reeman con bén ad najt lacheel reeman, ad basa'n tëët reeman guialgubaan.
66010001	Dxel baguian stijb anjl bén gojl da't, zidguiajtaman xanyabaa lën tijb za̱j abi' guijcaman dxiib tijb guidguj. Lojman na̱j zi'c gubijdx, abi' guia'man na̱j zi'c tio'p bajl ziool.
66010002	Dxel ca'man tijb librdoo naxal lojn. Abi' bazuj guia' ladbeeman loj nijsdoo, abi' guia'man lad ruvejs bazujman laan loj guidxliuj.
66010003	Dxel guridxa'man rejs da't zi'c rbidxa' beedx, chi guridxa'man guridxa' gajdx ree guziaaw.
66010004	Chi gulox guridxa' gajdx ree guziaaw guin, ma nucan ni rëb guigajdx ree guziaaw guin chi biguiejnan cha' tijb bén na lon diizd xanyabaa: ―Ad gucaal ni gunee guigajdx ree guziaaw guin, din ad rayalt gagbee ree bejn laan.
66010005	Abi' anjl ni baguian za'li loj nijsdoo në loj guidxliuj gules yaa ladbeeman xanyabaa,
66010006	abi' badëë xtiidxaman por bén naban tiblayaa, bén been xanyabaa, guidxliuj në nijsdoo, në gra ni yu' xanyabaa, loj guidxliuj në loj nijsdoo guial ad zaglaatri gac ni rayal gac.
66010007	Din chi gucwejdx anjl ni goc gajdx trompejt ni ca'man dxel ma bidxin dxej gac zi'c na̱j xixgab Dios, zi'c bagojnman loj ree bén badëë xtiidx Dios loj ree bejn bén ni rüjn ree sirv lojman.
66010008	Dxel zatijb gaj gunee bén ni guneenë naj diizd xanyabaa, naman: ―Wej bica' librdo ni zojbyal loj ladxaa anjl ni za' loj nijsdoo në loj guidxliuj.
66010009	Dxel wan lod za' anjl guin, rën lojman din guneeman librdo guin lon, dxel naman lon: ―Cwa'n gudawan. Ro'l guiatan nejxh zi'c dxijn, per lënl nala yaban.
66010010	Dxel cwa'n librdo guin ladxaa anjl guin, abi' gudawanan. Ro'n biguiajtan nejxh zi'c dxijn, per chi gulox gudawanan nala biguiajtan lënan.
66010011	Dxel bagojn reeman naj guial gusnuu gugojnan bejn ree ni na Dios gac con zien ree nacion, rey ree në ree guiedx, xhietëëz diidx rniee reeman.
66011001	Abi' baneeman tijb var ni rtia'beenë bejn, naman lon: ―Bisu bica'bee xyadoo Dios në altar, dxel gulabil bén cayajp ree Dios respejt lën yadoo guin.
66011002	Per ad tia'beel lule' yadoo guin din lule' guin ma badëë Diosan loj ree bén ad najt ree bén Israel, laa reeman na̱j bén gusagdiaj ree bén Jerusalén loj choon ijz garol.
66011003	Abi' naj gaxhalan tio'p ree da bejnan din guza't reeman naj. Grop reeman gacw lajd ya's, abi' laa reeman guiniee da diidxan choon ijz garol.
66011004	Grop ree bén guin na̱j grop ree yag olivo në grop ree candeler ni za' loj dux Dad ree Dios bén rniabee loj guidxliuj.
66011005	Bal chu bén rën güünnë laa reeman xhienin, ro' reeman grii bajl din gugüjt reeman bén rdxe'ch ree laa reeman. Zian guiët ree bén rën güün laa reeman xhienin.
66011006	Grop ree bén guin rajp reeman guialrniabee par gusiaaw reeman xanyabaa chitëë gal guia loj choon ijz garol guin chi guiniee reeman da diidxan. Rajp tëë reeman guialrniabee par guchaa reeman nijs gacan rejn, abi' zajc guiniab reeman din gui't graloj guialzi loj guidxliuj bëltëëz volt rën reeman.
66011007	Per chi ma bayaaloj tiamp ni guiniee reeman da diidxan, dxel tijb monstruo, tijb be doxh grii lën bizë ni ad rlioxt, be guin ca'pnë laa reeman abi' güünb laa reeman gan abi' gugüjtib laa reeman.
66011008	Dxel gaa xcuerp reeman lunejz luguiedx Jerusalén lod güt xdad reeman Jesucrist loj crüjz, luguiedx ni na̱j yan zi'cgajc Sodoma në Egipto.
66011009	Dxel graloj ree bejn bén rniee ree gadxagayaa diidx, bén gralad ree, bén za graloj ree nacion zuguiaa reeman gaa xcuerp ree bén guin lunejz choon dxej garol, per ad zatiëjbt reeman guiguie'ch ree bén guin.
66011010	Abi' ree bén naban loj guidxliuj dád yabaa reeman guial ma güjt ree bén guin, abi' guial tant yabaa reeman xt yazaladx reeman xhie renin loj lasa' reeman, din par laa reeman dád basagdiaj ree bén guin laa reeman.
66011011	Per chi ma bayaaloj choon dxej garol guin, yasban Dios bén guin ree dxel chixche reeman abi' gra ree bén guguiaa dád guidxeb reeman.
66011012	Dxel dád rejs biguien cha' tijb bén ni gunee xanyabaa, rëbaman loj grop ree bén guin: ―Gol wë'p guie. Abi' wë'p reeman xanyabaa lën tijb za̱j delant loj gra ree bén rdxe'ch laa reeman.
66011013	Hor ni bayë'p reeman xanyabaa bi't tijb xudoxh abi' zien ree ni bize'n luguiedx guin abi' gajdx mil bejn güjt. Guiáad gra ree bén ad güjtt dád bidxeb reeman abi' gules reeman xvalor Dios bén yu' xanyabaa.
66011014	Zian rliox guialzi rarojp, dxel laa zëëd gajc guialzi ni rayon.
66011015	Chi bacwejdx anjl ni goc gajdx guin trompejt ni ca'man, dxel rejs da't biguien cha' ree bejn xanyabaa rëb reeman: Ma bidxin dxej yaya'n gra xguialrniabee guidxliuj loj dux Dad ree Dios në loj Jesucrist abi' nabee reeman zianczi në tiblayaa.
66011016	Guigajlbitap ree bengol zojb loj xyagxhil reeman delant loj Dios, bazuxib reeman xt basajb loj reeman liuj gojp reeman laaman respejt,
66011017	rëb reeman: Dux Dadan Dios, lüj rajp gra guialrniabee abi' najl Dios yan në diizd gocli abi' gui'til. Quixtëë lüj guial ma culüü xguialrniabee naroobil ni rajpil abi' ma guzulojl canabeel.
66011018	Bénguidxliuj ree bidxe'ch reeman, per ma bidxin dxej gulüü xguialrdxe'chil. Ma bidxin dxej güün xguialguxtisil con ree bengüt par gudëël ni rayal tia' ree xbejnl bén badëëd ree xtiidxil, në ree bén bililadx lüj. Në ree bén rajp lüj respejt. Ma bidxin dxej zi'c ree benzojbloj në ree bén ad zojblojt tia' reeman ni rayal reeman, dxel gunidlojl bén ruxhiin ree loj guidxliuj.
66011019	Chi gulox rëb reeman zian, bixal xyadoo Dios xanyabaa dxel biguien xcaj promejs ni been Dios diizd gocli. Dxel guzuloj rë'p nijs, rajc naquie', rëëz guziaaw, bi't xudo'xh abi' dád zro' biajb guiajyabaa.
66012001	Dxel gojc tijb sen ro' xanyabaa. Balüüloj tijb béngunaa nadüübaman gubijdx, abi' nuzuj guia'man loj bëëw abi' guijcaman yu' coron ni gocchaaw con chiptio'p bajl xanyabaa.
66012002	Yu' xi'n béngunaa guin abi' rbixdiajman ragnaa lënman guial ma gal xi'nman.
66012003	Per gojc stijb sen xanyabaa. Balüüloj tijb dragon ro', tijb bedoxh najb culor xnia. Yu' gajdx guijquib, chii xcajchib yu' tëë tijb coron tijb gaj guijquib.
66012004	Abi' con xbaanb bazaalib cost garol bajl xanyabaa loj guidxliuj. Dxel guzujb loj béngunaa guin din gawib xi'nman naabzi galix.
66012005	Gojl xi'n béngunaa guin tijb xindo niguiaaw, abi' laax nabee loj guidxliuj con tijb var guiib. Dxel biquied reeman laax loj xniaax, bidxinx lod zojb Dios lod canabeeman.
66012006	Abi' béngunaa guin baxüünman par niz lod na̱j ganax yujbidx, lod ma beenchaaw Dios par laaman, lod gudëëd reeman ni gawaman choon ijz garol.
66012007	Dxel guyu wadijl xanyabaa, anjl ni la Miguel con ree xi anjlaman gudijlnë reeman dragon guin con ree xi anjlib.
66012008	Per ad beent be guin gan con ree xi anjlib loj anjl Miguel con ree xi anjlaman, dxel ad gojctri nibajn be guin xanyabaa con ree xi anjlib.
66012009	Zianan zeel bazaal reeman dragon guin loj guidxliuj con ree xi anjlib. Dragon guin na̱j bëël gulal ni la xindxab në satanás xin rusquiee gra ree bénguidxliuj.
66012010	Dxel biguien cha' tijb bejn rejs da't diizd xanyabaa rëbaman: ―Ma bidxin dxej baslaa Dios dunuj ree, ma bidxin xguialrniabeeman chi nabeenëman Jesucrist, din ma biquied bén rbe'c xguialquia ree dux compniar ree, bén rdxinnë ree guialquia guin loj dux Dad ree Dios dxej guiaal.
66012011	Abi' dux compniar ree been reeman gan por rejn ni guxhie' bén na̱j zi'c xi xiil Dios në por ni rëb reeman xhienaag rliladx reeman xtiidx Dios, ad bidxebt reeman majsi niëjt reeman.
66012012	Zeel gol badxe' luxdoodi nix gra ree bén zojb xanyabaa per, ¡probza lëjt bén zojb ree loj guidxliuj në ree be yu' loj nijsdoo! Din ma biguiajt xindxab lod zojbidi, dád rdxe'chix guial ragbeex sta'nz dxej raya'n par laax.
66012013	Chi baguiaa dragon guin guial ma biajbib guidxliuj, dxel briinalib béngunaa na̱j xniaa xindo guin.
66012014	Dxel badëë reeman tio'p xiil béngunaa guin zi'c xiil bisiaro' din gac suman loj bëël guin xt lod na̱j ganax yujbidx, lod gudëëd reeman ni gawaman choon ijz garol.
66012015	Abi' gulëë ro' dragon guin tijb guiiw nijs din chinën béngunaa guin.
66012016	Per bixal loj guidxliuj persi gu'n guibidx nijs gulëë ro' dragon guin. Zian been guidxliuj béngunaa guin yudar.
66012017	Dxel dád bidxe'ch dragon guin béngunaa guin, abi' zitilnëb sta'n ree bén ni za loj xdiaaman, bén ruzoob ree xtiidx Dios zinal tëë reeman xtiidx Jesucrist.
66013001	Wej dragon guin bisub ro' nijsdoo. Abi' naj baguia guial brii tijb monstruo loj nijsdoo, tijb bedoxh be yu' gajdx guijc, chii xcajchib abi' loj tijb gaj cajch guin yu' tijb gaj coron, abi' loj guigajdx guijquib ca tijb diidx ni rnieeguijdx Dios.
66013002	Bedoxh ni baguian na̱j zi'c tijb tigr, per guia'b najn zi'c na̱j guia' ojs, abi' ro'b najn zi'c ro' beedx. Dxel dragon ni guzu ro' nijsdoo badëëdib loj monstruo guin xluarib lod rniabeeb abi' guialrniabeero' ca'b par nabeeb.
66013003	Tijb guijc monstruo guin baguian tijb lod nadxeelguijdx ni rulüü ad zusbajnt laab, per bayajc lod nadxeelguijdx guin abi' gra ree bénguidxliuj badxaloj abi' binal reeman monstruo guin.
66013004	Dxel gojp da't reeman respejt dragon guin guial badëëdib guialrniabee loj monstruo guin gojp da't tëë reeman respejt monstruo guin, rëb reeman: ―¿Chu na̱j zi'c monstruo guin abi' chu zajc til con laab?
66013005	Monstruo guin gojcchaaw ro'b par guilies xvalor gajquib, abi' guinieeguijdxib Dios, gojpib guialrniabee par güünb zian loj choon ijz garol.
66013006	Abi' guneeguijdxib Dios, guneeb diidxmal ree por laaman, por xyadooman në por gra ree bén zojb xanyabaa.
66013007	Gojp monstruo guin permis par sub contr ree xbejn Dios abi' güünb laa reeman gan. Abi' gojpib guialrniabee par nabeeb graloj ree bejn, bén ni rniee ree gadxagayaa diidx, bén gra lad ree, gra ree nacion.
66013008	Gra ree bén ad cat laj loj xlibr guialnaban diizd chi gad guidxliuj gacchaaw, loj xlibr bén na̱j zi'c xi xiil Dios bén güt por ree bejn, gra reeman gap da't respejt monstruo guin.
66013009	Bén rën ree gucaagdiajg, gol bacaagdiajg.
66013010	Bén na̱j che ladxguiib, cheman ladxguiib. Bén na̱j guiët con espad, con espad guiëtaman. Zeel bén na̱j ree xbejn Dios ad yadxaguidi ad gucwëëz tëë chililadxidi Dios.
66013011	Dxel baguian stijb monstruo ren briib loj guidxliuj, yu' tio'p xcajchib zi'c xcajch xiil, per cha'b na̱j zi'c cha' dragon.
66013012	Abi' lasa'gajc guialrniabee ca' monstruo ni brii loj nijsdoo lasa'gajcan ca'b abi' por laab gojp da't ree bejn respejt monstruo ni brii loj nijsdoo, monstruo ni bayajc lod nadxeelguijdx ni rulüüczi gugüjt laab.
66013013	Abi' monstruo ni brii loj guidxliuj në gajquib rüjn milagr naroob ree, xt rajc rniabeeb rguiajt bajl diizd xanyabaa xt loj guidxliuj delant loj ree bejn.
66013014	Zian rusquieeb bénguidxliuj ree por ree milagr ni rüjnb delant loj monstruo ni brii loj nijsdoo, abi' rniabeeb rüjn ree bénguidxliuj tijb xfigur monstruo ni brii loj nijsdoo, monstruo ni bidxeelguijdx con espad abi' gubajnb.
66013015	Abi' monstruo ni brii loj guidxliuj xt gojpib guialrniabee par gudëëdib guialnaban loj xfigur monstruo ni brii loj nijsdoo, par guiniee figur guin në par gugüjtib gra ree bén ni ad rajpt respejt figur guin.
66013016	Gunabee tëë monstruo ni brii loj guidxliuj gra ree bejn, zi'c ree bengol zi'c ree xindoo, benrijcw ree në ree bénprob, bén na̱j ree zi'c bén nado' në ree bén ad najt zi'c bén nado', din chu' sen yaa reeman ladbee o lucwaj reeman.
66013017	Abi' achut zajc sii o guto' ya bal id ca reeman sen guin, abi' sen guin na̱j laj monstruo guin o xinumbrib.
66013018	Guie ryaadx guialrignia'. Bén rajp guialrignia' cwëë xcwentaman con xnumbr monstruo guin, abi' numbr guin na̱j xho'pgayuu gayojnbixho'p. Con numbr guin ririi laj tijb bénguidxliuj.
66014001	Baguia tëën guial za' bén na̱j zi'c xi xiil Dios guijc dajn ni la Sión. Bén na̱j zi'c xi xiil Dios za'man con tibgayuu tiuubitap mil ree bejn, graczi reeman ca lucwaj reeman laj bén na̱j zi'c xi xiil Dios në laj xDadaman.
66014002	Abi' biguiejnan tijb naquie' xanyabaa zi'c naquie' rüjn zil da't nijs, o zi'c rguien rbidxa' guziaaw rejs da't, o zi'c chi rusijdx zien ree bejn arp.
66014003	Dxel rool reeman tijb cant cüb delant loj yagxhil lod zojb bén rniabee në loj guidap ree be za' yagaj në loj ree bengol guin. Ad zile't chu gusiid cant guin, naabzi ree bén tibgayuu tiuubitap mil guin, laa reeman na̱j bén gulaa loj ree bénguidxliuj.
66014004	Abi' laa reeman na̱j ree xinguiaaw ni ad bagaalt béngunaa, gojc reeman naya abi' zinal reeman bén na̱j zi'c xi xiil Dios bantëëz guin rejman. Laa reeman na̱j ree bén gulaa loj ree bénguidxliuj abi' zi'c guialnaza'c yaloj ni rinë bejn loj Dios zian na̱j reeman delant loj Dios në delant loj bén na̱j zi'c xi xiil Dios.
66014005	Ad goct basquiee reeman, nayadxuj reeman delant loj Dios.
66014006	Dxel baguian tijb anjl rzujman xanyabaa con tijb ruson ni na̱j par tiblayaa par gugojnman gra ree bén naban loj guidxliuj, xhietëëz diidx rniee reeman, o xhietëëz loj diaa zëëd reeman, o xhietëëz ciuda o nacion zëëd reeman.
66014007	Dxel dád rejs gunee anjl guin rëbaman: ―Gol bidxeb Dios, gol gules xvaloraman, din ma bidxin hor yadëëd ree bejn cwent lojman. Gol gojp da't respejt bén been xanyabaa, guidxliuj në nijsdoo në lod rajch nijs.
66014008	Dxel rëb stijb anjl: ―Ma biajb, ma biajb Babilonia din zi'c chi rusüdx tijb bejn stijb bejn, zian ma basquiee ciuda naroob guin gra ree bénguidxliuj guial güün reeman graloj ree nidxuudx, graloj ree dol ro'.
66014009	Dxel rejs da't gunee anjl bayon guin rëbaman: ―Bal chu gap da't monstruo guin respejt con xfigurib abi' tiëbaman tia xsenb lucwajman o yaaman,
66014010	bén zii yayal xcasti naroob Dios, zro' da't gudëëdaman laaman casti. Abi' sagdiajman loj bajl ni caye'c azufre delant loj ree xianjl Dios në delant loj bén na̱j zi'c xi xiil Dios.
66014011	Ad yu' tëët dxej yayü' bajl guin. Ni'qui radxe ni'qui guiaal achet guialraziiladx par ree bén rajp da't respejt monstruo guin con xfigurib, o bén ca ree xsenb.
66014012	Zeel bén na̱j ree xbejn Dios bén ruzoob ree xtiidxaman abi' rliladx reeman Jesucrist, ad rayalt yalenya' reeman.
66014013	Biguiejn tëën cha' bén ni na lon diizd xanyabaa: ―Bacaa ni ganin lojl: “Diizd yan xiquilbaa ree bén rëjt con guialrliladx Jesucrist.” Dxel rëb xSprijt Dios: “Walican din ma yaziiladx reeman xcwent ree guialzi ni gudëd reeman abi' chinë reeman guialbenza'c reeman.”
66014014	Dxel baguian tijb za̱j naquich abi' loj za̱j guin zojb zi'c tijb bejn. Yu' tijb coron or guijcaman abi' yaaman ca'man tijb hoz ni nadoxh ro'.
66014015	Dxel brii stijb anjl lën yadoo abi' rejs da't guneeman bén ni zojb loj za̱j guin rëbaman: ―Badxe' xi hosil, batüüg ree guialnaza'c loj guidxliuj din ma gojl reen ma bidxin tiamp ni yado'p reen.
66014016	Abi' bén zojb loj za̱j guin badëëd xi hosaman loj guidxliuj abi' bato'paman guialnaza'c loj guidxliuj.
66014017	Dxel brii stijb anjl lën yadoo ni na̱j xanyabaa, ca' gajcaman tijb hoz ni nadoxh ro'.
66014018	Dxel niz loj altar brii stijb anjl bén rajp guialrniabee par bajl, abi' dád rejs guneenëman bén ca' hoz ni nadoxh ro' guin, rëbaman lojman: ―Badxe' xi hosil ni nadoxh ro', batü' ree uv ni yu' loj guidxliuj din ma gojl reen ma gojl tiamp ni yado'p reen.
66014019	Dxel badëëd anjl guin xi hosaman loj guidxliuj guin, abi' bato'paman uv guin ree loj guidxliuj. Abi' badxe'man uv guin ree lod guixii reen, laan rën guiëb lod yu' xcasti Dios.
66014020	Dxel xijch ciuda guin bixii ree uv guin abi' lën lod bixii ree uv guin birii rejn. Rejn guin bixie'n loj guidxliuj zi'ct choon gayuu kilometro abi' wë'pan zi'ct xt niz ro' ree way.
66015001	Dxel baguian stijb senro' xanyabaa, tijb sen ni diidxli badxaloj bejn: Baguian gajdx ree anjl con gajdx guialzi. Guialzi guin ree na̱j gajdx ni chigra gac din con guialzi guin ree gusiaaloj Dios xcastiman.
66015002	Baguia tëën zi'c nijsdoo, per najn zi'c tijb vidr xculor bajl. Dxel lojn za' ree bén been ree gan loj monstruo, loj figur con loj xnumbrib, ca' reeman arp ni badëëd Dios loj reeman.
66015003	Abi' cayool reeman xcant Moisejs xbejn Dios në xcant bén ni na̱j zi'c xi xiil Dios, rëb cant guin: Naroob në ni diidxli radxaloj bejn na̱j ree ni rüjnl, dux Dadan Dios Bén rajp gra guialrniabee. Xnejz da't në zi'c rayal rüjnl, lüj guial rniabeel gra ree bénguidxliuj.
66015004	¿Chu ad zadxebt lüj? ¿Chu ad zuza'tt lüj zagdxe, dux Dadan Dios? Tijbzi lüj na̱j bén naya nali abi' bénguidxliuj gui't gap da't reeman lüj respejt guial ma balüül bejn ree guial xnejz rüjnl.
66015005	Chi gulox baguian ni guin ree, dxel baguian bixal luar lod mazri nagle' lën xyadoo Dios xanyabaa.
66015006	Abi' lën yadoo guin brii gajdx ree anjl bén ca' ree gajdx ree guialzi, najcw reeman lajd naquich ni rdiin bacha', abi' naxii tijb cinch or luxdoo reeman.
66015007	Abi' tijb guidap ree be ni za' lod za' Dios, badëëb loj tijbgaj ree anjl guin tijb cojp or ni guidxa xcasti Dios bén naban guidib tiamp në par tiblayaa.
66015008	Abi' lën yadoo guin gudxan xgo'xh xbacha' Dios në xguialrniabeeman. Achut gojc niu lën yadoo guin xt chi ma gulox guigajdx ree guialzi ni zidnë ree anjl guin.
66016001	Dxel biguiejnan cha' bejn rejs da't guneeman diizd lën yadoo guin, rëbaman loj guigajdx ree anjl guin: ―Gol chej, gol bigla't xcasti Dios ni yu' loj guigajdx ree cojp guin loj guidxliuj.
66016002	Dxel wej anjl yaloj guin, bala'taman ni yu' loj xcojpaman loj guidxliuj. Abi' gra ree bén ni yu' xsen montruo guin bén gop da't ree respejt xfigurib, brii guiadxyoodx lad reeman, ni rdoob da't.
66016003	Abi' anjl barojp guin bala'taman ni yu' loj xcojpaman loj nijsdoo. Abi' nijs guin bayajcan rejn zi'c xrejn tijb bengüt abi' gra ree be naban loj nijs guin güjt.
66016004	Anjl bayon guin bala'taman ni yu' loj xcojpaman loj ree guiiw në lod rajch ree nijs abi' nijs guin ree bayajc reen rejn.
66016005	Abi' biguiejnan rëb anjl ni rniabee ree nijs guin: ―Xnejz na̱j ni cayüjnl në zi'c cayüjn xguialguxtisil, Dad Dios, lüj na̱j bén naya nali, najl Dios yan në diizd gocli.
66016006	Din bénguidxliuj ree guxhie' reeman rejn bagüjt reeman xbejn reel në ree bén badëëd ree xtiidxil. Zeel ma badëëdil rejn guië' reeman, abi' zian rayal reeman.
66016007	Abi' niz loj altar biguiejnan cha' stijb bén rëb: ―Walican, Dad Dios bén rajp gra guialrniabee. Xnejz në zi'c rayal cayüjn xguialguxtisil.
66016008	Abi' anjl badajp guin bala't ni yu' loj xcojpaman loj gubijdx din guze'can bejn ree zi'c bajl.
66016009	Gra reeman we'c por xguialnalaa da't gubijdx guin. Per ni'qui zian ad bayüjnt reeman xgab por xtol reeman, ad baza'tt reeman Dios zagdxe guneeguijdxli reeman laaman, laaman guial najman bén rniabee ree guialzi guin.
66016010	Anjl bagaay guin bala'taman ni yu' loj xcojpaman lod rbej monstruo ni rniabee guin, abi' bicajy loj guidxliuj, abi' xt rawya' lüdx ree bejn por guialzi ni cadëd reeman.
66016011	Per ni'czi zian ad basa'nt reeman ni mal ni rüjn reeman, al mazri been reeman por guialzi ni gudëd reeman në por guiadx ni gudxib lad reeman, guneeguijdx reeman Dios bén zojb xanyabaa.
66016012	Anjl baxo'p guin bala't ni yu' loj xcojpaman loj guiiwro' la Eufrates abi' gubidx nijs loj guiiw guin. Zian bixal nejz din tëd ree rey bén zëëd ree lad lod rliejn gubijdx.
66016013	Dxel baguian ro' dragon guin, con ro' monstruo guin në ro' bén rusquiee rëb rudëë xtiidx Dios loj ree bejn brii choon ree sprijt mal ni na̱j zi'c bidx.
66016014	Guiyon ree sprijt guin na̱j xsprijt xindxab, abi' rüjn reen milagr abi' rej reen lod za' gra ree rey loj guidxliuj persi rado'p reeman din til reeman con Dios bén rajp gra guialrniabee, dxej ni gui'taman guidguieenman gan loj gra reeman.
66016015	Rëb Jesucrist: ―Gol badxe'guijc guial dxejczi guialan zi'c chi ri't tijb xingubaan tijbzi golp. Xiquilbaa ree bén rbëz naj, bén za'sin ree chi guialan din chitëë yaya'nxtu reeman zi'c chi rniaaz bén za' zibëël.
66016016	Sprijt mal guin ree bato'p gra ree rey ni yu' loj guidxliuj tijb luar lod la Armagedón con diidx hebreo.
66016017	Abi' anjl bagajdx guin bala't ni yu' loj xcojpaman loj bi, abi' diizd lën yadoo ni yu' xanyabaa niz lod za' xyagxhil bén rniabee, biguien rejs da't cha' bén rëb: ―Ma bayaaloj gojc ni rayal gac.
66016018	Abi' guzuloj rë'p nijs, rajc naquie', rbidxa' guziaaw dxel bi't xudoxh, tijb xudoxh ni ad goct wayi't diizd guzuloj yu' bejn loj guidxliuj, din xu guin na̱j ni mazczi ni doxh.
66016019	Abi' gula' ciuda naroob guin gojcan choon lala', dxel guidib guidxliuj bize'n ree ciuda në ree guiedx. Abi' Dios ad bayanladxtaman Babilonia par gudëë xcasti ro'man loj ciuda naroob guin.
66016020	Abi' gunijt ree gra yuj riga' loj nijsdoo në ree guia'.
66016021	Biajb tëë guiajyabaa guijc ree gra ree bénguidxliuj, dxel tijbgaj ree guiaj yabaa guin na' reen cost tiuu quil. Abi' ree bejn guneeguijdx reeman Dios, por ree guialzi guin, guial dád ni doxh gojc chi biajb ree guiajyabaa guin.
66017001	Abi' tijb guigajdx ree anjl guin bi'taman naman lon: ―Guda din gulün lüj casti ni rayal béngunaa dxuudx ni zojb loj nijsro',
66017002	laaman goc xtuu ree rey ni yu' loj guidxliuj, abi' zi'c rusüdx tijb bejn stijb bejn, zian bazaalguiiwaman bejn ree loj guidxliuj con ree ni ad rüjnt sirv ni rüjnman.
66017003	Abi' por xSprijt Dios binë anjl guin naj lod na̱j ganax yujbidx. Ni baguian tijb béngunaa dxiibaman tijb monstruo xnia, abi' guidib ladib ca diidxguijdx par Dios, yu' gajdx guijquib con chii xcajchib.
66017004	Abi' béngunaa guin najcwaman lajd murad në ni xnia, najcchaawnën ganax or në ree guiaj zagdxe në ree perl. Abi' ca'man tijb cojp or guidxa ree ni nabixhladx lojn në ree ni dxuudx ni rüjnman.
66017005	Abi' lucwajman ca tijb letrer ni achutczi rignia' ni rën guiëban, rëb loj letrer guin: “Babilonia, ciuda naroob ni na̱j xniaa ree béngunaa dxuudx në xniaa ree ni dxuudx ni rajc loj guidxliuj,”
66017006	Dxel gogbeen guial rzüdx béngunaa guin con xrejn ree xbejn Dios, con xrejn ree bén ni güt guial gunee reeman xtiidx Jesús. Abi' dád badxalon chi baguian zian.
66017007	Dxel na anjl guin lon: ―¿Chexc zeel dád radxalojl? Naj gusignia' lüj ni rën guiëb béngunaa ni baguiaal në monstruo ni dxiibaman, be ni yu' gajdx guijc con chii xcajch.
66017008	Monstruo ni baguiaal, laab na̱j be guban gocli, per yan ad nabantrib. Per gulüülojb lën bizë ni ad yu't lod rliox dxelri nidlojb tiblayaa. Abi' ree bén naban loj guidxliuj, bén ni ad cat ree laj loj xlibr guialnaban diizd gocli chi gad guidxliuj gacchaaw, laa reeman yadxaloj chi guguiaa reeman monstruo ni guban gocli, be ad nabant yan per gui'tib.
66017009	’Guie ryaadx quiarguiejn. Guigajdx guijc monstruo guin rën guiëban gajdx guia' lod zojb béngunaa guin
66017010	rën tëë guiëban gajdx ree rey. Gaay ree rey guin ma gudëëd xguialrniabee, abi' bén baxo'p guin na̱j bén canabee yan. Dxelri nabee bén bagajdx guin, per ad xchejt nabeeman.
66017011	Abi' monstruo ni guban gocli, abi' yan ad nabantrib, laab gac rey baxujn, per loj gajc gajdx ree rey guin grii rey gac xhujn dxel yayalib lod rayalib casti par tiblayaa.
66017012	’Guidxii cajch ni baguiaal rën guiëb chii ree rey ni ad wazulojt nabee. Per chi tia' reeman guialrniabee, ad xchejt nabee reeman con monstruo guin.
66017013	Abi' guidxii ree rey guin yaya'n reeman diidx abi' yayü xguialguxtis reeman con xguialrniabee reeman loj monstruo guin,
66017014	abi' til reeman con bén na̱j zi'c xi xiil Dios. Per güün bén na̱j zi'c xiil guin laa reeman gan din laaman na̱j Dad loj gra ree dad, na̱j tëëman rey loj gra ree rey. Abi' bén za' ree con bén na̱j zi'c xi xiil Dios, laa reeman na̱j bén bazoob xtiidx Dios, bén ma na̱j ree par laaman abi' diidxli zinal reeman xnejz Dios.
66017015	Na tëë anjl guin lon: ―Nijs ni baguiaal lod zojb béngunaa dxuudx guin laan rën guiëb graloj ree bén rniee graloj ree diidx, bén gra lad ree, bén zëëd ree gra loj ree nacion.
66017016	Abi' monstruo guin con guidxii xcajchib ni baguiaal, guidxe'ch reeman béngunaa dxuudx guin, tio'nladx reeman laaman, gusa'n reeman zibëëlaman, gaw reeman xbëëlaman abi' guze'c reeman laaman.
66017017	Dios yazaladx loj guidxii ree rey guin quiarguiejn din güün reeman zi'c rënman. Yaya'n reeman diidx din yayü xguialrniabee reeman loj monstruo guin, xt gac cumplid ni rëb Dios gac.
66017018	Abi' béngunaa ni baguiaal, laaman na̱j ciuda naroob ni rniabee ree rey yu' loj guidxliuj.
66018001	Chi gulox baguian ni guin ree, dxel baguian stijb anjl zidguiajtaman xanyabaa. Rajpaman zro' guialrniabee, abi' xbacha'man basni guidib guidxliuj,
66018002	abi' rnieeman rejs da't rëbaman: ―Ma biajb, ma biajb Babilonia ma na̱j ciuda naroob guin zi'c lidx ree xindxab, zi'c lidx ree graloj ree sprijt mal, zi'c lidx ree graloj ree be ni rzuj, bedxuudx ree be rbijxhladx ree bejn.
66018003	Din zi'c chi rusüdx bejn stijb bejn, zian ma batiaalguiiw ciudaro' guin gra ree bénguidxliuj par güün reeman graloj ree ni dxuudx. Abi' ree rey yu' ree loj guidxliuj ma been reeman ni dxuudx guin ree con ciuda guin, abi' ree bén rüjn negojs loj guidxliuj ma na̱j reeman rijcw por graczi ree ni dxuudx rajc ni.
66018004	Dxel biguiejnan cha' stijb bén gunee diizd xanyabaa rëbaman: ―Gol brii loj ciuda guin, da bejn reen, chitëë go'chidi loj ree dol ni rajc ni chitëë tëdidi guialzi ni gac ree loj ciuda guin.
66018005	Din dád zien xtol reeman zeel ma bidxinan xt xanyabaa, abi' Dios ad zayanladxtaman ni mal guin ree.
66018006	Gol beennë ciuda guin zi'cgajc beennën ben ren ree, gol been din yaguijxan xcastin tio'p volt mazri guial loj ni beennën bejn ree abi' gol basagdiajn tio'p volt mazri guial loj ni basagdiajn ben ren ree.
66018007	Gol basagdiaj ciuda guin naya zi'c babaan chi beenan ni dxuudx ree, abi' zi'c beenan xgab rëban: “Zooban guie zi'c tijb bén rniabee, ad najtan bén bizëjb ad yu' tëët dxej chu'nayan.”
66018008	Zeel tijbzi dxej guidxajg lasa' ree guialzi par ciuda guin, zi'c guialgüjt, guialrunaya, guialrliaan, dxel che'can con bajl. Din naroob xguialrniabee dux Dad ree Dios bén gudëëd casti ciuda guin.
66018009	Abi' ree rey ni yu' loj guidxliuj, bén babaa ree guial been reeman ni dxuudx con ciuda guin, zoon reeman, naya sagdiaj reeman chi guguiaa reeman go'xh ni caye'can.
66018010	Abi' zijt su reeman chi guguiaa reeman casti ni cadëdan, dxel guiëb reeman: ―¡Probza lüj, probza lüj Babilonia, ciuda naroob ni guyu gojl par gra! Din tibrajtzi bi't casti par lüj.
66018011	Abi' ree bén rüjn negojs loj guidxliuj zoon reeman zu tëë luxdoo reeman naya por ciuda guin, din achutri sii ni ruto' reeman,
66018012	zi'c or, plajt, guiaj zagdxe ree, perl, lajd zagdxe ree, lajd sed ree culor murad con ni xnia, në graloj ree tabl ruree nejxh në graloj ree ni been reeman con ree tabl zagdxe, bronce, guiib con marmol në marfil.
66018013	Ad zajc tëëtri guto' reeman canel në graloj ree ni ruree nejxh, ad zajctri guto' reeman goxyaal, mirra, perfum, vin, sejt oliv, harin zagdxe, trigo, go'n, xiil, way, carrejt, ad zajc tëëtri ree guto' reeman bejn ree.
66018014	Abi' guiëb reeman loj ciuda guin: ―¡Ad rajptril guialnaza'c ni bayuladx da'til, tiblayaa ma banijtil zi'c gubanl con gra ree ni za'c ni gopil!
66018015	Gra ree bén been negojs, bén gojc ree rijcw por ciuda guin, zijt su reeman guialrdxeb reeman casti ni cadëd ciuda guin. Zoon reeman, zazagdiaj reeman, zunaya reeman.
66018016	Abi' guiëb reeman: ―¡Probza, probza ciuda naroob guin! Laan guial guzujchaawan con ree lajd zagdxe, lajd culor murad con ni xnia, laan guial guzujchaawan con or, con perl në con guiaj zagdxe
66018017	din, ¡tibrajtzi gunidloj gra ree guialnaza'c guin! Gra ree bén zë lën barcw, zi'cgajc xcapitan ree barcw, gra ree mariner në los demazri ree bén rüjn dxiin lën barcw, guzudxe reeman zijt
66018018	chi baguiaa reeman go'xh ni cayë'c ciuda guin, abi' gurixdiaj reeman rëb reeman: ―¿Goc guyu tijb ciuda lasa' ciuda ro' guie?
66018019	Abi' baroob yuj guijc reeman, roon reeman abi' guyunaya luxdoo reeman rëb reeman: ―¡Probza!, probza ciuda naroob guin por xguialnaza'can gra ree bén been negojs bén rajp ree barcw gojc reeman rijcw, din tibrajtzi gunidlojn.
66018020	Dxel biguien cha' bén na: ―Per lëjt bén zojb ree xanyabaa, lëjt najdi xi apóstoles Jesucrist, lëjt bén rudëëd ree xtiidx Dios në los demazri ree bén na̱j xbejn Dios, gol babaa por ni cazajc ciuda guin din zian cayüjn Dios xguialguxtisaman por ni beennë ciuda guin lëjt.
66018021	Abi' tijb anjl gojl da't, gulesaman tijb guiaj naroob, zi'c tijb guiaj mulin abi' bazaalaman laan loj nijsdoo rëbaman: ―Zi'c bazalbin guiaj guie con guidib da gojlan zian nidoxh sac ciuda naroob Babilonia, abi' achutri guguiaa Babilonia guin stijb.
66018022	Ad zaguientri ree cha' arp, ni'qui ree xinrucwejdx, ni'qui ree bidxa, ni'qui ree cha' trompejt ad zaguientri loj ciuda guin. Achutri bejn güün dxiin ni, ni'qui xnaquie' mulin ad zaguientri ni.
66018023	Achetri guij che'c loj ciuda guin, achutri guxhliaa. Gra ree bén been negojs loj ciuda guin ganax bén zojbloj gojc reeman loj guidxliuj, abi' ciuda guin basquieen gra ree nacion con ree ni dxuudx ni beenan.
66018024	Abi' loj ciuda guin bagüjt reeman bén badëëd ree xtiidx Dios, në ree bén rliladx Dios, abi' por ciuda guin bagüjt reeman los demasri ree bén ma güjt loj guidxliuj.
66019001	Chi gulox baguian biguiejn tëën zian, dxel dád rejs biguiejnan cha' zien da't ree bén canee xanyabaa rëb reeman: ¡Quixtëë Dios! Por dux Dad ree Dios zëëd perdon, respejt në guialrniabee,
66019002	din laaman waliman abi' xnejz rüjn xguialguxtisaman, ma badëëdaman casti béngunaa dxuudx ni bazaalguiiw bénguidxliuj ree con ree xni malaman, ma been Dios guialguxtis con laaman persi baguijxaman ni bagüjtaman xbejnman.
66019003	Abi' biguiejnan rëb reeman stijb: ―¡Quixtëë Dios! Ad yu't dxej yayü' go'xh ni caye'c ciuda guin.
66019004	Abi' guigajlbitap ree bengol con guidap ree be naban guin bazuxib reeman delant loj xyagxhil Dios par gap da't reeman laaman respejt, rëb reeman: ―¡Quixtëë Dios! ¡Diidxza'c guin ree na̱j par laaman!
66019005	Abi' niz lod za' yagxhil guin biguiejnan cha' bén rëb: Gradi zi'c bengol zi'c xindoo gol gules xvalor dux Dad ree Dios, lëjt rüjndi laaman sirv abi' rajpidi laaman respejt.
66019006	Biguiejn tëën zi'c chi rguien cha' zien da't bejn, o zi'c xnaquie' nijsro', o zi'c chi rbidxa' da't guziaaw, rebaman: ¡Quixtëë Dios! Din ma canabee dux Dad ree Dios, bén ca' gra guialrniabee.
66019007	Yan yadxe' du luxdoo ree zagdxe, yabaa ree yales tëë ree xvaloraman. Din ma bidxin dxej guxhliaa bén na̱j zi'c xi xiilaman abi' bén gac lacheelaman ma za'chaawaman.
66019008	Najcwaman lajd zagdxe, ni naquich, naya rulaa tëën bacha'. Din lajd naquich guin rën guiëban ni zagdxe ni been ree xbejn Dios.
66019009	Abi' na anjl guin lon: ―Bacaa: “Xiquilbaa ree bén na̱j gui't loj xguialruxhliaa bén na̱j zi'c xi xiil Dios.” Na tëë anjl guin: ―Ni guie ree na̱j xtiidxli Dios.
66019010	Dxel bazuxiban loj anjl guin par ga'p da'tan laaman respejt, per naman lon: ―Ad güünl zian. Din zi'cgajc lüj xmandadzi Dios cayguieen, zi'cgajc gra ree lasa'l bén wali ree rüjncwent xtiidx Jesucrist. Gojp da't respejt Dios. Din por Jesús zëëd ni rniee ree bén rudëëd xtiidx Dios.
66019011	Dxel baguian zojbyal xanyabaa baguia tëën tijb way naquich. Bén dxiib laab laman: Bén ruzoob xtiidxaman në bén wali, din xnejz rüjn xguialguxtisaman në xwadijlaman,
66019012	guiaalojman rulaan bacha' zi'c bajl abi' zien ree coron yu' guijcaman, tib lajtaman ca laj tijb bejn ni achut rignia', tijbzi laaman ragbee xhie rën guiëban,
66019013	guidib rejnzi xabaman, abi' laman Xtiidx Dios.
66019014	Abi' ree xsuldadaman bén yu' xanyabaa zinal reeman laaman dxiib reeman way naquich, najcw reeman lajd zagdxe ni naquich ni naya tëë.
66019015	Ro'man ririi tijb espad ni nadoxh ro', con espad guin gudëëdaman casti bénguidxliuj, në con var guiib nabeeman laa reeman. Zi'c rë'p bejn guijc uv par guixiin, zian gudëëdaman loj reeman casti naroob ni zëëd por Dios bén rajp gra guialrniabee.
66019016	Loj xcajpaman con cüdaman ca ree diidx ni rëb: “Rey bén rniabee loj ree rey në Dad bén rniabee loj ree dad.”
66019017	Dxel baguian tijb anjl za'liman loj gubijdx, dád rejs rbidxa'man, rbejdxaman gra ree be ni rzuj xanyabaa, rëbaman: ―Gol guda, gol bachajg lasa'di lod gunee Dios ni gawidi zro' da't,
66019018	zi'c xbëël ree rey, xbëël ree capitan, xbëël ree bén achut rüjn gan, zi'c xbëël ree way, xbëël ree bén rbib laa reeb, xbëël gra ree bejn, zi'c xbëël ree bén na̱j zi'c bén nado' në xbëël ree bén ad najt zi'c bén nado', zi'c xi bëël ree bengol në ree xindoo.
66019019	Dxel baguian monstruo con ree rey yu' loj guidxliuj në ree xsuldad reeman, nadxag lasa' reeman par til reeman con bén dxiib way naquich guin con ree xsuldadaman.
66019020	Per laa reeman gunaaz reeman monstruo guin con bén rusquiee rëb rudëë xtiidx Dios loj ree bejn, bén rüjn milagr niz loj monstruo guin. Abi' por ree milagr guin basquieeman bén guyu ree xsen monstruo guin gojp tëë reeman respejt xfigurib. Abi' monstruo guin con bén rusquiee ni rëb rudëë xtiidx Dios loj ree bejn, grop reeman guidib naban reeman bazaal reeman laa reeman loj bajl lod caye'c azufre.
66019021	Abi' los demazri ree xbejn monstruo guin güjt reeman con espad ni ririi ro' bén dxiib way naquich guin, abi' gudaw ree be ni rzuj xanyabaa laa reeman, xt gudxa lën reeb gudaw ree xbëël reeman.
66020001	Dxel baguian zidguiajt tijb anjl xanyabaa, ca'man xguiibliaw bizë ni ad yu't lod rliox, ca' tëëman tijb caden naroob.
66020002	Abi' gunaazaman dragon, bëël gulal ni la xindxab në satanás, guxhiiman laab con caden guin por timil ijz.
66020003	Dxel bazaalaman laab lën bizë ni ad yu't lod rliox abi' basiaawdxi'chaman bizë guin chitëë gusquieeri reeb bejn ree loj guidxliuj xt chi ma bayaaloj timil ijz dxel yariib lën bizë guin tibladëd.
66020004	Dxel baguian yagxhil zagdxe ree lasa' xyagxhil ree rey, lojn zojb ree bén ni ma cwa' guialrniabee par güün reeman guialguxtis. Baguia tëën xsprijt ree bén ni biru' yëjn guial gutie'ch reeman xtiidx Dios në gra ni ragbee reeman por Jesús. Laa reeman ad gojpt respejt monstruo guin ni'qui xfigurib abi' ad cwëjbt reeman niu xsenb lucwaj reeman o yaa reeman. Abi' baguian baban reeman stijb, dxel gunabee reeman con Cristo timil ijz.
66020005	Laan na̱j ni yaloj ni yaban ree bengüt, per stijb ree bengüt ad zabant reeman xt yaza' timil ijz.
66020006	¡Xiquilbaa ree bén yaban yaloj! Laa reeman ma naya niz loj Dios abi' ad zayaltri reeman guialgüjt rarojp, laa reeman gac xbixhioz Dios con xbixhioz Cristo abi' nabeenë reeman laaman timil ijz guin.
66020007	Chi ma bayaaloj timil ijz guin, dxel yarii xindxab guin lod nayaawix
66020008	Par gusquieex bejn ree guidib guidxliuj. Gusquieex Gog në Magog din guchajg lasa' ree xbejn reeman din güün reeman wadijl. Abi' guido'p zien da't reeman zi'c üx ni riga' ro' nijsdoo.
66020009	Gra lad gui't reeman, guido'p reeman gadëd lod za' ree xbejn Dios në gadëd ro' guiedx lod rënman. Per laaman diizd xanyabaa guixhiaalaman bajl ni guze'c bén guin ree xt yadëj reeman.
66020010	Abi' xindxab ni basquiee laa reeman laax chu' loj bajl lod caye'c azufre, lod ma za' monstruo con bén rusquiee rëb rudëë xtiidx Dios loj ree bejn, lod ad yu't dxej yarii reeman lod sagdiaj tëë reeman dxej guiaal.
66020011	Dxel baguian tijb yagxhil zi'c xi yagxhil rey, tijb yagxhil naroob ni naquich. Lojn zojb tijb bejn abi' delant lojman biquied guidxliuj në xanyabaa, gunidloj reen tiblayaa.
66020012	Dxel baguian guial delant loj yagxhil guin lod zojb Dios, ni za' ree bengüt, zi'c ree bengol zi'c ree xindobëz. Abi' bixal loj ree libr, dxel bixal loj stijb libr ni la xlibr guialnaban. Dxel been Dios xguialguxtisaman con ree bengüt guin zi'c ca loj ree libr guin xcwent ree ni been reeman.
66020013	Nijsdoo bayü xbengütan, abi' guialgüjt bayü xbengütan, abi' ree bengüt ni za' lod cabëz reeman guidxin dxej ni yadëëd reeman cwent loj Dios, bibig reeman yagaj din güün xguialguxtis Dios con laa reeman bal conin been reeman.
66020014	Dxel guialgüjt con lod guzu ree bengüt gulëjz reeman guidxin dxej yadëëd reeman cwent loj Dios, grop reen bazaal reeman loj bajl, bajl guin na̱j guialgüjt barojp.
66020015	Abi' loj gajc bajl guin bayal ree bén ad cat laj loj xlibr guialnaban.
66021001	Chi gulox baguian ni guin ree, dxel baguian tijb xanyabaa cüb con tijb guidxliuj cüb, din xanyabaa con guidxliuj ni guyu diizd yaloj ma gunijt reen, ziangajc nijsdoo.
66021002	Dxel baguian Jerusalén cüb, xguiedx naroob Dios zidguiajtan xi xanyabaa Dios. Dád za'chaawan zi'c rzujchaaw tijb biingunaa chi ma guxhliaam con xin gac lacheelim.
66021003	Abi' dád rejs biguiejnan cha' bén gunee lod za' xyagxhil Dios, rëbaman: ―Ma za' Dios con ree bejn, guibannëman laa reeman abi' laa reeman gac xbejnman, guiáad laaman suman con laa reeman abi' gacaman xDios reeman.
66021004	Laaman gutiaa loj reeman nijs biin reeman, dxel achetri guialgüjt chu', guialroon, guialrunaya në guialzi, din gra ree ni guyu gocli ma gudëd reen.
66021005	Abi' bén zojb loj yagxhil guin, naman: ―Gra cayünan nicüb. Na tëëman: ―Bacaa ree diidx guie, din laa reen na̱j diidxli ni rayal chililadx bejn.
66021006	Dxel naman: ―Ma gojc ni rayal gac. Naj na̱j zi'c A con Z, din tijbzi naj rniabee diizd guia'xchej në par tiblayaa. Bén re'c nijs, naj yazaladx nijs lojman nijs ni ririi lod rajch nijs ni runee guialnaban.
66021007	Bén ni güün gan loj dol, laaman yayal gra ree ni guin. Abi' naj gac xDiosaman guiáad laaman gac da xi'nan.
66021008	Per ree bén rdxeb sudxi'ch loj ni rliladx reeman naj, bén ad rliladxt ree naj, bén ruladx ree güün ganax ni mal, bén rugüjt ree bejn, bén rüjn ree nidxuudx con ree bén ad najt lacheel reeman, bén rüjn ree guialbidxaa, bén rën ree ni naladx reeman na̱j ree Dios, në gra ree bén rusquiee, laa reeman rayal loj bajl lod caye'c azufre, bajl guin na̱j guialgüjt rarojp.
66021009	Dxel tijb guigajdx ree anjl bén ca' ree guigajdx ree cojp ni guidxa guigajdx ree guialzi bigra guin, bi'taman lod za'n, naman lon: ―Guda, din gulün lüj biinxdüb ni gac lacheel bén na̱j zi'c xi xiil Dios.
66021010	Abi' por Sprijt binë anjl guin naj guijc tijb guia' naroob, guijc tijb guia' ya. Ni balüüman naj Jerusalén, xciuda naroob Dios zidguiajtan xi xanyabaa Dios.
66021011	Rulaan bacha' por xbacha' Dios. Abi' bacha' guin na̱j zi'c xbacha' tijb guiaj lasajc, guiaj zagdxe ni la Jaspe, nayni zi'c tijb vidr.
66021012	Gadëd ro' ciuda guin na̱j tijb ze' naroob, tijb ze' ya con chiptio'p ree port, abi' tijb gaj ro' ree port guin za' tijb gaj ree anjl. Lad ree port guin ca zi'c la guidxiptio'p cwaa ree bén Israel, tijb gaj lad port guin ca zi'c la tibcwaa gaj reeman.
66021013	Choon ree port guin na̱j niz lod rliejn gubijdx, abi' choon reen na̱j niz lod rëëz gubijdx, za choon ree port guin na̱j niz lad norte, za choonan na̱j niz lad sur.
66021014	Abi' con chiptio'p guiaj na̱j xcimiant ze' guin, dxel loj ree guiaj guin ca laj ree guidxiptio'p ree xi apóstoles bén na̱j zi'c xi xiil Dios.
66021015	Anjl ni guneenë naj ca'man tijb var or din tia'beenëman ciuda guin con ree port guin con ze' guin.
66021016	Ciuda guin najn ni cuadrad, zi'cgajc zioolan ziangajc gulajgan. Cwa'bee anjl guin laan con var or ni ca'man, xi mididan na̱j tio'p mil tio'p gayuu kilometro, zi'c guyoolan ziangajc yan, ziangajc gulajgan.
66021017	Dxel cwa'man midid ze' guin, abi' ze' guin najn gayojnbitap mejtr zi'c na̱j xmidid bénguidxliuj zi'c bare'xh anjl guinan.
66021018	Ze' guin gojcnën guiaj ni la Jaspe, abi' ciuda guin najnën ganax or, zi'cgajczi na̱j vidr nayni.
66021019	Xguiaj cimiant ze' guin najcchaawnën gadxagayaa ree guiaj zagdxe. Guiaj yaloj guin najcchaawnën con guiaj ni la Jaspe, guiaj barojp guin najcchaawnën guiaj ni la zafiro, guiaj bayon guin najcchaawnën guiaj ni la ágata, guiaj badajp guin najcchaawnën guiaj ni la esmeralda,
66021020	guiaj ni bagaay guin najcchaawnën guiaj ni la ónice, guiaj ni baxo'p guin najcchaawnën guiaj ni la cornalina, guiaj bagajdx guin najcchaawnën guiaj ni la crisólito, guiaj goc xhujn najcchaawnën con guiaj ni la berilo, guiaj goc gaa najcchaawnën guiaj ni la topacio, guiaj ni goc chii najcchaawnën guiaj ni la crisoprasa, guiaj ni goc chiptib najcchaawnën guiaj ni la jacinto, guiaj ni goc chiptio'p najcchaawnën guiaj ni la amatista.
66021021	Gra guidxiptio'p ree xport ciuda guin gojcnë reen con chiptio'p ree perl, tijb gaj perl guin najnë tijbgaj port. Abi' nejz naroob ni naa galay ciuda guin najn ganax or, zi'c tal na̱j tijb vidr ni rdëd biani grop xijch.
66021022	Ni'qui tijb yadoo ad baguiatan loj ciuda guin din dux Dad ree Dios bén ca' gra guialrniabee con bén na̱j zi'c xi xiilaman, laa reeman na̱j xyadoo ciuda guin.
66021023	Abi' loj ciuda guin ad rüjnt naguiejn gusni gubijdx ni'qui bëëw, din xbacha' Dios rusni ni abi' bén na̱j zi'c xi xiilaman laaman na̱j bajl ni.
66021024	Bén zëëd ree lod rent lod ren sa reeman loj bacha' guin, bén ma na̱j ree perdon. Abi' ree rey loj guidxliuj guie guidnë xguialza'cdxoon reeman loj ciuda guin.
66021025	Xport ciuda guin ad yu't dxej yaaw reen radxe, abi' ni ad zut guiaal.
66021026	Gra xguialza'cdxoon con gra xguialzagdxe ree bén zëëd lood rent lood ren, guidxin reen loj ciuda guin.
66021027	Per ad yu't dxej chu' ni dxuudx loj ciuda guin, ni'qui ree bén rüjn ni dxuudx ni'qui ree bén rusquiee, bén cazi ree laj loj xlibr guialnaban ni ca' bén na̱j zi'c xi xiil Dios, laaz reeman chu' loj ciuda guin.
66022001	Balüü tëë anjl guin lon tijb guiiw naya ni razaladx guialnaban, naynidxuj zi'c tijb guiaawajn. Ririi nijs guin lod za' xyagxhil Dios con bén na̱j zi'c xi xiilaman,
66022002	abi' zën galay loj nejz naroob ni naa galay ciuda guin. Galay nejz guin naa guiiw guin, abi' grop lad guiiw guin zojb yag ni runee guialnaban ni rtia chiptio'p loj ninejxh, gazobëëw ridxaa ninejxh ni rtia lojn. Abi' ree xbalag yag guin rüjn reen sirv par gac bejn nadaan.
66022003	Achetri ni mal chu' ni, abi' Dios con bén na̱j zi'c xi xiilaman cwe loj xi yagxhil reeman guiáad ree xbejn reeman gap da't laa reeman respejt.
66022004	Abi' ni guguiaaloj reeman Dios, bén ni ca ree lajman lucwaj.
66022005	Achetri guiaal chu' ni, ad ryaadxt bajl ni'qui gubijdx din dux Dad ree Dios gusni ni, abi' ma nabee reeman tiblayaa con laaman.
66022006	Dxel na anjl guin lon: ―Diidx guie ree na̱j ni diidxli ni rayal chililadx ree bejn. Abi' Dios bén razaladx diidx loj ree bén rudëëd xtiidxaman loj ree bejn, laaman guxhaal xi anjl din gulüüman bejn ree ni ma zidyob gac.
66022007	Dad Jesucrist rëb guial nayob gui'taman. ¡Xiquilbaa ree bén ridxga' ni ca loj libr guie ni rugojn ni gac!
66022008	Naj Waj, baguian biguiejn tëën ni guin ree. Abi' chi gulox baguian biguiejn tëën ni guin ree, dxel bazuxiban par ga'p da'tan respejt anjl ni balüü ree ni guin lon.
66022009	Per naman lon: ―Ad güünl zian. Din naj zi'cgajc lüj, xmandadzi Dios cayguieen, zi'cgajc ree xcompniaril bén rudëëd ree xtiidx Dios, në ree bén ridxga' ree ni ca loj libr guie. Zeel Dios gojp da't respejt.
66022010	Na tëëman lon: ―Ad guquie'chil diidx ni zëëd ree loj libr guie, diidx ni rugojn ree ni gac, din ma zidyob gac reen.
66022011	Gol basa'n ree ben mal con xni mal reeman, abi' ree bén naban nadxuudx zu naban reeman nadxuudx bal zian ruladx reeman. Per bén rüjn ree zi'c rayal gusnuu güün reeman zi'c rayal abi' ree bén naban zi'c rën Dios gusnuu guiban reeman zi'c rën Dios.
66022012	Rëb Jesucrist: ―Gol badxe'guijc guial nayob guialan, abi' guidne'n ni rayal tijbgaj bejn bal gonin been tijbgajman.
66022013	Naj na̱j zi'c lejtr A con lejtr Z, lejtr ni rzulojnë ni rlioxnë tëë alfabeto, din tijbzi naj rniabee diizd guia'xchej në par tiblayaa.
66022014	Xiquilbaa ree bén ni na̱j zi'c ree bén ma gudiib xab guial ridxga' reeman xtiidx Dios, din gac chu' reeman niz ro' xport ciuda guin din gap tëë reeman derejch gaw reeman ni nejxh ni rtia loj yag runee guialnaban.
66022015	Abi' xijch ciuda guin yaya'n ree benguijdx, bén rüjn ree guialbidxaa, bén rüjn ree ni dxuudx con ree bén ad najt lacheel reeman, bén rugüjt ree bejn, bén ni rajp ree respejt ni naladx reeman na̱j dios, në ree bén ruladx cwëëguijc ni rusquiee rniee tëë reeman diidx rusquiee ree.
66022016	―Naj Jesús ma guxhal da anjlan din gugojnman lëjt gra ree ni guie din guiëbidi laan loj gra ree bén rliladx naj. Naj na̱j quijb xdiaa rey Davi, loj xdiaaman zialan. Naj na̱j zi'c bajl nayni ni rliejn rsildoo.
66022017	XSprijt Dios con biinxdüb ni gac lacheel bén na̱j zi'c xi xiil Dios rëb reeman: ―Guda. Abi' bén riguiejn rniee reeman zian, rëb gajcaman: ―Guda. Chutëëz bén re'c nijs, gol guda, abi' bén rën zajc guië'man nijs runee guialnaban lagajzi.
66022018	Gra ree bén riguiejn ree diidx ni zëëd loj libr guie ni gac, naj rni lojdi bal chu bén gucaa guijc ni zëëd loj libr guie, ziangajc zusro' Dios guialzi ni zëëd loj libr guie par laaman.
66022019	Ziangajc bal chu chiquied xhie diidx guijc ree diidx ni zëëd loj libr guie ni gac ziangajc chiquied Dios guijc ni rayalaman loj yag runee guialnaban ni ruza't libr guie ad zayu tëëtaman loj xciuda Dios ni ruza't libr guie.
66022020	Bén ragbee guial diidxli na̱j gra ree ni guie, rëbaman: ―Walin, nayob guialan. Zian gacan Dad Jesús, ¡Guda!
66022021	Dad Jesús güünle' gradi. Amén.
