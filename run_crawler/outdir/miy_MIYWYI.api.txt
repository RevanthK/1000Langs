40001001	Ña̱ yo̱'o̱' nduu' kivi̱' ne̱ i̱chi' ya̱ta' Jesucristo, ña̱ nduu' si̱a̱ni' xika' David, te̱ nduu' tu̱ a̱ si̱a̱ni' xika' Abraham.
40001002	Abraham ja̱a̱n' ni̱ nduu̱ yu̱va' Isaac, te̱ Isaac ja̱a̱n' ni̱ nduu̱ yu̱va' Jacob, te̱ Jacob ja̱a̱n' ni̱ nduu̱ yu̱va' Judá, te̱ sa̱kan' tu̱ ña̱ni̱ ra̱.
40001003	Te̱ Judá ja̱a̱n' ni̱ nduu̱ yu̱va' Fares xiin' Zara, te̱ Tamar ni̱ nduu̱ si̱'i' ra̱. Te̱ Fares ja̱a̱n' ni̱ nduu̱ yu̱va' Esrom, te̱ Esrom ja̱a̱n' ni̱ nduu̱ yu̱va' Aram.
40001004	Te̱ Aram ja̱a̱n' ni̱ nduu̱ yu̱va' Aminadab, te̱ Aminadab ja̱a̱n' ni̱ nduu̱ yu̱va' Naasón, te̱ Naasón ja̱a̱n' ni̱ nduu̱ yu̱va' Salmón.
40001005	Te̱ Salmón ja̱a̱n' ni̱ nduu̱ yu̱va' Booz. Te̱ si̱'i' Booz ni̱ nduu̱ Rahab, te̱ Booz ja̱a̱n' ni̱ nduu̱ yu̱va' Obed. Te̱ si̱'i' Obed ja̱a̱n' ni̱ nduu̱ Rut, te̱ Obed ja̱a̱n' ni̱ nduu̱ yu̱va' Isaí.
40001006	Te̱ Isaí ja̱a̱n' ni̱ nduu̱ yu̱va' rey David, te̱ rey David ja̱a̱n' ni̱ nduu̱ yu̱va' Salomón. Te̱ si̱'i' Salomón ja̱a̱n' ni̱ nduu̱ ña' si'i Urías.
40001007	Te̱ Salomón ja̱a̱n' ni̱ nduu̱ yu̱va' Roboam, te̱ Roboam ja̱a̱n' ni̱ nduu̱ yu̱va' Abías, te̱ Abías ja̱a̱n' ni̱ nduu̱ yu̱va' Asa.
40001008	Te̱ Asa ja̱a̱n' ni̱ nduu̱ yu̱va' Josafat, te̱ Josafat ja̱a̱n' ni̱ nduu̱ yu̱va' Joram, te̱ Joram ja̱a̱n' ni̱ nduu̱ yu̱va' Usías.
40001009	Te̱ Usías ja̱a̱n' ni̱ nduu̱ yu̱va' Jotám, te̱ Jotám ja̱a̱n' ni̱ nduu̱ yu̱va' Acaz, te̱ Acaz ja̱a̱n' ni̱ nduu̱ yu̱va' Ezequías.
40001010	Te̱ Ezequías ja̱a̱n' ni̱ nduu̱ yu̱va' Manasés, te̱ Manasés ja̱a̱n' ni̱ nduu̱ yu̱va' Amón, te̱ Amón ja̱a̱n' ni̱ nduu̱ yu̱va' Josías.
40001011	Te̱ Josías ja̱a̱n' ni̱ nduu̱ yu̱va' Jeconías, xiin' sa̱kuu' ña̱ni̱ ra̱, kii̱' ni̱ ti̱i̱n te̱ xíin' Babilonia ne̱ ta'an' e̱', ne̱ Israel, te̱ kuan ndi̱a̱ka̱ ña̱'a' ra̱ ñu̱u̱ ja̱a̱n'.
40001012	Te̱ kii̱' ndi̱'i̱ ni̱ xan ndi̱a̱ka̱ ña̱'a' ra̱ ñu̱u̱ Babilonia ja̱a̱n' ndii, Jeconías ja̱a̱n' ni̱ nduu̱ yu̱va' Salatiel, te̱ Salatiel ja̱a̱n' ni̱ nduu̱ yu̱va' Zorobabel.
40001013	Te̱ Zorobabel ja̱a̱n' ni̱ nduu̱ yu̱va' Abiud, te̱ Abiud ja̱a̱n' ni̱ nduu̱ yu̱va' Eliaquím, te̱ Eliaquím ja̱a̱n' ni̱ nduu̱ yu̱va' Azor.
40001014	Te̱ Azor ja̱a̱n' ni̱ nduu̱ yu̱va' Sadoc, te̱ Sadoc ja̱a̱n' ni̱ nduu̱ yu̱va' Aquim, te̱ Aquim ja̱a̱n' ni̱ nduu̱ yu̱va' Eliud.
40001015	Te̱ Eliud ja̱a̱n' ni̱ nduu̱ yu̱va' Eleazar, te̱ Eleazar ja̱a̱n' ni̱ nduu̱ yu̱va' Matán, te̱ Matán ja̱a̱n' ni̱ nduu̱ yu̱va' Jacob.
40001016	Te̱ Jacob ja̱a̱n' ni̱ nduu̱ yu̱va' José, te̱ ni̱ nduu̱ i̱i̱' María. Te̱ María ja̱a̱n' ni̱ nduu̱ si̱'i' Jesús, ña̱ nduu' Cristo, ña̱ ni̱ ti̱a̱nu̱' Ndiosí sa̱kakú ne̱ yivi̱'.
40001017	Sa̱kan' na kuii', nde̱e̱ kii̱' ni̱ tuvi̱ Abraham te̱ nde̱e̱ kii̱' ni̱ tuvi̱ David ndii, uxi̱ ku̱mi' kuu' te̱ i̱chi' ya̱ta' Jesús. Te̱ nde̱e̱ kii̱' ni̱ tuvi̱ David te̱ nde̱e̱ ni̱ xan ndi̱a̱ka̱ te̱ xíin' Babilonia ne̱ ta'an' e̱' ja̱a̱n' ndii, uxi̱ ku̱mi' kuu' te̱ i̱chi' ya̱ta' a̱. Te̱ nde̱e̱ kii̱' ni̱ xan ndi̱a̱ka̱ ra̱ ne̱ ja̱a̱n' te̱ nde̱e̱ ni̱ tuvi̱ Cristo ndii, uxi̱ ku̱mi' kuu' te̱ i̱chi' ya̱ta' a̱.
40001018	So̱'o̱ ni̱ xa̱a̱ a̱ kii̱' ni̱ ka̱ku̱ Jesucristo. María, si̱'i' a̱ ndii, xa̱ ni̱ ta̱xi̱ a' kuento a' te̱ tu̱nda'a̱' a' xiin' José. Te̱ kii̱' kuní ka̱ ku̱ndi̱e̱e̱ inga' ni̱a̱ ndii, xa̱ ni̱ na̱kui̱so̱ a' sa̱kan' ña̱ Espíritu Santo ni̱ xi̱kui'nu̱ ña̱'a'.
40001019	Te̱ xa'a̱' a̱ ña̱ te̱ xachuun' nda̱ku nduu' José ja̱a̱n' ndii, ni̱ xa̱ni̱ni̱ ra̱ ña̱ na̱ta̱'vi' ta'an' si̱'e ni̱a̱ xa'a̱' a̱ ña̱ nï̱ kuni̱ ra̱ sa̱ku̱chani ña̱'a' ra̱ nuu̱' ne̱ yivi̱'.
40001020	Te̱ kii̱' xanini ra̱ xa'a̱' ña̱ ja̱a̱n' ndii, ni̱ xa̱ni ra̱ ña̱ ni̱ tuvi̱ i̱i̱n ángele, ña̱ xika' nuu' nuu̱' xto̱'o̱ e̱' Ndiosí, nuu̱' ra̱. Te̱ ni̱ ka'a̱n a̱ xiin' ra̱ ndii: ―José, si̱a̱ni' xika' David, kuän yi'vi u̱n' na̱ti̱i̱n u̱n' María ku̱ndu̱u̱ ña' si'i u̱n', sa̱kan' ña̱ Espíritu Santo ni̱ xi̱kui'nu̱ ña̱'a' sa̱kan' na ni̱ na̱kui̱so̱ a'.
40001021	Ña' jaan' ndii, sa̱kaku' a' i̱i̱n te̱ kuañu'u̱ si'e̱ a'. Te̱ chi̱ndu'u̱' u̱n' kivi̱' a̱ Jesús. Kua̱chi̱ ndii ña̱ ja̱a̱n' sa̱kakú ne̱ ta'an' a̱ nuu̱' kua̱chi̱ ni̱a̱ ―ni̱ kachi̱ a̱.
40001022	Te̱ sa̱kuu' a̱ ja̱a̱n' ni̱ yoo̱, te̱ xinu̱ ña̱ ni̱ ka'a̱n xto̱'o̱ e̱' Ndiosí xiin' i̱i̱n te̱ ni̱ ka'a̱n tiakú tu̱'u̱n a̱ kii̱' ni̱ ka'a̱n ra̱ ndii:
40001023	I̱i̱n ña' ndu'u̱' sie ndii na̱kui̱so̱ a', te̱ sa̱kaku' a' i̱i̱n tiaa̱ si'e̱ a'. Te̱ chi̱ndu'u̱' ni̱a̱ kivi̱' a̱ Emanuel. Sa̱kan' ni̱ kachi̱ a̱. Te̱ kivi̱' a̱ ja̱a̱n' kuni kachi̱ a̱ ndii: Ndiosí yoo xiin' e̱'.
40001024	Te̱ kii̱' ni̱ ndo̱to̱ José ndii, ni̱ sa̱xinú ra̱ ña̱ ni̱ ka'a̱n chuun' ángele ja̱a̱n' xiin' ra̱, sa̱kan' na ni̱ na̱ka̱ ra̱ María, te̱ ni̱ tu̱nda'a̱' ra̱ xiin' a'.
40001025	Te̱ ni̱ yoo̱ ii̱' ra̱ xiin' a' nde̱e̱ kii̱' ni̱ sa̱kaku' a' te̱ kuañu'u̱ ja̱a̱n'. Te̱ ni̱ chi̱ndu'u̱' ra̱ kivi̱' a̱, Jesús.
40002001	Kii̱' ni̱ xka'ndi̱a̱ ña̱ ni̱ ka̱ku̱ Jesús ñu̱u̱ Belén, ña̱ kandu'u̱' ñu̱'u' Judea, mii' ni̱ xa̱'ndi̱a̱ chuun' rey Herodes ndii, ni̱ xa̱a̱ i̱i̱n ti̱'vi̱ te̱ xini tuní xa'a̱' tiuu̱n' ñu̱u̱ Jerusalén, te̱ ni̱ ki̱e̱e̱ nde̱e̱ mii' keta' ñu̱'u̱.
40002002	Te̱ ni̱ nda̱tu'u̱n' ra̱ ne̱ ñu̱u̱ ja̱a̱n' ndii: ―¿Mii' ndu'u̱' ña̱ nduu' rey nuu̱' ndo'ó, ne̱ judío, ña̱ ni̱ ka̱ku̱? Kua̱chi̱ ndii ni̱ xi̱ni̱ ndu̱ tiuu̱n', ti' nia'á ña̱ xa̱ ni̱ ka̱ku̱ a̱, ni̱ ke̱ta̱ ri' mii' keta' ñu̱'u̱. Te̱ kua̱xi̱ ko̱to̱ ka'nu' ña̱'a' ndu̱ ―ni̱ kachi̱ ra̱.
40002003	Kii̱' ni̱ xi̱ni̱ so̱'o̱ rey Herodes ña̱ ni̱ ka'a̱n te̱ ja̱a̱n' ndii, ni̱ ndi̱'ni̱ va̱ nimá ra̱, te̱ ni̱ ndi̱'ni̱ tu̱ nimá sa̱kuu' ne̱ ndiee' ñu̱u̱ Jerusalén.
40002004	Sa̱kan' na ni̱ na̱ka̱na̱ ra̱ sa̱kuu' sutu̱ kuu' nu̱u' xiin' te̱ sania'á tu̱'u̱n nde̱i' Ndiosí, te̱ ni̱ nda̱tu'u̱n' ña̱'a' ra̱ mii' kitu̱' Cristo, ña̱ ti̱a̱nu̱' Ndiosí sa̱kakú ne̱ yivi̱'.
40002005	Te̱ ni̱ na̱kui̱i̱n te̱ ja̱a̱n' ndii: ―Ñu̱u̱ Belén, ña̱ kandu'u̱' nuu̱' ñu̱'u' Judea yo'o', kitu̱' a̱. Kua̱chi̱ ndii sa̱kan' yoso̱' a̱ mii' ni̱ ke̱'i̱ i̱i̱n te̱ ni̱ ka'a̱n tiakú tu̱'u̱n Ndiosí xta̱'an' ndii:
40002006	Yo'ó, ñu̱u̱ Belén, ña̱ kandu'u̱' nuu̱' ñu̱'u' Judea ndii, süu̱' i̱i̱n ñu̱u̱ nda'vi so̱'o̱ nduu' u̱n' nuu̱' i̱nga̱ ñu̱u̱ ña̱ ñu'u' nuu̱' ñu̱'u' Judea ja̱a̱n', sa̱kan' ña̱ nuu̱' yo'ó kitu̱' i̱i̱n te̱ ka̱'ndi̱a̱ chuun', te̱ ki̱'i̱n i̱chi' nuu̱' ne̱ nduu' kuenta i̱, ne̱ Israel. Sa̱kan' yoso̱' a̱ ―ni̱ kachi̱ ra̱.
40002007	Sa̱kan' te̱ ni̱ ka̱na̱ siin' Herodes sa̱kuu' te̱ xini tuní ja̱a̱n', te̱ ni̱ nda̱tu'u̱n' ndi'i̱ ña̱'a' ra̱ a̱ma̱a̱ kui̱ti̱' ni̱ tuvi̱ tiuu̱n' ja̱a̱n'.
40002008	Sa̱kan' te̱ ni̱ ti̱'vi' ña̱'a' ra̱ ñu̱u̱ Belén ka'án ra̱ xiin' te̱ ja̱a̱n' ndii: ―Kua'an ndo̱' i̱kan', te̱ nda̱tu'u̱n' ndi'i̱ ndo̱' xa'a̱' te̱ lulu ja̱a̱n'. Te̱ kii̱' ku̱ni̱ ña̱'a' ndo̱' ndii, ka'a̱n ndo̱' xiin' i̱ kii̱' na̱ndi̱ko' ndo̱', te̱ ku'u̱n ko̱to̱ ka'nu' tu̱ ña̱'a' yu'u̱ ―ni̱ kachi̱ ra̱.
40002009	Kii̱' ndi̱'i̱ ni̱ xi̱ni̱ so̱'o̱ ra̱ ña̱ ni̱ ka'a̱n rey ja̱a̱n' ndii, ni̱ ki̱e̱e̱ ra̱ kua'a̱n ra̱. Te̱ tiuu̱n', ti' ni̱ xi̱ni̱ ra̱ mii' keta' ñu̱'u̱ nde̱e̱ mii' ni̱ ki̱e̱e̱ ra̱ ndii, ni'i' i̱chi' ri' nuu̱' ra̱ kua'a̱n ri'. Te̱ kii̱' ni̱ xa̱a̱ ri' xíni' vi̱'e̱ mii' kandu'u̱' te̱ lulu ja̱a̱n' ndii, ni̱ xi̱kuii̱n ri' i̱kan'.
40002010	Te̱ kii̱' ni̱ xi̱ni̱ ra̱ mii' ni̱ xi̱kuii̱n ri' ndii, va̱'a̱ va̱ ni̱ ku̱ni̱ ra̱.
40002011	Te̱ kii̱' ni̱ ko̱'ni̱ ra̱ vi̱'e̱ ja̱a̱n', te̱ ni̱ xi̱ni̱ ra̱ te̱ kuañu'u̱ xiin' María, si̱'i' te̱ kuañu'u̱ ja̱a̱n' ndii, ni̱ xi̱kuita̱ xiti' ra̱, te̱ ni̱ xa̱ka'nu' ra̱ te̱ kuañu'u̱ ja̱a̱n'. Ikan' te̱ ni̱ nu̱nia' ra̱ xatu̱n', tun' ni'i' ra̱ ni̱ xa̱a̱ ra̱, te̱ ni̱ xa̱mani̱' ña̱'a' ra̱ ña̱ nduu' oro, xiin' su̱xa̱ chú'ma ya̱'vi̱ va̱, xiin' su̱xa̱ xavixín', ña̱ na̱ni' mirra.
40002012	Ndisu̱ ni̱ sa̱kuni' ña̱'a' Ndiosí xiin' xa̱ni̱ ña̱ nä̱ndi̱ko' ra̱ nuu̱' Herodes, sa̱kan' na ni̱ na̱ndi̱ko' ra̱ ñu̱u̱ ra̱ i̱chi' ña̱ kua'a̱n tu̱ku̱ xaan'.
40002013	Te̱ kii̱' ni̱ ki̱e̱e̱ te̱ xini tuní ja̱a̱n' kua'a̱n ra̱ ndii, ni̱ xa̱ni José ña̱ ni̱ tuvi̱ i̱i̱n ángele, ña̱ xika' nuu' nuu̱' xto̱'o̱ e̱' Ndiosí, nuu̱' ra̱, te̱ ni̱ ka'a̱n a̱ xiin' ra̱ ndii: ―Ndo̱koo̱ u̱n', te̱ na̱'i̱n u̱n' te̱ lulu, te̱ na̱ka̱ u̱n' si̱'i' ra̱, te̱ ku̱nu̱ ndo̱' ku'u̱n ndo̱' nde̱e̱ ñu̱'u' Egipto. Ku̱ndu'u̱' u̱n' xiin' ni̱a̱ i̱kan' nde̱e̱ kii̱' ka'a̱n tu̱ku̱u̱ i̱ xiin' u̱n'. Kua̱chi̱ ndii na̱ndu̱ku' Herodes te̱ lulu ñaa̱' te̱ ka̱'ni̱' ña̱'a' ra̱ ―ni̱ kachi̱ a̱.
40002014	Te̱ ni̱ ndo̱koo̱ ra̱, te̱ ni̱ na̱'i̱n ra̱ te̱ lulu, te̱ ni̱ na̱ka̱ tu̱ ra̱ si̱'i' te̱ ja̱a̱n'. Te̱ xa̱ ñu̱u sa̱kan' ni̱ ki̱e̱e̱ ni̱a̱ kua'a̱n ni̱a̱ nde̱e̱ ñu̱'u' Egipto.
40002015	Te̱ i̱kan' ni̱ ndiee̱ ni̱a̱ nde̱e̱ ni̱ xi'i̱ Herodes ja̱a̱n', sa̱kan' te̱ ni̱ xinu̱ ña̱ ni̱ ka'a̱n xto̱'o̱ e̱' Ndiosí xiin' te̱ ni̱ ka'a̱n tiakú tu̱'u̱n a̱ mii' ka'án a̱ ndii: “Nde̱e̱ ñu̱'u' Egipto ni̱ ka̱na̱ i̱ tiaa̱ si'e̱ i̱”, kachi a̱.
40002016	Te̱ kii̱' ni̱ xi̱ni̱ Herodes ja̱a̱n' ña̱ ni̱ xi̱ni̱ xa'an' ña̱'a' te̱ xini tuní xa'a̱' tiuu̱n' ja̱a̱n' ndii, ni̱ na̱saa̱' va̱ ra̱, sa̱kan' na ni̱ ka'a̱n chuun' ra̱ xiin' te̱ xíin' ra̱, te̱ ku'u̱n ka̱'ni̱' ra̱ sa̱kuu' tiaa̱ kuali', te̱ ndiee' ñu̱u̱ Belén xiin' ya̱ti̱n ñu̱u̱ ja̱a̱n', nde̱e̱ te̱ sa̱kan' ni̱ tuvi̱ te̱ nde̱e̱ te̱ kumi' uvi̱ kuiya̱, sa̱kan' ña̱ ni̱ na̱tava̱' ra̱ kuenta kivi̱' ña̱ ni̱ ka'a̱n te̱ xini tuní ja̱a̱n' xiin' ra̱ xa'a̱' tiuu̱n'.
40002017	Sa̱kan' te̱ ni̱ xinu̱ ña̱ ni̱ ka'a̱n tiakú Jeremías, te̱ ni̱ ka'a̱n tiakú tu̱'u̱n Ndiosí, kii̱' ni̱ ka'a̱n ra̱ ndii:
40002018	Tiakú kuaa' ne̱ yivi̱' ñu̱u̱ Ramá. Xaku' suchi' i̱ni̱ ni̱a̱, te̱ xaku' ndi̱i u'vi̱ ni̱a̱. Raquel nduu' ña' xaku' xa'a̱' si'e̱ a'. Nde̱e̱ i̱i̱n ne̱ yivi̱' kü̱vi̱ sa̱ki'ví ña̱'a', sa̱kan' ña̱ ki'in' si'e̱ a' ni̱ xi'i̱. Sa̱kan' kachi a̱.
40002019	Te̱ kii̱' ni̱ xi'i̱ Herodes ndii, tu̱ku̱ ni̱ ni̱ xa̱ni José ña̱ ni̱ tuvi̱ i̱i̱n ángele, ña̱ xika' nuu' nuu̱' xto̱'o̱ e̱' Ndiosí, nuu̱' ra̱ kii̱' ndu'u̱' ka̱ ra̱ ñu̱'u' Egipto ja̱a̱n'.
40002020	Te̱ ni̱ ka'a̱n a̱ xiin' ra̱ ndii: ―Ndo̱koo̱ u̱n', te̱ na̱'i̱n u̱n' te̱ lulu, te̱ na̱ka̱ u̱n' si̱'i' ra̱, te̱ na̱ndi̱ko' ndo̱' nuu̱' ñu̱'u' Israel. Kua̱chi̱ ndii xa̱ ni̱ xi'i̱ te̱ ni̱ xika̱ ka̱'ni̱' te̱ lulu ñaa̱' ―ni̱ kachi̱ a̱.
40002021	Te̱ ni̱ ndo̱koo̱ José, te̱ ni̱ na̱'i̱n ra̱ te̱ lulu, te̱ ni̱ na̱ka̱ tu̱ ra̱ si̱'i' te̱ ja̱a̱n', te̱ ni̱ ki̱e̱e̱ ni̱a̱ kua'a̱n nu'u̱ ni̱a̱ nuu̱' ñu̱'u' Israel.
40002022	Ndisu̱ kii̱' ni̱ xi̱ni̱ José kuento ña̱ Arquelao nduu' te̱ xa'ndia chuun' nuu̱' ñu̱'u' Judea ndii, ni̱ yi̱'vi ra̱ na̱ndi̱ko' ra̱ ñu̱'u' ja̱a̱n', sa̱kan' ña̱ Arquelao ja̱a̱n' ndii, si'e̱ Herodes nduu' ra̱. Te̱ tu̱ku̱ ni̱ ni̱ sa̱kuni' Ndiosí José xiin' xa̱ni̱, te̱ ni̱ ki̱e̱e̱ ni̱a̱ kua'a̱n ni̱a̱ ñu̱'u' Galilea.
40002023	Te̱ ni̱ xa'a̱n ni̱a̱ ni̱ ndiee̱ ni̱a̱ i̱i̱n ñu̱u̱ ña̱ na̱ni' Nazaret. Ni̱ xa̱a̱ ni̱a̱ sa̱kan', te̱ ni̱ xinu̱ ña̱ ni̱ ka'a̱n Ndiosí xiin' i̱i̱n uvi̱ te̱ ni̱ ka'a̱n tiakú tu̱'u̱n a̱ mii' yoso̱' ña̱ ka'án ndii: “Ku̱ndu̱u̱ a̱ i̱i̱n te̱ ni̱ ki̱e̱e̱ ñu̱u̱ Nazaret”, kachi a̱.
40003001	Te̱ kii̱' sa̱kan' ndii, ni̱ nde̱ta̱ Juan, te̱ sakuchi' ne̱ yivi̱' kuenta Ndiosí, mii' taxi̱n' kaa' nuu̱' ñu̱'u' Judea, te̱ ka'án ndo̱so̱' ra̱ nuu̱' ne̱ yivi̱' ndii:
40003002	―Na̱ma̱ ndo̱' nimá ndo̱' xa'a̱' kua̱chi̱ ña̱ xaa' ndo̱', sa̱kan' ña̱ xa̱ kuyatin' kuii ka̱'ndi̱a̱ chuun' Ndiosí nimá ndo̱' ―ni̱ kachi̱ ra̱.
40003003	Te̱ xa'a̱' Juan ja̱a̱n' ni̱ sa̱ka'án Ndiosí Isaías, te̱ ni̱ ka'a̱n tiakú tu̱'u̱n a̱ kii̱' ni̱ ka'a̱n ra̱ xta̱'an' ndii: Tiakú ka'án ti'e' i̱i̱n tachi̱' yu̱'u' mii' taxi̱n' kaa' ndii: “Nda̱sa̱va̱'a̱ ndo̱' i̱chi' mii' ki̱xi̱n xto̱'o̱ e̱', te̱ nda̱sa̱nda̱ku tu̱ ndo̱' a̱.” Ni̱ kachi a̱.
40003004	Toto̱ Juan ndii, xiin' i̱xi' camello ni̱ kua̱'a̱ a̱, te̱ ki'i' i̱i̱n' to̱ko' ra̱, te̱ ti̱ka̱ xiin' ñuñu̱' i̱tun' ni̱ xa̱xi̱' ra̱.
40003005	Te̱ ne̱ yivi̱', ne̱ ndiee' ñu̱u̱ Jerusalén xiin' nda̱'a' a̱, ña̱ ñu'u' nuu̱' ñu̱'u' Judea, xiin' ne̱ ndiee' yo̱so' ya̱ti̱n i̱ti̱a̱ Jordán ja̱a̱n' ndii, ni̱ xa'a̱n ni̱a̱ mii' iin' Juan ja̱a̱n' ka'án ndo̱so̱' ra̱ te̱ ku̱ni̱ so̱'o̱ ña̱'a' ni̱a̱.
40003006	Te̱ na'má ni̱a̱ kua̱chi̱ ni̱a̱, te̱ ni̱ sa̱kuchi' ña̱'a' ra̱ kuenta Ndiosí i̱ti̱a̱ ja̱a̱n'.
40003007	Te̱ kii̱' ni̱ xi̱ni̱ Juan ja̱a̱n' ña̱ kua'a̱' te̱ fariseo xiin' te̱ saduceo ni̱ nde̱kui̱e̱ i̱kan' te̱ ku̱chi̱ ra̱ kuenta Ndiosí ndii, ni̱ ka'a̱n Juan ja̱a̱n' xiin' ra̱ ndii: ―¡Ndo'ó ndii, nde̱e̱ naa si'e̱ koo̱' nduu' ndo̱'! ¿Yo̱o̱ ni̱ ka'a̱n xiin' ndo̱' ña̱ ku̱vi̱ kaku̱ ndo̱' nuu̱' ña̱ sa̱ndo'o' Ndiosí ndo'ó nuu̱' ku'u̱n e̱' sa̱kan' kui̱ti̱'?
40003008	Nia'a̱ ndo̱' xiin' ña̱ va̱'a̱ ña̱ xaa' ndo̱' ña̱ xa̱ ni̱ na̱ma̱ xna̱'a̱ ndo̱' nimá ndo̱' xa'a̱' kua̱chi̱, ña̱ ni̱ xa̱a̱ ndo̱'.
40003009	Te̱ kä'án ñuñu' ndo̱' ña̱ si̱a̱ni' xika' Abraham nduu' ndo̱', te̱ xiin' ña̱ ja̱a̱n' ku̱vi̱ kaku̱ ndo̱'. Sa̱kan' ña̱ ka'án kaxi' i̱ xiin' ndo̱' ña̱ ku̱vi̱ sa̱na̱nduu' Ndiosí yuu̱', ña̱ ndiee' kaa̱', si̱a̱ni' xika' Abraham ja̱a̱n'.
40003010	Ndiosí ndii, xa̱ yoo tu̱'va̱ a̱ te̱ sa̱ndo'o' a̱ ne̱ xaa' kua̱chi̱ nde̱e̱ naa yoo tu̱'va̱ i̱i̱n te̱ yivi̱' xiin' yacha te̱ ka̱'ndi̱a̱ ra̱ i̱tun', tun' kö̱o̱' nduu̱' kuun' nda̱'a', sa̱kan' ña̱ sa̱kuu' tun' kö̱o̱' nduu̱' va̱'a̱ kuun' nda̱'a' ndii, ka̱'ndi̱a̱ ra̱ nde̱e̱ ti̱o̱'o̱ sa̱kuu' tun' ja̱a̱n', te̱ ka̱'mi̱ ra̱ nu̱'. Sa̱kan' tu̱ sa̱a̱ Ndiosí.
40003011	Yu'u̱ ndii, sakuchi' i̱ ndo'ó xiin' ti̱kui, te̱ xiin' ña̱ ja̱a̱n' nia'a̱ ndo̱' ña̱ ni̱ na̱ma̱ xna̱'a̱ ndo̱' nimá ndo̱' xa'a̱' kua̱chi̱ ña̱ ni̱ xa̱a̱ ndo̱'. Ndisu̱ ña̱ kua̱xi̱ xata̱' i̱ ndii, ña̱ koo' chukuu' ka̱ nduu' a̱ te̱ sa̱kan' yu'u̱. Te̱ yu'u̱ ndii, ni̱ nde̱e̱ vä̱'a̱ i̱ ku̱ndu̱u̱ te̱ ko̱ni̱'i̱ ndixa̱n' a̱. Ña̱ ja̱a̱n' ndii, sa̱kuchi' a̱ ndo'ó kuenta a̱ xiin' ña̱ ndi̱e̱e' Espíritu Santo, te̱ sa̱kuchi' tu̱ a̱ ndo'ó xiin' ñu'u̱.
40003012	Ña̱ ja̱a̱n' ndii, xa̱ yoo tu̱'va̱ a̱ te̱ na̱ta̱'vi' a̱ ne̱ yivi̱' naa xaa' te̱ yivi̱' kii̱' nativi ra̱ trigo, te̱ tava̱' ra̱ mi̱'in' a̱ xiin' ña̱ tiin' ra̱ te̱ kisi' ra̱ a̱. Trigo va̱'a̱ ndii, ta̱xa̱'a̱ ra̱ yaka̱, te̱ mi̱'in' a̱ ndii, ka̱'mi̱ ra̱ nuu̱' ñu'u̱ ña̱ kö̱o̱' kivi̱' nda'vá ―ni̱ kachi̱ Juan xiin' te̱ yivi̱' ja̱a̱n'.
40003013	Te̱ kii̱' sa̱kan' ndii, ni̱ ke̱ta̱ Jesús ñu̱'u' Galilea, te̱ ni̱ xa̱a̱ a̱ i̱ti̱a̱ Jordán te̱ sa̱kuchi' ña̱'a' Juan kuenta Ndiosí.
40003014	Ndisu̱ ña̱ nu̱u' ndii, nï̱ kuni̱ Juan sa̱kuchi' ña̱'a' ra̱, sa̱kan' na ni̱ ka'a̱n ra̱ xiin' a̱ ndii: ―Yu'u̱ kuní a̱ ku̱chi̱ kuenta Ndiosí sa̱a̱ yo'ó, tákui'e. Sa̱kan' na kuii', ¿ndichun na kua̱xi̱ yo'ó nuu̱' yu'u̱ te̱ ku̱chi̱ u̱n' sa̱a̱ i̱? ―ni̱ kachi̱ ra̱.
40003015	Te̱ ni̱ ka'a̱n a̱ xiin' ra̱ ndii: ―Ta̱xi̱ u̱n' ña̱ sa̱xinú e̱' ña̱ yo̱'o̱' vi̱ti̱n, sa̱kan' ña̱ kuní a̱ sa̱xinu̱ e̱' sa̱kuu' ña̱ ka'án chuun' Ndiosí ―ni̱ kachi̱ a̱. Te̱ ni̱ na̱kui̱i̱n yu̱'u' ra̱.
40003016	Te̱ ndi̱'i̱ so̱'o̱ ni̱ chi̱chi̱ Jesús i̱kan', te̱ ni̱ ke̱ta̱ a̱ ti̱kui. I̱kan' te̱ ni̱ nuni̱a̱' ndi̱vi', te̱ ni̱ xi̱ni̱ a̱ nuu' Espíritu Ndiosí, naa kaa' paloma kaa' a̱, te̱ ni̱ ndoo̱ a̱ xiin' a̱.
40003017	Sa̱kan' te̱ ni̱ ka'a̱n i̱i̱n tachi̱' yu̱'u' nde̱e̱ ndi̱vi' ndii: ―Ña̱ ñaa̱' nduu' si'e̱ mani̱' i̱, te̱ va̱'a̱ va̱ kuni i̱ xini ña̱'a' i̱ ―ni̱ kachi̱ Ndiosí.
40004001	Ndi̱'i̱ ja̱a̱n', te̱ ni̱ na̱ka̱ Espíritu ja̱a̱n' Jesús te̱ kua'a̱n a̱ mii' taxi̱n' kaa' te̱ ko̱to̱ kua̱'a̱ ña̱'a' ña̱ ndi̱va̱'a̱.
40004002	Te̱ ni̱ xika̱ ndi̱ti̱a̱ Jesús uvi̱ xi̱ko̱ kivi̱' xiin' uvi̱ xi̱ko̱ ñu̱u i̱kan'. Te̱ sa̱kan' vi̱' ni̱ xi'i̱ a̱ so̱ko̱.
40004003	Te̱ ni̱ ku̱ya̱ti̱n ña̱ ndi̱va̱'a̱, ña̱ xito' kua̱'a̱ ja̱a̱n', mii' iin' Jesús. Te̱ ni̱ ka'a̱n a̱ ndii: ―Naa' ndi̱xa̱ xna̱'a̱ si'e̱ Ndiosí nduu' u̱n' ndii, ka'a̱n chuun' u̱n' xiin' yuu̱' ñaa̱' te̱ na̱ndu̱u̱ a̱ xita̱' va̱'a̱, te̱ ku̱xi̱ u̱n' ―ni̱ kachi̱ a̱.
40004004	Te̱ ni̱ na̱kui̱i̱n Jesús nuu̱' ña̱ ja̱a̱n' ndii: ―Yoso̱' a̱ nuu̱' tu̱tu̱ Ndiosí mii' ka'án a̱ ndii: “Süu̱' xita̱' va̱'a̱ kui̱ti̱' kuní nuu̱' ne̱ yivi̱' te̱ ku̱ti̱a̱ku̱ ni̱a̱, süu̱' ja̱a̱n' ndii kuní tu̱ a̱ sa̱kuu' tu̱'u̱n ña̱ kiee' yu̱'u' Ndiosí te̱ ku̱ti̱a̱ku̱ xna̱'a̱ ni̱a̱”, kachi a̱ ―ni̱ kachi̱ Jesús.
40004005	Sa̱kan' te̱ ni̱ na̱ka̱ ña̱ ndi̱va̱'a̱ ja̱a̱n' Jesús, te̱ kua'a̱n a̱ xiin' a̱ ñu̱u̱ su̱'u̱n Jerusalén. Te̱ ni̱ sa̱kaa' a̱ Jesús xíni' yu̱kun' ka'nu' mii' sukun ka̱.
40004006	Te̱ ni̱ ka'a̱n a̱ xiin' Jesús ndii: ―Naa' ndi̱xa̱ xna̱'a̱ si'e̱ Ndiosí nduu' u̱n' ndii, sa̱nama' xiin' mi̱i' u̱n' nde̱e̱ ndienu̱. Kua̱chi̱ ndii yoso̱' a̱ nuu̱' tu̱tu̱ Ndiosí mii' ka'án a̱ ndii: Ka'a̱n chuun' Ndiosí xiin' ángele, ña̱ xika' nuu' nuu̱' a̱, te̱ ko̱to̱ a̱ yo'ó. Te̱ ti̱i̱n ña̱ ja̱a̱n' nda̱'a' u̱n' te̱ nä̱ma̱ u̱n' nde̱e̱ ñu̱'u', te̱ tü̱xu'ví xa'a̱' u̱n' sa̱a̱ yuu̱'. Sa̱kan' kachi a̱ ―ni̱ kachi̱ ña̱ ndi̱va̱'a̱ ja̱a̱n' xiin' Jesús.
40004007	Te̱ ni̱ na̱kui̱i̱n Jesús nuu̱' a̱ ndii: ―Yoso̱' a̱ nuu̱' tu̱tu̱ Ndiosí mii' ka'án a̱ ndii: “Kö̱to̱ kua̱'a̱ ndo̱' xto̱'o̱ ndo̱' Ndiosí”, kachi a̱ ―ni̱ kachi̱ a̱.
40004008	Te̱ so'o̱' ndi'i', te̱ ni̱ na̱ka̱ tu̱ku̱u̱ ña̱'a' ña̱ ndi̱va̱'a̱, te̱ kua'a̱n a̱ xiin' a̱ i̱i̱n i̱ku' sukun va̱. Te̱ i̱kan' ni̱ sa̱nia'á ña̱'a' ña̱ ndi̱va̱'a̱ ja̱a̱n' sa̱kuu' ñu̱u̱ ka̱nii' i̱i̱n yivi̱', xiin' sa̱kuu' ña̱ vika' ñu̱u̱ ja̱a̱n'.
40004009	Te̱ ni̱ ka'a̱n a̱ xiin' Jesús ndii: ―Sa̱kuu' ña̱ kaa̱' ta̱xi̱ i̱ nda̱'a' yo'ó naa' kui̱i̱n xiti' u̱n' nuu̱' i̱ te̱ ko̱to̱ ka'nu' u̱n' yu'u̱ ―ni̱ kachi̱ a̱.
40004010	Te̱ ni̱ ka'a̱n Jesús ndii: ―Kua'an, ña̱ ndi̱va̱'a̱, sa̱kan' ña̱ yoso̱' a̱ nuu̱' tu̱tu̱ Ndiosí mii' ka'án a̱ ndii: “Xto̱'o̱ ndo̱' Ndiosí kui̱ti̱' sa̱ka'nu' ndo̱', te̱ nuu̱' ña̱ ja̱a̱n' kui̱ti̱' ka̱ka̱ nu̱u̱ ndo̱'”, kachi a̱ ―ni̱ kachi̱ a̱.
40004011	Sa̱kan' te̱ ni̱ ke̱ta̱ ña̱ ndi̱va̱'a̱ ja̱a̱n' kua'a̱n a̱, te̱ ni̱ nde̱kui̱e̱ ángele i̱kan', te̱ ni̱ xika̱ nu̱u̱ a̱ nuu̱' Jesús.
40004012	Te̱ kii̱' ni̱ xi̱ni̱ Jesús kuento ña̱ naá Juan vi̱'e̱ ka̱a̱ ndii, ni̱ na̱ndi̱ko' a̱ ñu̱'u' Galilea.
40004013	Te̱ ni̱ ke̱ta̱ a̱ ñu̱u̱ a̱ Nazaret, te̱ kua'a̱n a̱ ku̱ndu'u̱' a̱ ñu̱u̱ Capernaum, ña̱ kandu'u̱' yu̱'u' mi̱ni̱ ka'nu' ya̱ti̱n ñu̱'u' Zabulón xiin' ñu̱'u' Neftalí.
40004014	Ni̱ xa̱a̱ a̱ sa̱kan', te̱ ni̱ xinu̱ ña̱ ni̱ ka'a̱n Isaías, te̱ ni̱ ka'a̱n tiakú tu̱'u̱n Ndiosí xta̱'an', kii̱' ni̱ ka'a̱n ra̱ ndii:
40004015	Ñu̱'u' Zabulón xiin' ñu̱'u' Neftalí, ña̱ ñu'u' ya̱ti̱n yu̱'u' mi̱ni̱ ka'nu' tu̱ku̱ ta'vi' i̱ti̱a̱ Jordán, ñu'u' ñu̱u̱ ja̱a̱n' nuu̱' ñu̱'u' Galilea, mii' ndiee' ne̱ tuku'.
40004016	Ne̱ xika' i̱i̱n yaví nuu̱' Ndiosí nduu' ne̱ ndiee' i̱kan', ndisu̱ vi̱ti̱n ndii, xa̱ ni̱ xi̱ni̱ ni̱a̱ i̱i̱n ñu'u̱ nda̱tu̱n' va̱. Tee̱' ndee ni̱ xika̱ i̱i̱n yaví ni̱a̱, te̱ ne̱ xa̱ yoo ku̱vi̱ ni̱ nduu̱ ni̱a̱ ndii, ni̱ yi'e̱ ñu'u̱ nda̱tu̱n' va̱ ja̱a̱n' nuu̱' ni̱a̱. Sa̱kan' ni̱ ke̱'i̱ ra̱.
40004017	Te̱ nde̱e̱ kii̱' sa̱kan' ni̱ xa̱'a' Jesús ka'án ndo̱so̱' a̱ nuu̱' ne̱ yivi̱' ndii: ―Na̱ma̱ ndo̱' nimá ndo̱' xa'a̱' kua̱chi̱ ña̱ xaa' ndo̱', sa̱kan' ña̱ xa̱ kuyatin' kuii ka̱'ndi̱a̱ chuun' Ndiosí nimá ndo̱' ―kachi a̱.
40004018	Te̱ kii̱' xika' Jesús yu̱'u' mi̱ni̱ Galilea ndii, ni̱ xi̱ni̱ a̱ uvi̱ ta̱'an te̱ tava̱' ti̱a̱ka'. I̱i̱n ra̱ na̱ni' Simón, te̱ na̱ni' tu̱ ra̱ Pedro, te̱ i̱nga̱ ra̱ na̱ni' Andrés. Te̱ ja̱a̱n' ndii, ña̱ni̱ ra̱ ku̱ni̱ ta'an' ra̱. Te̱ skó'ni' ra̱ ñu̱nu̱' ra̱ ti̱xi̱n ti̱kui mi̱ni̱ ja̱a̱n'.
40004019	Te̱ ni̱ ka'a̱n a̱ xiin' ra̱ ndii: ―Ni̱a̱'a̱ ndo̱', te̱ ku̱ndiku̱n ndo̱' i̱chi' i̱, te̱ sa̱nia'á i̱ ndo'ó ta̱va̱' ndo̱' ne̱ yivi̱' nuu̱' kua̱chi̱ ni̱a̱ te̱ ku̱ndiku̱n ni̱a̱ yu'u̱ ―ni̱ kachi̱ a̱.
40004020	Xa̱ka'án e̱' te̱ ni̱ na̱ko̱o̱ ra̱ ñu̱nu̱' ra̱, te̱ ni̱ xi̱ku̱ndiku̱n ra̱ Jesús.
40004021	Te̱ kii̱' ni̱ ya'a̱ a̱ ndo̱so̱' ka̱ ndii, ni̱ xi̱ni̱ a̱ uvi̱ ta'an ka̱ te̱ yivi̱'. Te̱ ja̱a̱n' ndii, ña̱ni̱ ra̱ ku̱ni̱ ta'an' ra̱. I̱i̱n ra̱ na̱ni' Jacobo, te̱ i̱nga̱ ra̱ na̱ni' Juan. Te̱ uvi̱ sa̱a' te̱ ja̱a̱n' nduu' si'e̱ Zebedeo. Te̱ ja̱a̱n' ndii, ndiee' ra̱ xiin' yu̱va' ra̱ ja̱a̱n' ti̱xi̱n tundo̱o' ra̱ na'ma' ra̱ ñu̱nu̱' ra̱. Te̱ ni̱ ka̱na̱ ña̱'a' a̱,
40004022	te̱ xa̱ka'án e̱' te̱ ni̱ na̱ko̱o̱ ra̱ yu̱va' ra̱ xiin' tundo̱o', te̱ ni̱ xi̱ku̱ndiku̱n ña̱'a' ra̱.
40004023	Te̱ ni̱ xi̱nu'ni̱ Jesús ka̱nii' nuu̱' ñu̱'u' Galilea sania'á a̱ i̱chi' Ndiosí ti̱xi̱n vi̱'e̱ mii' nakayá ne̱ ñu̱u̱ ja̱a̱n', te̱ ka'án ndo̱so̱' a̱ tu̱'u̱n va̱'a̱ xa'a̱' sa̱a̱ kuní Ndiosí ka̱'ndi̱a̱ chuun' a̱ nimá e̱', te̱ sanda'a tu̱ a̱ sa̱kuu' nuu̱' kui'e̱ xiin' ña̱ xini u'vi̱ ne̱ yivi̱', ne̱ ndiee' ja̱a̱n'.
40004024	Xa'a̱' a̱ ja̱a̱n' na ni̱ kiku̱ kuento xa'a̱' a̱ ka̱nii' nuu̱' ñu̱'u' Siria. Te̱ ni̱ ki̱xi̱n ndi̱a̱ka̱ ne̱ yivi̱' sa̱kuu' nuu̱' ne̱ kuni ku̱vi̱, ne̱ ndo'o' ndee ka̱ nuu̱' kui'e̱, mii' iin' Jesús, naa kuu' ne̱ kumi' kui'e̱ ña̱ u'vi̱ va̱, xiin' ne̱ ñu'u' ña̱ ndi̱va̱'a̱ nimá, xiin' ne̱ kumi' kui'e̱ ña̱ xa'ni̱' i'i', xiin' ne̱ kü̱vi̱ ka̱ka̱, te̱ ni̱ sa̱nda'a ña̱'a' a̱.
40004025	Te̱ kua'a̱' koo' chukuu' ne̱ yivi̱' ndikún xata̱' a̱, naa kuu' ne̱ Galilea, xiin' ne̱ ndiee' ñu̱'u' Decápolis, xiin' ne̱ ndiee' ñu̱u̱ Jerusalén, xiin' nda̱'a' a̱ ña̱ ñu'u' nuu̱' ñu̱'u' Judea, xiin' ne̱ ni̱ ki̱e̱e̱ tu̱ku̱ ta'vi' i̱ti̱a̱ Jordán.
40005001	Te̱ kii̱' ni̱ xi̱ni̱ Jesús ne̱ yivi̱' kua'a̱' koo' chukuu' ja̱a̱n' ndii, ni̱ ka̱a̱ a̱ i̱i̱n tindu̱', te̱ ni̱ xi̱ku̱ndu'u̱' a̱ i̱kan'. Te̱ ni̱ ku̱ya̱ti̱n te̱ nda̱'a' xa'a̱' a̱ nuu̱' a̱.
40005002	Te̱ ni̱ xa̱'a' sania'á ña̱'a' a̱ ka'án a̱ ndii:
40005003	―Sañu'u' va̱ Ndiosí ne̱ nda'vi kuu' nimá nuu̱' a̱, sa̱kan' ña̱ xa'ndia chuun' a̱ nimá ni̱a̱.
40005004	’Sañu'u' va̱ Ndiosí ne̱ suchi' i̱ni̱, sa̱kan' ña̱ sa̱ki'ví ña̱'a' a̱.
40005005	’Sañu'u' va̱ Ndiosí ne̱ maso, sa̱kan' ña̱ na̱ti̱i̱n ni̱a̱ ñu̱'u' i̱i̱n yivi̱' yo'o' ku̱ndu̱u̱ ña̱'a̱ ni̱a̱.
40005006	’Sañu'u' va̱ Ndiosí ne̱ kuní va̱ ña̱ ko̱o̱ ña̱ nda̱ku i̱i̱n yivi̱' nde̱e̱ naa xaa' a̱ kii̱' xi'í va̱ e̱' so̱ko̱ te̱ ichí va̱ tu̱ i̱ni̱ e̱', sa̱kan' ña̱ sa̱nda'ni ña̱'a' a̱ xiin' ña̱ nda̱ku.
40005007	’Sañu'u' va̱ Ndiosí ne̱ kuvita i̱ni̱ xa'a̱' ne̱ yivi̱', sa̱kan' ña̱ ku̱vi̱ta tu̱ i̱ni̱ ña̱ ja̱a̱n' xa'a̱' ni̱a̱.
40005008	’Sañu'u' va̱ Ndiosí ne̱ ya̱a̱ nimá nuu̱' a̱, sa̱kan' ña̱ ku̱ni̱ nuu̱' ña̱'a' ni̱a̱.
40005009	’Sañu'u' va̱ Ndiosí ne̱ chindiee' ne̱ yivi̱' te̱ ku̱ndi̱e̱e̱ mani̱' ni̱a̱, sa̱kan' ña̱ ku̱na̱ni' ni̱a̱ si'e̱ a̱.
40005010	’Sañu'u' va̱ Ndiosí ne̱ mi̱i' kuu' ne̱ yivi̱' xiin' xa'a̱' a̱ ña̱ xachuun' nda̱ku ni̱a̱, sa̱kan' ña̱ xa'ndia chuun' a̱ nimá ni̱a̱.
40005011	’Sañu'u' va̱ Ndiosí ndo'ó kii̱' ka'án ki̱ni̱ ne̱ yivi̱' xiin' ndo̱', te̱ mi̱i' kuu' ni̱a̱ xiin' ndo̱', te̱ ka'án ni̱a̱ sa̱kuu' nuu̱' ña̱ ni̱a̱'a xiin' tu̱n vixi̱ xa'a̱' ndo̱' xa'a̱' a̱ ña̱ ndikún ndo̱' i̱chi' yu'u̱.
40005012	Va̱'a̱ na va̱'a̱ kuni ndo̱', sa̱kan' ña̱ i̱i̱n ña̱ va̱'a̱ koo' chukuu' na̱ti̱i̱n ndo̱' nda̱'a' Ndiosí ndi̱vi'. Kua̱chi̱ ndii i̱i̱n kachi ni̱ sa̱ndo'o' ne̱ yivi̱' te̱ ni̱ ka'a̱n tiakú tu̱'u̱n a̱ xta̱'an'.
40005013	’Ndo'ó ndii, nduu' ndo̱' nde̱e̱ naa ii̱n' i̱i̱n yivi̱' yo'o', ndisu̱ naa' ti̱vi' ii̱n' ja̱a̱n' ndii, kü̱vi̱ ka̱ nda̱sa̱va̱'a̱ e̱'. Sa̱kan' na kuii' vä̱'a̱ xa̱chi' ka̱ a̱ ka̱xi̱' e̱', süu̱' ja̱a̱n' ndii nde̱e̱ ka̱ti̱a̱ kui̱ti̱' e̱' e̱, te̱ kuai̱n ndo̱so̱' ne̱ yivi̱' a̱.
40005014	’Ndo'ó ndii, nduu' ndo̱' nde̱e̱ naa ñu'u̱ nuu̱' ne̱ yivi̱' i̱i̱n yivi̱'. Sa̱kan' ña̱ nduu' ndo̱' nde̱e̱ naa i̱i̱n ñu̱u̱ ña̱ kandu'u̱' xíni' i̱i̱n i̱ku', ña̱ kü̱vi̱ ka̱ndu'u̱' si̱'e.
40005015	Nde̱e̱ i̱i̱n ne̱ yivi̱' näku̱n' ka̱a̱ tuún, te̱ ka̱ni̱ ni̱a̱ a̱ ti̱xi̱n i̱i̱n xatu̱n', süu̱' ja̱a̱n' ndii naku̱n' ni̱a̱ a̱, te̱ xani' ni̱a̱ a̱ mii' sukun te̱ tuvi' nuu̱' ne̱ ndiee' ti̱xi̱n vi̱'e̱.
40005016	Nii' sa̱kan' tu̱ kuní a̱ ko̱tuu̱n ña̱ va̱'a̱ ña̱ xaa' ndo'ó nuu̱' ne̱ yivi̱' te̱ ku̱ni̱ ni̱a̱ a̱, te̱ sa̱ka'nu' ni̱a̱ Ndiosí, yu̱va' e̱', ña̱ ndu'u̱' ndi̱vi'.
40005017	’Kä̱ni̱ni̱ ndo̱' naa' kua̱xi̱ i̱ te̱ sa̱nu̱ndia'á i̱ tu̱'u̱n nde̱i' Ndiosí, ni̱ nde̱e̱ ña̱ ni̱ ka'a̱n te̱ ni̱ ka'a̱n tiakú tu̱'u̱n a̱. Kuä̱xi̱ i̱ te̱ sa̱nu̱ndia'á i̱ ña̱ ja̱a̱n', süu̱' ja̱a̱n' ndii kua̱xi̱ i̱ te̱ sa̱xinu̱ i̱ sa̱kuu' ña̱ ka'án a̱.
40005018	Ña̱ nda̱ku ka'án i̱ xiin' ndo̱' ña̱, ña̱ kandu'u̱' ka̱ ndi̱vi' xiin' ñu̱'u' i̱i̱n yivi̱' ndii, nde̱e̱ i̱i̱n yu̱'u' te̱ nde̱e̱ i̱i̱n letra lulu tu̱'u̱n nde̱i' ja̱a̱n' ndö̱ñu'u' nde̱e̱ ska̱chi' xinu̱ sa̱kuu' a̱.
40005019	Sa̱kan' na kuii' yo̱o̱ ka̱ xka'ndíá ña̱ ka'án tu̱'u̱n nde̱i' ja̱a̱n' ndii, tee̱' ndee ña̱ sie kui̱ti̱' nduu' a̱, te̱ nii' sa̱kan' sania'á ni̱a̱ ne̱ yivi̱' ndii, sie kui̱ti̱' ko̱ndi̱a̱ ya'vi' ni̱a̱ te̱i̱n ne̱ xa'ndia chuun' Ndiosí nimá. Ndisu̱ yo̱o̱ ka̱ xaa' ña̱ ka'án chuun' tu̱'u̱n nde̱i' ja̱a̱n', te̱ nii' sa̱kan' sania'á ni̱a̱ ne̱ yivi̱' ndii, ne̱ ka'nu' nduu' ni̱a̱ te̱i̱n ne̱ xa'ndia chuun' Ndiosí nimá.
40005020	Sa̱kan' na kuii' ka'án i̱ xiin' ndo̱' ndii, kö̱o̱' kivi̱' ku̱ndu̱u̱ ndo̱' kuenta ne̱ ka̱'ndi̱a̱ chuun' Ndiosí nimá naa' xächuun' nda̱ku ka̱ ndo̱' nuu̱' a̱ te̱ sa̱kan' te̱ fariseo xiin' te̱ sania'á tu̱'u̱n nde̱i' ja̱a̱n'.
40005021	’Xa̱ ni̱ xi̱ni̱ so̱'o̱ ndo̱' ña̱ ni̱ ka'a̱n Ndiosí xiin' ne̱ xii̱' ya̱ta' e̱' xta̱'an' ndii: “Kä̱'ni̱' ta'an' ndo̱', te̱ yo̱o̱ ka̱ xa'ni̱' ne̱ yivi̱' ndii, kuní a̱ na̱cha'vi̱ ni̱a̱ xa'a̱' ña̱ ja̱a̱n'”, kachi a̱.
40005022	Ndisu̱ yu'u̱ ka'án xiin' ndo̱' ña̱ yo̱o̱ ka̱ nduu' ne̱ xi'é xini ña̱ni̱ ta'an' ni̱a̱ ndii, kuní a̱ na̱cha'vi̱ ni̱a̱ xa'a̱' ña̱ ja̱a̱n'. Te̱ yo̱o̱ ka̱ ka'án: “Ne̱ küu' kaxi' nduu' u̱n'”, xiin' ña̱ni̱ ta'an' ni̱a̱ ndii, kuní a̱ na̱cha'vi̱ ni̱a̱ xa'a̱' ña̱ ja̱a̱n' nuu̱' te̱ xa'ndia chuun' nuu̱' ñu̱u̱. Te̱ yo̱o̱ ka̱ ka'án: “Ne̱ kuä̱sa̱' kuní xa̱chi' nduu' u̱n'”, xiin' ña̱ni̱ ta'an' ni̱a̱ ndii, ko̱o̱ ni̱a̱ tu̱ndo'o̱' vi̱'e̱ ndi̱a̱ya' mii' xixí ñu'u̱.
40005023	’Sa̱kan' na kuii' yo̱o̱ ka̱ nduu' ndo'ó, naa' kua'a̱n na̱soko̱' ndo̱' i̱i̱n ña̱'a̱ nuu̱' Ndiosí, te̱ sa̱va̱ ni̱ i̱kan' na̱ka̱'an' ndo̱' ña̱ yöo ndo̱' ña̱ mani̱' xiin' ta'an' ndo̱' ndii,
40005024	na̱ko̱o̱ ndo̱' ña̱ ja̱a̱n' i̱kan', te̱ ku'u̱n na̱koo̱ ndo̱' ña̱ mani̱' xiin' ta'an' ndo̱' ja̱a̱n', te̱ sa̱kan' vi̱' na̱ndi̱ko' ndo̱' te̱ na̱soko̱' ndo̱' ña̱ ja̱a̱n' nuu̱' Ndiosí.
40005025	’Numi̱' ndo̱' te̱ na̱koo̱ ndo̱' ña̱ mani̱' xiin' i̱i̱n ne̱ chindu'u̱' kua̱chi̱ xa'a̱' ndo̱' kii̱' kua'a̱n ndo̱' i̱chi' xiin' ni̱a̱, saa̱' i̱i̱n kii̱' ku'u̱n ndi̱a̱ka̱ ni̱a̱ ndo'ó nuu̱' te̱ xa'nú kua̱chi̱, te̱ sa̱na̱kua'a te̱ ja̱a̱n' ndo'ó nda̱'a' te̱ xito' vi̱'e̱ ka̱a̱, te̱ ko̱'ni̱ te̱ ja̱a̱n' ndo'ó vi̱'e̱ ka̱a̱ ja̱a̱n'.
40005026	Ña̱ nda̱ku ka'án i̱ xiin' ndo̱' ndii, kö̱o̱' kivi̱' ke̱ta̱ ndo̱' i̱kan' nde̱e̱ na̱cha'vi̱ ndo̱' sa̱kuu' ña̱ kuní a̱ cha̱'vi̱ ndo̱'.
40005027	’Xa̱ ni̱ xi̱ni̱ so̱'o̱ tu̱ ndo̱' ña̱ ni̱ ka'a̱n chuun' Ndiosí ndii: “Kümi' ndo̱' musa ndo̱'”, kachi a̱.
40005028	Ndisu̱ ka'án tu̱ yu'u̱ xiin' ndo̱' ña̱ yo̱o̱ ka̱ xito' ndi'e̱' i̱i̱n ña̱'a', te̱ ka'án ndi̱e̱e' nimá ra̱ ka̱ndu'u̱' ra̱ xiin' a' ndii, xa̱ ni̱ xa̱a̱ ra̱ kua̱chi̱ xiin' a' nuu̱' Ndiosí xiin' nimá ra̱.
40005029	’Sa̱kan' na kuii', naa' xiin' ndu̱chi' nuu̱' kua̱'a̱ ndo̱' xaa' ndo̱' kua̱chi̱ ndii, xta̱'ni' ndo̱' a̱, te̱ ska̱na' ndo̱' a̱. Kua̱chi̱ ndii nde̱e̱ chaa' ka̱ naa' ndo̱ñu'u' i̱i̱n ndu̱chi' nuu̱' ndo̱' te̱ sa̱kan' ña̱ sko'ni̱' i̱i̱n ka̱nii' ndo̱' vi̱'e̱ ndi̱a̱ya'.
40005030	Te̱ naa' xiin' nda̱'a' kua̱'a̱ ndo̱' xaa' ndo̱' kua̱chi̱ ndii, ka̱'ndi̱a̱ ndo̱' a̱, te̱ ska̱na' ndo̱' a̱. Kua̱chi̱ ndii nde̱e̱ chaa' ka̱ naa' ndo̱ñu'u' i̱i̱n nda̱'a' ndo̱', te̱ sa̱kan' ña̱ sko'ni̱' i̱i̱n ka̱nii' ndo̱' vi̱'e̱ ndi̱a̱ya'.
40005031	’Te̱ ni̱ ka'a̱n chuun' tu̱ Ndiosí ndii: “Yo̱o̱ ka̱ kuni na̱ta̱'vi' ta'an' xiin' ña' si'i' ra̱ ndii, kuní a̱ ña̱ ta̱xi̱ ra̱ i̱i̱n tu̱tu̱ nda̱'a' a', ña̱ ka'án ña̱ xa̱ ni̱ na̱ko̱o̱ ña̱'a' ra̱”, kachi a̱.
40005032	Ndisu̱ ka'án yu'u̱ xiin' ndo̱' ña̱ yo̱o̱ ka̱ nata'vi' ta'an' xiin' ña' si'i' ra̱ naa' süu̱' xa'a̱' a̱ ña̱ ni̱ ka̱ndu'u̱' a' xiin' i̱nga̱ te̱ yivi̱' nduu' a̱ ndii, i̱i̱' a' ja̱a̱n' xaa' sa̱kan' te̱ xaa' a' kua̱chi̱ ja̱a̱n' xiin' i̱nga̱ te̱ yivi̱'. Te̱ yo̱o̱ ka̱ tunda'á' xiin' ña' ja̱a̱n' ndii, xaa' tu̱ ra̱ kua̱chi̱ xiin' ña' ja̱a̱n' nuu̱' Ndiosí.
40005033	’Xa̱ ni̱ xi̱ni̱ so̱'o̱ tu̱ ndo̱' ña̱ ni̱ ka'a̱n Ndiosí xiin' te̱ xii̱' ya̱ta' e̱' ndii: “Tä̱xi̱ saka ndo̱' kuento ndo̱' nuu̱' xto̱'o̱ e̱' Ndiosí, süu̱' ja̱a̱n' ndii sa̱xinú ndo̱' sa̱kuu' ña̱ ni̱ ka'a̱n ndo̱' ja̱a̱n'”, kachi a̱.
40005034	Ndisu̱ ka'án yu'u̱ xiin' ndo̱' ña̱ tï̱i̱n ndi̱a̱a̱ ndo̱' Ndiosí kii̱' taxi' ndo̱' kuento ndo̱'. Ni̱ nde̱e̱ tï̱i̱n ndi̱a̱a̱ tu̱ ndo̱' ndi̱vi', sa̱kan' ña̱ i̱kan' xa'ndia chuun' Ndiosí.
40005035	Te̱ sa̱kan' tu̱ tï̱i̱n ndi̱a̱a̱ ndo̱' ñu̱'u' i̱i̱n yivi̱', sa̱kan' ña̱ mii' ita' xa'a̱' Ndiosí nduu' a̱, te̱ tï̱i̱n ndi̱a̱a̱ tu̱ ndo̱' ñu̱u̱ Jerusalén, sa̱kan' ña̱ ñu̱u̱ mii' xa'ndia chuun' Ndiosí, ña̱ nduu' Rey kuu' nu̱u', nduu' a̱.
40005036	Te̱ ni̱ nde̱e̱ tï̱i̱n ndi̱a̱a̱ tu̱ ndo̱' xíni' ndo̱', sa̱kan' ña̱ kü̱vi̱ nda̱sa̱ya̱a̱ ndo̱' nde̱e̱ i̱i̱n i̱xi' xíni' ndo̱', ni̱ nde̱e̱ kü̱vi̱ tu̱ nda̱sa̱ndiaa' ndo̱' a̱.
40005037	Te̱ kii̱' taxi' ndo̱' kuento ndo̱' ña̱ sa̱a̱ ndo̱' i̱i̱n ña̱'a̱ ndii, ka'a̱n kui̱ti̱' ndo̱' ndii: “Uun, sa̱a̱ i̱ ña̱ ja̱a̱n'”, uun “Ü'u̱n', sä̱a̱ i̱ ña̱ ja̱a̱n'.” Te̱ naa' ka'án ka̱ ndo̱' i̱nga̱ ña̱'a̱ ndii, ña̱ ndi̱va̱'a̱ saka'án ndo'ó.
40005038	’Xa̱ ni̱ xi̱ni̱ so̱'o̱ tu̱ ndo̱' ña̱ ni̱ ka'a̱n chuun' Ndiosí ndii: “Naa' ni̱ xta̱'ni' yo̱o̱ ka̱ i̱i̱n ndu̱chi' nuu̱' ndo̱' ndii, xta̱'ni' tu̱ ndo'ó i̱i̱n ndu̱chi' nuu̱' ni̱a̱, te̱ naa' ni̱ xta̱'ni' yo̱o̱ ka̱ i̱i̱n nu̱'u̱ ndo̱' ndii, xta̱'ni' tu̱ ndo'ó i̱i̱n nu̱'u̱ ni̱a̱”, kachi a̱.
40005039	Ndisu̱ ka'án yu'u̱ xiin' ndo̱' ña̱ sä̱na̱ndiko' ndo̱' ña̱ ni̱a̱'a ña̱ xaa' ne̱ yivi̱' xiin' ndo̱', süu̱' ja̱a̱n' ndii, naa' yo̱o̱ ka̱ sa'ndia' nuu̱' kua̱'a̱ ndo̱' ndii, ta̱xi̱ tu̱ ndo̱' tu̱ku̱ ta'vi' nuu̱' ndo̱' sa̱'ndia' ni̱a̱.
40005040	Te̱ naa' chindu'u̱' i̱i̱n ne̱ yivi̱' kua̱chi̱ xa'a̱' i̱i̱n ndo'ó nuu̱' kuesí, ña̱ kuni tu̱'u̱n ni̱a̱ ndi̱ni̱ ndo̱' ndii, ta̱xi̱ tu̱ ndo̱' na na̱'i̱n ni̱a̱ toto̱ tití ndo̱'.
40005041	Te̱ naa' yo̱o̱ ka̱ tiin' u'vi̱ ndo'ó, te̱ kui̱so̱ ndo̱' ña̱'a̱ ni̱a̱ ku'u̱n ndo̱' xiin' ni̱a̱ i̱i̱n mií metro ndii, ku'u̱n ndo̱' uvi̱ mií metro xiin' a̱.
40005042	Yo̱o̱ ka̱ nduu' ne̱ xikán ña̱'a̱ nuu̱' ndo̱' ndii, ta̱xi̱ ndo̱' a̱ nda̱'a' ni̱a̱. Te̱ yo̱o̱ ka̱ nduu' ne̱ kuni ta̱tu̱ ña̱'a̱ nuu̱' ndo̱' ndii, nä̱ndi̱ko' ni'i' ndo̱' xata̱' ndo̱' nuu̱' ni̱a̱, süu̱' ja̱a̱n' ndii sa̱tatu ña̱'a' ndo̱'.
40005043	’Xa̱ ni̱ xi̱ni̱ so̱'o̱ tu̱ ndo̱' ña̱ ka'án ra̱ ndii: “Ku̱ndani̱ ndo̱' ne̱ yivi̱' xiin' ndo̱', te̱ ku̱nda̱si' ndo̱' ne̱ ndasi' ta'an' xiin' ndo̱'”, kachi ra̱.
40005044	Ndisu̱ ka'án yu'u̱ xiin' ndo̱' ña̱ ku̱ndani̱ ndo̱' ne̱ ndasi' ndo'ó, te̱ ka'a̱n va̱'a̱ ndo̱' xiin' ne̱ sanacha'an' ndo'ó, te̱ sa̱a̱ ndo̱' ña̱ va̱'a̱ xa'a̱' ne̱ xi'é xini ndo'ó, te̱ ka'a̱n ndo̱' xiin' Ndiosí xa'a̱' ne̱ mi̱i' kuu' xiin' ndo̱' xiin' xa'a̱' ne̱ sando'o' ndo'ó.
40005045	Sa̱kan' sa̱a̱ ndo̱', te̱ nia'a̱ ndo̱' ña̱ nduu' ndo̱' si'e̱ Ndiosí, yu̱va' e̱', ña̱ ndu'u̱' ndi̱vi', ña̱ xaa' sa̱kan' te̱ nandii̱' nuu̱' ne̱ ni̱a̱'a xiin' nuu̱' ne̱ va̱'a̱. Te̱ sakuun' tu̱ a̱ savi̱' nuu̱' ne̱ xäa' ña̱ nda̱ku xiin' nuu̱' ne̱ xaa' a̱.
40005046	Kua̱chi̱ ndii, naa' kundani̱ ndo̱' ne̱ yivi̱' ne̱ kundani̱ ndo'ó kui̱ti̱' ndii, kö̱o̱' ña̱ va̱'a̱ na̱ti̱i̱n ndo̱' xa'a̱' ña̱ ja̱a̱n', sa̱kan' ña̱ nde̱e̱ te̱ kendiaa̱' ya'vi' xa'a̱' ñu̱u̱ Roma kundani̱ ne̱ kundani̱ ña̱'a' kui̱ti̱'.
40005047	Te̱ naa' nakuatu' ndo̱' ña̱ni̱ ta'an' kui̱ti̱' ndo̱' ndii, kö̱o̱' ña̱ va̱'a̱ ka̱ xaa' ndo̱' te̱ sa̱kan' tu̱ku̱ ne̱ yivi̱', sa̱kan' ña̱ nde̱e̱ ne̱ xïní yoo Ndiosí xaa' sa̱kan'.
40005048	Sa̱kan' na kuii' kuní a̱ ka̱ka̱ nda̱ku ndo̱' xiin' sa̱kuu' ña̱ xaa' ndo̱' nde̱e̱ naa xaa' yu̱va' e̱' Ndiosí, ña̱ ndu'u̱' ndi̱vi'.
40006001	’Sä̱a̱ ndo̱' ña̱ va̱'a̱ nuu̱' ne̱ yivi̱' te̱ ka'a̱n va̱'a̱ ni̱a̱ xa'a̱' ndo̱', sa̱kan' ña̱ naa' sa̱a̱ ndo̱' sa̱kan' ndii, kö̱o̱' nde̱e̱ i̱i̱n ña̱ va̱'a̱ na̱ti̱i̱n ndo̱' nda̱'a' yu̱va' e̱' Ndiosí, ña̱ ndu'u̱' ndi̱vi'.
40006002	Te̱ kii̱' ta̱xi̱ ndo̱' li̱muxtan ndii, tä̱xi̱ ndo̱' ti̱vi̱ te̱ yivi̱' nda̱chuun' tun' nichi' nuu̱' ndo̱' nde̱e̱ naa xaa' te̱ xasuvi' xiin' mii' vi̱'e̱ mii' nakayá e̱', xiin' ya̱'ya̱ te̱ ko̱to̱ ka'nu' ña̱'a' ne̱ yivi̱'. Ña̱ nda̱ku ka'án i̱ xiin' ndo̱' ña̱ xa̱ ni̱ na̱ti̱i̱n te̱ ja̱a̱n' ya̱'vi̱ ra̱ xa'a̱' ña̱ ja̱a̱n'.
40006003	Ndisu̱ kii̱' ta̱xi̱ ndo'ó li̱muxtan ndii, na kü̱ni̱ nda̱'a' i̱ti̱n ndo̱' ña̱ xaa' nda̱'a' kua̱'a̱ ndo̱'.
40006004	Sa̱kan' te̱ ña̱ taxi' ndo̱' ja̱a̱n' ndii, ko̱o̱ si̱'e a̱, te̱ Ndiosí, ña̱ xiní ña̱ xaa' si̱'e e̱', na̱cha'vi̱ tuvi' ndo'ó.
40006005	’Kii̱' ka'án ndo̱' xiin' Ndiosí ndii, sä̱a̱ ndo̱' naa xaa' te̱ xasuvi' xiin' mi̱i', sa̱kan' ña̱ te̱ ja̱a̱n' ndii, xtani̱ ra̱ kui̱ta̱ ndi̱chi̱ ra̱, te̱ ka'a̱n ra̱ xiin' Ndiosí vi̱'e̱ mii' nakayá e̱' xiin' xiki̱' ya̱'ya̱ te̱ ku̱ni̱ ña̱'a' ne̱ yivi̱'. Ña̱ nda̱ku ka'án i̱ xiin' ndo̱' ña̱ xa̱ ni̱ na̱ti̱i̱n te̱ ja̱a̱n' ya̱'vi̱ ra̱ xa'a̱' ña̱ ja̱a̱n'.
40006006	Ndisu̱ ndo'ó, kii̱' ka'án ndo̱' xiin' Ndiosí ndii, ndi'vi̱ ndo̱' vi̱'e̱ ndo̱', te̱ nda̱si̱ ndo̱' yi'e', te̱ ka'a̱n ndo̱' xiin' yu̱va' e̱', ña̱ xiní ña̱ yoo si̱'e. Te̱ Ndiosí, ña̱ xini ña̱ xaa' si̱'e e̱', na̱cha'vi̱ tuvi' ndo'ó.
40006007	’Te̱ kii̱' ka'án ndo̱' xiin' Ndiosí ndii, süu̱' xa̱ i̱i̱n nda̱a̱' kui̱ti̱' yu̱'u' ka'a̱n te̱ ka'a̱n ndo̱' nde̱e̱ naa xaa' ne̱ xïní yoo Ndiosí. Sa̱kan' ña̱ xanini ne̱ ja̱a̱n' ña̱ ku̱ni̱ so̱'o̱ a̱ ña̱ ka'án ni̱a̱ ja̱a̱n' xa'a̱' a̱ ña̱ kua'a̱' kuento ka'án ni̱a̱ xiin' a̱.
40006008	Sa̱kan' na kuii' sä̱a̱ ndo̱' naa xaa' ne̱ yivi̱' ja̱a̱n'. Kua̱chi̱ ndii, ña̱ kuní ka̱ ka'a̱n ndo̱' xiin' yu̱va' e̱' ndii, xa̱ xiní a̱ ndee ña̱ kuní nuu̱' ndo̱'.
40006009	Ndo'ó ndii, so̱'o̱ ka'a̱n ndo̱' xiin' Ndiosí: Yu̱va' ndu̱, ña̱ ndu'u̱' ndi̱vi', na ti̱i̱n ka'nu' sa̱kuu' ne̱ yivi̱' kivi̱' u̱n'.
40006010	Te̱ na ki̱xi̱n u̱n' te̱ ka̱'ndi̱a̱ chuun' u̱n' nimá ndu̱. Te̱ na sa̱a̱ u̱n' ña̱ ka'án nimá u̱n' i̱i̱n yivi̱' yo'o' sa̱a̱ nii' xaa' u̱n' ña̱ ja̱a̱n' ndi̱vi'.
40006011	Te̱ i̱'i̱n kivi̱' kua'a̱n ta̱xi̱ u̱n' ña̱ xaxi̱', ña̱ kuní nuu̱' ndu̱.
40006012	Te̱ na ko̱o̱ ka'nu' i̱ni̱ u̱n' xa'a̱' kua̱chi̱ ndu̱ nde̱e̱ naa xaa' ndu'u̱ yoo ka'nu' i̱ni̱ ndu̱ xa'a̱' ne̱ xaa' ña̱ vä̱'a̱ xiin' ndu̱.
40006013	Te̱ tä̱xi̱ u̱n' ko̱to̱ kua̱'a̱ tu̱ndo'o̱' ndu̱ te̱ koyo̱ ndu̱ nuu̱' kua̱chi̱, süu̱' ja̱a̱n' ndii sa̱kakú u̱n' ndu̱ nuu̱' ña̱ ndi̱va̱'a̱. Sa̱kan' ña̱ yo'ó nduu' ña̱ xa'ndia chuun' kuu' nu̱u', te̱ yo'ó tu̱ nduu' ña̱ kumi' sa̱kuu' ña̱ ndi̱e̱e', te̱ yo'ó tu̱ xata'a̱n ti̱i̱n ka'nu' ne̱ yivi̱' nde̱e̱ ndi'i' ni̱ kivi̱'. Sa̱kan' na ku̱ndu̱u̱ a̱.
40006014	’Sa̱kan' ña̱ naa' yoo ka'nu' i̱ni̱ ndo̱' xa'a̱' ne̱ xaa' ña̱ vä̱'a̱ xiin' ndo̱' ndii, ko̱o̱ ka'nu' tu̱ i̱ni̱ Ndiosí, yu̱va' e̱', ña̱ ndu'u̱' ndi̱vi', xa'a̱' ndo̱'.
40006015	Ndisu̱ naa' yöo ka'nu' i̱ni̱ ndo̱' xa'a̱' ne̱ yivi̱', ne̱ xaa' ña̱ vä̱'a̱ xiin' ndo̱' ndii, kö̱o̱' ka'nu' tu̱ i̱ni̱ Ndiosí, yu̱va' e̱' ja̱a̱n', xa'a̱' ndo̱'.
40006016	’Kii̱' yoo ndi̱ti̱a̱ ndo̱' ndii, kö̱to̱ tama̱ ndo̱' naa xaa' te̱ xasuvi' xiin' mi̱i'. Te̱ ja̱a̱n' ndii, nda'vi va̱ xto'ni' ra̱ kii̱' yoo ndi̱ti̱a̱ ra̱ te̱ nia'a̱ ra̱ ña̱ xaa' ra̱ ña̱ ja̱a̱n'. Ña̱ nda̱ku ka'án i̱ xiin' ndo̱' ña̱ xa̱ ni̱ na̱ti̱i̱n te̱ ja̱a̱n' ya̱'vi̱ ra̱ xa'a̱' ña̱ ja̱a̱n'.
40006017	Ndisu̱ ndo'ó, kii̱' ko̱o̱ ndi̱ti̱a̱ ndo̱' ndii, ka̱ki̱n ndo̱' xa̱'a̱n xíni' ndo̱', te̱ na̱ti̱a̱ ndo̱' nuu̱' ndo̱',
40006018	te̱ kü̱ni̱ ne̱ yivi̱' ña̱ yoo ndi̱ti̱a̱ ndo̱', süu̱' ja̱a̱n' ndii Ndiosí, yu̱va' e̱', ña̱ kü̱vi̱ ku̱ni̱ e̱', ña̱ xini ña̱ xaa' si̱'e e̱', na̱cha'vi̱ tuvi' ndo'ó.
40006019	’Tä̱xa̱'a̱ ndo̱' ña̱ vika' ndo̱' i̱i̱n yivi̱' yo'o' mii' sandoñu'u' ña̱'a' ndi̱ki'ndi' xiin' ku̱xi̱, mii' ku̱vi̱ tu̱ ki'vi̱ te̱ kui'na̱' te̱ sa̱kui'na' ra̱ ña̱ ja̱a̱n'.
40006020	Va̱'a̱ ka̱ ta̱xa̱'a̱ ndo̱' ña̱ vika' ndo̱' ja̱a̱n' ndi̱vi' mii' sä̱ndo̱ñu'u' ña̱'a' ndi̱ki'ndi' xiin' ku̱xi̱, mii' kü̱vi̱ tu̱ ki'vi̱ te̱ kui'na̱' te̱ sa̱kui'na' ra̱ a̱.
40006021	Kua̱chi̱ ndii, mii' ndiee' ña̱ ndioo̱' i̱ni̱ ndo̱' xa'a̱' ndii, i̱kan' tu̱ ko̱o̱ nimá ndo̱'.
40006022	’Ndu̱chi' nuu̱' e̱' ndii, nde̱e̱ naa ka̱a̱ tuún xa'a̱' ñu̱'u' nde'i̱ e̱' nduu' a̱. Sa̱kan' na kuii' naa' yoo va̱'a̱ ndu̱chi' nuu̱' e̱' ndii, chitu' ñu̱'u' nde'i̱ e̱' xiin' ñu'u̱, ña̱ taxi' Ndiosí.
40006023	Ndisu̱ naa' yöo va̱'a̱ a̱ ndii, ka̱nii' ñu̱'u' nde'i̱ e̱' yoo iin' yaví. Sa̱kan' na kuii' naa' kuä̱sa̱' xa̱chi' yi'é ñu'u̱ ja̱a̱n' ñu̱'u' nde'i̱ e̱' ndii, ya'a̱ i̱i̱n yaví a̱.
40006024	’Nde̱e̱ i̱i̱n ne̱ yivi̱' kü̱vi̱ ka̱ka̱ nu̱u̱ nuu̱' uvi̱ ta'an xto̱'o̱. Kua̱chi̱ ndii ku̱nda̱si' ni̱a̱ i̱i̱n ra̱, te̱ ku̱ndani̱ ni̱a̱ i̱nga̱ ra̱, uun ko̱to̱'ni̱ ni̱a̱ yu̱'u' i̱i̱n ra̱, te̱ sä̱a̱ ni̱a̱ kuenta kuu' i̱nga̱ ra̱. Xa'a̱' a̱ ja̱a̱n' na kü̱vi̱ ka̱ka̱ nu̱u̱ ndo̱' nuu̱' Ndiosí te̱ ka̱ka̱ nu̱u̱ tu̱ ndo̱' nuu̱' ña̱ vika' ndo̱'.
40006025	’Sa̱kan' na ka'án i̱ xiin' ndo̱' ña̱ kü̱ndi̱'ni̱ ndo̱' xa'a̱' ña̱ ka̱xi̱' ndo̱' uun ña̱ ko̱'o̱ ndo̱' te̱ ku̱ti̱a̱ku̱ ndo̱', ni̱ nde̱e̱ xa'a̱' toto̱ ña̱ kuní kui̱'nu̱ ndo̱'. Kua̱chi̱ ndii yoo ña̱ ka'nu' ka̱ xa'a̱' kivi̱' ñu̱u̱ e̱' te̱ sa̱kan' ña̱ xaxi̱' e̱', te̱ yoo ña̱ ka'nu' ka̱ xa'a̱' ñu̱'u' nde'i̱ e̱' te̱ sa̱kan' toto̱ ña̱ ni'nu' e̱'.
40006026	Chu̱u̱n xa'a' va̱ ndo̱' sa̱a̱ xaa' sa̱a̱ ti' ta'nu' ndi̱vi'. Ti' ja̱a̱n' ndii, chï'i' ri', te̱ näkaya ri' ña̱ savi̱', te̱ täxa'a' tu̱ ri' a̱ yaka̱. Ndisu̱ yu̱va' e̱' Ndiosí, ña̱ ndu'u̱' ndi̱vi', xamaní' ña̱'a'. Te̱ ndiaa ya'vi' ya'a̱ ka̱ ndo'ó te̱ sa̱kan' ti' ja̱a̱n'.
40006027	Ndo'ó, ne̱ ndi'ni̱ xa̱va̱'a̱ ndii, kü̱vi̱ nda̱sa̱sukun xiin' mi̱i' ka̱ ndo̱' ni̱ nde̱e̱ i̱i̱n kondo̱ nda̱'a'.
40006028	¿Ndichun na ndi'ni̱ ndo̱' xa'a̱' toto̱ ndo̱'? Chu̱u̱n xa'a' ndo̱' sa̱a̱ xa'nu' i̱ta̱ lirio. I̱ta̱ ja̱a̱n' ndii, xächuun' a̱, te̱ künu' a̱ toto̱.
40006029	Ndisu̱ ka'án i̱ xiin' ndo̱' ña̱ ni̱ nde̱e̱ rey Salomón nï̱ ni'nu̱ toto̱ nda̱tu̱n' va̱ nde̱e̱ naa nda̱tu̱n' i̱ta̱ ja̱a̱n', tee̱' ndee te̱ vika̱' xa̱va̱'a̱ ni̱ nduu̱ ra̱.
40006030	Naa' sa̱kan' xanda̱tu̱n' Ndiosí i̱ta̱ ña̱ yoo xa'a̱' ku'u̱, ña̱ ita' vi̱ti̱n, te̱ tiaa̱n xixí a̱ nuu̱' ñu'u̱ ndii, sa̱a̱ ka̱ vi̱' tu̱ ndo'ó, ta̱xi̱ a̱ ña̱ va̱'a̱ ka̱ nda̱'a' ndo̱', tee̱' ndee sie va̱ i̱ni̱ ndo̱' xini ña̱'a' ndo̱'.
40006031	Xa'a̱' a̱ ja̱a̱n' na kü̱ndi̱'ni̱ ndo̱' ka'án xiin' ta'an' ndo̱' ndii: “¿Yo̱o̱ nduu' a̱ ka̱xi̱' e̱', uun yo̱o̱ nduu' a̱ ko̱'o̱ e̱', uun ndee toto̱ kui̱'nu̱ e̱'?”
40006032	Kua̱chi̱ ndii sa̱kuu' ña̱ ja̱a̱n' xika' nduku' ne̱ xïní yoo Ndiosí. Ndisu̱ ndo'ó ndii, xa̱ xiní yu̱va' e̱' Ndiosí, ña̱ ndu'u̱' ndi̱vi', ña̱ kuní sa̱kuu' ña̱ ja̱a̱n' nuu̱' ndo̱'.
40006033	Sa̱kan' na kuii' nde̱e̱ chaa' ka̱ xi̱'na̱ ndu̱ku' ndo̱' ña̱ ka̱'ndi̱a̱ chuun' Ndiosí nimá ndo̱' xiin' ña̱ sa̱chuun' nda̱ku ndo̱' nuu̱' a̱, te̱ ta̱xi̱ tu̱ a̱ sa̱kuu' ña̱ ja̱a̱n' nda̱'a' ndo̱'.
40006034	Xa'a̱' a̱ ja̱a̱n' na kü̱ndi̱'ni̱ ndo̱' xa'a̱' ña̱ xka'ndi̱a̱ tiaa̱n. Kua̱chi̱ ndii xa̱ yoo ña̱ ku̱ndi̱'ni̱ ndo̱' xa'a̱' tiaa̱n. Sa̱kan' ña̱ i̱'i̱n kivi̱' ndii, xa̱ yoo, xa̱ yoo ña̱ ndi'ni̱ e̱' xa'a̱' xiin' a̱.
40007001	’Nä̱tava̱' ndo̱' kuenta kuu' ne̱ yivi̱', te̱ nä̱tava̱' tu̱ Ndiosí kuenta kuu' ndo'ó xa'a̱' ña̱ ja̱a̱n'.
40007002	Kua̱chi̱ ndii, sa̱a̱ nii' na̱tava̱' ndo̱' kuenta kuu' ne̱ yivi̱' ndii, nii' sa̱kan' tu̱ na̱tava̱' Ndiosí kuenta kuu' ndo'ó, te̱ xiin' ku̱'va̱, ña̱ na̱tava̱' ndo̱' kuenta kuu' ne̱ yivi̱' ja̱a̱n', na̱tava̱' tu̱ Ndiosí kuenta kuu' ndo'ó.
40007003	¿Ndichun na xito' u̱n' xi'e̱ i̱tun' ña̱ naá ndu̱chi' nuu̱' ña̱ni̱ u̱n', te̱ xïto' u̱n' ti̱kundu̱, tun' naá ndu̱chi' nuu̱' mi̱i' u̱n'?
40007004	¿Sa̱a̱ ku̱vi̱ ka'a̱n u̱n' xiin' ña̱ni̱ u̱n' ndii: “Ta̱xi̱ u̱n' na xta̱'ni' i̱ xi'e̱ i̱tun' ndu̱chi' nuu̱' u̱n'”, kii̱' naá i̱i̱n ti̱kundu̱ chie̱ ka̱ ndu̱chi' nuu̱' mi̱i' u̱n'?
40007005	Ndo'ó, te̱ xasuvi' xiin' mi̱i', xi̱'na̱ ka̱ ti̱kundu̱ chie̱, tun' naá ndu̱chi' nuu̱' mi̱i' ndo̱' xta̱'ni' ndo̱', sa̱kan' te̱ ku̱vi̱ ko̱to̱ kaxi' ndo̱', te̱ xta̱'ni' ndo̱' xi'e̱ i̱tun' ña̱ naá ndu̱chi' nuu̱' ña̱ni̱ ndo̱' ja̱a̱n'.
40007006	’Kö̱'ni̱ ndo̱' ña̱ nduu' ndi̱ti̱a̱ Ndiosí nuu̱' naya̱', ko̱to̱ ka̱ ndi̱ko̱ kuiín ri' te̱ ti̱i̱n ri' ndo'ó, ni̱ nde̱e̱ kö̱'ni̱ tu̱ ndo̱' yuu̱' ña̱ ndiaa ya'vi' va̱ ña̱ nani' perla nuu̱' kini̱, ko̱to̱ ka̱ kue'ni̱ ri' a̱.
40007007	’Kaka̱n ndo̱' ña̱'a̱ nuu̱' Ndiosí, te̱ ta̱xi̱ ña̱'a' a̱ nda̱'a' ndo̱'. Ndu̱ku' ndo̱' ña̱ ja̱a̱n' nuu̱' a̱, te̱ na̱ti̱i̱n ndo̱' a̱. Sa̱kaxan' ndo̱' yi'e' a̱, te̱ nu̱nia' ña̱'a' a̱ nuu̱' ndo̱'.
40007008	Kua̱chi̱ ndii, sa̱kuu' ne̱ xikán ña̱'a̱ nuu̱' Ndiosí ndii, ta̱xi̱ a̱ ña̱ ja̱a̱n' nda̱'a' ni̱a̱, te̱ sa̱kuu' ne̱ nduku' ña̱ ja̱a̱n' nuu̱' a̱ ndii, na̱ti̱i̱n ni̱a̱ a̱, te̱ sa̱kuu' ne̱ sakaxan' yi'e' ndii, nunia' ña̱'a' a̱ nuu̱' ni̱a̱.
40007009	’Kua̱chi̱ ndii kö̱o̱' nde̱e̱ i̱i̱n ndo'ó ta̱xi̱ i̱i̱n yuu̱' nda̱'a' tiaa̱ si'e̱ ndo̱' kii̱' xikán ra̱ i̱i̱n xita̱' va̱'a̱ ku̱xi̱ ra̱.
40007010	Ni̱ nde̱e̱ tä̱xi̱ tu̱ ndo̱' i̱i̱n koo̱' nda̱'a' si'e̱ ndo̱' ja̱a̱n' kii̱' xikán ra̱ i̱i̱n ti̱a̱ka' nuu̱' ndo̱' ku̱xi̱ ra̱.
40007011	Naa' xiní ndo'ó, ne̱ yoo kua̱chi̱, ta̱xi̱ ndo̱' ña̱ va̱'a̱ nda̱'a' si'e̱ ndo̱' ndii, sa̱a̱ ka̱ vi̱' tu' yu̱va' e̱' Ndiosí, ña̱ ndu'u̱' ndi̱vi' ndii, ta̱xi̱ a̱ ña̱ va̱'a̱ nda̱'a' ne̱ xikán ña̱'a̱ nuu̱' a̱.
40007012	Sa̱kan' na kuii' sa̱kuu' ña̱ kuní ndo̱' sa̱a̱ ne̱ yivi̱' xiin' ndo̱' ndii, nii' sa̱kan' tu̱ sa̱a̱ ndo'ó xiin' ni̱a̱. Kua̱chi̱ ndii ña̱ ja̱a̱n' ka'án tu̱'u̱n nde̱i' Ndiosí, te̱ ña̱ ja̱a̱n' tu̱ ni̱ ka'a̱n te̱ ni̱ ka'a̱n tiakú tu̱'u̱n a̱.
40007013	’Yi'e' tein' ko̱'ni̱ ndo̱', sa̱kan' ña̱ ndiká va̱ yi'e', te̱ ndiká va̱ tu̱ i̱chi' mii' ko'ni' ne̱ kua'a̱n mii' nduxi̱n xa̱chi' ni̱a̱. Te̱ kua'a̱' va̱ ne̱ yivi̱' ko'ni' i̱chi' ja̱a̱n'.
40007014	Te̱ yi'e' tein' ja̱a̱n' nduu' mii' nda'ni' i̱chi' tein', ña̱ kua'a̱n mii' yoo kivi̱' ñu̱u̱, ña̱ kö̱o̱' kivi̱' ndi'i', te̱ kö̱o̱' kua'a̱' ne̱ yivi̱' ko'ni' i̱kan'.
40007015	’Ko̱to̱ xiin' mi̱i' ndo̱' nuu̱' te̱ ka'án tiakú tu̱n vixi̱, te̱ ja̱a̱n' ndii, kua̱xi̱ ra̱ nuu̱' ndo̱' nduu' ra̱ nde̱e̱ naa mbe̱e̱, ndisu̱ nimá ra̱ ndii, nduu' a̱ nde̱e̱ naa lobo ni̱a̱'a.
40007016	Te̱ xiin' ña̱ xaa' ra̱ ku̱vi̱ na̱ku̱ni̱ ndo̱' ndee nuu̱' te̱ yivi̱' nduu' ra̱. Sa̱kan' ña̱ kü̱vi̱ ka̱'ndi̱a̱ e̱' uva nda̱'a' tun' i̱ñu̱', te̱ ni̱ nde̱e̱ kü̱vi̱ tu̱ ka̱'ndi̱a̱ e̱' higo nda̱'a' tun' ti̱ka'a'.
40007017	Sa̱kan' tu̱ tun' va̱'a̱ ndii, nduu̱' va̱'a̱ kuun' nda̱'a' nu̱', te̱ tun' vä̱'a̱ ndii, nduu̱' vä̱'a̱ kuun' nda̱'a' nu̱'.
40007018	Sa̱kan' ña̱ tun' va̱'a̱ ndii, kü̱vi̱ ku̱u̱n nduu̱' ni̱a̱'a nda̱'a' nu̱', ni̱ nde̱e̱ kü̱vi̱ tu̱ ku̱u̱n nduu̱' va̱'a̱ nda̱'a' tun' ni̱a̱'a.
40007019	Sa̱kuu' tun' küun' nduu̱' va̱'a̱ nda̱'a' ndii, tia'ndiá nu̱', te̱ xixí nu̱' nuu̱' ñu'u̱.
40007020	Sa̱kan' na kuii' xiin' ña̱ xaa' tu̱ ne̱ yivi̱' na̱ku̱ni̱ ndo̱' ndee nuu̱' ne̱ yivi̱' nduu' ni̱a̱.
40007021	’Süu̱' sa̱kuu' ne̱ ka'án xiin' i̱ ndii: “Yo'ó nduu' xto̱'o̱ i̱, yo'ó nduu' xto̱'o̱ i̱” ndi'vi̱ mii' xa'ndia chuun' Ndiosí ndi̱vi'. Süu̱' ja̱a̱n' ndii ne̱ xaa' ña̱ kuní yu̱va' e̱', ña̱ ndu'u̱' ndi̱vi' kui̱ti̱' ndi'vi̱ i̱kan'.
40007022	Kua'a̱' va̱ ne̱ yivi̱' ka'a̱n xiin' i̱ kii̱' xaa̱ kivi̱' ña̱ sa̱na'má Ndiosí ne̱ yivi̱' xa'a̱' kua̱chi̱ ni̱a̱ ndii: “Xto̱'o̱ i̱, Xto̱'o̱ i̱, ni̱ ka'a̱n tiakú ndu̱ xiin' ña̱ ndi̱e̱e' u̱n' nuu̱' ne̱ yivi̱', te̱ xiin' ña̱ ndi̱e̱e' u̱n' ja̱a̱n' ni̱ ta̱va̱' ndu̱ ña̱ ndi̱va̱'a̱ nimá ne̱ yivi̱', te̱ xiin' ña̱ ndi̱e̱e' u̱n' ja̱a̱n' ni̱ xa̱a̱ tu̱ ndu̱ kua'a̱' chu̱u̱n ka'nu'”, kachi̱ ni̱a̱.
40007023	Sa̱kan' te̱ ka'a̱n i̱ xiin' ne̱ ja̱a̱n' ndii: “Kö̱o̱' kivi̱' ni̱ xi̱ni̱ i̱ nuu̱' ndo'ó, ne̱ xaa' ña̱ ni̱a̱'a. Ku̱xi̱o̱o̱ ndo̱' nuu̱' i̱”, kachi̱ i̱ xiin' ni̱a̱.
40007024	’Xa'a̱' a̱ ja̱a̱n' na kuii' ka'án i̱ xiin' ndo̱' ndii, yo̱o̱ ka̱ xini so̱'o̱ ña̱ ka'án i̱ yo'o', te̱ saxinú ni̱a̱ a̱ ndii, na̱ka̱ta̱ ña̱'a' i̱ xiin' nde̱e̱ naa i̱i̱n te̱ kuu' kaxi', te̱ ni̱ xa̱'a̱ vi̱'e̱ xata̱' yuu̱'.
40007025	Te̱ ni̱ ku̱u̱n va̱ savi̱', te̱ ni̱ na̱kaya̱ va̱ te̱ ñu'u̱' i̱ti̱a̱, te̱ ni̱ xika̱ va̱ tu̱ tachi̱', te̱ ndi̱e̱e' va̱ ni̱ ka̱ni̱ a̱ vi̱'e̱ ja̱a̱n', ndisu̱ nï̱ ndu̱va̱ vi̱'e̱ ja̱a̱n', sa̱kan' ña̱ xata̱' yuu̱' ni̱ kua̱'a̱ a̱.
40007026	Ndisu̱ ne̱ xini so̱'o̱ ña̱ ka'án i̱ yo'o', te̱ säxinú ni̱a̱ a̱ ndii, na̱ka̱ta̱ ña̱'a' i̱ xiin' nde̱e̱ naa i̱i̱n te̱ küu' kaxi', te̱ ni̱ xa̱'a̱ vi̱'e̱ nuu̱' ñu̱ti'.
40007027	Ni̱ ku̱u̱n va̱ savi̱', te̱ ni̱ na̱kaya̱ va̱ te̱ ñu'u̱' i̱ti̱a̱, te̱ ni̱ xika̱ va̱ tu̱ tachi̱', te̱ ndi̱e̱e' va̱ ni̱ ka̱ni̱ a̱ vi̱'e̱ ja̱a̱n', te̱ ni̱ ndu̱va̱ a̱, te̱ ni̱ nduxi̱n xa̱chi' a̱ ―ni̱ kachi̱ a̱.
40007028	Te̱ kii̱' ndi̱'i̱ ni̱ ka'a̱n Jesús ña̱ ja̱a̱n' ndii, ni̱ na̱nda̱ni̱ va̱ ne̱ yivi̱' kua'a̱' ja̱a̱n' xa'a̱' ña̱ ni̱ ka'a̱n a̱.
40007029	Sa̱kan' ña̱ ni̱ ka'a̱n a̱ ña̱ ja̱a̱n' xiin' ña̱ ndi̱e̱e' ka̱ te̱ sa̱kan' te̱ sania'á tu̱'u̱n nde̱i' Ndiosí.
40008001	Kii̱' ni̱ na̱kaa̱' Jesús xiki̱' ja̱a̱n' ndii, kua'a̱' va̱ ne̱ yivi̱' ni̱ ndiku̱n ña̱'a'.
40008002	I̱kan' te̱ ni̱ ku̱ya̱ti̱n i̱i̱n te̱ kumi' kui'e̱ te'i mii' iin' Jesús, te̱ ni̱ na̱ka̱ndu'u̱' ndiee' ra̱ nuu̱' a̱, te̱ ni̱ ka'a̱n ra̱ xiin' a̱ ndii: ―Tákui'e, naa' kuní u̱n' ndii, ku̱vi̱ sa̱nda'a u̱n' yu'u̱ ―ni̱ kachi̱ ra̱.
40008003	Sa̱kan' te̱ ni̱ chi̱ka̱nu' a̱ nda̱'a' a̱ xíni' ra̱, te̱ ni̱ ka'a̱n a̱ xiin' ra̱ ndii: ―Kuni sa̱nda'a i̱ yo'ó. Nda̱'a̱ kii̱' u̱n' ―ni̱ kachi̱ a̱. Te̱ xa̱ numi̱' sa̱kan', te̱ ni̱ ki̱e̱e̱ ña̱'a' kui'e̱ ja̱a̱n'.
40008004	Sa̱kan' te̱ ni̱ ka'a̱n Jesús xiin' ra̱ ndii: ―Chu̱u̱n xa'a' u̱n' ña̱ ka'a̱n i̱ xiin' u̱n', kä'a̱n u̱n' xiin' nde̱e̱ i̱i̱n ne̱ yivi̱' xa'a̱' ña̱ kaa̱'. Süu̱' ja̱a̱n' ndii kua'an te̱ nia'a̱ xiin' mi̱i' u̱n' nuu̱' sutu̱ ña̱ xa̱ ni̱ nda̱'a̱ u̱n', te̱ na̱soko̱' u̱n' ña̱'a̱ nuu̱' Ndiosí naa ni̱ ka'a̱n chuun' Moisés, te̱ ku̱ni̱ ne̱ yivi̱' ña̱ xa̱ ni̱ nda̱'a̱ xna̱'a̱ u̱n' ―ni̱ kachi̱ a̱.
40008005	Te̱ kii̱' nda'ni' Jesús ñu̱u̱ Capernaum kua'a̱n a̱ ndii, ni̱ ku̱ya̱ti̱n i̱i̱n te̱ xíin', te̱ xa'ndia chuun' nuu̱' ciento te̱ xíin', te̱ ni̱ ka'a̱n nda'vi ra̱ xiin' a̱ ndii:
40008006	―Tákui'e, te̱ xika' nuu' nuu̱' i̱ ndii, kuni ku̱vi̱ ra̱ kandu'u̱' ra̱ vi̱'e̱ i̱, ni̱ ku̱u̱ i̱tun' ra̱, te̱ u'vi̱ xa̱va̱'a̱ xini ra̱ ―ni̱ kachi̱ ra̱ xiin' a̱.
40008007	Sa̱kan' te̱ ni̱ ka'a̱n Jesús xiin' ra̱ ndii: ―Yu'u̱ ku'u̱n te̱ sa̱nda'a ña̱'a' i̱ ―ni̱ kachi̱ a̱.
40008008	Te̱ ni̱ ka'a̱n te̱ xíin' ja̱a̱n' xiin' a̱ ndii: ―Tákui'e, yu'u̱ ndii, i̱i̱n te̱ nda'vi so̱'o̱ kui̱ti̱' nduu' i̱, sa̱kan' na kuii' vä̱'a̱ yoo a̱ ña̱ ndi'vi̱ u̱n' vi̱'e̱ i̱. Ku̱vi̱ ka'a̱n chuun' kui̱ti̱' u̱n' te̱ nda̱'a̱ te̱ xika' nuu' nuu̱' i̱ ja̱a̱n'.
40008009	Kua̱chi̱ ndii yoo tu̱ te̱ xa'ndia chuun' nuu̱' yu'u̱, te̱ yoo tu̱ te̱ xa'ndia chuun' yu'u̱ nuu̱'. Te̱ kii̱' ka'án i̱ xiin' i̱i̱n ra̱: “Kua'a̱n” ndii, kua'a̱n ra̱. Te̱ kii̱' ka'án i̱ xiin' i̱nga̱ ra̱: “Ni̱a̱'a̱” ndii, kua̱xi̱ ra̱. Te̱ kii̱' ka'án i̱ xiin' te̱ xika' nuu' nuu̱' i̱: “Sa̱a̱ u̱n' ña̱ yo̱'o̱” ndii, xaa' ra̱ ña̱ ja̱a̱n' ―ni̱ kachi̱ ra̱ xiin' a̱.
40008010	Te̱ ni̱ na̱nda̱ni̱ va̱ Jesús kii̱' ni̱ xi̱ni̱ so̱'o̱ a̱ ña̱ ni̱ ka'a̱n te̱ ja̱a̱n', te̱ ni̱ ka'a̱n a̱ xiin' ne̱ ndikún ña̱'a' ja̱a̱n' ndii: ―Ña̱ nda̱ku ka'án i̱ xiin' ndo̱' ndii, tïa̱'an ku̱ni̱ i̱ nde̱e̱ i̱i̱n ne̱ ta'an' e̱', ne̱ Israel, ne̱ i̱ni̱ xini yu'u̱ nde̱e̱ naa i̱ni̱ te̱ kaa̱'.
40008011	Ka'án i̱ xiin' ndo̱' ña̱ kua'a̱' ne̱ ki̱e̱e̱ sa̱kuu' xaan' i̱i̱n yivi̱', mii' keta' ñu̱'u̱ xiin' mii' ketá a̱ ndii, ki̱xi̱n ni̱a̱, te̱ ku̱ndi̱e̱e̱ ni̱a̱ xiin' Abraham, xiin' Isaac, xiin' Jacob, te̱ ku̱xi̱ ni̱a̱ mii' xa'ndia chuun' Ndiosí ndi̱vi'.
40008012	Ndisu̱ ne̱ ni̱ kuni̱ a̱ ku̱ndi̱e̱e̱ mii' xa'ndia chuun' a̱ ja̱a̱n' ndii, ta̱va̱' ña̱'a' a̱ ki̱'e̱, te̱ ku'u̱n ni̱a̱ mii' i̱i̱n yaví va̱, te̱ kua̱ku̱ u'vi̱ va̱ ni̱a̱ i̱kan' nde̱e̱ ke̱'i̱ vi̱' na̱ka̱xi̱' nu̱'u̱ ni̱a̱ ―ni̱ kachi̱ a̱.
40008013	Sa̱kan' te̱ ni̱ ka'a̱n ka̱ Jesús xiin' te̱ xíin' ja̱a̱n' ndii: ―Kua'an vi̱'e̱ u̱n', te̱ na xinu̱ ña̱ kuní u̱n' ja̱a̱n' sa̱a̱ nii' i̱ni̱ u̱n' xini u̱n' yu'u̱ ―ni̱ kachi̱ a̱. Te̱ sa̱va̱ ni̱ hora ja̱a̱n' ni̱ nda̱'a̱ te̱ xika' nuu' nuu̱' te̱ xíin' ja̱a̱n'.
40008014	Te̱ kii̱' ni̱ ki'vi̱ Jesús vi̱'e̱ Pedro ndii, ni̱ xi̱ni̱ a̱ kandu'u̱' ña' ti̱so̱ ra̱ nuu̱' yi̱vi̱' tiin' ña̱'a' ka̱'ni'.
40008015	Sa̱kan' te̱ ni̱ ti̱i̱n Jesús nda̱'a' a', te̱ ni̱ ki̱e̱e̱ ña̱'a' ka̱'ni', te̱ ni̱ ndo̱koo̱ a', te̱ ni̱ xa̱'a' nduku' a' ña̱ ku̱xi̱ a̱.
40008016	Te̱ kii̱' ni̱ kua̱a̱' ndii, ni̱ ki̱xi̱n ndi̱a̱ka̱ ne̱ yivi̱' kua'a̱', ne̱ ñu'u' ña̱ ndi̱va̱'a̱ nimá, nuu̱' Jesús. Te̱ xiin' i̱i̱n nda̱a̱' yu̱'u' kui̱ti̱' ni̱ ta̱va̱' a̱ ña̱ ndi̱va̱'a̱ ja̱a̱n' nimá ne̱ yivi̱' ja̱a̱n'. Te̱ ni̱ sa̱nda'a tu̱ a̱ sa̱kuu' ne̱ kuni ku̱vi̱ ndiee' ja̱a̱n'.
40008017	Ni̱ xa̱a̱ a̱ sa̱kan' te̱ xinu̱ ña̱ ni̱ ka'a̱n Isaías, te̱ ni̱ ka'a̱n tiakú tu̱'u̱n Ndiosí, kii̱' ni̱ ka'a̱n ra̱ ndii: “Mi̱i' ra̱ ni̱ na̱kui̱so̱ kui'e̱ ña̱ ndo'o' yoo', te̱ ni̱ na̱'i̱n tu̱ ra̱ ña̱ u'vi̱ xini e̱'”, ni̱ kachi̱ Isaías.
40008018	Kii̱' ni̱ xi̱ni̱ Jesús ña̱ kua'a̱' ya'a̱ ne̱ yivi̱' yoo sa̱a̱ xinundu̱u̱ mii' iin' a̱ ndii, ni̱ ka'a̱n chuun' a̱ xiin' te̱ nda̱'a' xa'a̱' a̱ ña̱ xka'ndi̱a̱ ra̱ xiin' a̱ tu̱ku̱ ta'vi' yu̱'u' mi̱ni̱.
40008019	I̱kan' te̱ ni̱ ku̱ya̱ti̱n i̱i̱n te̱ sania'á tu̱'u̱n nde̱i' Ndiosí, te̱ ni̱ ka'a̱n ra̱ xiin' a̱ ndii: ―Tákui'e, ku'u̱n i̱ xiin' u̱n' mii' ka̱ kua'a̱n u̱n' ―ni̱ kachi̱ ra̱.
40008020	Te̱ ni̱ ka'a̱n a̱ xiin' ra̱ ndii: ―I̱ngu̱i̱ ndii, yavi̱ ri' yoo, te̱ sa̱a̱, ti' ta'nu' ndi̱vi' ndii, cho'o̱ ri' yoo, ndisu̱ yu'u̱, ña̱ nduu' tu̱ te̱ yivi̱' ndii, kö̱o̱' nde̱e̱ i̱i̱n xaan' mii' ku̱vi̱ ka̱ndu'u̱' i̱ ―ni̱ kachi̱ a̱.
40008021	I̱kan' te̱ ni̱ ka'a̱n tu̱ i̱i̱n te̱ ndikún i̱chi' a̱ xiin' a̱ ndii: ―Tákui'e, xi̱'na̱ ta̱xi̱ u̱n' na ku'u̱n na̱taa̱n' i̱ yu̱va' i̱, sa̱kan' te̱ ki̱xi̱n i̱ te̱ ku̱ndiku̱n i̱ yo'ó ―ni̱ kachi̱ ra̱.
40008022	Ndisu̱ ni̱ ka'a̱n Jesús xiin' ra̱ ndii: ―Na̱ko̱o̱ u̱n' na na̱taa̱n' ne̱ xa̱ ni̱ xi'i̱ nuu̱' Ndiosí ne̱ yivi̱' xiin' ni̱a̱. Ndisu̱ yo'ó ndii, ku̱ndiku̱n kii̱' yu'u̱ ―ni̱ kachi̱ a̱.
40008023	Sa̱kan' te̱ ni̱ sko̱'nu' Jesús ti̱xi̱n i̱i̱n tundo̱o', te̱ ni̱ ke̱ta̱ a̱ kua'a̱n a̱, te̱ kua'a̱n tu̱ te̱ nda̱'a' xa'a̱' a̱ xiin' a̱.
40008024	Sa̱kan' te̱ ndi̱e̱e' va̱ ni̱ xa̱'a' xika' tachi̱' nuu̱' mi̱ni̱ ja̱a̱n', sa̱kan' na kuii' ni̱ nu̱ta̱ ti̱kui nde̱e̱ ndasi ra' tundo̱o' ja̱a̱n'. Ndisu̱ Jesús ndii, kixín a̱.
40008025	I̱kan' te̱ ni̱ xa'a̱n sa̱ndoto' ña̱'a' ra̱ ka'án ra̱ ndii: ―¡Tákui'e, sa̱kakú u̱n' ndu̱, xa̱ kuni ndo̱ñu'u' e̱'! ―ni̱ kachi̱ ra̱.
40008026	Te̱ ni̱ ka'a̱n a̱ xiin' ra̱ ndii: ―¿Ndichun na yi'vi ndo̱'? Sie va̱ i̱ni̱ ndo̱' xini ndo̱' yu'u̱ ―ni̱ kachi̱ a̱. Te̱ ni̱ ndo̱ndi̱chi̱ a̱, te̱ ni̱ ka'a̱n chuun' a̱ xiin' tachi̱' ja̱a̱n' xiin' ti̱kui mi̱ni̱ ja̱a̱n'. Te̱ ni̱ xi̱kuii̱n ndo̱o̱ tachi̱' ja̱a̱n', te̱ ni̱ na̱ku̱naa̱ taxi̱n' tu̱ ti̱kui mi̱ni̱ ja̱a̱n'.
40008027	Te̱ ni̱ na̱nda̱ni̱ va̱ ra̱ ka'án xiin' ta'an' ra̱ ndii: ―¿Yo̱o̱ nduu' tu̱ te̱ yivi̱' kaa̱', na kuii' nde̱e̱ tachi̱' xiin' ti̱kui mi̱ni̱ ka'án chuun' ra̱ xiin', te̱ kandixa' ña̱'a' a̱? ―ni̱ kachi̱ ra̱.
40008028	Sa̱kan' te̱ kii̱' ni̱ xa̱a̱ Jesús tu̱ku̱ ta'vi' yu̱'u' mi̱ni̱ ja̱a̱n' nuu̱' ñu̱'u' ne̱ ndiee' ñu̱u̱ Gadara ndii, ni̱ na̱ta'an' uvi̱ ta'an te̱ yivi̱' xiin' a̱. Te̱ ja̱a̱n' ndii, ñu'u' ña̱ ndi̱va̱'a̱ nimá ra̱. Te̱ ni̱ ki̱e̱e̱ ra̱ yavi̱ ndi̱i̱ mii' ndiee' ra̱, te̱ i̱yo̱ va̱ kuu' ra̱, sa̱kan' na nde̱e̱ i̱i̱n ne̱ yivi̱' nï̱ ku̱vi̱ xka'ndi̱a̱ i̱chi' ja̱a̱n'.
40008029	Te̱ ni̱ kua̱a' ra̱ ka'án ra̱ ndii: ―¿Ndichun kua̱xi̱ u̱n' sa̱ta̱ña'a̱' u̱n' ndu'u̱, Jesús, si'e̱ Ndiosí? ¿Ñáá kua̱xi̱ u̱n' te̱ sa̱ndo'o' u'vi̱ u̱n' ndu'u̱ ña̱ kuní ka̱ xaa̱ kivi̱' so'o̱' ndi'i'? ―ni̱ kachi̱ ra̱.
40008030	Sie ndo̱so̱' mii' iin' Jesús xiin' uvi̱ sa̱a' te̱ ja̱a̱n' ndii, ñu'u' i̱i̱n ti̱'vi̱ chie̱ kini̱ xaxi̱' ri' ku'u̱.
40008031	Te̱ ni̱ ka'a̱n nda'vi ña̱ ndi̱va̱'a̱ ja̱a̱n' xiin' a̱ ndii: ―Naa' ta̱va̱' u̱n' ndu'u̱ nimá te̱ yo̱'o̱' ndii, ta̱xi̱ u̱n' ña̱ ku'u̱n ko̱'ni̱ ndu̱ ti̱xi̱n kini̱ kaa̱' ―ni̱ kachi̱ a̱.
40008032	Sa̱kan' te̱ ni̱ ka'a̱n Jesús xiin' a̱ ndii: ―Kua'an ndo̱' ―ni̱ kachi̱ a̱. Sa̱kan' na kuii' ni̱ ki̱e̱e̱ a̱ nimá te̱ yivi̱' ja̱a̱n', te̱ ni̱ ko̱'ni̱ a̱ ti̱xi̱n kini̱ ja̱a̱n'. I̱kan' te̱ ni̱ ta̱xta'an' ri' kua'a̱n ri', te̱ ni̱ na̱kaa̱' ri' mii' nako' i̱tu̱n, te̱ ni̱ koyo̱ ri' ti̱xi̱n ti̱kui mi̱ni̱ ja̱a̱n', te̱ ni̱ ndo̱ñu'u' ri'.
40008033	Te̱ yivi̱', te̱ ndiee' xito' kini̱ ja̱a̱n' ndii, ni̱ xi̱nu̱ ra̱ kuan nu'u̱ ra̱. Te̱ ni̱ ka'a̱n ra̱ xiin' ne̱ ndiee' ñu̱u̱ ra̱ sa̱kuu' ña̱ ni̱ xka'ndi̱a̱ i̱kan', ña̱ ni̱ ndo̱'o̱ te̱ ni̱ ñu'u̱ ña̱ ndi̱va̱'a̱ nimá ja̱a̱n'.
40008034	Te̱ sa̱kuu' ne̱ ndiee' ñu̱u̱ ja̱a̱n' ndii, ni̱ ki̱e̱e̱ ni̱a̱ xan ko̱to̱ ni̱a̱ Jesús. Te̱ kii̱' ni̱ xi̱ni̱ ña̱'a' ni̱a̱ ndii, ni̱ ka'a̱n nda'vi ni̱a̱ xiin' a̱ ña̱ ke̱ta̱ a̱ nuu̱' ñu̱'u' ni̱a̱ ja̱a̱n'.
40009001	Te̱ ni̱ sko̱'nu' Jesús ti̱xi̱n tundo̱o', te̱ ni̱ xka'ndi̱a̱ a̱ tu̱ku̱ ta'vi' mi̱ni̱, te̱ ni̱ xa̱a̱ a̱ ñu̱u̱ mii' ndu'u̱' a̱.
40009002	Te̱ ni̱ xa̱a̱ ndia'vi' te̱ yivi̱' xiin' i̱i̱n te̱ kui'e xa'a̱' kandu'u̱' ra̱ nuu̱' tun' xto̱. Te̱ kii̱' ni̱ xi̱ni̱ Jesús ña̱ i̱ni̱ te̱ yivi̱' ja̱a̱n' xini ña̱'a' ra̱ ndii, ni̱ ka'a̱n a̱ xiin' te̱ kuni ku̱vi̱ ja̱a̱n' ndii: ―Kä̱ka̱ nimá u̱n', pi̱a̱'un, xa̱ ni̱ ndo̱yo̱ kua̱chi̱ u̱n' ―ni̱ kachi̱ a̱.
40009003	Sa̱kan' te̱ ni̱ ka'a̱n sa̱va̱ te̱ sania'á tu̱'u̱n nde̱i' Ndiosí, te̱ ita' i̱kan' xiin' nimá ra̱ ndii: “Kani̱a̱'a te̱ kaa̱' xa'a̱' Ndiosí”, ni̱ kachi̱ ra̱.
40009004	Ndisu̱ Jesús ndii, ni̱ xi̱ni̱ a̱ ña̱ ka'án te̱ ja̱a̱n' xiin' nimá ra̱, te̱ ni̱ ka'a̱n a̱ xiin' ra̱ ndii: ―Vä̱'a̱ ka'án ndo̱' xiin' nimá ndo̱' xa'a̱' i̱.
40009005	Sa̱kan' ña̱, ¿ndee ña̱ nduu' ña̱ xa̱ku̱' ka̱ vixi ka'a̱n i̱ xiin' te̱ kaa̱', tuu ndo'ó? ¿Ñáá ña̱ xa̱ ni̱ ndo̱yo̱ kua̱chi̱ ra̱, uun ñáá ña̱ ndo̱koo̱ ra̱ te̱ ku'u̱n ra̱?
40009006	Sa̱kan' na kuii' nia'a̱ yu'u̱, ña̱ nduu' tu̱ te̱ yivi̱', ndo'ó ña̱ kumi' i̱ ndi̱e̱e̱' i̱i̱n yivi̱' te̱ sa̱ndoyo' i̱ kua̱chi̱ ne̱ yivi̱' ―ni̱ kachi̱ Jesús. Sa̱kan' te̱ ni̱ ka'a̱n a̱ xiin' te̱ kui'e xa'a̱' ja̱a̱n' ndii: ―Xiin' yo'ó ka'án i̱. Ndo̱koo̱ u̱n', te̱ na̱'i̱n u̱n' tun' xto̱ u̱n', te̱ nu'u̱ u̱n' vi̱'e̱ u̱n' ―ni̱ kachi̱ a̱.
40009007	Sa̱kan' te̱ ni̱ ndo̱ndi̱chi̱ ra̱ te̱ kuan nu'u̱ ra̱ vi̱'e̱ ra̱.
40009008	Te̱ kii̱' ni̱ xi̱ni̱ ne̱ yivi̱' kua'a̱' ja̱a̱n' ña̱ ni̱ yoo̱ i̱kan' ndii, ni̱ na̱nda̱ni̱ va̱ ni̱a̱, te̱ ni̱ xa̱ka'nu' ni̱a̱ Ndiosí xa'a̱' ña̱ ni̱ ta̱xi̱ a̱ ndi̱e̱e̱' ja̱a̱n' nda̱'a' te̱ yivi̱'.
40009009	Te̱ kii̱' xka'ndíá Jesús kua'a̱n a̱ ndii, ni̱ xi̱ni̱ a̱ ndu'u̱' i̱i̱n te̱ na̱ni' Mateo mii' kendiaa̱' ya'vi' ra̱ xa'a̱' ñu̱u̱ Roma. Te̱ ni̱ ka'a̱n a̱ xiin' ra̱ ndii: ―Ni̱a̱'a̱, te̱ ku̱ndiku̱n u̱n' yu'u̱ ―ni̱ kachi̱ a̱. Sa̱kan' te̱ ni̱ ndo̱ndi̱chi̱ ra̱, te̱ ni̱ xi̱ku̱ndiku̱n ña̱'a' ra̱.
40009010	Te̱ kii̱' ndu'u̱' Jesús nuu̱' mesa xixi' a̱ vi̱'e̱ te̱ ja̱a̱n' ndii, ni̱ xa̱a̱ tu̱ kua'a̱' te̱ kendiaa̱' ya̱'vi̱ xa'a̱' ñu̱u̱ Roma xiin' kua'a̱' tu̱ ne̱ kä'án va̱'a̱ ne̱ yivi̱' xa'a̱', te̱ ni̱ xi̱ku̱ndiee̱ inga' ni̱a̱ nuu̱' mesa xiin' Jesús, xiin' te̱ nda̱'a' xa'a̱' a̱ xixi' ra̱.
40009011	Te̱ kii̱' ni̱ xi̱ni̱ te̱ fariseo ña̱ ja̱a̱n' ndii, ni̱ ka'a̱n ra̱ xiin' te̱ nda̱'a' xa'a̱' a̱ ndii: ―Vä̱'a̱ xa̱chi' xaa' te̱ sania'á ndo'ó kaa̱' ña̱ xixi' ra̱ xiin' te̱ kendiaa̱' ya̱'vi̱ kaa̱', xiin' i̱nga̱ te̱ xaa' tu̱ kua̱chi̱ kaa̱' ―ni̱ kachi̱ ra̱.
40009012	Te̱ ni̱ ka'a̱n Jesús xiin' ra̱ kii̱' ni̱ xi̱ni̱ so̱'o̱ a̱ ña̱ ni̱ ka'a̱n ra̱ ja̱a̱n' ndii: ―Ne̱ va̱'a̱ kuni ndii, küní te̱ tatan' nuu̱' ni̱a̱, süu̱' ja̱a̱n' ndii ne̱ kuni ku̱vi̱ kui̱ti̱' kuní ra̱ nuu̱'.
40009013	Ndisu̱ kua'an ndo̱', te̱ sa̱kuaa̱n ndo̱' ndee ña̱ kuni kachi̱ tu̱tu̱ Ndiosí mii' ka'án a̱ ndii: “Küní i̱ ña̱ na̱soko̱' ndo̱' ña̱'a̱ kui̱ti̱' nuu̱' i̱, süu̱' ja̱a̱n' ndii kuní tu̱ i̱ ña̱ ku̱vi̱ta i̱ni̱ ndo̱' xa'a̱' ne̱ yivi̱'”, kachi a̱. Sa̱kan' ña̱ kuä̱xi̱ i̱ te̱ ka̱na̱ i̱ ne̱ tuu ña̱ xachuun' nda̱ku ni̱a̱, süu̱' ja̱a̱n' ndii kua̱xi̱ i̱ te̱ ka̱na̱ i̱ ne̱ xiní ña̱ yoo kua̱chi̱ ni̱a̱ te̱ na̱ma̱ ni̱a̱ nimá ni̱a̱ ―ni̱ kachi̱ a̱ xiin' ra̱.
40009014	Sa̱kan' te̱ ni̱ ku̱ya̱ti̱n te̱ nda̱'a' xa'a̱' Juan nuu̱' Jesús, te̱ ni̱ ka'a̱n ra̱ xiin' a̱ ndii: ―Tákui'e, ndu'u̱ xiin' te̱ fariseo ndii, yoo ndi̱ti̱a̱ chito̱ va̱ ndu̱. Te̱, ¿ndichun na yöo ndi̱ti̱a̱ te̱ nda̱'a' xa'a̱' yo'ó? ―ni̱ kachi̱ ra̱ xiin' a̱.
40009015	Sa̱kan' te̱ ni̱ ka'a̱n a̱ xiin' ra̱ ndii: ―¿Ñáá ku̱vi̱ ku̱suchi' i̱ni̱ ne̱ yivi̱', ne̱ ñu'u' mii' yoo ña̱ tunda'á', kii̱' ndu'u̱' ka̱ te̱ tunda'á' xiin' ni̱a̱? Kuä̱sa̱' tuu yu'u̱, ndisu̱ xaa̱ i̱i̱n kivi̱' kii̱' tu̱'u̱n ne̱ yivi̱' te̱ tunda'á' ja̱a̱n', te̱ kii̱' sa̱kan' ndii, kuni̱ a̱ ko̱o̱ ndi̱ti̱a̱ ne̱ ja̱a̱n' ―ni̱ kachi̱ a̱.
40009016	Te̱ ni̱ ka'a̱n ka̱ a̱ xiin' ni̱a̱ ndii: ―Nde̱e̱ i̱i̱n ne̱ yivi̱' nä'ma' i̱i̱n toto̱ ya̱ta' xiin' i̱i̱n tu'u̱n' toto̱ xa̱a'. Kua̱chi̱ ndii, kii̱' ndo̱o̱ toto̱ ja̱a̱n' ndii, na̱ndi̱i̱ toto̱ xa̱a' ja̱a̱n', te̱ kua̱chi̱ ndi̱'i̱ ka̱ toto̱ ya̱ta' ja̱a̱n'.
40009017	’Te̱ nde̱e̱ i̱i̱n tu̱ ne̱ yivi̱' ndii, täa̱n' ni̱a̱ vino xa̱a' ti̱xi̱n i̱i̱n' ya̱ta'. Sa̱kan' ña̱ naa' sa̱a̱ ni̱a̱ sa̱kan' ndii, tia'ndi̱a̱ i̱i̱n' ja̱a̱n' kii̱' kuiya̱' ra'. Te̱ kuiti̱a̱ ndo̱o̱ ra', te̱ ndo̱ñu'u' saka tu̱ i̱i̱n' ja̱a̱n'. Sa̱kan' na kuii' kuní a̱ ña̱ ta̱a̱n' e̱' vino xa̱a' ti̱xi̱n i̱i̱n' xa̱a', sa̱kan' te̱ ndö̱ñu'u' saka nde̱e̱ i̱i̱n ña̱ ja̱a̱n' ―ni̱ kachi̱ a̱.
40009018	Te̱ kii̱' ka'án ka̱ Jesús ña̱ ja̱a̱n' xiin' te̱ yivi̱' ja̱a̱n' iin' a̱ ndii, ni̱ ku̱ya̱ti̱n i̱i̱n te̱ xa'ndia chuun', te̱ ni̱ xi̱kuii̱n xiti' ra̱ nuu̱' a̱ ka'án ra̱ ndii: ―Ña̱'a' si'e̱ i̱ ndii, saka̱n' ni̱ xi'i̱ kui̱ti̱' a'. Ndisu̱ naa' ku'u̱n u̱n' te̱ chi̱ka̱nu' u̱n' nda̱'a' u̱n' xata̱' ñu̱'u' nde'i̱ a' ndii, na̱ti̱a̱ku̱ a' ―ni̱ kachi̱ ra̱ xiin' a̱.
40009019	Sa̱kan' te̱ ni̱ ndo̱ndi̱chi̱ a̱, te̱ ni̱ xi̱ku̱ndiku̱n ña̱'a' a̱ xiin' te̱ nda̱'a' xa'a̱' a̱.
40009020	Sa̱kan' te̱ ni̱ ku̱ya̱ti̱n i̱i̱n ña̱'a' xata̱' Jesús, ña' ja̱a̱n' ndii, xa̱ kua'a̱n uxi̱ uvi̱ kuiya̱ ña̱ ndo'o' a' kui'e̱ níi', te̱ ni̱ tondi̱a̱ nda̱'a' a' yu̱'u' toto̱ a̱.
40009021	Sa̱kan' ña̱ ni̱ ka'a̱n a' xiin' nimá a' ndii: “Naa' ku̱vi̱ tondi̱a̱ i̱ tee̱' toto̱ kui̱ti̱' a̱ ndii, nda̱'a̱ i̱”, ni̱ kachi̱ a'.
40009022	I̱kan' te̱ ni̱ na̱ndi̱ko' kuiín Jesús, te̱ ni̱ xi̱ni̱ a̱ ña̱'a' ja̱a̱n', te̱ ni̱ ka'a̱n a̱ xiin' a' ndii: ―Kü̱ndi̱'ni̱ ka̱ u̱n', pi̱a̱'un, xa̱ ni̱ nda̱'a̱ u̱n' xa'a̱' ña̱ i̱ni̱ u̱n' xini u̱n' yu'u̱ ―ni̱ kachi̱ a̱. Te̱ nde̱e̱ kii̱' sa̱kan' ndii ni̱ nda̱'a̱ a'.
40009023	Te̱ kii̱' ni̱ xa̱a̱ Jesús, te̱ ni̱ ki'vi̱ a̱ vi̱'e̱ te̱ xa'ndia chuun' ja̱a̱n' ndii, ni̱ xi̱ni̱ a̱ ndiee' te̱ tivi ya̱a̱ ndi̱i xiin' tun' yoo̱'. Te̱ ni̱ xi̱ni̱ tu̱ a̱ ndiee' ne̱ kuaa' xaku' ti'e'.
40009024	Sa̱kan' te̱ ni̱ ka'a̱n a̱ xiin' ne̱ yivi̱' ja̱a̱n' ndii: ―Kua'an ki̱e̱e̱ sa̱kuu' ndo̱'. Kua̱chi̱ ndii kuä̱sa̱' ni̱ xi'i̱ ña' sie kaa̱', süu̱' ja̱a̱n' ndii kixín kui̱ti̱' a' ―ni̱ kachi̱ a̱. Te̱ ni̱ xaku̱ ndi̱a̱a̱ ichi̱ ña̱'a' ne̱ yivi̱' ja̱a̱n'.
40009025	Ndisu̱ kii̱' ndi̱'i̱ ni̱ ta̱va̱' Jesús ne̱ yivi̱' ja̱a̱n' ndii, ni̱ ki'vi̱ a̱ mii' ka̱ndu'u̱' ña' ni̱ xi'i̱ ja̱a̱n', te̱ ni̱ ti̱i̱n a̱ nda̱'a' a', te̱ ni̱ na̱ti̱a̱ku̱ a', te̱ ni̱ ndo̱koo̱ a'.
40009026	Te̱ ni̱ tiaku̱ kuento xa'a̱' ña̱ ni̱ yoo̱ i̱kan' sa̱kuu' ñu̱u̱ ña̱ ñu'u' ja̱a̱n'.
40009027	Te̱ kii̱' ni̱ ke̱ta̱ Jesús i̱kan' kua'a̱n a̱ ndii, ndikún uvi̱ ta'an te̱ kui'e nuu̱' xata̱' a̱ kua'a̱n ra̱ kuaa' ti'e' ra̱ ka'án ra̱ ndii: ―Yo'ó, ña̱ nduu' si̱a̱ni' xika' David, ku̱vi̱ta i̱ni̱ u̱n' xa'a̱' ndu̱ ―ni̱ kachi̱ ra̱.
40009028	Te̱ kii̱' ni̱ nda̱'ni̱ a̱ ti̱xi̱n vi̱'e̱ a̱ ndii, ni̱ ku̱ya̱ti̱n te̱ kui'e nuu̱' ja̱a̱n' nuu̱' a̱. Te̱ ni̱ ka'a̱n a̱ xiin' ra̱ ndii: ―¿Ñáá i̱ni̱ ndo̱' ña̱ ku̱vi̱ sa̱nda'a i̱ ndo'ó? ―ni̱ kachi̱ a̱. Sa̱kan' te̱ ni̱ na̱kui̱i̱n ra̱ nuu̱' a̱ ndii: ―U̱u̱n ndo̱', tákui'e ―ni̱ kachi̱ ra̱.
40009029	Sa̱kan' te̱ ni̱ tondi̱a̱ nda̱'a' a̱ ndu̱chi' nuu̱' uvi̱ sa̱a' ra̱. Te̱ ni̱ ka'a̱n a̱ xiin' ra̱ ndii: ―Sa̱a̱ nii' i̱ni̱ ndo̱' xini ndo̱' yu'u̱ ndii, nda̱'a̱ ndo̱' ―ni̱ kachi̱ a̱.
40009030	Sa̱kan' te̱ ni̱ na̱tuvi̱ ndu̱chi' nuu̱' ra̱. Te̱ ni̱ ka'a̱n ndi̱e̱e' a̱ xiin' ra̱ ndii: ―Ko̱to̱ va̱ ndo̱' te̱ kü̱ni̱ nde̱e̱ i̱i̱n ne̱ yivi̱' ña̱ ni̱ yoo̱ yo'o' ―ni̱ kachi̱ a̱.
40009031	Sa̱kan' te̱ ni̱ ki̱e̱e̱ ra̱ kua'a̱n ra̱, te̱ ni̱ sa̱kikú ndo̱o̱ ra̱ kuento ka̱nii' nuu̱' ñu̱'u' ja̱a̱n' xa'a̱' ña̱ ni̱ xa̱a̱ a̱ xiin' ra̱.
40009032	Te̱ kii̱' ni̱ ki̱e̱e̱ te̱ ja̱a̱n' kua'a̱n ra̱ ndii, ni̱ ki̱xi̱n ndi̱a̱ka̱ ne̱ yivi̱' nuu̱' a̱ i̱i̱n te̱ i'in'. Te̱ ja̱a̱n' ndii, ña̱ ndi̱va̱'a̱, ña̱ xaa' i'in' ne̱ yivi̱', naá nimá ra̱.
40009033	Te̱ kii̱' ni̱ xta̱'ni' Jesús ña̱ ja̱a̱n' nimá te̱ ja̱a̱n' ndii, numi̱' te̱ ni̱ na̱ka'a̱n ra̱. Te̱ ni̱ na̱nda̱ni̱ va̱ ne̱ yivi̱' kua'a̱' ya'a̱ ja̱a̱n', te̱ ni̱ ka'a̱n ni̱a̱ ndii: ―Nde̱e̱ i̱i̱n kivi̱' tïa̱'an ku̱ni̱ e̱' ña̱ kaa̱' te̱i̱n ne̱ ta'an' e̱', ne̱ Israel ―ni̱ kachi̱ ni̱a̱.
40009034	Ndisu̱ ni̱ ka'a̱n te̱ fariseo ndii: ―Xiin' ña̱ ndi̱e̱e' ña̱ ndi̱va̱'a̱ kuu' nu̱u' tava̱' te̱ kaa̱' nda̱'a' xa'a̱' ña̱ ndi̱va̱'a̱ nimá ne̱ yivi̱' ―ni̱ kachi̱ ra̱.
40009035	Te̱ ni̱ xa'a̱n xi̱nu'ni̱ tu̱ Jesús sa̱a̱ ñu̱u̱ xiin' nda̱'a' ñu̱u̱ ja̱a̱n' sania'á a̱ ne̱ yivi̱' vi̱'e̱ mii' nakayá ni̱a̱, te̱ ka'án ndo̱so̱' a̱ tu̱'u̱n va̱'a̱ xa'a̱' sa̱a̱ kuní Ndiosí ka̱'ndi̱a̱ chuun' a̱ nimá e̱', te̱ sanda'a tu̱ a̱ sa̱kuu' nuu̱' kui'e̱ xiin' sa̱kuu' ña̱ xini u'vi̱ ne̱ yivi̱', ne̱ ndiee' ñu̱u̱ ja̱a̱n'.
40009036	Kii̱' ni̱ xi̱ni̱ a̱ ne̱ yivi̱' kua'a̱' koo' chukuu' ja̱a̱n' ndii, ni̱ ku̱vi̱ta i̱ni̱ a̱ xa'a̱' ni̱a̱. Sa̱kan' ña̱ xa̱vi va̱ nimá ni̱a̱, te̱ kö̱o̱' yoo ka̱ chi̱ndi̱e̱e' ña̱'a' nde̱e̱ naa ndo'o' mbe̱e̱ kii̱' kö̱o̱' te̱ pa̱xto xito' ña̱'a'.
40009037	Sa̱kan' te̱ ni̱ ka'a̱n a̱ xiin' te̱ nda̱'a' xa'a̱' a̱ ndii: ―Ña̱ ndi̱xa̱ nduu' a̱ ndii, yoo kua'a̱' ña̱ savi̱', ndisu̱ kö̱o̱' kua'a̱' te̱ tatú xachuun' xa'a̱' a̱.
40009038	Xa'a̱' a̱ ja̱a̱n' na ka'a̱n nda'vi ndo̱' xiin' te̱ xiin' ña̱'a̱ ña̱ savi̱' na ti̱'vi' kua'a̱' ka̱ ra̱ te̱ tatú xa'a̱' ña̱ savi̱' ra̱ ―ni̱ kachi̱ a̱.
40010001	Sa̱kan' te̱ ni̱ ka̱na̱ Jesús uxi̱ uvi̱ ta'an te̱ nda̱'a' xa'a̱' a̱. Te̱ ni̱ ta̱xi̱ a̱ ndi̱e̱e̱' ra̱ te̱ ta̱va̱' ra̱ ña̱ ndi̱va̱'a̱ ña̱ ñu'u' nimá ne̱ yivi̱'. Te̱ ni̱ ta̱xi̱ tu̱ a̱ ndi̱e̱e̱' ra̱, te̱ sa̱nda'a ra̱ sa̱kuu' nuu̱' kui'e̱ ña̱ ndo'o' ne̱ yivi̱', xiin' sa̱kuu' ña̱ u'vi̱ xini ni̱a̱.
40010002	Ña̱ yo̱'o̱' nduu' kivi̱' i̱'i̱n te̱ uxi̱ uvi̱ ta'an ja̱a̱n': i̱i̱n te̱ ja̱a̱n' na̱ni' Simón, te̱ ni̱ chi̱ndu'u̱' Jesús i̱nga̱ kivi̱' ra̱ Pedro, xiin' ña̱ni̱ ra̱, te̱ na̱ni' Andrés, te̱ i̱nga̱ ra̱ na̱ni' Jacobo, xiin' ña̱ni̱ ra̱, te̱ na̱ni' Juan. Te̱ si'e̱ Zebedeo nduu' uvi̱ sa̱a' te̱ ja̱a̱n'.
40010003	Te̱ i̱nga̱ tu̱ku̱ ra̱ na̱ni' Felipe, te̱ i̱nga̱ tu̱ku̱ ra̱ na̱ni' Bartolomé, te̱ i̱nga̱ tu̱ku̱ ra̱ nani' Tomás, te̱ i̱nga̱ tu̱ku̱ ra̱ na̱ni' Mateo, te̱ kendiaa̱' ya'vi' xa'a̱' ñu̱u̱ Roma nduu' te̱ ja̱a̱n'. Te̱ i̱nga̱ tu̱ku̱ ra̱ na̱ni' Jacobo, te̱ ja̱a̱n' ndii, si'e̱ Alfeo nduu' ra̱, te̱ i̱nga̱ tu̱ku̱ ra̱ na̱ni' Lebeo, te̱ nani' tu̱ ra̱ Tadeo,
40010004	te̱ i̱nga̱ tu̱ku̱ ra̱ na̱ni' Simón, te̱ ja̱a̱n' ndii, kuenta i̱i̱n ti̱'vi̱ te̱ nani' cananista nduu' ra̱. Te̱ i̱nga̱ tu̱ku̱ ra̱ na̱ni' Judas Iscariote, te̱ ja̱a̱n' nduu' te̱ ni̱ sa̱na̱kua'a Jesús so'o̱' ndi'i' nda̱'a' te̱ kuu' ka'nu'.
40010005	Ni̱ ti̱a̱nu̱' a̱ te̱ uxi̱ uvi̱ ta'an te̱ nda̱'a' xa'a̱' a̱ ja̱a̱n', ka'án a̱ xiin' ra̱ ndii: ―Kü'u̱n ndo̱' ñu̱u̱ mii' ndiee' ne̱ tuku', ni̱ nde̱e̱ kü'u̱n tu̱ ndo̱' ñu̱u̱ mii' ndiee' ne̱ Samaria.
40010006	Süu̱' ja̱a̱n' ndii va̱'a̱ ka̱ ku'u̱n ndo̱' ñu̱u̱ mii' ndiee' ne̱ ta'an' e̱', ne̱ Israel, sa̱kan' ña̱ ne̱ ja̱a̱n' nduu' nde̱e̱ naa mbe̱e̱, ti' ni̱ xiti̱a̱ i̱'nu̱.
40010007	Te̱ kii̱' kua'a̱n ndo̱' ndii, ka'a̱n ndo̱so̱' ndo̱' ña̱ xa̱ kuyatin' kuii ka̱'ndi̱a̱ chuun' Ndiosí nimá ni̱a̱.
40010008	Sa̱nda'a ndo̱' ne̱ kuni ku̱vi̱, sa̱na̱tiaku ndo̱' ne̱ ni̱ xi'i̱, sa̱nda'a ndo̱' ne̱ kumi' kui'e̱ te'i, te̱ ta̱va̱' ndo̱' ña̱ ndi̱va̱'a̱, ña̱ ñu'u' nimá ne̱ yivi̱'. Kï̱'i̱n ndo̱' xu̱'un' xa'a̱' ña̱ ja̱a̱n' na ni̱ xa̱mani̱' mi̱i' Ndiosí ña̱ ndi̱e̱e' ja̱a̱n' nda̱'a' ndo̱'.
40010009	’Kö̱ni̱'i̱ ndo̱' xu̱'un' oro, ni̱ nde̱e̱ xu̱'un' yuu̱' ya̱a̱, ni̱ nde̱e̱ xu̱'un' yuu̱' ya'a,
40010010	ni̱ nde̱e̱ kö̱ni̱'i̱ tu̱ ndo̱' tindaa̱' ndo̱', ni̱ nde̱e̱ i̱nga̱ ndi̱ni̱ ndo̱', ni̱ nde̱e̱ i̱nga̱ na̱'a̱ ndixa̱n' ndo̱', ni̱ nde̱e̱ i̱tun' katuvi' ndo̱'. Sa̱kan' ña̱ te̱ xachuun' ndii, kuní a̱ ña̱ ta̱xi̱ e̱' ña̱ ku̱xi̱ ra̱.
40010011	’Te̱ ndee ka̱ ñu̱u̱ na'nu' uun ñu̱u̱ kuali' xaa̱' ndo̱' ndii, nda̱tu'u̱n' ndo̱' ndee te̱ yivi̱' nduu' te̱ ka'án va̱'a̱ ne̱ yivi̱' xa'a̱' i̱kan'. Te̱ ku̱ndi̱e̱e̱ ndo̱' vi̱'e̱ te̱ ja̱a̱n' nde̱e̱ ki̱e̱e̱ ndo̱' ñu̱u̱ ja̱a̱n'.
40010012	Te̱ kii̱' nde̱kui̱e̱ ndo̱' vi̱'e̱ te̱ ja̱a̱n' ndii, ka'a̱n ndo̱' ña̱ Ndiosí na ta̱xi̱ ña̱ mani̱' ko̱o̱ xiin' ni̱a̱.
40010013	Naa' xata'a̱n ndoo̱ ña̱ mani̱' ja̱a̱n' xiin' ni̱a̱ ndii, ndoo̱ a̱ xiin' ni̱a̱, ndisu̱ naa' xäta'a̱n ña̱ ndoo̱ a̱ xiin' ne̱ ja̱a̱n' ndii, na̱ndi̱ko' a̱ xiin' ndo'ó.
40010014	Te̱ naa' yo̱o̱ ka̱ nätiin' ndo'ó, uun tä̱xi̱ so̱'o̱ ni̱a̱ ña̱ ka'a̱n ndo̱so̱' ndo̱' ndii, kiee' ndo̱' vi̱'e̱ ne̱ ja̱a̱n' uun ñu̱u̱ ja̱a̱n', te̱ sa̱koyó ndo̱' ya̱ka' ndixa̱n' ndo̱'.
40010015	Ña̱ nda̱ku ka'án i̱ xiin' ndo̱' ndii, chie̱ ka̱ tu̱ndo'o̱' ku̱ndo̱'o̱ ne̱ ñu̱u̱ ja̱a̱n' kivi̱' ña̱ sa̱na'má Ndiosí ne̱ yivi̱', te̱ sa̱kan' ne̱ ni̱ ndiee̱ ñu̱u̱ Sodoma xiin' ne̱ ni̱ ndiee̱ ñu̱u̱ Gomorra.
40010016	’Ko̱to̱ ndo̱', tianu̱' i̱ ndo'ó te̱ ku'u̱n ndo̱' nde̱e̱ naa mbe̱e̱, ti' kua'a̱n mii' ñu'u' kua'a̱' lobo. Sa̱kan' na kuii' kuní a̱ ña̱ ka̱ma̱ ko̱o̱ ndo̱' nde̱e̱ naa koo̱', ndisu̱ nda̱su̱n ko̱o̱ i̱ni̱ ndo̱' nde̱e̱ naa paloma.
40010017	Te̱ ko̱to̱ xiin' mi̱i' ndo̱' nuu̱' te̱ yivi̱', kua̱chi̱ ndii sa̱na̱kua'a ra̱ ndo'ó nda̱'a' te̱ xa'ndia chuun' nuu̱' ñu̱u̱, te̱ ku̱tun' tu̱ ra̱ ndo'ó ti̱xi̱n vi̱'e̱ mii' nakayá ra̱.
40010018	Te̱ sa̱na̱kua'a tu̱ ra̱ ndo'ó nde̱e̱ nda̱'a' te̱ xa'ndia chuun' ka'nu', xiin' nda̱'a' rey xa'a̱' a̱ ña̱ ndikún ndo̱' i̱chi' yu'u̱. Sa̱kan' te̱ ku̱vi̱ ndi̱e̱e̱' yu̱'u' ndo̱' xa'a̱' i̱ nuu̱' te̱ ja̱a̱n' xiin' nuu̱' ne̱ tuku'.
40010019	Te̱ kii̱' sa̱na̱kua'a ra̱ ndo'ó ndii, kü̱ndi̱'ni̱ ndo̱' ndee ña̱ ka'a̱n ndo̱', uun sa̱a̱ ka'a̱n ndo̱', sa̱kan' ña̱ mi̱i' Ndiosí ta̱xi̱ ña̱ ka'a̱n ndo̱' kivi̱' ja̱a̱n'.
40010020	Kua̱chi̱ ndii, süu̱' ndo'ó nduu' te̱ ka'a̱n kii̱' sa̱kan', süu̱' ja̱a̱n' ndii Espíritu yu̱va' e̱' nduu' ña̱ ta̱xi̱ ña̱ ka'a̱n ndo̱'.
40010021	’Te̱ kii̱' sa̱kan' ndii, xa̱ ta'an' mi̱i' ne̱ yivi̱' ku̱ndu̱u̱ ne̱ sa̱na̱kua'a ña̱'a' te̱ ka̱'ni̱' ña̱'a' te̱ yivi̱', te̱ yu̱va' ku̱ndu̱u̱ te̱ sa̱na̱kua'a si'e̱ ra̱ te̱ ka̱'ni̱' ña̱'a' te̱ yivi̱', te̱ si'e̱ ndii, ndo̱ni̱'i̱ nda̱'a' ni̱a̱ nuu̱' yu̱va' si̱'i' ni̱a̱ te̱ ka̱'ni̱' ña̱'a' ni̱a̱.
40010022	Te̱ sa̱kuu' ne̱ yivi̱' ku̱nda̱si' ndo'ó xa'a̱' a̱ ña̱ ndikún ndo̱' i̱chi' yu'u̱, ndisu̱ ne̱ ku̱ndi̱e̱ni nuu̱' ña̱ ja̱a̱n' nde̱e̱ so'o̱' ndi'i' nduu' ne̱ kaku̱ sa̱a̱ Ndiosí.
40010023	Te̱ kii̱' sa̱ndo'o' ne̱ yivi̱' ndo'ó i̱i̱n ñu̱u̱ ndii, ku̱nu̱ ndo̱' ñu̱u̱ ja̱a̱n', te̱ ku'u̱n ndo̱' tu̱ku̱ ñu̱u̱. Sa̱kan' ña̱, ña̱ nda̱ku ka'a̱n i̱ xiin' ndo̱' ña̱ ndï̱'i̱ ñu̱u̱ ne̱ ta'an' e̱', ne̱ Israel, ka'a̱n ndo̱so̱' ndo̱' xa'a̱' i̱, te̱ xaa̱' kivi̱' ña̱ na̱ndi̱ko' tukuu' yu'u̱, ña̱ nduu' tu̱ te̱ yivi̱'.
40010024	’Sa̱kan' ña̱ süu̱' te̱ ka'nu' ka̱ nduu' te̱ nda̱'a' xa'a̱' te̱ sa̱kan' te̱ sania'á ña̱'a', te̱ ni̱ nde̱e̱ süu̱' te̱ ka'nu' ka̱ tu̱ nduu' te̱ xika' nuu' te̱ sa̱kan' xto̱'o̱ ra̱.
40010025	Xa̱ va̱'a̱ ndi̱va̱'a̱ naa' na̱ni'i̱' te̱ nda̱'a' xa'a̱' ja̱a̱n' te̱ ni̱ sa̱nia'á ña̱'a', te̱ te̱ xika' nuu' ja̱a̱n' na̱ni'i̱' xto̱'o̱ ra̱. Naa' ka'án ne̱ yivi̱' ña̱ Beelzebú nduu' yu'u̱, ña̱ nduu' xto̱'o̱ ndo̱' ndii, ¿sa̱a̱ ka̱ vi̱' tu' ka'a̱n ni̱a̱ xa'a̱' ndo'ó, ne̱ nduu' kuenta i̱?
40010026	’Sa̱kan' na kuii' kuän yi'vi ña̱'a' ndo̱', sa̱kan' ña̱ kö̱o̱' nde̱e̱ i̱i̱n ña̱ iin' sa'ví ña̱ nä̱tuvi̱, te̱ kö̱o̱' tu̱ nde̱e̱ i̱i̱n ña̱ ñu'u' si̱'e ña̱ nä̱tuvi̱ sa̱a̱ Ndiosí.
40010027	Ña̱ ka'án si̱'e i̱ xiin' ndo̱' ndii, ka'a̱n ndo̱' ña̱ ja̱a̱n' mii' ku̱vi̱ ku̱ni̱ so̱'o̱ sa̱kuu' ne̱ yivi̱' a̱. Te̱ sa̱kan' tu̱ ña̱ ka'án ya̱a' i̱ xiin' ndo̱' ndii, ka'a̱n ndo̱so̱' ti'e' ndo̱' a̱ nde̱e̱ xíni' vi̱'e̱.
40010028	Te̱ kuän yi'vi ndo̱' ne̱ xa'ni̱' ne̱ yivi̱', sa̱kan' ña̱ kü̱vi̱ sa̱ndo̱ñu'u' ni̱a̱ nimá ne̱ yivi̱'. Va̱'a̱ ka̱ ku̱yi̱'vi ndo̱' Ndiosí, ña̱ ku̱vi̱ sa̱ndo̱ñu'u' ñu̱'u' nde'i̱ ne̱ yivi̱' xiin' nimá ni̱a̱ vi̱'e̱ ndi̱a̱ya'.
40010029	’Ña̱ nda̱ku nduu' a̱ ndii, xiin' xu̱'un' kuachi' kui̱ti̱' sata̱' ne̱ yivi̱' uvi̱ ta'an sa̱a̱, nde̱e̱ sa̱a̱ ka̱ ni̱ ndii, nde̱e̱ i̱i̱n nda̱a̱' ti' ja̱a̱n' nä̱ma̱ kuein' ñu̱'u' naa' täxi' yu̱va' e̱'.
40010030	Te̱ ndo'ó ndii, nde̱e̱ i̱xi' xíni' ndo̱' xiní Ndiosí sa̱a̱ ta'an kuu'.
40010031	Sa̱kan' na kuii' kuän yi'vi ndo'ó, sa̱kan' ña̱ ndiaa ya'vi' ka̱ ndo̱' nuu̱' Ndiosí te̱ sa̱kan' kua'a̱' sa̱a̱.
40010032	’Yo̱o̱ ka̱ ndiee' yu̱'u' xa'a̱' i̱ nuu̱' ne̱ yivi̱' ndii, ndi̱e̱e̱ yu̱'u' tu̱ yu'u̱ xa'a̱' ni̱a̱ nuu̱' yu̱va' e̱' Ndiosí, ña̱ ndu'u̱' ndi̱vi'.
40010033	Ndisu̱ yo̱o̱ ka̱ ka'án nuu̱' ne̱ yivi̱' ña̱ xïní ni̱a̱ yu̱'u' ndii, ka'a̱n tu̱ yu̱'u' nuu̱' yu̱va' e̱', ña̱ ndu'u̱' ndi̱vi', ña̱ xïní i̱ ne̱ ja̱a̱n'.
40010034	’Kä̱ni̱ni̱ ndo̱' ña̱ ni̱ xa̱a̱ i̱ te̱ na̱ta̱ndi̱e̱e̱ mani̱' i̱ ne̱ yivi̱' i̱i̱n yivi̱'. Süu̱' ni̱ xa̱a̱ i̱ te̱ na̱ta̱ndi̱e̱e̱ mani̱' i̱ ne̱ yivi̱', süu̱' ja̱a̱n' ndii ni̱ xa̱a̱ i̱ te̱ sa̱ku̱nta'an' ña̱'a' i̱.
40010035	Kua̱chi̱ ndii ni̱ xa̱a̱ i̱ te̱ sa̱ku̱nta'an' i̱ i̱i̱n tiaa̱ si'e̱ xiin' yu̱va' ra̱, uun i̱i̱n ña' si'e̱ xiin' si̱'i' a', uun i̱i̱n ña' xa̱nu̱ xiin' ña' ti̱so̱ a'.
40010036	Sa̱kan' na kuii' ne̱ ndasi' ta'an' xiin' i̱'i̱n ne̱ ja̱a̱n' ndii, xa̱ su̱vi̱ ku̱ndu̱u̱ ne̱ xa̱ ndiee' vi̱'e̱ mi̱i' ni̱a̱.
40010037	’Yo̱o̱ ka̱ kundani̱ ya'a̱ ka̱ yu̱va' ni̱a̱ uun si̱'i' ni̱a̱ te̱ sa̱kan' ña̱ kundani̱ ni̱a̱ yu'u̱ ndii, xäta'a̱n ku̱ndu̱u̱ ni̱a̱ ne̱ ndikún i̱chi' i̱. Te̱ yo̱o̱ ka̱ kundani̱ ya'a̱ ka̱ tiaa̱ si'e̱ ni̱a̱ uun ña̱'a' si'e̱ ni̱a̱ te̱ sa̱kan' ña̱ kundani̱ ni̱a̱ yu'u̱ ndii, xäta'a̱n tu̱ ku̱ndu̱u̱ ne̱ ja̱a̱n' ne̱ ndikún i̱chi' i̱.
40010038	Te̱ na yo̱o̱ ka̱ yöo tu̱'va̱, te̱ ku̱ndo̱'o̱ ni̱a̱ nde̱e̱ naa ku̱ndo̱'o̱ i̱ nuu̱' krusín, te̱ ku̱ndiku̱n ni̱a̱ yu'u̱ ndii, xäta'a̱n ku̱ndu̱u̱ ni̱a̱ kuenta i̱.
40010039	Kua̱chi̱ ndii, yo̱o̱ ka̱ kuni sa̱kakú xiin' mii' mi̱i' ndii, ku̱vi̱ ni̱a̱. Ndisu̱ yo̱o̱ ka̱ taxi' kivi̱' ñu̱u̱ ni̱a̱ xa'a̱' i̱chi' yu'u̱ ndii, na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i'.
40010040	’Yo̱o̱ ka̱ natiin' va̱'a̱ ndo'ó ndii, nde̱e̱ naa yu'u̱ natiin' va̱'a̱ ni̱a̱, te̱ yo̱o̱ ka̱ natiin' va̱'a̱ yu'u̱ ndii, natiin' va̱'a̱ tu̱ ni̱a̱ ña̱ ni̱ ti̱a̱nu̱' yu'u̱.
40010041	Te̱ yo̱o̱ ka̱ natiin' va̱'a̱ i̱i̱n te̱ ka'án tiakú tu̱'u̱n Ndiosí xa'a̱' a̱ ña̱ nduu' ra̱ te̱ ka'án tiakú tu̱'u̱n a̱ ndii, ña̱ va̱'a̱, ña̱ ta̱xi̱ Ndiosí nda̱'a' te̱ ja̱a̱n', na̱ti̱i̱n tu̱ ne̱ ja̱a̱n' sa̱a̱ a̱. Te̱ yo̱o̱ ka̱ natiin' va̱'a̱ i̱i̱n te̱ xachuun' nda̱ku xa'a̱' ña̱ nduu' ra̱ te̱ xachuun' nda̱ku ndii, ña̱ va̱'a̱, ña̱ ta̱xi̱ Ndiosí nda̱'a' te̱ ja̱a̱n', na̱ti̱i̱n tu̱ ne̱ ja̱a̱n' sa̱a̱ a̱.
40010042	Te̱ yo̱o̱ ka̱ taxi' tee̱' ti̱kui vi̱xi̱n ti̱o̱' ko̱'o̱ i̱i̱n te̱ kuali' kuso'o̱ yo'o' xa'a̱' ña̱ nduu' ra̱ te̱ ndikún i̱chi' i̱ ndii, ña̱ nda̱ku ka'án i̱ xiin' ndo̱' ña̱ na̱ti̱i̱n ni̱a̱ ña̱ va̱'a̱ sa̱a̱ Ndiosí ―ni̱ kachi̱ Jesús.
40011001	Te̱ kii̱' ndi̱'i̱ ni̱ ka'a̱n Jesús xiin' te̱ nda̱'a' xa'a̱' a̱, te̱ uxi̱ uvi̱ ta'an, ndee ña̱ kuní a̱ sa̱a̱ ra̱ ndii, ni̱ ke̱ta̱ a̱ kua'a̱n a̱ te̱ sa̱nia'á a̱, te̱ ka'a̱n ndo̱so̱' tu̱ a̱ nuu̱' ne̱ ndiee' ñu̱u̱ ña̱ ñu̱'u' i̱kan'.
40011002	Kii̱' naá Juan vi̱'e̱ ka̱a̱, te̱ ni̱ xi̱ni̱ ra̱ kuento xa'a̱' ña̱ xaa' Cristo, ña̱ ni̱ ti̱a̱nu̱' Ndiosí ndii, ni̱ ti̱'vi' ra̱ uvi̱ ta̱'an te̱ nda̱'a' xa'a̱' ra̱ nuu̱' a̱,
40011003	te̱ nda̱tu'u̱n' ña̱'a' ra̱ ndii: ―¿Ñáá yo'ó nduu' ña̱ ni̱ ka'a̱n Ndiosí ti̱'vi' a̱ sa̱kakú ndu'u̱, uun ñáá kuní a̱ ndiatu' ndu̱ xaa̱ i̱nga̱ ra̱? ―ni̱ kachi̱ ra̱.
40011004	Sa̱kan' te̱ ni̱ ka'a̱n Jesús xiin' te̱ ja̱a̱n' ndii: ―Kua'an te̱ ka'a̱n ndo̱' xiin' Juan ña̱ xini so̱'o̱ ndo̱' xiin' ña̱ xini ndu̱chi' nuu̱' ndo̱',
40011005	ña̱ ne̱ kui'e nuu̱' ndii, nuniá' ndu̱chi' nuu̱' ni̱a̱, ne̱ kui'e xa'a̱' ndii, nakaka' ni̱a̱, ne̱ kumi' kui'e̱ te'i ndii, nda'a ni̱a̱, ne̱ so'o' ndii, nuniá' so̱'o̱ ni̱a̱, ne̱ ni̱ xi'i̱ ndii, natiaku ni̱a̱, te̱ ne̱ nda'vi kuu' ndii, ka'án ndo̱so̱' i̱ tu̱'u̱n va̱'a̱ nuu̱' ni̱a̱.
40011006	Te̱ sañu'u' va̱ Ndiosí ne̱ nä̱ko̱o̱ ña̱ i̱ni̱ ni̱a̱ xini ni̱a̱ yu'u̱ ―ni̱ kachi̱ a̱.
40011007	Te̱ kii̱' kiee' te̱ ja̱a̱n' kua'a̱n ra̱ ndii, ni̱ xa̱'a' Jesús ndatu'ún' a̱ ne̱ yivi̱' xa'a̱' Juan ndii: ―¿Yo̱o̱ ni̱ xa'a̱n ko̱to̱ ndo̱' kii̱' ni̱ xa'a̱n ndo̱' mii' taxi̱n' kaa'? ¿Ñáá ni̱ xa'a̱n ko̱to̱ ndo̱' i̱i̱n te̱ yivi̱', te̱ xiko' nde̱e̱ naa xiko' tun' yoo̱' xaa' tachi̱'?
40011008	Süu̱' sa̱kan' nduu' a̱. ¿Yo̱o̱ ni̱ xan ko̱to̱ ndo̱' na sa̱kan'? ¿Ñáá i̱i̱n te̱ yivi̱', te̱ ni'nu' toto̱ nda̱tu̱n' va̱? Süu̱' sa̱kan' nduu' a̱, sa̱kan' ña̱ te̱ yivi̱', te̱ ni'nu' toto̱ nda̱tu̱n' ja̱a̱n' ndii, vi̱'e̱ rey ndiee' te̱ ja̱a̱n'.
40011009	Sa̱kan' na kuii', ¿yo̱o̱ nduu' ra̱ ni̱ xan ko̱to̱ ndo̱'? ¿Ñáá i̱i̱n te̱ ka'án tiakú tu̱'u̱n Ndiosí? Ña̱ nda̱ku ka'án i̱ xiin' ndo̱' ndii, su̱vi̱ xna̱'a̱ ra̱, ndisu̱ ya'a̱ ka̱ te̱ sa̱kan' te̱ ka'án tiakú tu̱'u̱n Ndiosí kui̱ti̱' nduu' te̱ ja̱a̱n'.
40011010	Sa̱kan' ña̱ xa'a̱' Juan ja̱a̱n' yoso̱' a̱ nuu̱' tu̱tu̱ Ndiosí mii' ka'án a̱ ndii: Ko̱to̱ u̱n', ti̱'vi' i̱ xi̱'na̱ i̱i̱n te̱ xika' nuu' nuu̱' i̱, te̱ te̱ ja̱a̱n' sa̱koo' tu̱'va̱ ne̱ yivi̱' xa'a̱' u̱n'. Sa̱kan' yoso̱' a̱.
40011011	’Ña̱ nda̱ku ka'án i̱ xiin' ndo̱' ña̱ tïa̱'an tuvi̱ i̱i̱n te̱ ka'nu' ka̱ i̱i̱n yivi̱' te̱ sa̱kan' Juan ja̱a̱n', ndisu̱ te̱i̱n ne̱ xa̱ xa'ndia chuun' Ndiosí nimá ndii, ne̱ yivi̱', ne̱ nda'vi so̱'o̱ kui̱ti̱', nduu' ne̱ ka'nu' ka̱ te̱ sa̱kan' Juan ja̱a̱n'.
40011012	Nde̱e̱ kivi̱' ña̱ ni̱ xa̱'a' ka'án ndo̱so̱' Juan te̱ sakuchi' ne̱ yivi̱' kuenta Ndiosí, te̱ nde̱e̱ vi̱ti̱n ndii, ndi̱e̱e' va̱ xika' ne̱ yivi̱' kuni ko̱'ni̱ ni̱a̱ nda̱'a' Ndiosí te̱ ka̱'ndi̱a̱ chuun' a̱ nimá ni̱a̱, te̱ ne̱ xandieni xiin' mi̱i' kui̱ti̱' nduu' ne̱ ko'ni' i̱kan'.
40011013	Kua̱chi̱ ndii, nde̱e̱ ña̱ kuní ka̱ tuvi̱ Juan, te̱ ni̱ ka'a̱n sa̱kuu' te̱ ni̱ ka'a̱n tiakú tu̱'u̱n Ndiosí xiin' ña̱ ka'án tu̱'u̱n nde̱i' a̱ xa'a̱' ña̱ xka'ndi̱a̱ vi̱ti̱n.
40011014	Te̱ naa' kuni ka̱ndi̱xa' ndo̱' ña̱ ka'án i̱ xiin' ndo̱' ndii, Juan ja̱a̱n' nduu' Elías, te̱ ni̱ ka'a̱n Ndiosí ti̱'vi' a̱.
40011015	Naa' yoo so̱'o̱ ndo̱' ndii, chu̱u̱n xa'a' va̱ ndo̱' ña̱ ni̱ ka'a̱n i̱ xiin' ndo̱'.
40011016	’¿Ndee ña̱ na̱ka̱ta̱ i̱ xiin' ne̱ ndiee' i̱i̱n yivi̱' vi̱ti̱n? Nakuitá ni̱a̱ xiin' nde̱e̱ naa ne̱ kuachi̱', ne̱ xasiki̱' xiin' ta'an' ma̱'in' ya̱'vi̱.
40011017	Te̱ ka'án xiin' ta'an' ni̱a̱ ndii: “Ni̱ ti̱vi̱ ndu̱ tun' yoo̱', te̱ nï̱ taxa'a' ndo̱'. Ni̱ xi̱ta̱ ndu̱ ya̱a̱ nda'vi kua'a̱n, te̱ nï̱ xa̱ku̱ ndo̱'”, kachi xiin' ta'an' ni̱a̱.
40011018	Sa̱kan' kuu' ni̱a̱, kua̱chi̱ ndii ni̱ ki̱xi̱n Juan, te̱ nï̱ xi̱xi̱ va̱'a̱ ra̱, te̱ ni̱ nde̱e̱ nï̱ xi̱'i̱ tu̱ ra̱ vino, te̱ ni̱ ka'a̱n ndo̱' ña̱ ña̱ ndi̱va̱'a̱ naá nimá ra̱.
40011019	I̱kan' te̱ ni̱ xa̱a̱ yu'u̱, ña̱ nduu' tu̱ te̱ yivi̱', te̱ xixi' va̱'a̱ i̱, te̱ xi'i' i̱, te̱ ka'án ndo̱' ña̱ i̱i̱n te̱ xixi' nda̱si̱' nuu̱' nduu' i̱, te̱ nduu' tu̱ i̱ i̱i̱n te̱ xini̱, te̱ ka'án tu̱ ndo̱' ña̱ nduu' i̱ te̱ ndiaka' ta'an' xiin' te̱ kendiaa̱' ya̱'vi̱ xa'a̱' ñu̱u̱ Roma, xiin' tu̱ku̱ te̱ xaa' kua̱chi̱, kachi ndo̱'. Ndisu̱ ne̱ kumi' ña̱ ndichi ndii, nia'á ni̱a̱ a̱ xiin' ña̱ xaa' ni̱a̱ ―ni̱ kachi̱ Jesús.
40011020	Sa̱kan' te̱ ni̱ xa̱'a' ka'án kua̱chi̱ Jesús xa'a̱' ne̱ ndiee' ñu̱u̱ mii' ni̱ xa̱a̱ a̱ kua'a̱' ka̱ chu̱u̱n ka'nu' koo' chukuu', xa'a̱' a̱ ña̱ nï̱ na̱ma̱ ni̱a̱ nimá ni̱a̱ te̱ sa̱a̱ ni̱a̱ ña̱ kuní Ndiosí, ka'án a̱ ndii:
40011021	―Nda'vi va̱ kuu' ndo'ó, ne̱ ndiee' ñu̱u̱ Corazín, xiin' ndo'ó, ne̱ ndiee' ñu̱u̱ Betsaida. Naa' ni̱ xaa' i̱ chu̱u̱n ka'nu', ña̱ ni̱ xa̱a̱ i̱ ñu̱u̱ ndo'ó ja̱a̱n' ñu̱u̱ Tiro xiin' ñu̱u̱ Sidón ndii, xta̱'an' vi̱' ni̱ na̱ma̱ ne̱ ja̱a̱n' nimá ni̱a̱ ni'nu' ni̱a̱ toto̱ nde̱i' te̱ ndiee' ni̱a̱ nuu̱' yaa̱' nu'u̱.
40011022	Sa̱kan' na kuii' ka'án i̱ xiin' ndo̱' ndii, chie̱ ka̱ tu̱ndo'o̱' ku̱ndo̱'o̱ ndo'ó kivi̱' ña̱ sa̱na'má Ndiosí ne̱ yivi̱' te̱ sa̱kan' ne̱ ndiee' ñu̱u̱ Tiro xiin' ñu̱u̱ Sidón ja̱a̱n'.
40011023	Te̱ ndo'ó, ne̱ ndiee' ñu̱u̱ Capernaum ndii, tuu ndo̱' ña̱ ka̱a̱ ndo̱' nde̱e̱ ndi̱vi', ndisu̱ nde̱e̱ yavi̱ ndi̱i̱ ko̱'ni̱ Ndiosí ndo'ó. Sa̱kan' ña̱ naa' ni̱ xaa' i̱ chu̱u̱n ka'nu' ña̱ ni̱ xa̱a̱ i̱ ñu̱u̱ ndo'ó ja̱a̱n' ñu̱u̱ Sodoma ndii, xa̱ ni̱ na̱ma̱ ne̱ ja̱a̱n' nimá ni̱a̱, te̱ ka̱ndu'u̱' ñu̱u̱ ni̱a̱ nde̱e̱ vi̱ti̱n.
40011024	Sa̱kan' na kuii' ka'án i̱ xiin' ndo̱' ndii, chie̱ ka̱ tu̱ndo'o̱' ku̱ndo̱'o̱ ndo'ó kivi̱' ña̱ sa̱na'má Ndiosí ne̱ yivi̱' te̱ sa̱kan' ne̱ ni̱ ndiee̱ ñu̱u̱ Sodoma ja̱a̱n' ―ni̱ kachi̱ Jesús.
40011025	Xa̱ kivi̱' ja̱a̱n' ni̱ na̱kua̱tia' ya'a̱ nimá Jesús ni̱ xa̱a̱ Espíritu Santo, te̱ ni̱ ka'a̱n a̱ xiin' Ndiosí ndii: ―Ta̱taa̱, xaka'nu' yu'u̱ yo'ó. Yo'ó nduu' xto̱'o̱ nuu̱' ndi̱vi' xiin' nuu̱' ñu̱'u' i̱i̱n yivi̱'. Ni̱ ti̱si̱'e u̱n' ña̱ ndi̱e̱e' u̱n' nuu̱' ne̱ xini tuní xiin' nuu̱' ne̱ ndichi, ndisu̱ ni̱ nia'a̱ u̱n' ña̱ ja̱a̱n' nuu̱' ne̱ nda'vi kuu' nimá.
40011026	U̱u̱n ndo̱', ta̱taa̱, ni̱ xa̱a̱ u̱n' sa̱kan' xa'a̱' a̱ ña̱ ña̱ ja̱a̱n' ni̱ xta̱ni̱ mi̱i' u̱n' ―ni̱ kachi̱ a̱ xiin' Ndiosí.
40011027	Te̱ ni̱ ka'a̱n Jesús xiin' ne̱ yivi̱', ne̱ ita' i̱kan' ndii: ―Ni̱ sa̱na̱kua'a yu̱va' i̱ sa̱kuu' ña̱ yoo nda̱'a' i̱. Te̱ ndee i̱i̱n kö̱o̱' xiní yo̱o̱ nduu' yu'u̱, ña̱ nduu' si'e̱ Ndiosí. Süu̱' ja̱a̱n' ndii, yu̱va' i̱ ja̱a̱n' kui̱ti̱' xiní yo̱o̱ nduu' i̱. Te̱ ndee i̱i̱n kö̱o̱' xiní yo̱o̱ nduu' yu̱va' i̱ ja̱a̱n'. Süu̱' ja̱a̱n' ndii yu'u̱, ña̱ nduu' si'e̱ a̱ kui̱ti̱', xiní ña̱'a' xiin' ne̱ kuní yu'u̱ nia'a̱ ña̱'a' i̱ nuu̱'.
40011028	Yo̱o̱ ka̱ nduu' ndo'ó, ne̱ xa̱ ni̱ xa̱vi va̱ xachuun', te̱ ni̱ xa̱vi va̱ tu̱ ndo̱' xiin' ña̱ ndiso' ndo̱' ndii, ni̱a̱'a̱ ndo̱' nuu̱' i̱ te̱ ta̱xi̱ i̱ na̱ndiee̱' ndo̱'.
40011029	Na̱ti̱i̱n ndo̱' chu̱u̱n ña̱ taxi' yu'u̱ sa̱a̱ ndo̱' te̱ ku̱ndu̱u̱ a̱ nde̱e̱ naa yoko', tun' kanu' siki̱' toro nuu̱' ndo̱', te̱ ku̱ni̱ ndo̱' ku̱u̱ ndo̱' nde̱e̱ naa yu'u̱, ña̱ i̱i̱n te̱ va̱'a̱ nimá nduu' i̱, te̱ maso tu̱ i̱, te̱ ta̱xi̱ i̱ na̱ndiee̱' nimá ndo̱'.
40011030	Ni̱a̱'a̱ ndo̱', sa̱kan' ña̱ chu̱u̱n nuu̱' yu'u̱ ndii, süu̱' chu̱u̱n vie̱ nduu' a̱, te̱ vi̱ta tu̱ ña̱ ndiso' i̱ ―ni̱ kachi̱ Jesús.
40012001	Kii̱' sa̱kan' ndii, xka'ndíá Jesús kua'a̱n a̱ i̱i̱n xaan' mii' yoo trigo kivi̱' sábado, ña̱ xina̱ndiee̱' ne̱ yivi̱', te̱ ni̱ xa̱'a' xi'í te̱ nda̱'a' xa'a̱' a̱ so̱ko̱, sa̱kan' na tu'un' ra̱ yo̱ko' trigo ja̱a̱n', te̱ xaxi̱' ra̱ a̱ kua'a̱n ra̱.
40012002	Kii̱' ni̱ xi̱ni̱ te̱ fariseo ña̱ xaa' ra̱ ña̱ ja̱a̱n' ndii, ni̱ ka'a̱n ra̱ xiin' Jesús ndii: ―Ko̱to̱ u̱n', ¿ndichun na xaa' te̱ nda̱'a' xa'a̱' u̱n' ña̱ xäta'a̱n sa̱a̱ e̱' kivi̱' sábado, ña̱ xina̱ndiee̱' e̱'? ―ni̱ kachi̱ ra̱.
40012003	Te̱ ni̱ ka'a̱n Jesús xiin' te̱ fariseo ja̱a̱n' ndii: ―¿Ñáá tïa̱'an ka̱'vi̱ ndo̱' tu̱tu̱ Ndiosí mii' ka'án a̱ xa'a̱' ña̱ ni̱ xa̱a̱ David xta̱'an' kii̱' ni̱ xi'i̱ ra̱ so̱ko̱ xiin' te̱ ndiaka' ta'an' xiin' ra̱?
40012004	Sa̱kan' ña̱ ni̱ xka'ndi̱a̱ ra̱ ti̱xi̱n vi̱'e̱ Ndiosí, te̱ ni̱ xi̱xi̱ ra̱ xita̱' va̱'a̱ su̱'u̱n, tee̱' ndee xäta'a̱n ku̱xi̱ ra̱ ña̱ ja̱a̱n', ni̱ nde̱e̱ te̱ ndiaka' ta'an' xiin' ra̱ ja̱a̱n', sa̱kan' ña̱ sutu̱ kui̱ti̱' xata'a̱n ku̱xi̱ ña̱ ja̱a̱n'.
40012005	Uun, ¿ñáá tïa̱'an ka̱'vi̱ ndo̱' tu̱'u̱n nde̱i' Ndiosí ña̱ xa'nú tu̱ sutu̱ kivi̱' sábado, ña̱ xina̱ndiee̱' e̱', xa'a̱' chu̱u̱n ña̱ xaa' ra̱ ti̱xi̱n yu̱kun' ka'nu'? Te̱ süu̱' kua̱chi̱ nduu' a̱ nuu̱' ra̱.
40012006	Ndisu̱ ka'án i̱ xiin' ndo̱' ña̱ yu'u̱, te̱ iin' nuu̱' ndo̱' yo'o', nduu' te̱ ka'nu' ka̱ te̱ sa̱kan' yu̱kun' ja̱a̱n'.
40012007	Kündani̱ ndo̱' ña̱ ka'án tu̱tu̱ Ndiosí mii' ka'án a̱ ndii: “Küní i̱ ña̱ na̱soko̱' ndo̱' ña̱'a̱ kui̱ti̱' nuu̱' i̱, süu̱' ja̱a̱n' ndii kuní tu̱ i̱ ña̱ ku̱vi̱ta i̱ni̱ ndo̱' xa'a̱' ne̱ yivi̱'.” Naa' ni̱ kundani̱ ndo̱' ña̱ ja̱a̱n' ndii, kä̱tun' ndo̱' ne̱ kö̱o̱' kua̱chi̱ kumi'.
40012008	Sa̱kan' ña̱ yu'u̱, ña̱ nduu' tu̱ te̱ yivi̱' ndii, kumi' i̱ ndi̱e̱e̱' xa'a̱' kivi̱' sábado, ña̱ xina̱ndiee̱' e̱' ―ni̱ kachi̱ a̱ xiin' ra̱.
40012009	Kua'a̱n Jesús i̱kan' xiin' te̱ nda̱'a' xa'a̱' a̱, te̱ ni̱ ko̱'ni̱ ra̱ vi̱'e̱ mii' nakayá ne̱ ñu̱u̱ ja̱a̱n'.
40012010	Te̱ ka'ni̱ i̱i̱n te̱ kui'e nda̱'a' i̱kan'. Te̱ xa'a̱' a̱ ña̱ ni̱ kuni̱ te̱ fariseo ja̱a̱n' ti̱i̱n kua̱chi̱ ra̱ Jesús ndii, ni̱ nda̱tu'u̱n' ña̱'a' ra̱ ka'án ra̱ ndii: ―Ka'a̱n u̱n' xiin' ndu̱, ¿ñáá taxi' tu̱'u̱n nde̱i' Ndiosí ña̱ sa̱nda'a e̱' ne̱ kuni ku̱vi̱ kivi̱' sábado, ña̱ xina̱ndiee̱' e̱'? ―ni̱ kachi̱ ra̱.
40012011	Te̱ ni̱ ka'a̱n Jesús xiin' ra̱ ndii: ―Naa' i̱i̱n ndo'ó kumi' i̱i̱n mbe̱e̱, te̱ na̱ma̱ ri' yavi̱ i̱i̱n kivi̱' sábado, ña̱ xina̱ndiee̱' e̱' ndii, ¿ñáá tï̱i̱n ndo̱' ri', te̱ xta̱'ni' ndo̱' ri' i̱kan'?
40012012	Kachi̱ ka̱ e̱' ne̱ yivi̱' ndii, ndiaa ya'vi' ka̱ ne̱ ja̱a̱n' te̱ sa̱kan' i̱i̱n mbe̱e̱. Sa̱kan' na kuii' taxi' tu̱'u̱n nde̱i' Ndiosí ña̱ sa̱a̱ e̱' ña̱ va̱'a̱ xa'a̱' ne̱ yivi̱' kivi̱' sábado, ña̱ xina̱ndiee̱' e̱' ―ni̱ kachi̱ a̱.
40012013	Sa̱kan' te̱ ni̱ ka'a̱n a̱ xiin' te̱ kui'e nda̱'a' ja̱a̱n' ndii: ―Sa̱na̱kaá u̱n' nda̱'a' u̱n' ―ni̱ kachi̱ a̱. Sa̱kan' te̱ ni̱ sa̱na̱kaá ra̱ nda̱'a' ra̱, te̱ ni̱ nda̱'a̱ a̱ nde̱e̱ naa kaa' i̱nga̱ a̱.
40012014	Ni̱ ki̱e̱e̱ so̱'o̱ te̱ fariseo ja̱a̱n' i̱kan', te̱ ni̱ xa̱'a' ndatu'un' tuní ra̱ sa̱a̱ ku̱vi̱ ka̱'ni̱' ra̱ Jesús.
40012015	Te̱ kii̱' ni̱ xi̱ni̱ Jesús ña̱ ja̱a̱n' ndii, ni̱ ke̱ta̱ a̱ i̱kan', te̱ kua'a̱' va̱ ne̱ yivi̱' ni̱ ndiku̱n xata̱' a̱ kua'a̱n ni̱a̱, te̱ ni̱ sa̱nda'a a̱ sa̱kuu' ne̱ kuni ku̱vi̱.
40012016	Te̱ ni̱ ka'a̱n ndi̱e̱e' a̱ xiin' ne̱ ja̱a̱n' ña̱ kä'a̱n ni̱a̱ xiin' nde̱e̱ i̱i̱n ne̱ yivi̱' yo̱o̱ nduu' a̱.
40012017	Ni̱ ka'a̱n a̱ sa̱kan' te̱ xinu̱ tu̱'u̱n Ndiosí ña̱ ni̱ ka'a̱n tiakú Isaías xta̱'an' kii̱' ka'a̱n ra̱ ndii:
40012018	Ko̱to̱ ndo̱', yo'o' iin' te̱ nda̱'a' xa'a̱' i̱, te̱ ni̱ na̱ka̱xi̱n i̱. Te̱ yo̱'o̱' nduu' te̱ kundani̱ i̱, te̱ va̱'a̱ va̱ kuni i̱ xini i̱ ña̱'a' i̱. Sko̱'ni' i̱ Espíritu i̱ nimá ra̱, te̱ ka'a̱n ndo̱so̱' ra̱ nuu̱' ne̱ tuku' ña̱ ko̱o̱ ña̱ nda̱ku sa̱a̱ i̱.
40012019	Kä̱ni̱ ta'an' kuento ra̱ xiin' ne̱ yivi̱', te̱ ndë'i̱ loco ti'e' tu̱ ra̱, te̱ ni̱ nde̱e̱ kü̱ni̱ so̱'o̱ tu̱ nde̱e̱ i̱i̱n ne̱ yivi̱' tachi̱' yu̱'u' ra̱ ya̱'ya̱.
40012020	Te̱ sä̱ndo'o' ra̱ ne̱ kuni ku̱vi̱ nimá, ne̱ nduu' nde̱e̱ naa tu̱n yoo̱' tun' xa̱ kua'a̱n ta'nú, ni̱ nde̱e̱ tä̱xi̱ tu̱ ra̱ ña̱ nda'va̱ ndi̱'i̱ ndee sie ña̱ ndiatu' i̱ni̱ ne̱ yivi̱', süu̱' ja̱a̱n' ndii ta̱xi̱ ra̱ ndi̱e̱e̱' ne̱ kö̱o̱' ndi̱e̱e̱' nde̱e̱ ke̱ta̱ va̱'a̱ ña̱ nda̱ku sa̱a̱ ra̱,
40012021	te̱ i̱ni̱ sa̱kuu' ne̱ tuku' ku̱ni̱ ña̱'a' ni̱a̱. Sa̱kan' kachi a̱.
40012022	Sa̱kan' te̱ ni̱ ki̱xi̱n ndi̱a̱ka̱ ne̱ yivi̱' i̱i̱n te̱ naá ña̱ ndi̱va̱'a̱ nimá nuu̱' Jesús. Te̱ ja̱a̱n' ndii, te̱ i'in' nduu' ra̱, te̱ kui'e tu̱ ndu̱chi' nuu̱' ra̱. Te̱ ni̱ sa̱nda'a ña̱'a' a̱, te̱ ni̱ na̱ka'a̱n tu̱ku̱u̱ ra̱, te̱ ni̱ na̱tuvi̱ tu̱ ndu̱chi' nuu̱' ra̱.
40012023	Te̱ sa̱kuu' ne̱ yivi̱' kua'a̱' ya'a̱, ne̱ yoo i̱kan' ndii, ni̱ na̱nda̱ni̱ va̱ ni̱a̱ ka'án xiin' ta'an' ni̱a̱ ndii: ―Tee̱' te̱ kaa̱' tu̱ nduu' ña̱ tianu̱' Ndiosí sa̱kakú yoo', ña̱ nduu' si̱a̱ni' xika' David ni̱ ―ni̱ kachi̱ ni̱a̱.
40012024	Kii̱' ni̱ xi̱ni̱ so̱'o̱ te̱ fariseo ña̱ ka'án ne̱ yivi̱' ja̱a̱n' ndii, ni̱ ka'a̱n ra̱ ndii: ―Xiin' ndi̱e̱e̱' Beelzebú tava̱' te̱ kaa̱' ña̱ ndi̱va̱'a̱ nimá ne̱ yivi̱' ―ni̱ kachi̱ ra̱.
40012025	Ndisu̱ Jesús ndii, ni̱ xi̱ni̱ a̱ sa̱a̱ xanini te̱ ja̱a̱n', te̱ ni̱ ka'a̱n a̱ ndii: ―Naa' na̱ta'vi̱' ne̱ yivi̱', ne̱ ndiee' i̱i̱n ñu̱u̱ ka'nu' kuu' nu̱u', te̱ ku̱nta'an' ni̱a̱ ndii, ndo̱ñu'u' ñu̱u̱ ja̱a̱n'. Te̱ naa' na̱ta'vi̱' ne̱ ndiee' i̱i̱n ñu̱u̱ uun ne̱ ndiee' ti̱xi̱n i̱i̱n vi̱'e̱, te̱ ku̱nta'an' ni̱a̱ ndii, nduxi̱n tu̱ ña̱ ja̱a̱n'.
40012026	Te̱ nii' sa̱kan' nduu' tu̱ a̱ naa' ku̱nta'an' ña̱ ndi̱va̱'a̱ kuu' nu̱u' xiin' nda̱'a' xa'a̱' a̱, te̱ na̱ta̱'vi' ta'an' a̱ ndii, sa̱ndo̱ñu'u' xiin' mii' mi̱i' a̱.
40012027	Naa' ndi̱xa̱ xna̱'a̱ ña̱ xiin' ndi̱e̱e̱' Beelzebú tava̱' i̱ ña̱ ndi̱va̱'a̱ ña̱ ñu'u' nimá ne̱ yivi̱' ndii, ¿yo̱o̱ taxi' ndi̱e̱e̱' te̱ nduu' kuenta ndo'ó te̱ tava̱' ra̱ ña̱ ndi̱va̱'a̱ ja̱a̱n' nimá ne̱ yivi̱'? Sa̱kan' na kuii' te̱ ja̱a̱n' nia'á ña̱ süu̱' ña̱ nda̱ku nduu' ña̱ ka'án ndo̱' xa'a̱' i̱.
40012028	’Ndisu̱ naa' tava̱' i̱ ña̱ ndi̱va̱'a̱ ja̱a̱n' xiin' ña̱ ndi̱e̱e̱' Espíritu Ndiosí ndii, xiin' ña̱ ja̱a̱n' nia'á i̱ ña̱ xa̱ ni̱ xa̱'a' xna̱'a̱ Ndiosí xa'ndia chuun' a̱ te̱i̱n ndo̱'.
40012029	Sa̱kan' ña̱, ¿sa̱a̱ ku̱vi̱ ki'vi̱ i̱i̱n ne̱ yivi̱' te̱ sa̱kui'na' ni̱a̱ vi̱'e̱ i̱i̱n te̱ ndi̱e̱e' va̱ naa' sä̱tiín ña̱'a' ni̱a̱ ña̱ nu̱u'? Te̱ sa̱kan' vi̱' ku̱vi̱ ki'vi̱ ni̱a̱ vi̱'e̱ ra̱ te̱ sa̱kui'na' ni̱a̱ ña̱'a̱ ra̱ ja̱a̱n'.
40012030	Yo̱o̱ ka̱ xächuun' inga' xiin' yu'u̱ ndii, ne̱ ndasi' ta'an' xiin' i̱ nduu' ni̱a̱, te̱ yo̱o̱ ka̱ chïndiee' ta'an' xiin' i̱ ndii, ne̱ xikuita'nú nuu̱' i̱ nduu' ni̱a̱.
40012031	’Sa̱kan' na kuii' ka'án i̱ xiin' ndo̱' ndii, sa̱kuu' nuu̱' kua̱chi̱ ña̱ xaa' ndee ka̱ ne̱ yivi̱' xiin' sa̱kuu' nuu̱' ña̱ kani̱a̱'a ni̱a̱ ndii, ko̱o̱ ka'nu' i̱ni̱ Ndiosí xa'a̱' ni̱a̱. Ndisu̱ yo̱o̱ ka̱ kani̱a̱'a xa'a̱' Espíritu Santo ndii, kö̱o̱' kivi̱' ko̱o̱ ka'nu' i̱ni̱ Ndiosí xa'a̱' ne̱ ja̱a̱n'.
40012032	Te̱ yo̱o̱ ka̱ kani̱a̱'a xa'a̱' yu'u̱, ña̱ nduu' tu̱ te̱ yivi̱' ndii, ku̱vi̱ ko̱o̱ ka'nu' i̱ni̱ Ndiosí xa'a̱' ni̱a̱. Ndisu̱ yo̱o̱ ka̱ kani̱a̱'a xa'a̱' Espíritu Santo ndii, kö̱o̱' kivi̱' ko̱o̱ ka'nu' i̱ni̱ Ndiosí xa'a̱' ne̱ ja̱a̱n', ni̱ nde̱e̱ i̱i̱n yivi̱' yo'o', te̱ ni̱ nde̱e̱ i̱nga̱ i̱i̱n yivi̱' nuu̱' ku'u̱n e̱'.
40012033	’I̱i̱n tun' ta̱ta̱ va̱'a̱ ndii, nduu̱' va̱'a̱ kuun' nda̱'a' nu̱', te̱ i̱i̱n tun' ta̱ta̱ vä̱'a̱ ndii, nduu̱' vä̱'a̱ kuun' nda̱'a' nu̱'. Kua̱chi̱ ndii, xiin' nduu̱' ña̱ kuun' nda̱'a' nu̱' xiní e̱' ndee nuu̱' tun' ta̱ta̱ nduu' nu̱'.
40012034	Ndo'ó ndii, nde̱e̱ naa si'e̱ koo̱' nduu' ndo̱'. ¿Sa̱a̱ ku̱vi̱ ki̱e̱e̱ ña̱ va̱'a̱ yu̱'u' ndo̱' kii̱' ne̱ ni̱a̱'a nduu' ndo̱'? Kua̱chi̱ ndii ña̱ ñu'u' chitu' nimá ne̱ yivi̱' nduu' ña̱ ka'án ni̱a̱.
40012035	Ne̱ yivi̱' va̱'a̱ ndii, ña̱ va̱'a̱, ña̱ taxa'a ni̱a̱ nimá ni̱a̱, ka'án ni̱a̱, te̱ ne̱ ni̱a̱'a ndii, ña̱ ni̱a̱'a, ña̱ taxa'a ni̱a̱ nimá ni̱a̱, ka'án ni̱a̱.
40012036	Ndisu̱ ka'án i̱ xiin' ndo̱' ña̱ kivi̱' ña̱ sa̱na'má Ndiosí ne̱ yivi̱' ndii, sa̱kuu' ni̱a̱ na̱ta̱xi̱ kuenta nuu̱' a̱ xa'a̱' i̱'i̱n yu̱'u' ña̱ kuä̱sa̱' kuní ña̱ ni̱ ka'a̱n ni̱a̱.
40012037	Sa̱kan' ña̱ xa'a̱' tu̱'u̱n yu̱'u' mi̱i' ndo̱' sa̱nda̱ku Ndiosí nimá ndo̱' nuu̱' a̱, te̱ xa'a̱' tu̱'u̱n yu̱'u' mi̱i' tu̱ ndo̱' ka̱tun' a̱ ndo'ó ―ni̱ kachi̱ Jesús.
40012038	Sa̱kan' te̱ ni̱ nde̱kui̱e̱ sa̱va̱ te̱ sania'á tu̱'u̱n nde̱i' Ndiosí xiin' sa̱va̱ te̱ fariseo, te̱ ni̱ ka'a̱n ra̱ xiin' Jesús ndii: ―Tákui'e, kuni ku̱ni̱ ndu̱ i̱i̱n chu̱u̱n ka'nu' ña̱ xaa' yo'ó ―ni̱ kachi̱ ra̱.
40012039	Te̱ ni̱ ka'a̱n a̱ xiin' ra̱ ndii: ―Ndo'ó, ne̱ ni̱a̱'a, ne̱ xa'ní ndo̱so̱' Ndiosí nde̱e̱ naa xaa' i̱i̱n ne̱ kumi' musa ndii, kuni ku̱ni̱ ndo̱' i̱i̱n chu̱u̱n ka'nu' ña̱ xaa' Ndiosí. Ndisu̱ tä̱xi̱ ka̱ Ndiosí ku̱ni̱ ndo̱' i̱nga̱ chu̱u̱n ka'nu', süu̱' ja̱a̱n' ndii, ña̱ ni̱ xa̱a̱ a̱ xiin' Jonás, te̱ ni̱ ka'a̱n tiakú tu̱'u̱n a̱, kui̱ti̱' nia'a̱ i̱ nuu̱' ndo̱'.
40012040	Kua̱chi̱ ndii, naa ni̱ naa̱ Jonás ti̱xi̱n i̱i̱n ti̱a̱ka' chie̱ va̱ uni̱ ta'an kivi̱' xiin' uni̱ ta'an ñu̱u ndii, sa̱kan' ku̱naa̱ tu̱ ñu̱'u' nde'i̱ yu'u̱, ña̱ nduu' tu̱ te̱ yivi̱', ti̱xi̱n ñu̱'u' uni̱ ta'an kivi̱' xiin' uni̱ ta'an ñu̱u.
40012041	Ne̱ ni̱ ndiee̱ xta̱'an' ñu̱u̱ Nínive ja̱a̱n' ndii, ti̱i̱n kua̱chi̱ ni̱a̱ ndo'ó, ne̱ ndiee' i̱i̱n yivi̱' vi̱ti̱n, kii̱' sa̱na'má Ndiosí sa̱kuu' ne̱ yivi̱', sa̱kan' ña̱ ni̱ na̱ma̱ ne̱ ja̱a̱n' nimá ni̱a̱ kii̱' ni̱ xi̱ni̱ so̱'o̱ ni̱a̱ tu̱'u̱n va̱'a̱ ña̱ ni̱ ka'a̱n ndo̱so̱' Jonás. Ndisu̱ ña̱ iin' ka'án xiin' ndo̱' vi̱ti̱n ndii, ña̱ ka'nu' ka̱ nduu' a̱ te̱ sa̱kan' Jonás ja̱a̱n'.
40012042	Te̱ sa̱kan' tu̱ ña' ni̱ nduu̱ reina nuu̱' ñu̱u̱ Sabá xta̱'an' ndii, ti̱i̱n kua̱chi̱ a' ndo'ó, ne̱ ndiee' i̱i̱n yivi̱' vi̱ti̱n, kii̱' sa̱na'má Ndiosí sa̱kuu' ne̱ yivi̱', sa̱kan' ña̱ nde̱e̱ mii' xan ndi̱'i̱ i̱i̱n yivi̱' ni̱ ki̱e̱e̱ a', te̱ ni̱ ki̱xi̱n a', te̱ ni̱ xi̱ni̱ so̱'o̱ a' ña̱ xini tuní te̱ ni̱ nduu̱ rey Salomón. Ndisu̱ ña̱ iin' ka'án xiin' ndo̱' vi̱ti̱n ndii, ña̱ ka'nu' ka̱ nduu' a̱ te̱ sa̱kan' Salomón ja̱a̱n'.
40012043	’Kii̱' keta' i̱i̱n ña̱ ndi̱va̱'a̱ nimá i̱i̱n ne̱ yivi̱' ndii, kua'a̱n a̱ te̱ xika' a̱ mii' kaa' i̱chi nanduku' a̱ mii' na̱ndiee̱' a̱. Te̱ kii̱' kuä̱sa̱' ni'i̱' ña̱'a' a̱,
40012044	sa̱kan' te̱ ka'án a̱ xiin' mii' mi̱i' a̱ ndii: “Na̱ndi̱ko' tukuu' i̱ nimá te̱ yivi̱' vi̱'e̱ e̱' mii' ni̱ ke̱ta̱ i̱”, kachi̱ a̱. Te̱ kii̱' na̱ndi̱ko' a̱ i̱kan' ndii, nda̱tu̱n' nimá te̱ ja̱a̱n' nde̱e̱ naa kaa' i̱i̱n vi̱'e̱ ña̱ xa̱ ni̱ na̱ti'vi̱' te̱ ni̱ nda̱sa̱ndo̱o̱ ne̱ yivi̱' ti̱xi̱n a̱, te̱ ni̱ nda̱sa̱nda̱tu̱n' tu̱ ni̱a̱ a̱.
40012045	Sa̱kan' te̱ kua'a̱n na̱ka̱ya̱ a̱ i̱nga̱ uxa̱ ta'an ña̱ ndi̱va̱'a̱, ña̱ ki̱ni̱ ka̱ kuu' te̱ sa̱kan' mi̱i' a̱, te̱ ko̱'ni̱ sa̱kuu' a̱ nimá te̱ ja̱a̱n', te̱ ku̱ndi̱e̱e̱ a̱ i̱kan'. Sa̱kan' na kuii' te̱ yivi̱' ja̱a̱n' ndii, ki̱ni̱ ka̱ ku̱u̱ ra̱ so'o̱' ndi'i' te̱ sa̱kan' ña̱ nuu̱'. Te̱ sa̱kan' tu̱ ku̱ndo̱'o̱ ndo'ó, ne̱ ni̱a̱'a, ne̱ ndiee' i̱i̱n yivi̱' vi̱ti̱n ―ni̱ kachi̱ a̱.
40012046	Te̱ kii̱' iin' ka̱ Jesús ka'án a̱ xiin' ne̱ yivi̱' kua'a̱' ja̱a̱n' ndii, ni̱ xa̱a̱ si̱'i' a̱ xiin' ña̱ni̱ a̱, te̱ ita' ni̱a̱ ki̱'e̱ kuni ka'a̱n ni̱a̱ xiin' a̱.
40012047	Te̱ ni̱ ka'a̱n i̱i̱n ne̱ yivi̱' xiin' Jesús ndii: ―Tákui'e, si̱'i' u̱n' xiin' ña̱ni̱ u̱n' ndii, ki̱'e̱ ita' ni̱a̱ te̱ kuni ka'a̱n ni̱a̱ xiin' u̱n' ―ni̱ kachi̱ ni̱a̱.
40012048	Sa̱kan' te̱ ni̱ ka'a̱n a̱ xiin' ne̱ ni̱ ka'a̱n xiin' a̱ ja̱a̱n' ndii: ―¿Ñáá xïní ndo̱' yo̱o̱ nduu' nde̱e̱ naa si̱'i' i̱ uun ña̱ni̱ i̱? ―ni̱ kachi̱ a̱.
40012049	Sa̱kan' te̱ ni̱ nia'a̱ nda̱'a' a̱ mii' ita' ne̱ ndikún i̱chi' a̱, te̱ ni̱ ka'a̱n a̱ ndii: ―Ko̱to̱ ndo̱', ne̱ yo̱'o̱' nduu' nde̱e̱ naa si̱'i' i̱ xiin' ña̱ni̱ i̱.
40012050	Kua̱chi̱ ndii, yo̱o̱ ka̱ xaa' ña̱ kuní yu̱va' i̱ Ndiosí, ña̱ ndu'u̱' ndi̱vi' ndii, ne̱ ja̱a̱n' nduu' si̱'i' i̱ xiin' ku̱'va̱ i̱ xiin' ña̱ni̱ i̱ ―ni̱ kachi̱ a̱.
40013001	Te̱ xa̱ kivi̱' ja̱a̱n' ni̱ ke̱ta̱ Jesús vi̱'e̱ mii' ndu'u̱' a̱, te̱ ni̱ xa̱a̱ a̱ yu̱'u' mi̱ni̱, te̱ ni̱ xi̱ku̱ndu'u̱' a̱ i̱kan'.
40013002	Te̱ ni̱ na̱kaya̱ kua'a̱' xa̱va̱'a̱ ne̱ yivi̱' nuu̱' a̱ i̱kan'. Sa̱kan' te̱ ni̱ sko̱'nu' a̱ ti̱xi̱n i̱i̱n tundo̱o', te̱ ni̱ xi̱ku̱ndu'u̱' a̱ i̱kan'. Te̱ sa̱kuu' ne̱ yivi̱' ndii, ita' ni̱a̱ yu̱'u' mi̱ni̱ te̱ ku̱ni̱ so̱'o̱ ni̱a̱ ña̱ ka'a̱n a̱.
40013003	Te̱ ni̱ xa̱'a' a̱ sa̱nia'á ña̱'a' a̱ kua'a̱' ña̱'a̱ xiin' ña̱ ka'án ndi̱a̱a̱ ka'án a̱ ndii: ―Unta' ndii, ni̱ ke̱ta̱ i̱i̱n te̱ yivi̱' kua'a̱n ki̱ku̱' ra̱ ndi̱kin' trigo mii' xika' ra̱.
40013004	Te̱ kii̱' kiku̱' ra̱ ndi̱kin' ja̱a̱n' ndii, sa̱va̱ a̱ ni̱ koyo̱ nuu̱' i̱chi'. Te̱ ni̱ nde̱kui̱e̱ sa̱a̱, te̱ ni̱ xa̱xi̱' ri' a̱.
40013005	Te̱ sa̱va̱ tu̱ku̱ ndi̱kin' ni̱ koyo̱ mii' yaxin' va̱ ndoso̱' ñu̱'u' xata̱' yuu̱'. Te̱ yachi̱ va̱ ni̱ nduti̱a̱ a̱ sa̱kan' ña̱ kö̱o̱' kua'a̱' ñu̱'u' ndoso̱' xata̱' yuu̱' ja̱a̱n'.
40013006	Ndisu̱ kii̱' ni̱ ke̱ta̱ ñu̱'u̱ ndii, ni̱ sa̱xii ña̱'a' a̱, te̱ xa'a̱' ña̱ kuali' ti̱o̱'o̱ a̱ ndii, ni̱ ichi̱ a̱.
40013007	Te̱ sa̱va̱ tu̱ku̱ a̱ ni̱ koyo̱ te̱i̱n ku'u̱ i̱ñu̱'. Te̱ kii̱' ni̱ nduti̱a̱ i̱ñu̱' ja̱a̱n' ndii, ni̱ tavi̱ a̱ i̱ti̱a̱ trigo ja̱a̱n', te̱ ni̱ xa̱'ni̱' ndi'i' ña̱'a' a̱.
40013008	Te̱ sa̱va̱ ka̱ tu̱ku̱ a̱ ni̱ koyo̱ nuu̱' ñu̱'u' ña'ma. Te̱ ni̱ ku̱u̱n ya'a̱ ndi̱kin' i̱'i̱n a̱. Sa̱va̱ i̱ti̱a̱ trigo ja̱a̱n' ni̱ ta̱xi̱ ciento ndi̱kin', te̱ sa̱va̱ a̱ ni̱ ta̱xi̱ uni̱ xi̱ko̱ ndi̱kin', te̱ sa̱va̱ tu̱ku̱ a̱ ni̱ ta̱xi̱ oko̱ uxi̱ ndi̱kin'.
40013009	Ndo'ó, ne̱ xini so̱'o̱ ndii, chu̱u̱n xa'a' ndo̱' ña̱ ni̱ ka'a̱n i̱ ―ni̱ kachi̱ a̱.
40013010	Te̱ ni̱ ku̱ya̱ti̱n te̱ nda̱'a' xa'a̱' a̱ nuu̱' a̱, te̱ ni̱ nda̱tu'u̱n' ña̱'a' ra̱ ndii: ―Tákui'e, ¿ndichun na xiin' ña̱ ka'án ndi̱a̱a̱ ka'án u̱n' nuu̱' ne̱ yivi̱' kaa̱'? ―ni̱ kachi̱ ra̱.
40013011	Te̱ ni̱ na̱kui̱i̱n a̱ ka'án a̱ xiin' ra̱ ndii: ―Sa̱kan' ña̱ ndo'ó ndii, taxi' Ndiosí ña̱ ku̱nda̱ni̱ ndo̱' ña̱ xiní mi̱i' kui̱ti̱' a̱ xa'a̱' sa̱a̱ xa'ndia chuun' a̱ nimá ne̱ yivi̱'. Ndisu̱ ne̱ ja̱a̱n' ndii, süu̱' sa̱kan' nduu' a̱.
40013012	Sa̱kan' ña̱ ne̱ taxi' Ndiosí ña̱ ku̱nda̱ni̱ ni̱a̱ ña̱ xiní mi̱i' kui̱ti̱' a̱ xa'a̱' sa̱a̱ xa'ndia chuun' a̱ ndii, ta̱xi̱ a̱ te̱ ku̱nda̱ni̱ kua'a̱' ka̱ ni̱a̱ ña̱ ja̱a̱n'. Ndisu̱ ne̱ sie kui̱ti̱' kundani̱ xa'a̱' sa̱a̱ xa'ndia chuun' a̱ ndii, nde̱e̱ ña̱ sie ña̱ kundani̱ ni̱a̱ sa̱na̱ndoso̱' ndi̱'i̱ ña̱'a' a̱.
40013013	Sa̱kan' na ka'án i̱ nuu̱' ne̱ ja̱a̱n' xiin' ña̱ ka'án ndi̱a̱a̱ kui̱ti̱'. Sa̱kan' te̱ tee̱' ndee xito' ni̱a̱ ndii, kö̱o̱' xa̱chi' a̱ ku̱vi̱ ku̱ni̱ ni̱a̱. Te̱ tee̱' ndee xini so̱'o̱, te̱ xini so̱'o̱ ni̱a̱ ndii, kü̱nda̱ni̱ ni̱a̱.
40013014	Sa̱kan' te̱ xinu̱ ña̱ ni̱ ka'a̱n tiakú Isaías xa'a̱' ne̱ ja̱a̱n' xta̱'an' ndii: Tee̱' ndee xini so̱'o̱ te̱ xini so̱'o̱ ni̱a̱ ndii, kü̱nda̱ni̱ ni̱a̱. Tee̱' ndee xito' ni̱a̱ ndii, kö̱o̱' xa̱chi' a̱ ku̱vi̱ ku̱ni̱ ni̱a̱.
40013015	Sa̱kan' ña̱ ni̱ ku̱xi̱i̱ va̱ nimá ni̱a̱, te̱ ni̱ nda̱si̱ kutu̱' so̱'o̱ ni̱a̱, te̱ ni̱ nda̱si̱ tu̱ ndu̱chi' nuu̱' ni̱a̱. Sa̱kan' te̱ kü̱ni̱ xa̱chi' ni̱a̱ xiin' ndu̱chi' nuu̱' ni̱a̱ ja̱a̱n', te̱ ni̱ nde̱e̱ kü̱ni̱ so̱'o̱ tu̱ ni̱a̱ xiin' so̱'o̱ ni̱a̱, te̱ ni̱ nde̱e̱ kü̱nda̱ni̱ tu̱ ni̱a̱ xiin' nimá ni̱a̱, te̱ na̱ndi̱ko' ni̱a̱ nuu̱' i̱, te̱ sa̱nda'a ña̱'a' i̱. Sa̱kan' ni̱ kachi̱ ra̱.
40013016	’Ndisu̱ ni̱ sa̱ñu'u' va̱ Ndiosí ndo'ó, sa̱kan' ña̱ xini ndu̱chi' nuu̱' ndo̱' yu'u̱, te̱ xini so̱'o̱ tu̱ ndo̱' tu̱'u̱n i̱.
40013017	Ña̱ nda̱ku ka'án i̱ xiin' ndo̱' ña̱ kua'a̱' te̱ ni̱ ka'a̱n tiakú tu̱'u̱n Ndiosí xta̱'an' xiin' kua'a̱' te̱ ni̱ xa̱chuun' nda̱ku ndii, ni̱ kuni̱ ra̱ ku̱ni̱ ndu̱chi' nuu̱' ra̱ ña̱ xini ndu̱chi' nuu̱' ndo'ó vi̱ti̱n, ndisu̱ nï̱ xi̱ni̱ ra̱ a̱. Te̱ ni̱ kuni̱ tu̱ ra̱ ku̱ni̱ so̱'o̱ ra̱ ña̱ xini so̱'o̱ ndo'ó vi̱ti̱n, ndisu̱ nï̱ xi̱ni̱ so̱'o̱ ra̱ a̱.
40013018	’Ku̱ni̱ so̱'o̱ ndo̱' ndee ña̱ kuni kachi̱ ña̱ ka'án ndi̱a̱a̱ xa'a̱' te̱ kiku̱' ndi̱kin' ja̱a̱n'.
40013019	Kii̱' xini so̱'o̱ yo̱o̱ ka̱ tu̱'u̱n ña̱ ka'án xa'a̱' sa̱a̱ xa'ndia chuun' Ndiosí nimá ne̱ yivi̱', te̱ kündani̱ ni̱a̱ ña̱ ka'án a̱ ndii, kua̱xi̱ ña̱ ndi̱va̱'a̱, te̱ tu'un' a̱ ña̱ ja̱a̱n' nimá ni̱a̱. Te̱ ne̱ ja̱a̱n' nduu' nde̱e̱ naa ndi̱kin' ña̱ ni̱ koyo̱ nuu̱' i̱chi'.
40013020	Te̱ sa̱kan' tu̱, ñu̱'u' yaxin' va̱ ña̱ ndoso̱' xata̱' yuu̱' mii' ni̱ koyo̱ sa̱va̱ ndi̱kin' ña̱ ni̱ ki̱ku̱' te̱ ja̱a̱n' nduu' nde̱e̱ naa nimá sa̱va̱ tu̱ku̱ ne̱ yivi̱', ne̱ xini so̱'o̱ tu̱'u̱n Ndiosí, te̱ va̱'a̱ kuni ni̱a̱ natiin' ni̱a̱ a̱ i̱i̱n xa'a'.
40013021	Ndisu̱ kö̱o̱' ti̱o̱'o̱ a̱ nimá ni̱a̱, xa'a̱' a̱ ja̱a̱n' na i̱i̱n kani̱' ti̱o̱' kandixa' ni̱a̱ a̱. Te̱ kii̱' ndo'o' nimá ni̱a̱ uun kii̱' sando'o' ña̱'a' ne̱ yivi̱' xa'a̱' ña̱ kandixa' ni̱a̱ tu̱'u̱n ja̱a̱n' ndii, nakoo' ni̱a̱ a̱.
40013022	Te̱ ñu̱'u' mii' yoo ku'u̱ i̱ñu̱', mii' ni̱ koyo̱ sa̱va̱ ndi̱kin' ja̱a̱n' nduu' nde̱e̱ naa nimá sa̱va̱ ne̱ yivi̱', ne̱ xini so̱'o̱ tu̱'u̱n Ndiosí. Ndisu̱ ndi'ni̱ va̱ nimá ni̱a̱ xa'a̱' ña̱ yoo i̱i̱n yivi̱', te̱ xini xa'an' ña̱'a' ña̱ vika'. Te̱ taví sa̱kuu' ña̱ ja̱a̱n' tu̱'u̱n ja̱a̱n', te̱ nanduu' ni̱a̱ nde̱e̱ naa ña̱ kö̱o̱' ndi̱kin' kuun' nda̱'a'.
40013023	Te̱ ñu̱'u' ña'ma mii' ni̱ koyo̱ ndi̱kin', ña̱ ni̱ ki̱ku̱' te̱ ja̱a̱n', nduu' nde̱e̱ naa nimá sa̱va̱ ne̱ yivi̱', ne̱ xini so̱'o̱ tu̱'u̱n Ndiosí te̱ kundani̱ ni̱a̱ a̱. Te̱ kua'a̱' va̱ xachuun' ni̱a̱ nuu̱' Ndiosí. Sa̱kan' ña̱ sa̱va̱ ne̱ ja̱a̱n' nduu' nde̱e̱ naa i̱ti̱a̱ trigo ña̱ ni̱ ta̱xi̱ ciento ndi̱kin', te̱ sa̱va̱ ni̱a̱ nduu' nde̱e̱ naa i̱ti̱a̱ trigo ña̱ ni̱ ta̱xi̱ uni̱ xi̱ko̱ ndi̱kin', te̱ sa̱va̱ tu̱ku̱ ni̱a̱ nduu' nde̱e̱ naa i̱ti̱a̱ trigo ña̱ ni̱ ta̱xi̱ oko̱ uxi̱ ndi̱kin' ―ni̱ kachi̱ Jesús.
40013024	Te̱ ni̱ ka'a̱n Jesús i̱nga̱ ña̱ ka'án ndi̱a̱a̱ nuu̱' ne̱ yivi̱' kua'a̱' ja̱a̱n' ndii: ―Ña̱ xa'ndia chuun' Ndiosí nimá ne̱ yivi̱' ndii, nduu' a̱ nde̱e̱ naa i̱i̱n te̱ yivi̱', te̱ ni̱ chi̱'i̱ i̱i̱n nuu̱' ndi̱kin' va̱'a̱ nuu̱' ñu̱'u' ra̱.
40013025	Ndisu̱ kii̱' kixín sa̱kuu' ne̱ yivi̱' ñu̱u ndii, ni̱ ki̱xi̱n te̱ ndasi' ta'an' xiin' ra̱, te̱ ni̱ ki̱ku̱' ra̱ ndi̱kin' i̱ti̱a̱ ni̱a̱'a mii' xa̱ ni̱ chi̱'i̱ te̱ xiin' ña̱'a̱ ndi̱kin' trigo ja̱a̱n', te̱ kua'a̱n ra̱.
40013026	Te̱ kii̱' ni̱ naku̱n trigo, te̱ ni̱ xa̱'nu̱ a̱, te̱ ni̱ xa̱'a' a̱ kiee' yoko' a̱ ndii, ni̱ xi̱ni̱ te̱ tatú ña̱ ni̱ ki̱e̱e̱ yo̱ko' tu̱ i̱ti̱a̱ ni̱a̱'a xiin' a̱.
40013027	Sa̱kan' te̱ ni̱ nde̱kui̱e̱, te̱ xika' nuu' nuu̱' xto̱'o̱ ja̱a̱n', te̱ ni̱ nda̱tu'u̱n' ña̱'a' ra̱ ndii: “Tákui'e, naa' ndi̱kin' va̱'a̱ ni̱ ki̱ku̱' u̱n' mii' xika' u̱n' ndii, ¿ndichun na kuii' ni̱ naku̱n tu̱ i̱ti̱a̱ ni̱a̱'a xiin' a̱ na sa̱kan'?” ni̱ kachi̱ ra̱.
40013028	Te̱ ni̱ na̱kui̱i̱n te̱ xiin' ña̱'a̱ a̱ ndii: “I̱i̱n te̱ ndasi' ta'an' xiin' e̱' ni̱ xa̱a̱ ña̱ ja̱a̱n'”, ni̱ kachi̱ ra̱. Sa̱kan' te̱ ni̱ nda̱tu'u̱n' ka̱ te̱ xika' nuu' ja̱a̱n' ka'án ra̱ ndii: “¿Ñáá kuní u̱n' ku'u̱n ndu̱, te̱ tu̱'u̱n ndu̱ i̱ti̱a̱ ni̱a̱'a ja̱a̱n'?”, ni̱ kachi̱ ra̱.
40013029	Te̱ ni̱ na̱kui̱i̱n te̱ xiin' ña̱'a̱ ja̱a̱n' ndii: “Ü'u̱n', ko̱to̱ ka̱ naa' sa̱a̱ ndo̱' sa̱kan' ndii, kuain' tu̱'u̱n tu̱ ndo̱' sa̱va̱ i̱ti̱a̱ trigo xiin' i̱ti̱a̱ ni̱a̱'a ja̱a̱n'.
40013030	Ta̱xi̱ ndo̱' na kua̱'nu̱ inga' uvi̱ sa̱a' nuu̱' a̱ nde̱e̱ na̱kui̱xa̱ ña̱ savi̱'. Sa̱kan' vi̱' te̱ ka'a̱n i̱ xiin' te̱ nakaya ña̱ savi̱' i̱ ndii: Xi̱'na̱ ka̱ i̱ti̱a̱ ni̱a̱'a ka̱'ndi̱a̱ ndo̱', te̱ sa̱tiín nu̱'ni̱ ndo̱' a̱, te̱ ka̱'mi̱ ndo̱' a̱. Sa̱kan' te̱ ka̱'ndi̱a̱ ndo̱' trigo, te̱ ta̱xa̱'a̱ ndo̱' a̱ ti̱xi̱n yaka̱ i̱, kachi̱ i̱ xiin' ra̱”, kachi̱ te̱ xiin' ña̱'a̱ ja̱a̱n' ―ni̱ kachi̱ Jesús.
40013031	Te̱ ni̱ ka'a̱n tu̱ Jesús i̱nga̱ ña̱ ka'án ndi̱a̱a̱ nuu̱' ne̱ yivi̱' ja̱a̱n' ndii: ―Sa̱a̱ xa'ndia chuun' Ndiosí nimá ne̱ yivi̱' ndii, nduu' a̱ nde̱e̱ naa ndi̱kin' mostaza, ña̱ ni̱ ki̱'i̱n i̱i̱n te̱ yivi̱', te̱ ni̱ chi̱'i̱ ra̱ a̱ mii' xika' ra̱.
40013032	Ndi̱kin' ja̱a̱n' ndii, ña̱ lulu ma'á ka̱ nduu' a̱ te̱ sa̱kan' sa̱kuu' nuu̱' ndi̱kin' ña̱ chi'i' e̱', ndisu̱ kii̱' xa'nu' a̱ ndii, sukun ka̱ i̱tun' a̱ te̱ sa̱kan' sa̱kuu' nuu̱' ku'u̱ xiti̱n', te̱ nanduu' a̱ i̱i̱n i̱tun' ko'ó xa̱va̱'a̱ nda̱'a', te̱ nde̱e̱ sa̱a̱, ti' ta'nu' ndi̱vi', ku̱vi̱ xa'a' cho'o̱ ri' nda̱'a' nu̱' ―ni̱ kachi̱ Jesús.
40013033	Te̱ ni̱ ka'a̱n ka̱ Jesús i̱nga̱ ña̱ ka'án ndi̱a̱a̱ nuu̱' ne̱ ja̱a̱n' ndii: ―Sa̱a̱ xa'ndia chuun' Ndiosí nimá ne̱ yivi̱' ndii, nduu' a̱ nde̱e̱ naa yu̱chi' levadura kii̱' ki'in' i̱i̱n ña̱'a' a̱, te̱ nasaka̱' a̱ xiin' uni̱ ta'an ya̱xin' yu̱chi' harina, te̱ saki'ví pachi̱ a̱ sa̱kuu' i̱xan' ―ni̱ kachi̱ a̱.
40013034	Te̱ ni̱ ka'a̱n Jesús sa̱kuu' ña̱ ja̱a̱n' xiin' ña̱ ka'án ndi̱a̱a̱ nuu̱' ne̱ yivi̱' ja̱a̱n'. Te̱ xa̱ xiin' ña̱ ja̱a̱n' kui̱ti̱' ni̱ ka'a̱n a̱ xiin' ni̱a̱.
40013035	Sa̱kan' ni̱ xa̱a̱ a̱ te̱ xinu̱ ña̱ ni̱ ka'a̱n te̱ ni̱ ka'a̱n tiakú tu̱'u̱n Ndiosí xta̱'an' kii̱' ni̱ ka'a̱n ra̱ ndii: Xiin' ña̱ ka'án ndi̱a̱a̱ ti̱o̱' ka'a̱n i̱, te̱ sa̱tuví i̱ ña̱ yoo si̱'e nda̱'a' Ndiosí nde̱e̱ kii̱' ni̱ xa̱'a̱ a̱ i̱i̱n yivi̱'. Sa̱kan' ni̱ kachi̱ ra̱.
40013036	Sa̱kan' te̱ ni̱ nde̱i' Jesús ne̱ yivi̱' kua'a̱' ja̱a̱n', te̱ kua'a̱n nu'u̱ a̱ vi̱'e̱ a̱. Te̱ ni̱ ku̱ya̱ti̱n te̱ nda̱'a' xa'a̱' a̱ nuu̱' a̱, te̱ ni̱ ka'a̱n ra̱ xiin' a̱ ndii: ―Sa̱a̱ u̱n' ña̱ va̱'a̱ te̱ sa̱na̱kuachi' u̱n' ña̱ ka'án ndi̱a̱a̱ xa'a̱' i̱ti̱a̱ ni̱a̱'a ja̱a̱n' nuu̱' ndu̱ ―ni̱ kachi̱ ra̱.
40013037	Sa̱kan' te̱ ni̱ ka'a̱n Jesús xiin' ra̱ ndii: ―Te̱ kiku̱' ndi̱kin' va̱'a̱ ja̱a̱n' ndii, nde̱e̱ naa yu'u̱, ña̱ nduu' tu̱ te̱ yivi̱', nduu' ra̱.
40013038	Te̱ ñu̱'u' mii' kiku̱' ra̱ ndi̱kin' ja̱a̱n' ndii, nde̱e̱ naa i̱i̱n yivi̱' nduu' a̱. Te̱ ndi̱kin' va̱'a̱ ndii, nde̱e̱ naa ne̱ yivi̱' ne̱ xa'ndia chuun' Ndiosí nimá nduu' a̱. Te̱ ndi̱kin' i̱ti̱a̱ ni̱a̱'a ndii, nde̱e̱ naa ne̱ yivi̱' ne̱ xa'ndia chuun' ña̱ ndi̱va̱'a̱ nimá nduu' a̱.
40013039	Te̱ te̱ ndasi' ta'an' xiin' e̱', te̱ ni̱ ki̱ku̱' ndi̱kin' ni̱a̱'a ja̱a̱n' ndii, nde̱e̱ naa ña̱ ndi̱va̱'a̱ nduu' a̱. Te̱ kivi̱' ña̱ na̱chii̱' ni̱a̱ ña̱ savi̱' ndii, nde̱e̱ naa kivi̱' ña̱ kun ndi̱ko' i̱i̱n yivi̱' nduu' a̱. Te̱ te̱ nakaya ña̱ savi̱' ja̱a̱n' ndii, nde̱e̱ naa ángele, ña̱ xika' nuu' nuu̱' Ndiosí, nduu' a̱.
40013040	I̱i̱n kachi naa ni̱ xa̱a̱ te̱ ja̱a̱n' ni̱ tu̱'u̱n ra̱ i̱ti̱a̱ ni̱a̱'a ja̱a̱n', te̱ ni̱ xa̱'mi̱ ra̱ a̱ nuu̱' ñu'u̱ ndii, sa̱kan' tu̱ xka'ndi̱a̱ a̱ kii̱' kun ndi̱ko' i̱i̱n yivi̱'.
40013041	Yu'u̱, ña̱ nduu' tu̱ te̱ yivi̱' ndii, ti̱'vi' i̱ ki'in' ángele, ña̱ xika' nuu' nuu̱' i̱, te̱ ta̱va̱' ndoo' a̱ ne̱ xaa' kua̱chi̱ xiin' ne̱ sakoyó ne̱ yivi̱' nuu̱' kua̱chi̱ te̱i̱n ne̱ nduu' kuenta i̱.
40013042	Te̱ ko̱'ni̱ ña̱'a' a̱ yavi̱ mii' xixí ñu'u̱, te̱ i̱kan' kua̱ku̱ ni̱a̱ nde̱e̱ ke̱'i̱ vi̱' na̱ka̱xi̱' nu̱'u̱ ni̱a̱.
40013043	Sa̱kan' te̱ ne̱ nda̱ku nimá nuu̱' Ndiosí ndii, yi'e̱ nda̱tu̱n' ni̱a̱ mii' xa'ndia chuun' yu̱va' e̱' Ndiosí nde̱e̱ naa yi'é ñu̱'u̱. Ndo'ó, ne̱ xini so̱'o̱ ndii, chu̱u̱n xa'a' ndo̱' ña̱ ni̱ ka'a̱n i̱.
40013044	’Ña̱ xa'ndia chuun' Ndiosí nimá ne̱ yivi̱' ndii, nduu' a̱ nde̱e̱ naa i̱i̱n ña̱ ndiaa ya'vi', ña̱ naá si̱'e nuu̱' ñu̱'u' mii' xika' i̱i̱n te̱ yivi̱'. Te̱ kii̱' ni̱ xi̱ni̱ i̱nga̱ te̱ yivi̱' naá a̱ ndii, ni̱ ti̱si̱'e tu̱ku̱u̱ ra̱ a̱, te̱ va̱'a̱ va̱ kuni ra̱ xa'a̱' a̱, sa̱kan' na kuii' kua'a̱n ra̱ te̱ ni̱ xi̱ko̱' ra̱ sa̱kuu' ña̱ ni̱ ku̱mi' ra̱, te̱ ni̱ sa̱ta̱' ra̱ ñu̱'u' ja̱a̱n'.
40013045	’Sa̱kan' tu̱ nakuitá ña̱ xa'ndia chuun' Ndiosí nimá ne̱ yivi̱' xiin' ña̱ ni̱ xa̱a̱ i̱i̱n te̱ yivi̱', te̱ sata̱' ña̱'a̱ te̱ naxiko̱' ra̱ a̱. Te̱ ja̱a̱n' ndii, xika' nduku' ra̱ yuu̱' nda̱tu̱n' koo' chukuu'.
40013046	Te̱ kii̱' ni̱ xi̱ni̱ ra̱ i̱i̱n nda̱a̱' yuu̱', ña̱ i̱i̱n ndiaa ya'vi' koo' chukuu' ja̱a̱n' ndii, kua'a̱n ra̱ te̱ ni̱ xi̱ko̱' ra̱ sa̱kuu' ña̱ kumi' ra̱, te̱ ni̱ sa̱ta̱' ra̱ a̱.
40013047	’Te̱ sa̱kan' tu̱ nakuitá ña̱ xa'ndia chuun' Ndiosí nimá ne̱ yivi̱' xiin' i̱i̱n ñu̱nu̱' ña̱ tava̱' te̱ yivi̱' ti̱a̱ka' kii̱' skó'ni' ra̱ a̱ ti̱xi̱n mi̱ni̱, te̱ tava̱' a̱ sa̱kuu' nuu̱' ti̱a̱ka'.
40013048	Te̱ kii̱' chitu' a̱ ndii, xtá'ni' ra̱ a̱ nde̱e̱ yu̱'u' mi̱ni̱, te̱ xikundieé ra̱ nakaxin ra̱ ti' va̱'a̱, te̱ taa̱n' ra̱ ri' ti̱xi̱n íka', te̱ xatia ra̱ ti' vä̱'a̱.
40013049	Sa̱kan' tu̱ xka'ndi̱a̱ a̱ kii̱' kun ndi̱ko' i̱i̱n yivi̱' ndii, ki̱xi̱n ángele te̱ sa̱xi̱o̱o̱ a̱ ne̱ ni̱a̱'a te̱i̱n ne̱ nda̱ku nimá nuu̱' Ndiosí,
40013050	te̱ ko̱'ni̱ a̱ ne̱ ni̱a̱'a ja̱a̱n' yavi̱ mii' xixí ñu'u̱, te̱ i̱kan' kua̱ku̱ ni̱a̱ nde̱e̱ ke̱'i̱ vi̱' na̱ka̱xi̱' nu̱'u̱ ni̱a̱ ―ni̱ kachi̱ a̱.
40013051	Te̱ ni̱ nda̱tu'u̱n' Jesús te̱ nda̱'a' xa'a̱' a̱ ndii: ―¿Ñáá kundani̱ ndo̱' sa̱kuu' ña̱ ni̱ ka'a̱n i̱ kaa̱'? ―ni̱ kachi̱ a̱. Te̱ ni̱ na̱kui̱i̱n ra̱ ndii: ―Uun ndo̱', tákui'e ―ni̱ kachi̱ ra̱.
40013052	Sa̱kan' te̱ ni̱ ka'a̱n ka̱ a̱ xiin' ra̱ ndii: ―I̱'i̱n te̱ sania'á tu̱'u̱n nde̱i' Ndiosí, kii̱' nanduu' ra̱ i̱i̱n te̱ xa'ndia chuun' Ndiosí nimá ndii, nduu' ra̱ nde̱e̱ naa i̱i̱n te̱ xiin' vi̱'e̱. Te̱ xiin' vi̱'e̱ ja̱a̱n' ndii, mii' taxa'a ra̱ ña̱ ndiaa ya'vi' ña̱ kumi' ra̱, tava̱' ra̱ ña̱ xa̱a' xiin' ña̱ ya̱ta' ―ni̱ kachi̱ a̱.
40013053	Kii̱' ndi̱'i̱ ni̱ ka'a̱n Jesús sa̱kuu' ña̱ ka'án ndi̱a̱a̱ ja̱a̱n', te̱ ni̱ ke̱ta̱ a̱ kua'a̱n a̱,
40013054	te̱ ni̱ na̱xa̱a̱ a̱ ñu̱u̱ mii' ni̱ xa̱'nu̱ a̱. Te̱ ni̱ xa̱'a' a̱ sa̱nia'á a̱ ne̱ yivi̱' ti̱xi̱n vi̱'e̱ mii' nakayá ne̱ ñu̱u̱ ja̱a̱n', te̱ ni̱ nandani̱ va̱ ni̱a̱ ka'án ni̱a̱ ndii: ―¿Mii' ka̱ vi̱' tu' kua̱xi̱ ña̱ xini tuní te̱ kaa̱'? Te̱, ¿mii' ka̱ vi̱' tu' kua̱xi̱ chu̱u̱n ka'nu' koo' chukuu' ña̱ xaa' ra̱?
40013055	Si'e̱ te̱ tuxi' i̱tun' vi̱ti̱' nduu' ra̱. Te̱ xiní e̱' ña̱ María nani' si̱'i' ra̱. Te̱ ña̱ni̱ ra̱ nduu' Jacobo, xiin' José, xiin' Judas, xiin' Simón.
40013056	Te̱ ñu̱u̱ yo'o' ndi̱e̱e̱' tu̱ sa̱kuu' ña̱'a' ta'an' ra̱. Na sa̱kan' ndii, ¿mii' ka̱ vi̱' tu̱ ni̱ sa̱kuaa̱n te̱ kaa̱' ña̱ ja̱a̱n'? ―ni̱ kachi̱ ni̱a̱.
40013057	Xa'a̱' a̱ ja̱a̱n' na ni̱ na̱saa̱' ni̱a̱, te̱ nï̱ ka̱ndi̱xa' ña̱'a' ni̱a̱. Sa̱kan' te̱ ni̱ ka'a̱n Jesús xiin' ni̱a̱ ndii: ―Te̱ ka'án tiakú tu̱'u̱n Ndiosí ndii, xito' ka'nu' ña̱'a' sa̱kuu' ne̱ yivi̱'. Ndisu̱ ne̱ ndiee' ñu̱u̱ mi̱i' ra̱ xiin' ne̱ ndiee' vi̱'e̱ ra̱ ndii, xïto' ka'nu' ña̱'a' ni̱a̱ ―ni̱ kachi̱ a̱.
40013058	Te̱ nï̱ xa̱a̱ a̱ kua'a̱' chu̱u̱n ka'nu' koo' chukuu' ñu̱u̱ ja̱a̱n', sa̱kan' ña̱ nï̱ i̱ni̱ ni̱a̱ xini ña̱'a' ni̱a̱.
40014001	Kii̱' sa̱kan' ndii, ni̱ xi̱ni̱ so̱'o̱ Herodes, te̱ ni̱ xa̱'ndi̱a̱ chuun' kuu' nu̱u', kuento ña̱ ka'án ne̱ yivi̱' xa'a̱' Jesús.
40014002	Te̱ ni̱ ka'a̱n ra̱ xiin' te̱ xika' nuu' nuu̱' ra̱ ndii: ―Te̱ ja̱a̱n' nduu' Juan, te̱ ni̱ sa̱kuchi' ne̱ yivi̱', te̱ ni̱ na̱ti̱a̱ku̱ ra̱. Sa̱kan' na kuii' kumi' ra̱ ndi̱e̱e̱' ña̱ taxi' xaa' ra̱ kua'a̱' chu̱u̱n ka'nu' ―ni̱ kachi̱ ra̱.
40014003	Ni̱ ka'a̱n Herodes ja̱a̱n' sa̱kan', kua̱chi̱ ndii su̱vi̱ ra̱ ni̱ ka'a̱n chuun', te̱ ni̱ ti̱i̱n te̱ xíin' ra̱ Juan ja̱a̱n'. Te̱ ni̱ sa̱tiín ña̱'a' ra̱ xiin' ka̱rena, te̱ ni̱ chi̱naá ña̱'a' ra̱ vi̱'e̱ ka̱a̱ xa'a̱' a̱ ña̱ ni̱ kuni̱ ra̱ ndoo̱ va̱'a̱ ra̱ xiin' ña' Herodías. Kua̱chi̱ ndii ni̱ tu̱nda'a̱' Herodes xiin' a' tee̱' ndee ña' si'i' Felipe, ña̱ni̱ ra̱, nduu' a'.
40014004	Sa̱kan' na kuii' ni̱ ka'a̱n Juan ja̱a̱n' xiin' Herodes ndii: “Vä̱'a̱ yoo a̱ ña̱ ni̱ tu̱nda'a̱' u̱n' xiin' ña' si'i ña̱ni̱ u̱n'”, ni̱ kachi̱ ra̱.
40014005	Xa'a̱' a̱ ja̱a̱n' na ni̱ kuni̱ Herodes ka̱'ni̱' ra̱ Juan, ndisu̱ ni̱ yi̱'vi ra̱ ne̱ yivi̱' kua'a̱', sa̱kan' ña̱ kandixa' ne̱ ja̱a̱n' ña̱ te̱ ka'án tiakú tu̱'u̱n Ndiosí nduu' Juan ja̱a̱n'.
40014006	Te̱ kii̱' ni̱ na̱kuii̱n kivi̱' ña̱ ni̱ ka̱ku̱ Herodes ndii, ni̱ xa̱'a̱ ra̱ i̱i̱n vi̱ko'. Te̱ ña' si̱'e ña' Herodías ja̱a̱n' ndii, ni̱ ta̱xa'a' sii̱' a' nuu̱' ra̱ xiin' nuu̱' ne̱ ni̱ ta̱tu̱ ra̱. Te̱ ni̱ xta̱ni̱ va̱ ra̱ ña̱ ni̱ xa̱a̱ a'.
40014007	Xa'a̱' ja̱a̱n' na ni̱ chi̱ka̱ndi̱a̱ ra̱ kuento ra̱ ña̱ ta̱xi̱ ra̱ nda̱'a' a' ndee ka̱ ña̱ kaka̱n a' nuu̱' ra̱.
40014008	Te̱ kii̱' ndi̱'i̱ ni̱ ti̱a̱nu̱' ña̱'a' si̱'i' a' ndii, i̱kan' te̱ ni̱ ka'a̱n a' xiin' Herodes ndii: ―Xíni' Juan, te̱ sakuchi' ne̱ yivi̱', ta̱xi̱ u̱n' nda̱'a' i̱ ti̱xi̱n i̱i̱n ko'o̱' ―ni̱ kachi̱ a'.
40014009	Te̱ ni̱ ku̱suchi' va̱ i̱ni̱ te̱ ja̱a̱n', ndisu̱ xa'a̱' ña̱ xa̱ ni̱ chi̱ka̱ndi̱a̱ ra̱ kuento ra̱, te̱ ni̱ xi̱ni̱ so̱'o̱ tu̱ sa̱kuu' te̱ ndiee' xixi' xiin' ra̱ ja̱a̱n' ndii, ni̱ ka'a̱n chuun' ra̱ ña̱ ta̱xi̱ te̱ xíin' ña̱ ja̱a̱n' nda̱'a' a'.
40014010	Te̱ ni̱ ka'a̱n chuun' ra̱, te̱ ni̱ ke̱ndoso̱' te̱ xíin' ja̱a̱n' suku̱n' Juan ti̱xi̱n vi̱'e̱ ka̱a̱.
40014011	Te̱ ni̱ sko̱'ni' ra̱ a̱ ti̱xi̱n i̱i̱n ko'o̱', sa̱kan' te̱ ni̱ xan ndi̱a̱ka̱ ra̱ a̱ nda̱'a' ña' sa̱va̱ ja̱a̱n'. Te̱ ni̱ ta̱xi̱ ña' ja̱a̱n' a' nda̱'a' si̱'i' a'.
40014012	Te̱ ni̱ nde̱kui̱e̱ te̱ nda̱'a' xa'a̱' Juan, te̱ ni̱ nda̱ni̱'i̱ ra̱ ñu̱'u' nde'i̱ te̱ ja̱a̱n', te̱ ni̱ na̱taa̱n' ra̱ a̱. Sa̱kan' te̱ ni̱ ki̱e̱e̱ ra̱ kua'a̱n ka'a̱n ra̱ xiin' Jesús ña̱ ni̱ xka'ndi̱a̱ i̱kan'.
40014013	Kii̱' ni̱ xi̱ni̱ Jesús ña̱ ni̱ yoo̱ i̱kan' ndii, ni̱ ke̱ta̱ a̱ i̱kan' xiin' i̱i̱n tundo̱o' te̱ kua'a̱n siin' a̱ i̱i̱n xaan' mii' taxi̱n' kaa'. Kii̱' ni̱ xi̱ni̱ ne̱ yivi̱' kuento ña̱ xa̱ kua'a̱n a̱ ndii, ni̱ ki̱e̱e̱ ni̱a̱ ki'in' ñu̱u̱ te̱ kua'a̱n xa'a' ni̱a̱ mii' kua'a̱n a̱ ja̱a̱n'.
40014014	Kii̱' keta' a̱ ti̱xi̱n tundo̱o' ja̱a̱n' ndii, ni̱ xi̱ni̱ a̱ ne̱ yivi̱' kua'a̱' ja̱a̱n', te̱ ni̱ ku̱vi̱ta i̱ni̱ a̱ xa'a̱' ni̱a̱, te̱ ni̱ sa̱nda'a a̱ ne̱ kuni ku̱vi̱ ndiee' xiin' ni̱a̱.
40014015	Te̱ kii̱' ni̱ kua̱a̱' kua'a̱n ndii, ni̱ ku̱ya̱ti̱n te̱ nda̱'a' xa'a̱' a̱ nuu̱' a̱, te̱ ni̱ ka'a̱n ra̱ xiin' a̱ ndii: ―Tákui'e, mii' kö̱o̱' yoo ndiee' e̱', te̱ xa̱ ni̱ kua̱a̱' va̱ vi̱ti̱n. Va̱'a̱ ka̱ sa̱ndutíá u̱n' ne̱ yivi̱' te̱ kiku̱ ni̱a̱ ku'u̱n ni̱a̱ ñu̱u̱ kuali' kaa̱' te̱ sa̱ta̱' ni̱a̱ ña̱ ku̱xi̱ ni̱a̱ ―ni̱ kachi̱ ra̱ xiin' a̱.
40014016	Te̱ ni̱ ka'a̱n a̱ xiin' ra̱ ndii: ―Küní a̱ nduti̱a̱ ni̱a̱, sa̱kan' ña̱ ndo'ó ta̱xi̱ ña̱ ku̱xi̱ ni̱a̱ ―ni̱ kachi̱ a̱.
40014017	Te̱ ni̱ na̱kui̱i̱n ra̱ ndii: ―U'u̱n ta'an so̱'o̱ xita̱' va̱'a̱ xiin' uvi̱ ta'an ti̱a̱ka' kui̱ti̱' kumi' ndu̱ ―ni̱ kachi̱ ra̱.
40014018	Te̱ ni̱ ka'a̱n a̱ xiin' ra̱ ndii: ―Ta̱xi̱ ndo̱' a̱ nda̱'a' i̱ ―ni̱ kachi̱ a̱.
40014019	Sa̱kan' te̱ ni̱ ka'a̱n chu̱u̱n a̱ ña̱ ku̱ndi̱e̱e̱ ne̱ yivi̱' nuu̱' i̱ti̱a̱. Te̱ ni̱ ki̱'i̱n a̱ u'u̱n sa̱a' xita̱' va̱'a̱ ja̱a̱n' xiin' uvi̱ sa̱a' ti̱a̱ka' ja̱a̱n'. Te̱ ni̱ na̱ko̱to̱ a̱ ndi̱vi', te̱ ni̱ ta̱xi̱ a̱ ña̱ chi̱nda̱ni Ndiosí. Sa̱kan' te̱ ni̱ sa̱kuachi' a̱ xita̱' va̱'a̱ ja̱a̱n' xiin' uvi̱ sa̱a' ti̱a̱ka' ja̱a̱n', te̱ ni̱ ta̱xi̱ ña̱'a' a̱ nda̱'a' te̱ nda̱'a' xa'a̱' a̱. Te̱ ni̱ xa̱xa̱' te̱ ja̱a̱n' a̱ nda̱'a' sa̱kuu' ne̱ yivi̱' kua'a̱' ja̱a̱n'.
40014020	Sa̱kan' te̱ ni̱ xi̱xi̱ sa̱kuu' ni̱a̱ nde̱e̱ ni̱ nda̱'ni̱ ni̱a̱. Ndi̱'i̱ ja̱a̱n', te̱ ni̱ na̱ka̱ya̱ te̱ nda̱'a' xa'a̱' a̱ ja̱a̱n' xita̱' va̱'a̱ ña'in' xiin' ti̱a̱ka'. Te̱ ni̱ chi̱tu' uxi̱ uvi̱ ta'an íka' na'nu' xiin' ña̱ ni̱ ndoo̱ ndo̱so̱' ja̱a̱n'.
40014021	Te̱ ne̱ ni̱ xi̱xi̱ ja̱a̱n' ña̱ mi̱i' ndi'i' te̱ yivi̱' kui̱ti̱' ndii, u'u̱n mií ni̱ ku̱u̱ ra̱, ña̱ kü̱u̱ kuenta ña̱'a' xiin' ne̱ kuachi̱'.
40014022	Xa̱ ka'án e̱', te̱ ni̱ ka'a̱n Jesús xiin' te̱ nda̱'a' xa'a̱' a̱, te̱ ni̱ ko̱'ni̱ ra̱ ti̱xi̱n tundo̱o' te̱ ki̱'i̱n i̱chi' ra̱ ku'u̱n ra̱ tu̱ku̱ ta'vi' yu̱'u' mi̱ni̱ ja̱a̱n'. Te̱ kii̱' kua'a̱n ra̱ ndii, ni̱ ndoo̱ a̱ sandutíá a̱ ne̱ yivi̱' kua'a̱' ja̱a̱n'.
40014023	Kii̱' ndi̱'i̱ ni̱ sa̱ndutíá ña̱'a' a̱ ndii, ni̱ ka̱a̱ a̱ i̱i̱n xiki̱' kua'a̱n a̱ te̱ nda̱tu'un' siin' a̱ xiin' Ndiosí. Te̱ kii̱' ni̱ ku̱ñu̱u ndii, i̱i̱n nda̱a̱' a̱ sa̱kan' ndu'u̱' xiki̱' ja̱a̱n'.
40014024	Te̱ xa̱ ma̱'in' mi̱ni̱ kua'a̱n te̱ nda̱'a' xa'a̱' ja̱a̱n' xiin' tundo̱o', te̱ ndi̱e̱e' kani' ti̱kui tun' ja̱a̱n', sa̱kan' ña̱ kua̱xi̱ suma' tachi̱'.
40014025	Te̱ kii̱' xa̱ kitú' kua'a̱n ndii, kua'a̱n xa'a' Jesús nuu̱' ti̱kui mi̱ni̱ ja̱a̱n' nde̱e̱ mii' ñu'u' te̱ ja̱a̱n'.
40014026	Te̱ kii̱' ni̱ xi̱ni̱ ra̱ ña̱ kua̱xi̱ xa'a' a̱ nuu̱' ti̱kui ja̱a̱n' ndii, ni̱ yi̱'vi koo' chukuu' ra̱ ka'án ra̱ ndii: ―¡I̱'na' kua̱xi̱! ―ni̱ kachi̱ ra̱. Kuaa' ra̱ yi̱'vi ra̱.
40014027	Ndisu̱ numi̱' te̱ ni̱ ka'a̱n Jesús xiin' ra̱ ndii: ―¡Sa̱ndi̱e̱ni xiin' mii' ndo̱' te̱ kuän yi'vi ndo̱', sa̱kan' ña̱ yu'u̱ nduu' i̱! ―ni̱ kachi̱ a̱.
40014028	Te̱ ni̱ ka'a̱n Pedro xiin' a̱ ndii: ―Tákui'e, naa' yo'ó xna̱'a̱ nduu' u̱n' ndii, ka'a̱n chuun' u̱n' te̱ xaa̱ xa'a' i̱ nuu̱' ti̱kui nde̱e̱ mii' iin' u̱n' ñaa̱' ―ni̱ kachi̱ ra̱.
40014029	Te̱ ni̱ ka'a̱n a̱ xiin' ra̱ ndii: ―Ni̱a̱'a̱ ―ni̱ kachi̱ a̱. Sa̱kan' te̱ ni̱ ke̱ta̱ Pedro ti̱xi̱n tundo̱o', te̱ ni̱ xa̱'a' kua'a̱n xa'a' ra̱ nuu̱' ti̱kui mii' iin' Jesús.
40014030	Ndisu̱ kii̱' ni̱ xi̱ni̱ ra̱ ña̱ ndi̱e̱e' xika' tachi̱' ndii, ni̱ yi̱'vi ra̱, te̱ ni̱ xa̱'a' ndeka'nú ra̱, te̱ ni̱ ka'a̱n ti'e' ra̱ ndii: ―¡Tákui'e, sa̱kakú u̱n' yu'u!̱ ―ni̱ kachi̱ ra̱.
40014031	Numi̱' te̱ ni̱ sa̱na̱kaá Jesús nda̱'a' a̱, te̱ ni̱ na̱ti̱i̱n ña̱'a' a̱, te̱ ni̱ ka'a̱n a̱ xiin' ra̱ ndii: ―I̱i̱n te̱ sie va̱ i̱ni̱ xini yu'u̱ nduu' u̱n'. ¿Ndichun na nï̱ i̱ni̱ kua'a̱' u̱n' xini u̱n' yu'u̱? ―ni̱ kachi̱ a̱.
40014032	Kii̱' ni̱ sko̱'nu' a̱ xiin' ra̱ ti̱xi̱n tundo̱o' ja̱a̱n' ndii, ni̱ xi̱kuii̱n tachi̱'.
40014033	Te̱ ni̱ xi̱kuita̱ xiti' ra̱ nuu̱' a̱ ka'án ra̱ xiin' a̱ ndii: ―Ndi̱xa̱ xna̱'a̱ ndii, si'e̱ Ndiosí nduu' u̱n' ―ni̱ kachi̱ ra̱.
40014034	Te̱ kii̱' ni̱ xka'ndi̱a̱ Jesús xiin' te̱ ja̱a̱n' mi̱ni̱ ja̱a̱n' ndii, ni̱ xa̱a̱ a̱ i̱i̱n ñu̱'u' ña̱ na̱ni' Genesaret.
40014035	Te̱ kii̱' ni̱ na̱ku̱ni̱ te̱ ndiee' ja̱a̱n' Jesús ndii, ni̱ ti̱'vi' ra̱ kuento ka̱nii' nuu̱' ñu̱'u' ja̱a̱n', te̱ ni̱ ki̱xi̱n ndi̱a̱ka̱ ne̱ yivi̱' sa̱kuu' ne̱ kuni ku̱vi̱ nuu̱' a̱.
40014036	Te̱ ni̱ ka'a̱n nda'vi ni̱a̱ ña̱ ta̱xi̱ a̱ tondi̱a̱ nda̱'a' kui̱ti̱' ne̱ kuni ku̱vi̱ ja̱a̱n' yu̱'u' toto̱ a̱. Te̱ ni̱ nda̱'a̱ sa̱kuu' ne̱ ni̱ tondi̱a̱ nda̱'a' yu̱'u' toto̱ a̱ ja̱a̱n'.
40015001	Sa̱kan' te̱ ni̱ ku̱ya̱ti̱n sa̱va̱ te̱ fariseo xiin' sa̱va̱ te̱ sania'á tu̱'u̱n nde̱i' Ndiosí, te̱ ni̱ ki̱e̱e̱ ñu̱u̱ Jerusalén, te̱ ni̱ ka'a̱n ra̱ xiin' Jesús ndii:
40015002	―Te̱ nda̱'a' xa'a̱' yo'ó ndii, säxinú ra̱ ña̱ xi xaá e̱', ña̱ ni̱ na̱ko̱o̱ te̱ xii̱' ya̱ta' e̱'. Kua̱chi̱ ndii nätia' ra̱ nda̱'a' ra̱ ki'in' i̱chi' ña̱ kuní ka̱ ku̱xi̱ ra̱ naa ni̱ xa̱a̱ te̱ xi̱xa̱ ja̱a̱n' ―ni̱ kachi̱ ra̱ xiin' a̱.
40015003	Te̱ ni̱ ka'a̱n a̱ xiin' ra̱ ndii: ―Te̱, ¿ndichun na xa'nú tu̱ ndo'ó ña̱ ka'án chuun' Ndiosí, te̱ ndikún ndo̱' ña̱ xi xaá mi̱i' ndo̱'?
40015004	Kua̱chi̱ ndii ka'án chuun' Ndiosí ndii: “Ko̱to̱ ka'nu' ndo̱' yu̱va' si'i' ndo̱'.” Te̱ ka'án tu̱ a̱ ndii: “Yo̱o̱ ka̱ kani̱a̱'a xiin' yu̱va' si̱'i' ni̱a̱ ndii, kuní a̱ ña̱ ku̱vi̱ ni̱a̱”, kachi a̱.
40015005	Ndisu̱ ndo'ó ka'án ndii, ku̱vi̱ ka'a̱n i̱i̱n ne̱ yivi̱' xiin' yu̱va' si'i' ni̱a̱ ndii: “Kü̱vi̱ chi̱ndi̱e̱e' i̱ ndo'ó, sa̱kan' ña̱ sa̱kuu' ña̱'a̱ i̱ ndii, xa̱ ni̱ ta̱xi̱ kuento i̱ ña̱ ndi̱ti̱a̱ Ndiosí ku̱ndu̱u̱ a̱.”
40015006	Te̱ ndo'ó ka'án ndii, naa' ka'án i̱i̱n ne̱ yivi̱' sa̱kan' ndii, küní a̱ ña̱ chi̱ndi̱e̱e' ka̱ ni̱a̱ yu̱va' si'i' ni̱a̱ xiin' ña̱'a̱ ni̱a̱. Te̱ xiin' ña̱ ja̱a̱n' xa'nú ndo̱' ña̱ ka'án chuun' Ndiosí, te̱ ndikún ndo̱' ña̱ xi xaá mi̱i' ndo̱'.
40015007	Ndo'ó, te̱ xasuvi' xiin' mii' ndii, nda̱ku va̱ ni̱ ka'a̱n Isaías xa'a̱' ndo̱' kii̱' ni̱ ka'a̱n tiakú ra̱ tu̱'u̱n Ndiosí mii' ka'án a̱ ndii:
40015008	Ne̱ yivi̱' yo'o' ndii, xiin' yu̱'u' kui̱ti̱' ni̱a̱ xito' ka'nu' ni̱a̱ yu'u̱. Ndisu̱ nimá ni̱a̱ ndii, xika' yoo a̱ nuu̱' i̱.
40015009	Tiin' ka'nu' saka ni̱a̱ yu'u̱, kua̱chi̱ ndii ka'án chuun' ni̱a̱ ña̱ xini tuní ne̱ yivi̱' kui̱ti̱'. Te̱ ka'án ni̱a̱ ña̱ tu̱'u̱n nde̱i' yu'u̱ nduu' a̱, kachi a̱. ―ni̱ kachi̱ Jesús.
40015010	Sa̱kan' te̱ ni̱ ka̱na̱ ni̱ tu̱ku̱u̱ a̱ ne̱ yivi̱' kua'a̱' ja̱a̱n', te̱ ni̱ ku̱ya̱ti̱n ni̱a̱ nuu̱' a̱, te̱ ni̱ ka'a̱n a̱ xiin' ni̱a̱ ndii: ―Ku̱ni̱ so̱'o̱ va̱ sa̱kuu' ndo̱' te̱ ku̱nda̱ni̱ ndo̱' ña̱ ka'a̱n i̱ xiin' ndo̱'.
40015011	Nde̱e̱ i̱i̱n ña̱ xaxi̱' ne̱ yivi̱' säti̱vi' nimá ni̱a̱ nuu̱' Ndiosí. Süu̱' ja̱a̱n' ndii kuento ña̱ kiee' yu̱'u' ni̱a̱ nduu' ña̱ sati̱vi' nimá ni̱a̱ nuu̱' a̱ ―ni̱ kachi̱ a̱.
40015012	Sa̱kan' te̱ ni̱ ku̱ya̱ti̱n te̱ nda̱'a' xa'a̱' a̱ nuu̱' a̱, te̱ ni̱ ka'a̱n ra̱ xiin' a̱ ndii: ―Tákui'e, te̱ fariseo ndii, nï̱ xtä̱ni̱ ra̱ ña̱ ni̱ ka'a̱n u̱n' ja̱a̱n' ―ni̱ kachi̱ ra̱.
40015013	Te̱ ni̱ ka'a̱n a̱ xiin' ra̱ ndii: ―Sa̱kuu' ña̱ ta̱ta̱, ña̱ nï̱ chi̱'i̱ yu̱va' i̱ Ndiosí, ña̱ ndu'u̱' ndi̱vi' ndii, tu̱'u̱n a̱ nde̱e̱ ti̱o̱'o̱ a̱.
40015014	Sä̱a̱ ndo̱' kuenta kuu' ra̱. Sa̱kan' ña̱ nde̱e̱ naa te̱ kui'e nuu̱' ndiaka' ne̱ kui'e nuu̱' nduu' te̱ ja̱a̱n'. Te̱ naa' i̱i̱n ne̱ kui'e nuu̱' ndiaka' i̱nga̱ ne̱ kui'e nuu̱' ndii, koyo̱ uvi̱ sa̱a' ni̱a̱ ta̱'vi' ―ni̱ kachi̱ a̱.
40015015	Te̱ ni̱ ka'a̱n Pedro xiin' a̱ ndii: ―Sa̱a̱ u̱n' ña̱ va̱'a̱ te̱ sa̱na̱kuachi' u̱n' nuu̱' ndu̱ ndee ña̱ kuni kachi̱ ña̱ ni̱ ka'a̱n ndi̱a̱a̱ u̱n' ja̱a̱n' ―ni̱ kachi̱ ra̱.
40015016	Sa̱kan' te̱ ni̱ ka'a̱n a̱ xiin' ra̱ ndii: ―¿Na sa̱kan' ndii, ni̱ nde̱e̱ ndo'ó nï̱ ku̱nda̱ni̱ ña̱ ni̱ ka'a̱n i̱ ja̱a̱n', un?
40015017	¿Ñáá xïní ndo̱' ña̱ sa̱kuu' ña̱ xaxi̱' e̱' ja̱a̱n' ndii, xi̱ti̱ e̱' ko'ni' a̱, te̱ xitíá a̱ kii̱' kua'a̱n e̱' nuu̱' ku'u̱?
40015018	Ndisu̱ ña̱ ka'án ne̱ yivi̱' ndii, ti̱xi̱n nimá ni̱a̱ kua̱xi̱ a̱, te̱ ña̱ ja̱a̱n' nduu' ña̱ sati̱vi' nimá ni̱a̱ nuu̱' Ndiosí.
40015019	Sa̱kan' ña̱ nimá ni̱a̱ kua̱xi̱ ña̱ ni̱a̱'a, ña̱ xanini ni̱a̱, naa kuu' ña̱ xa'ni̱' ni̱a̱ ne̱ yivi̱', xiin' ña̱ kumi' ni̱a̱ musa ni̱a̱, xiin' ña̱ xiín ni̱a̱, xiin' ña̱ xakui'na' ni̱a̱, xiin' ña̱ ndiee' yu̱'u' siki' ni̱a̱ xa'a̱' ne̱ yivi̱', xiin' ña̱ kani̱a̱'a ni̱a̱ xa'a̱' ne̱ yivi̱'.
40015020	Ña̱ ja̱a̱n' sati̱vi' ña̱'a' nuu̱' Ndiosí. Ndisu̱ ña̱ nätia' ne̱ yivi̱' nda̱'a' ni̱a̱ ki'in' i̱chi' ña̱ kuní ka̱ ku̱xi̱ ni̱a̱ ndii, säti̱vi' ña̱'a' ña̱ ja̱a̱n' nuu̱' Ndiosí ―ni̱ kachi̱ a̱ xiin' ra̱.
40015021	Te̱ ni̱ ke̱ta̱ Jesús i̱kan', te̱ kua'a̱n a̱ xiin' te̱ nda̱'a' xa'a̱' a̱ ñu̱'u' ya̱ti̱n ñu̱u̱ Tiro xiin' ñu̱u̱ Sidón.
40015022	I̱kan' te̱ i̱i̱n ña̱'a', ña' ndu'u̱' ñu̱'u' ja̱a̱n', ña' nduu' kuenta ne̱ Canaán ndii, ni̱ xa̱a̱ a' mii' kua'a̱n Jesús, te̱ ni̱ ka'a̱n ti'e' a' xiin' a̱ ndii: ―¡Tákui'e, ña̱ nduu' si̱a̱ni' xika' David, ku̱vi̱ta i̱ni̱ u̱n' xa'a̱' i̱! Ña' si'e̱ i̱ ndii, ña̱ ndi̱va̱'a̱ naá nimá a', te̱ sando'o' va̱ ña̱'a' a̱ ―ni̱ kachi̱ a'.
40015023	Ndisu̱ nï̱ na̱kui̱i̱n Jesús nde̱e̱ i̱i̱n yu̱'u'. Sa̱kan' te̱ ni̱ ku̱ya̱ti̱n te̱ nda̱'a' xa'a̱' a̱, te̱ ni̱ ka'a̱n nda'vi ra̱ xiin' a̱ ndii: ―Tákui'e, sa̱a̱ u̱n' ña̱ va̱'a̱ te̱ na̱ti̱'vi' ña̱'a' u̱n', sa̱kan' ña̱ ti'e' va̱ ka'án a' ndikún a' xata̱' e̱' ―ni̱ kachi̱ ra̱.
40015024	Te̱ ni̱ na̱kui̱i̱n a̱ ndii: ―Ni̱ ti̱a̱nu̱' Ndiosí yu'u̱ nuu̱' ne̱ ta'an' e̱', ne̱ Israel kui̱ti̱', ne̱ nduu' nde̱e̱ naa mbe̱e̱, ti' ni̱ xiti̱a̱ i̱'nu̱ ―ni̱ kachi̱ a̱.
40015025	Sa̱kan' te̱ ni̱ ku̱ya̱ti̱n ña' ja̱a̱n', te̱ ni̱ xi̱kuii̱n xiti' a' nuu̱' a̱, te̱ ni̱ ka'a̱n a' xiin' a̱ ndii: ―Sa̱a̱ va̱ u̱n' ña̱ va̱'a̱ te̱ chi̱ndi̱e̱e' u̱n' yu'u̱, tákui'e ―ni̱ kachi̱ a'.
40015026	Te̱ ni̱ ka'a̱n Jesús xiin' a' ndii: ―Vä̱'a̱ na̱'i̱n e̱' ña̱ xaxi̱' nuu̱' ne̱ kuali' te̱ ko̱'ni̱ e̱' ña̱ ja̱a̱n' nuu̱' naya̱' ―ni̱ kachi̱ a̱.
40015027	Te̱ ni̱ ka'a̱n ña' ja̱a̱n' xiin' a̱ ndii: ―Ña̱ nda̱ku ka'án u̱n', tákui'e, ndisu̱ nde̱e̱ naya̱' ndii, xaxi̱' ri' xi'e̱ ña̱ koyó ti̱xi̱n mesa yu̱'u' xto̱'o̱ ri' ―ni̱ kachi̱ a'.
40015028	Sa̱kan' te̱ ni̱ ka'a̱n Jesús xiin' a' ndii: ―Nakui'e kua'a, yo'ó ndii, i̱ni̱ kua'a̱' va̱ u̱n' xini u̱n' yu'u̱. Na sa̱a̱ Ndiosí ña̱ kuní nimá u̱n' ja̱a̱n' ―ni̱ kachi̱ a̱. Sa̱kan' te̱ numi̱' te̱ ni̱ nda̱'a̱ ña̱'a' si'e̱ a' ja̱a̱n'.
40015029	Te̱ ni̱ ke̱ta̱ Jesús i̱kan' te̱ kua'a̱n a̱ yu̱'u' mi̱ni̱ Galilea. Ikan' te̱ ni̱ ka̱a̱ a̱ i̱i̱n xiki̱', te̱ ni̱ xi̱ku̱ndu'u̱' a̱ i̱kan'.
40015030	Te̱ ni̱ nde̱kui̱e̱ kua'a̱' koo' chukuu' ne̱ yivi̱' nuu̱' a̱ ndiaka' ni̱a̱ ne̱ kuni ku̱vi̱, naa kuu' ne̱ kü̱vi̱ ka̱ka̱, xiin' ne̱ kui'e ndu̱chi' nuu̱', xiin' ne̱ i'in', xiin' ne̱ kui'e nda̱'a' uun xa'a̱', xiin' ne̱ kumi' kua'a̱' nuu̱' tu̱ku̱ kui'e̱. Te̱ ni̱ ta̱ndi̱e̱e̱ ni̱a̱ ne̱ ja̱a̱n' nuu̱' a̱. Te̱ ni̱ sa̱nda'a ña̱'a' a̱.
40015031	Te̱ kii̱' ni̱ xi̱ni̱ ne̱ kua'a̱' ja̱a̱n' ña̱ ni̱ yoo̱ i̱kan' ndii, ni̱ na̱nda̱ni̱ va̱ ni̱a̱, sa̱kan' ña̱ ni̱ na̱ka'a̱n ne̱ i'in', te̱ ni̱ nda̱'a̱ ne̱ kui'e nda̱'a' uun xa'a̱', te̱ ni̱ na̱ka̱ka̱ ne̱ kü̱vi̱ ka̱ka̱, te̱ ni̱ na̱ko̱to̱'ni̱ tu̱ ne̱ kui'e ndu̱chi' nuu̱'. Te̱ ni̱ xa̱ka'nu' sa̱kuu' ne̱ ja̱a̱n' Ndiosí, ña̱ xaka'nu' yoo', ne̱ Israel, kii̱' ni̱ xi̱ni̱ ni̱a̱ ña̱ ja̱a̱n'.
40015032	Sa̱kan' te̱ ni̱ ka̱na̱ a̱ te̱ nda̱'a' xa'a̱' a̱, te̱ ni̱ ka'a̱n a̱ xiin' ra̱ ndii: ―Kuvita va̱ i̱ni̱ i̱ xa'a̱' ne̱ yivi̱' kua'a̱' kaa̱', sa̱kan' ña̱ xa̱ kua'a̱n uni̱ kivi̱' ndiee' ni̱a̱ xiin' e̱', te̱ kö̱o̱' a̱ kumi' ni̱a̱ ku̱xi̱ ni̱a̱. Küní i̱ na̱ti̱'vi' so̱ko ña̱'a' i̱, sa̱kan' ña̱ i̱yo̱ ku̱ni̱a̱a̱' ni̱a̱ i̱chi' ―ni̱ kachi̱ a̱.
40015033	Sa̱kan' te̱ ni̱ ka'a̱n te̱ nda̱'a' xa'a̱' a̱ xiin' a̱ ndii: ―Ndisu̱ mii' taxi̱n' kaa' ndiee' e̱', tákui'e. Sa̱a̱ ku̱vi̱ ta̱xi̱ e̱' ña̱ ku̱xi̱ ne̱ yivi̱' kua'a̱' kaa̱' te̱ nda̱'ni̱ ni̱a̱ ―ni̱ kachi̱ ra̱.
40015034	Sa̱kan' te̱ ni̱ nda̱tu'u̱n' ña̱'a' a̱ ndii: ―¿Sa̱a̱ ta'an xita̱' va̱'a̱ kumi' ndo̱'? ―ni̱ kachi̱ a̱. Te̱ ni̱ na̱kui̱i̱n ra̱ ndii: ―Uxa̱ ta'an a̱ xiin' ndia'vi' ti̱a̱ka' kuali' ―ni̱ kachi̱ ra̱.
40015035	Sa̱kan' te̱ ni̱ ka'a̱n chuun' a̱ nuu̱' ne̱ yivi̱' kua'a̱' ja̱a̱n', te̱ ku̱ndi̱e̱e̱ ni̱a̱ nuu̱' ñu̱'u' ja̱a̱n'.
40015036	Te̱ ni̱ ki̱'i̱n a̱ uxa̱ sa̱a' xita̱' va̱'a̱ xiin' ti̱a̱ka' ja̱a̱n', te̱ ni̱ ta̱xi̱ a̱ ña̱ chi̱nda̱ni Ndiosí. Te̱ ni̱ sa̱kuachi' ña̱'a' a̱, te̱ ni̱ ta̱xi̱ ña̱'a' a̱ nda̱'a' te̱ ja̱a̱n', te̱ ni̱ xa̱xa̱' ra̱ ña̱ ja̱a̱n' nda̱'a' ne̱ kua'a̱' ja̱a̱n'.
40015037	Ni̱ xi̱xi̱ sa̱kuu' ne̱ yivi̱' ja̱a̱n' nde̱e̱ ni̱ nda̱'ni̱ ni̱a̱, te̱ ni̱ sa̱kutu' ra̱ uxa̱ ta'an íka' na'nu' va̱ xiin' ña̱ xaxi̱', ña̱ ni̱ ndoo̱ ndo̱so̱'.
40015038	Te̱ ne̱ ni̱ xi̱xi̱ ja̱a̱n' ña̱ mi̱i' ndi'i' te̱ yivi̱' kui̱ti̱' ndii, ku̱mi' mií ni̱ ku̱u̱ ra̱ ña̱ kü̱u̱ kuenta ña̱'a' xiin' ne̱ kuachi̱'.
40015039	Ndi̱'i̱ ja̱a̱n' te̱ ni̱ sa̱ndutíá a̱ ne̱ yivi̱' kua'a̱' ja̱a̱n'. Te̱ ni̱ sko̱'nu' a̱ ti̱xi̱n i̱i̱n tundo̱o', te̱ kua'a̱n a̱ xiin' ra̱ nde̱e̱ ñu̱'u' ña̱ kandu'u̱' ya̱ti̱n ñu̱u̱ Magdala.
40016001	Sa̱kan' te̱ ni̱ nde̱kui̱e̱ te̱ fariseo xiin' te̱ saduceo mii' iin' Jesús te̱ ko̱to̱ kua̱'a̱ ña̱'a' ra̱. Sa̱kan' na kuii' ni̱ ka'a̱n ra̱ xiin' a̱ ña̱ sa̱a̱ a̱ i̱i̱n chu̱u̱n ka'nu' ña̱ taxi' Ndiosí.
40016002	Ndisu̱ ni̱ ka'a̱n a̱ xiin' ra̱ ndii: ―Kii̱' ketá ñu̱'u̱ te̱ kua'a xa'a̱' ndi̱vi' ndii, ka'án ndo'ó ndii: “Kivi̱' va̱'a̱ ku̱ndu̱u̱ a̱ tiaa̱n, sa̱kan' ña̱ kua'a xa'a̱' ndi̱vi'”, kachi ndo̱'.
40016003	Te̱ kii̱' kua̱xi̱ kitú' te̱ ka'án ndo̱' ndii: “Ku̱u̱n kui'e̱ savi̱' nunu', sa̱kan' ña̱ kua'a xa'a̱' ndi̱vi', te̱ viko̱' tuu̱n' va̱”, kachi ndo̱'. Ndo'ó, te̱ xasuvi' xiin' mii' ndii, kundani̱ ndo̱' sa̱a̱ kuni kachi̱ ña̱ yoo ndi̱vi', ndisu̱ küni ku̱nda̱ni̱ ndo̱' sa̱a̱ kuni kachi̱ chu̱u̱n ka'nu' ña̱ xini ndo̱' kivi̱' vi̱ti̱n.
40016004	Ndo'ó, ne̱ ni̱a̱'a, ne̱ xa'ní ndo̱so̱' Ndiosí nde̱e̱ naa xaa' i̱i̱n ne̱ kumi' musa ndii, kuni ku̱ni̱ ndo̱' i̱i̱n chu̱u̱n ka'nu' ña̱ xaa' Ndiosí. Ndisu̱ tä̱xi̱ ka̱ Ndiosí ku̱ni̱ ndo̱' i̱nga̱ chu̱u̱n ka'nu', süu̱' ja̱a̱n' ndii ña̱ ni̱ xa̱a̱ a̱ xiin' Jonás, te̱ ni̱ ka'a̱n tiakú tu̱'u̱n a̱, kui̱ti̱' nia'a̱ i̱ nuu̱' ndo̱' ―ni̱ kachi̱ a̱. Te̱ kii̱' ndi̱'i̱ ni̱ ka'a̱n a̱ ña̱ ja̱a̱n', te̱ ni̱ na̱ko̱o̱ ña̱'a' a̱, te̱ ni̱ ke̱ta̱ a̱ kua'a̱n a̱.
40016005	Te̱ ni̱ xa̱a̱ a̱ xiin' te̱ nda̱'a' xa'a̱' a̱ ja̱a̱n' tu̱ku̱ ta'vi' yu̱'u' mi̱ni̱ ja̱a̱n', ndisu̱ ni̱ na̱ndoso̱' ra̱ ko̱ni̱'i̱ ra̱ xita̱' va̱'a̱.
40016006	Sa̱kan' te̱ ni̱ ka'a̱n Jesús xiin' ra̱ ndii: ―Ko̱to̱ na xito' xiin' mii' ndo̱' nuu̱' yu̱chi' levadura, ña̱ tiin' te̱ fariseo xiin' te̱ saduceo ―ni̱ kachi̱ a̱.
40016007	Te̱ ni̱ xa̱'a' nda̱tu'un' xiin' ta'an' ra̱ ndii: ―Ka'án a̱ sa̱kan' xiin' e̱' sa̱kan' ña̱ kö̱o̱' xita̱' va̱'a̱ ndiso' e̱' ―kachi ra̱.
40016008	Te̱ ni̱ xi̱ni̱ Jesús ña̱ ndatu'un' xiin' ta'an' ra̱, te̱ ni̱ ka'a̱n a̱ ndii: ―Sie va̱ i̱ni̱ ndo̱' xini ndo̱' yu'u̱. ¿Ndichun ndatu'un' xiin' ta'an' ndo̱' xa'a̱' ña̱ kö̱o̱' xita̱' va̱'a̱ ni'i' ndo̱'?
40016009	¿Ñáá kusaa' kü̱vi̱ na̱ku̱ni̱ ndo̱' ña̱ ka'án i̱ te̱ ku̱nda̱ni̱ ndo̱' a̱? ¿Ñáá näka'an' ndo̱' ña̱ ni̱ xa̱a̱ i̱ kii̱' ni̱ sa̱kuachi' i̱ u'u̱n ta'an xita̱' va̱'a̱, te̱ ni̱ xi̱xi̱ u'u̱n mií ne̱ yivi̱'? ¿Sa̱a̱ ta'an íka' na'nu' va̱ ni̱ sa̱kutu' ndo̱'?
40016010	¿Ñáá naka'an' tu̱ ndo̱' sa̱a̱ ta'an íka' ni̱ sa̱kutu' ndo̱' kii̱' ni̱ sa̱kuxi' i̱ ku̱mi' mií te̱ yivi̱' xiin' uxa̱ ta'an xita̱' va̱'a̱?
40016011	¿Sa̱a̱ tu̱ na kusaa' kü̱vi̱ ku̱nda̱ni̱ ndo̱' ña̱ süu̱' xa'a̱' xita̱' va̱'a̱ ni̱ ka'a̱n i̱? Süu̱' ja̱a̱n' ndii ña̱ ni̱ ka'a̱n i̱ xiin' ndo̱' ja̱a̱n' kuni kachi̱ a̱ ña̱ kuní a̱ ko̱to̱ xiin' mii' ndo̱' nuu̱' yu̱chi' levadura ña̱ tiin' te̱ fariseo xiin' te̱ saduceo ―ni̱ kachi̱ a̱.
40016012	Sa̱kan' vi̱' te̱ ni̱ ku̱nda̱ni̱ ra̱ ña̱ nï̱ ka'a̱n Jesús xiin' ra̱ ña̱ ko̱to̱ xiin' mi̱i' ra̱ nuu̱' yu̱chi' levadura, ña̱ saki'ví pachi̱ xita̱' va̱'a̱. Süu̱' ja̱a̱n' ndii kuní a̱ ña̱ ko̱to̱ xiin' mi̱i' ra̱ nuu̱' ña̱ sania'á te̱ fariseo xiin' nuu̱' ña̱ sania'á te̱ saduceo.
40016013	Kii̱' ni̱ xaa̱ Jesús xiin' te̱ nda̱'a' xa'a̱' a̱ ja̱a̱n' ñu̱u̱ ña̱ nduu' nda̱'a' ñu̱u̱ Cesarea Filipo, te̱ ni̱ nda̱tu'u̱n' ña̱'a' a̱ ndii: ―¿Yo̱o̱ nduu' yu'u̱, ña̱ nduu' tu̱ te̱ yivi̱', kachi ne̱ yivi̱'? ―ni̱ kachi̱ a̱.
40016014	Te̱ ni̱ ka'a̱n ra̱ xiin' a̱ ndii: ―Sa̱va̱ ne̱ yivi̱' ka'án ña̱ Juan, te̱ ni̱ sa̱kuchi' ne̱ yivi̱' kuenta Ndiosí, nduu' u̱n'. Te̱ sa̱va̱ tu̱ku̱ ni̱a̱ ka'án ña̱ Elías nduu' u̱n'. Te̱ sa̱va̱ tu̱ku̱ ni̱a̱ ka'án ña̱ Jeremías nduu' u̱n', uun i̱nga̱ te̱ ni̱ ka'a̱n tiakú tu̱'u̱n Ndiosí xta̱'an' nduu' u̱n' ―ni̱ kachi̱ ra̱.
40016015	Sa̱kan' te̱ ni̱ ka'a̱n ka̱ a̱ xiin' ra̱ ndii: ―Te̱ ndo'ó ndii, ¿yo̱o̱ nduu' yu'u̱, kachi ndo̱'? ―ni̱ kachi̱ a̱.
40016016	Te̱ ni̱ ka'a̱n Simón Pedro xiin' a̱ ndii: ―Yo'ó nduu' Cristo, si'e̱ Ndiosí tiaku, ña̱ ni̱ ti̱a̱nu̱' a̱ sa̱kakú ne̱ yivi̱' ―ni̱ kachi̱ ra̱.
40016017	Te̱ ni̱ ka'a̱n a̱ xiin' ra̱ ndii: ―Simón, si'e̱ Jonás, sañu'u' va̱ Ndiosí yo'ó, sa̱kan' ña̱ süu̱' ne̱ yivi̱' ni̱ sa̱tuví ña̱ ja̱a̱n' nuu̱' u̱n'. Süu̱' ja̱a̱n' ndii yu̱va' e̱' Ndiosí, ña̱ ndu'u̱' ndi̱vi', ni̱ sa̱tuví a̱ nuu̱' u̱n'.
40016018	Te̱ ka'án tu̱ yu'u̱ xiin' u̱n' ña̱ yo'ó nduu' Pedro, te̱ ña̱ ja̱a̱n' kuni kachi̱ a̱ yuu̱', te̱ yuu̱' ja̱a̱n' ku̱ndu̱u̱ kuei̱, ne̱ nduu' kuenta i̱. Te̱ ni̱ nde̱e̱ ndi̱e̱e̱' yavi̱ ndi̱i̱ kü̱vi̱ sa̱ndo̱ñu'u' ña̱'a'.
40016019	Te̱ nda̱'a' yo'ó ta̱xi̱ i̱ nda̱'a', te̱ ka̱'ndi̱a̱ chuun' u̱n' nuu̱' ne̱ xa̱ xa'ndia chuun' Ndiosí nimá. Te̱ ndee ka̱ ña̱ ka̱tun' u̱n' i̱i̱n yivi̱' yo'o' ndii, xa̱ ni̱ ka̱tun' tu̱ ña̱'a' Ndiosí nde̱e̱ ndi̱vi'. Te̱ ndee ka̱ ña̱ nda̱xin' u̱n' i̱i̱n yivi̱' yo'o' ndii, xa̱ ni̱ nda̱xin' tu̱ ña̱'a' Ndiosí nde̱e̱ ndi̱vi' ―ni̱ kachi̱ a̱.
40016020	Sa̱kan' te̱ ndi̱e̱e' ni̱ ka'a̱n chuun' a̱ xiin' sa̱kuu' te̱ nda̱'a' xa'a̱' a̱ ja̱a̱n' ña̱ kä'a̱n ra̱ xiin' nde̱e̱ i̱i̱n ne̱ yivi̱' ña̱ Cristo, ña̱ ni̱ ti̱a̱nu̱' Ndiosí sa̱kakú ne̱ yivi̱', nduu' a̱.
40016021	Nde̱e̱ kii̱' sa̱kan' te̱ ni̱ xa̱'a' Jesús ka'án a̱ xiin' te̱ nda̱'a' xa'a̱' a̱ ña̱ kuní a̱ ku'u̱n a̱ ñu̱u̱ Jerusalén te̱ ku̱ndo̱'o̱ u'vi̱ a̱ sa̱a̱ te̱ xi̱xa̱ nuu̱' ñu̱u̱, xiin' sutu̱ kuu' nu̱u', xiin' te̱ sania'á tu̱'u̱n nde̱i' Ndiosí. Te̱ ka̱'ni̱' ña̱'a' ra̱, ndisu̱ na̱ti̱a̱ku̱ a̱ kivi̱' ña̱ uni̱.
40016022	Sa̱kan' te̱ ni̱ xta̱'ni' siin' ña̱'a' Pedro, te̱ ni̱ xa̱'a' kani' kuento ña̱'a' ra̱ ka'án ra̱ xiin' a̱ ndii: ―Mi̱i' Ndiosí na sa̱kakú na yo'ó nuu̱' ña̱ ja̱a̱n', tákui'e. Te̱ kö̱o̱' kivi̱' ku̱ndo̱'o̱ u̱n' sa̱kan' ―ni̱ kachi̱ ra̱.
40016023	Te̱ ni̱ na̱ndi̱ko' kuiín a̱, te̱ ni̱ ka'a̱n a̱ xiin' ra̱ ndii: ―Kua'an ndi̱a̱'a̱ ñaa̱'. Ka'án u̱n' nde̱e̱ naa ña̱ ndi̱va̱'a̱, te̱ kuni sa̱nama' u̱n' yu'u̱ nuu̱' kua̱chi̱, sa̱kan' ña̱ xänini u̱n' sa̱a̱ kuní Ndiosí. Süu̱' ja̱a̱n' ndii xanini u̱n' naa xanini ne̱ yivi̱' kui̱ti̱' ―ni̱ kachi̱ a̱.
40016024	Te̱ ni̱ ka'a̱n Jesús xiin' te̱ nda̱'a' xa'a̱' a̱ ndii: ―Naa' yo̱o̱ ka̱ kuni ku̱ndiku̱n i̱chi' yu'u̱ ndii, kuní a̱ ña̱ na̱ko̱o̱ ni̱a̱ ña̱ kuní mi̱i' ni̱a̱, te̱ na ko̱o̱ tu̱'va̱ tu̱ ni̱a̱ te̱ ku̱ndo̱'o̱ ni̱a̱ nde̱e̱ naa ku̱ndo̱'o̱ i̱ nuu̱' krusín, te̱ ku̱ndiku̱n ni̱a̱ yu'u̱.
40016025	Kua̱chi̱ ndii, yo̱o̱ ka̱ kuni sa̱kakú xiin' mii' mi̱i' ndii, ku̱vi̱ ni̱a̱. Ndisu̱ yo̱o̱ ka̱ taxi' kivi̱' ñu̱u̱ xa'a̱' i̱chi' yu'u̱ ndii, na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i'.
40016026	Te̱ kuä̱sa̱' kuní tu̱ kivi̱' ñu̱u̱ i̱i̱n ne̱ yivi̱' naa' ka̱nando ni̱a̱ sa̱kuu' ña̱'a̱ ña̱ yoo i̱i̱n yivi̱', te̱ ku̱vi̱ ni̱a̱ nuu̱' Ndiosí. Sa̱kan' ña̱ kö̱o̱' nde̱e̱ i̱i̱n ña̱'a̱ i̱i̱n yivi̱' ña̱ ku̱vi̱ chi̱ka̱ndi̱a̱ ni̱a̱ xa'a̱' kivi̱' ñu̱u̱ ña̱ kö̱o̱' kivi̱' ndi'i'.
40016027	Kua̱chi̱ ndii ki̱xi̱n tu̱ku̱u̱ yu'u̱, ña̱ nduu' tu̱ te̱ yivi̱', xiin' ña̱ ndi̱e̱e' yu̱va' i̱ Ndiosí xiin' ña̱ ndi̱e̱e' sa̱kuu' ángele ña̱ xika' nuu' nuu̱' a̱, te̱ cha̱'vi̱ i̱ i̱'i̱n ne̱ yivi̱' xa'a̱' sa̱a̱ ni̱ xika̱ ni̱a̱ i̱i̱n yivi̱'.
40016028	Ña̱ nda̱ku ka'án i̱ xiin' ndo̱' ndii, ka'ni̱ sa̱va̱ ne̱ yivi̱' te̱i̱n ndo'ó yo'o' vi̱ti̱n ndii, kü̱vi̱ ni̱a̱ nde̱e̱ ku̱ni̱ ni̱a̱ kua̱xi̱ yu'u̱, ña̱ nduu' tu̱ te̱ yivi̱', te̱ ka̱'ndi̱a̱ chuun' i̱ ―ni̱ kachi̱ a̱.
40017001	Iñu̱ ta'an kivi̱' ni̱ xka'ndi̱a̱, te̱ ni̱ na̱ka̱ Jesús Pedro xiin' Jacobo xiin' Juan, ña̱ni̱ ra̱, te̱ kua'a̱n siin' a̱ xiin' ra̱ i̱i̱n tindu̱' sukun.
40017002	Te̱ ni̱ xi̱ni̱ te̱ ja̱a̱n' ña̱ ni̱ na̱ndu̱u̱ nda̱tu̱n' va̱ a̱. Te̱ nuu̱' a̱ ndii ni̱ yi'e̱ a̱ nde̱e̱ naa ñu̱'u̱, te̱ toto̱ a̱ ndii, ni̱ na̱ndu̱u̱ ya̱a̱ a̱ nde̱e̱ yi'é vi̱' a̱.
40017003	I̱kan' te̱ ni̱ xi̱ni̱ ra̱ ña̱ ni̱ tuvi̱ Elías xiin' Moisés, te̱ ndatu'un' ra̱ xiin' a̱.
40017004	I̱kan' te̱ ni̱ ka'a̱n Pedro xiin' Jesús ndii: ―Va̱'a̱ ña̱ kua̱xi̱ ndu̱ yo'o', tákui'e. Naa' kuní u̱n' ndii, ka̱sa̱'a̱ ndu̱ uni̱ ta'an ti̱a̱'va' yo'o'. I̱i̱n a̱ ku̱ndu'u̱' yo'ó, te̱ i̱i̱n a̱ ku̱ndu'u̱' Moisés, te̱ i̱i̱n a̱ ku̱ndu'u̱' Elías ―ni̱ kachi̱ ra̱.
40017005	Ka'án ka̱ Pedro ña̱ ja̱a̱n' iin' ra̱, te̱ i̱i̱n ni̱ ti̱sa'ví ti̱o̱' i̱i̱n viko̱' yi'é va̱ sa̱kuu' ra̱. Te̱ te̱i̱n viko̱' ja̱a̱n' ni̱ ka'a̱n i̱i̱n tachi̱' yu̱'u' ndii: ―Ña̱ ñaa̱' nduu' si'e̱ mani̱' i̱, te̱ va̱'a̱ va̱ kuni i̱ xini ña̱'a' i̱. Ku̱ni̱ so̱'o̱ ndo̱' ña̱ ka'án a̱ xiin' ndo̱' ―ni̱ kachi̱ a̱.
40017006	Kii̱' ni̱ xi̱ni̱ so̱'o̱ te̱ nda̱'a' xa'a̱' a̱ ja̱a̱n' ña̱ ja̱a̱n' ndii, i̱i̱n ni̱ xi̱ku̱ndiee̱ ndi̱e̱e̱' ra̱ nde̱e̱ nuu̱' ñu̱'u', te̱ ni̱ yi̱'vi xa̱va̱'a̱ ra̱.
40017007	Te̱ ni̱ ku̱ya̱ti̱n Jesús mii' ndiee' ra̱, te̱ ni̱ tondi̱a̱ nda̱'a' ña̱'a' a̱ ka'án a̱ xiin' ra̱ ndii: ―Kuän yi'vi ndo̱', ndo̱koo̱ ndo̱' ―ni̱ kachi̱ a̱.
40017008	Te̱ kii̱' ni̱ nda̱ni̱'i̱ ra̱ nuu̱' ra̱ ndii, nï̱ xi̱ni̱ ka̱ ra̱ nde̱e̱ i̱i̱n te̱ yivi̱'. Ndee i̱i̱n nda̱a̱' mi̱i' Jesús kui̱ti̱' ni̱ xi̱ni̱ ra̱.
40017009	Te̱ kii̱' ni̱ na̱kaa̱' a̱ xiin' ra̱ tindu̱' ja̱a̱n' ndii, ni̱ ka'a̱n chuun' a̱ xiin' ra̱ ndii: ―Kä'a̱n ndo̱' xiin' nde̱e̱ i̱i̱n ne̱ yivi̱' xa'a̱' ña̱ ni̱ sa̱tuví Ndiosí nuu̱' ndo̱' kaa̱'. Nde̱e̱ kii̱' na̱ti̱a̱ku̱ tu̱ku̱u̱ yu'u̱, ña̱ nduu' tu̱ te̱ yivi̱', te̱ sa̱kan' vi̱' ku̱vi̱ ka'a̱n ndo̱' xa'a̱' a̱ ―ni̱ kachi̱ a̱.
40017010	Te̱ ni̱ nda̱tu'u̱n' ra̱ Jesús ndii: ―¿Ndichun na ka'án te̱ sania'á tu̱'u̱n nde̱i' Ndiosí ña̱ xi̱'na̱ ka̱ Elías ki̱xi̱n, te̱ sa̱kan' vi̱' ki̱xi̱n ña̱ sa̱kakú ne̱ yivi̱'? ―ni̱ kachi̱ ra̱ xiin' a̱.
40017011	Te̱ ni̱ ka'a̱n a̱ xiin' ra̱ ndii: ―Ña̱ ndi̱xa̱ nduu' a̱ ndii, xi̱'na̱ ka̱ Elías ki̱xi̱n te̱ sa̱koo' tu̱'va̱ ra̱ sa̱kuu' ña̱ yoo.
40017012	Ndisu̱ ka'án yu'u̱ xiin' ndo̱' ña̱ xa̱ ni̱ ki̱xi̱n Elías ja̱a̱n', te̱ nï̱ na̱ku̱ni̱ ña̱'a' ni̱a̱, te̱ ni̱ xa̱a̱ ni̱a̱ sa̱a̱ ka̱ ni̱ kuni̱ ni̱a̱ xiin' ra̱. Te̱ nii' sa̱kan' sa̱ndo'o' tu̱ ni̱a̱ yu'u̱, ña̱ nduu' tu̱ te̱ yivi̱' ―ni̱ kachi̱ a̱ xiin' ra̱.
40017013	I̱kan' te̱ ni̱ ku̱nda̱ni̱ te̱ nda̱'a' xa'a̱' a̱ ja̱a̱n' ña̱ xa'a̱' Juan, te̱ ni̱ sa̱kuchi' ne̱ yivi̱' kuenta Ndiosí, ka'án a̱.
40017014	Te̱ kii̱' ni̱ xaa̱ Jesús xiin' te̱ ja̱a̱n' mii' ndiee' ne̱ yivi̱' kua'a̱' ya'a̱ ndii, ni̱ ku̱ya̱ti̱n i̱i̱n te̱ yivi̱', te̱ ni̱ xi̱kuii̱n xiti' ra̱ nuu̱' a̱ ka'án ra̱ ndii:
40017015	―Tákui'e, sa̱a̱ u̱n' ña̱ va̱'a̱ te̱ ku̱vi̱ta i̱ni̱ u̱n' xa'a̱' tiaa̱ si'e̱ i̱, sa̱kan' ña̱ ña̱ ndi̱va̱'a̱ naá nimá ra̱, te̱ xa'ni̱' i'i' ña̱'a' a̱, te̱ sando'o' xa̱va̱'a̱ ña̱'a' a̱. Te̱ ki'in' i̱chi' nduva ra̱ nuu̱' ñu'u̱, te̱ ki'in' tu̱ i̱chi' nama' ra̱ nuu̱' ti̱kui.
40017016	Te̱ xa̱ ni̱ ki̱xi̱n ndi̱a̱ka̱ ña̱'a' i̱ nuu̱' te̱ nda̱'a' xa'a̱' u̱n', ndisu̱ nï̱ ku̱vi̱ sa̱nda'a ña̱'a' ra̱ ―ni̱ kachi̱ ra̱.
40017017	Sa̱kan' te̱ ni̱ ka'a̱n a̱ xiin' ne̱ yivi̱' ja̱a̱n' ndii: ―¡Ne̱ ï̱ni̱ xini Ndiosí nduu' ndo'ó, ne̱ ndiee' i̱i̱n yivi̱' vi̱ti̱n, te̱ ne̱ ni̱a̱'a nduu' tu̱ ndo̱'! ¿Sa̱a̱ ka̱ vi̱' ta'an ka̱ kivi̱' ko̱o̱ i̱ xiin' ndo̱'? Te̱, ¿sa̱a̱ ka̱ vi̱' ta'an ka̱ kivi̱' ku̱ndi̱e̱ni i̱ ña̱ xaa' ndo̱'? Ni̱a̱'a̱ ndo̱' yo'o' xiin' te̱ sa̱va̱ ñaa̱' ―ni̱ kachi̱ a̱.
40017018	I̱kan' te̱ ni̱ ka'a̱n ndi̱e̱e' Jesús xiin' ña̱ ndi̱va̱'a̱ ja̱a̱n' te̱ ni̱ ke̱ta̱ a̱ nimá te̱ sa̱va̱ ja̱a̱n'. Te̱ nde̱e̱ kii̱' sa̱kan' ndii, ni̱ nda̱'a̱ xa̱chi' ra̱.
40017019	Te̱ ni̱ ku̱ya̱ti̱n siin' te̱ nda̱'a' xa'a̱' a̱ nuu̱' a̱, te̱ ni̱ nda̱tu'u̱n' ña̱'a' ra̱ ndii: ―¿Ndichun na nï̱ ku̱vi̱ xta̱'ni' ndu̱ ña̱ ndi̱va̱'a̱ ja̱a̱n'? ―ni̱ kachi̱ ra̱.
40017020	Te̱ ni̱ ka'a̱n Jesús xiin' ra̱ ndii: ―Xa'a̱' ka̱ sie va̱ i̱ni̱ ndo̱' xini ndo̱' Ndiosí. Sa̱kan' na ña̱ nda̱ku ka'án i̱ xiin' ndo̱' ña̱ naa' sa̱kan' te̱ i̱ni̱ ndo̱' xini ndo̱' Ndiosí tee̱' lulu ma'á kui̱ti̱', nde̱e̱ naa lulu i̱i̱n ndi̱kin' mostaza ndii, ku̱vi̱ ka'a̱n ndo̱' xiin' i̱ku' kaa̱' ndii: “Kuan ke̱ta̱ mii' iin' u̱n' ñaa̱', te̱ ku'u̱n u̱n' kui̱i̱n u̱n' kaa̱'”, te̱ na̱ma̱ a̱ mii' iin' a̱. Te̱ kö̱o̱' nde̱e̱ i̱i̱n ña̱ kü̱vi̱ sa̱a̱ ndo̱'.
40017021	Ndisu̱ ña̱ ndi̱va̱'a̱ naa ña̱ kaa̱' ndii, kuní a̱ ña̱ ka'a̱n va̱ e̱' xiin' Ndiosí, te̱ kuní tu̱ a̱ ña̱ ko̱o̱ ndi̱ti̱a̱ e̱', te̱ ku̱vi̱ xta̱'ni' e̱' ña̱ kaa̱' ―ni̱ kachi̱ a̱.
40017022	Te̱ kii̱' xika' Jesús xiin' te̱ nda̱'a' xa'a̱' a̱ nuu̱' ñu̱'u' Galilea ndii, ni̱ ka'a̱n a̱ xiin' ra̱ ndii: ―Yu'u̱, ña̱ nduu' tu̱ te̱ yivi̱' ndii, sa̱na̱kua'a ne̱ yivi̱' yu'u̱ nda̱'a' te̱ yivi̱',
40017023	te̱ ka̱'ni̱' ra̱ yu'u̱. Ndisu̱ kivi̱' ña̱ uni̱ te̱ na̱ti̱a̱ku̱ i̱ ―ni̱ kachi̱ a̱. Te̱ ni̱ ku̱suchi' xa̱va̱'a̱ i̱ni̱ sa̱kuu' te̱ ja̱a̱n'.
40017024	Te̱ kii̱' ni̱ xa̱a̱ Jesús xiin' te̱ nda̱'a' xa'a̱' a̱ ñu̱u̱ Capernaum ndii, ni̱ ku̱ya̱ti̱n te̱ kendiaa̱' ya'vi' xu̱'un' xani' xa'a̱' yu̱kun' ka'nu' nuu̱' Pedro, te̱ ni̱ nda̱tu'u̱n' ña̱'a' ra̱ ndii: ―¿Ñáá cha'vi̱ te̱ sania'á ndo'ó xu̱'un' xani' xa'a̱' yu̱kun'? ―ni̱ kachi̱ ra̱.
40017025	Te̱ ni̱ na̱kui̱i̱n Pedro ndii: ―Uun, cha'vi̱ ra̱ ―ni̱ kachi̱ ra̱. Te̱ kii̱' ni̱ nda̱'ni̱ Pedro vi̱'e̱ ndii, xi̱'na̱ ka̱ Jesús ni̱ nda̱tu'u̱n' ña̱'a' ka'án a̱ ndii: ―¿Sa̱a̱ tuu yo'ó, Simón? Sa̱kuu' rey i̱i̱n yivi̱' ndii, ¿yo̱o̱ nduu' ne̱ cha'vi̱ ña̱'a' xu̱'un' xani'? ¿Ñáá ne̱ ñu̱u̱ ra̱, uun ne̱ tuku', ne̱ ndiee' ñu̱u̱ ra̱? ―ni̱ kachi̱ a̱.
40017026	Te̱ ni̱ na̱kui̱i̱n Pedro ndii: ―Ne̱ tuku', ne̱ ndiee' ñu̱u̱ ra̱ ―ni̱ kachi̱ ra̱. Te̱ ni̱ ka'a̱n ka̱ Jesús xiin' ra̱ ndii: ―Sa̱kan' na kuii' ne̱ ñu̱u̱ ra̱ ja̱a̱n' ndii, nde̱e̱ sie chä'vi̱ ña̱'a' ni̱a̱.
40017027	Ndisu̱ xa'a̱' ña̱ küní sa̱na̱saá' e̱' te̱ kendiaa̱' ya'vi' ja̱a̱n' ndii, kua'an mi̱ni̱, te̱ sko̱'ni' u̱n' tiku u̱n', te̱ ti̱a̱ka' nu̱u' ti' xta̱'ni' u̱n' ndii, ku̱ni̱ u̱n' naá i̱i̱n xu̱'un' yu̱'u' ri' kii̱' nu̱nia' u̱n' u̱n. Na̱'i̱n u̱n', te̱ cha̱'vi̱ u̱n' te̱ kendiaa̱' ya'vi' xu̱'un' xani' xa'a̱' yu̱kun' ja̱a̱n' xa'a̱' yo'ó xiin' xa'a̱' yu'u̱ ―ni̱ kachi̱ a̱ xiin' ra̱.
40018001	Kii̱' sa̱kan' ndii, ni̱ nde̱kui̱e̱ te̱ nda̱'a' xa'a̱' Jesús nuu̱' a̱, te̱ ni̱ nda̱tu'u̱n' ña̱'a' ra̱ ka'án ra̱ ndii: ―¿Yo̱o̱ nduu' te̱ ka'nu' ka̱ nuu̱' ne̱ xa̱ xa'ndia chuun' Ndiosí nimá? ―ni̱ kachi̱ ra̱ xiin' a̱.
40018002	Sa̱kan' te̱ ni̱ ka̱na̱ a̱ i̱i̱n te̱ lulu, te̱ ni̱ xa̱ni̱ ña̱'a' a̱ ma̱'in' ra̱.
40018003	Te̱ ni̱ ka'a̱n a̱ xiin' te̱ nda̱'a' xa'a̱' a̱ ja̱a̱n' ndii: ―Ña̱ nda̱ku ka'án i̱ xiin' ndo̱' ndii, naa' nä̱ma̱ ndo̱' nimá ndo̱' te̱ ku̱ndu̱u̱ ndo̱' nde̱e̱ naa ne̱ kuali' ndii, kü̱vi̱ ku̱ndu̱u̱ ndo̱' kuenta ne̱ xa̱ xa'ndia chuun' Ndiosí nimá.
40018004	Sa̱kan' ña̱ ne̱ maso nimá nde̱e̱ naa te̱ lulu yo'o' nduu' ne̱ ka'nu' ka̱ te̱i̱n ne̱ xa̱ xa'ndia chuun' Ndiosí nimá.
40018005	Te̱ yo̱o̱ ka̱ natiin' i̱i̱n te̱ lulu nde̱e̱ naa te̱ yo'o' xa'a̱' a̱ ña̱ nduu' ni̱a̱ kuenta i̱ ndii, yu'u̱ natiin' ni̱a̱.
40018006	’Te̱ ne̱ yivi̱', ne̱ kaviko' i̱i̱n ne̱ lulu, ne̱ i̱ni̱ xini yu'u̱ nde̱e̱ naa te̱ yo̱'o̱', te̱ sa̱a̱ ni̱a̱ kua̱chi̱ ndii, nde̱e̱ chaa' ka̱ na ko̱tii̱n i̱i̱n yuu̱' molino suku̱n' ne̱ kaviko' ña̱'a' ja̱a̱n', te̱ sko'ni̱' ni̱a̱ nde̱e̱ ma̱a' ti̱xi̱n mi̱ni̱.
40018007	I̱yo̱ va̱ ndo'o' ne̱ yivi̱' i̱i̱n yivi̱', sa̱kan' ña̱ yoo va̱ ña̱ kaviko' ña̱'a' te̱ sa̱a̱ ni̱a̱ kua̱chi̱, te̱ kuní a̱ ña̱ xka'ndi̱a̱ ña̱ ja̱a̱n' nuu̱' kivi̱' ñu̱u̱ ni̱a̱. Ndisu̱ i̱yo̱ ka̱ ku̱ndo̱'o̱ ne̱ kaviko' ne̱ yivi̱' ja̱a̱n' te̱ sa̱a̱ ni̱a̱ kua̱chi̱ ja̱a̱n'.
40018008	’Sa̱kan' na kuii', naa' nda̱'a' u̱n' uun xa'a̱' u̱n' xaa' sa̱kan' te̱ xaa' u̱n' kua̱chi̱ ndii, va̱'a̱ ka̱ ke̱ndoso̱' u̱n' u̱n te̱ ska̱na' u̱n' u̱n. Kua̱chi̱ ndii nde̱e̱ chaa' ka̱ ku̱ndu̱u̱ u̱n' te̱ tikundu' i̱i̱n nda̱a̱' nda̱'a' uun i̱i̱n xa'a̱', te̱ na̱ti̱i̱n u̱n' kivi̱' ñu̱u̱ ña̱ kö̱o̱' kivi̱' ndi'i', te̱ sa̱kan' ña̱ ku'u̱n u̱n' xiin' uvi̱ sa̱a' nda̱'a' u̱n' uun xiin' uvi̱ sa̱a' xa'a̱' u̱n' vi̱'e̱ ndi̱a̱ya' mii' kö̱o̱' kivi̱' nda'va̱ ñu'u̱.
40018009	Te̱ naa' ndu̱chi' nuu̱' u̱n' xaa' sa̱kan' te̱ xaa' u̱n' kua̱chi̱ ndii, va̱'a̱ ka̱ xta̱'ni' u̱n' u̱n te̱ ska̱na' u̱n' u̱n. Kua̱chi̱ ndii nde̱e̱ chaa' ka̱ ku̱ndu̱u̱ u̱n' te̱ kui'e i̱i̱n nda̱a̱' ndu̱chi' nuu̱', te̱ na̱ti̱i̱n u̱n' kivi̱' ñu̱u̱ ña̱ kö̱o̱' kivi̱' ndi'i', te̱ sa̱kan' ña̱ ku'u̱n u̱n' xiin' uvi̱ sa̱a' ndu̱chi' nuu̱' u̱n' vi̱'e̱ ndi̱a̱ya' mii' xixí ñu'u̱.
40018010	’Ko̱to̱ va̱ ndo̱' te̱ mï̱i' ku̱u̱ ndo̱' xiin' nde̱e̱ i̱i̱n ne̱ kuali' naa te̱ yo̱'o̱. Sa̱kan' ña̱ ka'án i̱ xiin' ndo̱' ndii, yoo ángele ña̱ xito' ña̱'a' nuu̱' Ndiosí, yu̱va' e̱', ña̱ ndu'u̱' ndi̱vi'.
40018011	Kua̱chi̱ ndii yu'u̱, ña̱ nduu' tu̱ te̱ yivi̱' ndii, ni̱ xa̱a̱ i̱ i̱i̱n yivi̱' te̱ sa̱kakú i̱ ne̱ ni̱ ku̱xi̱o̱o̱ nuu̱' Ndiosí.
40018012	¿Sa̱a̱ tuu ndo'ó? Naa' sa̱kan' te̱ kumi' i̱i̱n te̱ yivi̱' ciento mbe̱e̱, te̱ ni̱ xita̱ i̱i̱n ri' ndii, ¿ñáá nä̱ko̱o̱ ra̱ ti' ku̱mi' xi̱ko̱ xa'u̱n ku̱mi' ja̱a̱n' xíni' i̱i̱n i̱ku', te̱ ku'u̱n na̱ndu̱ku' ra̱ ti' ni̱ xita̱ ja̱a̱n' nde̱e̱ na̱'i̱n ra̱ ri'?
40018013	Ña̱ nda̱ku ka'án i̱ xiin' ndo̱' ndii, naa' na̱'i̱n ra̱ ri' ndii, na̱kua̱tia' ka̱ nimá ra̱ xa'a̱' ti' ja̱a̱n' te̱ sa̱kan' xa'a̱' ti' ku̱mi' xi̱ko̱ xa'u̱n ku̱mi' ti' nï̱ xiti̱a̱ ja̱a̱n'.
40018014	Te̱ i̱i̱n kachi tu̱ nduu' a̱ xiin' yu̱va' e̱' Ndiosí, ña̱ ndu'u̱' ndi̱vi' ndii, küní a̱ ña̱ ndo̱ñu'u' nde̱e̱ i̱i̱n ne̱ kuali' nde̱e̱ naa te̱ yo̱'o̱' nuu̱' a̱.
40018015	’Te̱ naa' ni̱ xa̱a̱ i̱i̱n ña̱ni̱ ta'an' ndo̱' i̱i̱n kua̱chi̱ xiin' ndo̱' ndii, ku'u̱n ndo̱' te̱ sa̱ki'in' ña̱'a' ndo̱' kuento ku̱ndi̱e̱e̱ uvi̱ sa̱a' mi̱i' ndo̱'. Naa' ta̱xi̱ so̱'o̱ ra̱ ña̱ ka'a̱n ndo̱' ndii, xa̱ ni̱ ndu̱i̱i̱n tu̱ku̱u̱ ndo̱' xiin' te̱ ja̱a̱n'.
40018016	Te̱ naa' täxi' so̱'o̱ ra̱ ña̱ ni̱ ka'a̱n ndo̱' ndii, ku'u̱n na̱ka̱ ndo̱' i̱i̱n nda̱a̱' uun uvi̱ ta'an te̱ ndi̱e̱e̱ yu̱'u' xa'a̱' tu̱'u̱n kui'e̱ ja̱a̱n', te̱ sa̱kan' ku̱ni̱a̱ni̱ sa̱kuu' tu̱'u̱n kui'e̱ nuu̱' uvi̱ ta'an uun uni̱ ta'an te̱ ndiee' yu̱'u'.
40018017	Te̱ naa' täxi' so̱'o̱ tu̱ ra̱ ña̱ ka'a̱n te̱ uvi̱ ta'an ja̱a̱n' ndii, ka'a̱n ndo̱' xiin' ne̱ nduu' kuenta i̱ xiin' ndo̱'. Te̱ naa' ni̱ nde̱e̱ tä̱xi̱ so̱'o̱ tu̱ ra̱ ña̱ ka'a̱n ne̱ ja̱a̱n' ndii, na ku̱ndu̱u̱ ra̱ nde̱e̱ naa i̱i̱n te̱ xïní yoo Ndiosí nuu̱' ndo̱' uun nde̱e̱ naa i̱i̱n te̱ kendiaa̱' ya'vi' xa'a̱' ñu̱u̱ Roma.
40018018	Ña̱ nda̱ku ka'a̱n i̱ xiin' ndo̱' ndii, ndee ka̱ ña̱ ka̱tun' ndo̱' i̱i̱n yivi̱' yo'o' ndii, xa̱ ni̱ ka̱tun' tu̱ ña̱'a' Ndiosí nde̱e̱ ndi̱vi'. Te̱ ndee ka̱ ña̱ nda̱xin' ndo̱' i̱i̱n yivi̱' yo'o' ndii, xa̱ ni̱ nda̱xin' tu̱ ña̱'a' Ndiosí nde̱e̱ ndi̱vi'.
40018019	’Te̱ ka'án tu̱ i̱ xiin' ndo̱' ña̱ naa' na̱ka̱ta̱ uvi̱ ta'an ndo'ó kuento ndo̱' i̱i̱n yivi̱' yo'o' xa'a̱' ndee ka̱ ña̱'a̱, te̱ kaka̱n ndo̱' a̱ nuu̱' yu̱va' e̱' Ndiosí, ña̱ ndu'u̱' ndi̱vi' ndii, ta̱xi̱ ña̱'a' a̱ nda̱'a' ndo̱'.
40018020	Kua̱chi̱ ndii, mii' ka̱ nakayá uvi̱ ta'an uun uni̱ ta'an ne̱ yivi̱' kuenta yu'u̱ ndii, i̱kan' yoo i̱ xiin' ni̱a̱ ―ni̱ kachi̱ Jesús.
40018021	Sa̱kan' te̱ ni̱ ku̱ya̱ti̱n Pedro nuu̱' Jesús, te̱ ni̱ nda̱tu'u̱n' ña̱'a' ra̱ ndii: ―Tákui'e, ¿sa̱a̱ vi̱' ta'an i̱chi' kuní a̱ ko̱o̱ ka'nu' i̱ni̱ i̱ xa'a̱' ña̱ni̱ ta'an' i̱, ne̱ xaa' kua̱chi̱ xiin' i̱? ¿Ñáá nde̱e̱ uxa̱ ta'an i̱chi' vi̱'? ―ni̱ kachi̱ ra̱.
40018022	Sa̱kan' te̱ ni̱ na̱kui̱i̱n a̱ nuu̱' ra̱ ndii: ―Süu̱' ka'án i̱ xiin' u̱n' ña̱ ko̱o̱ ka'nu' i̱ni̱ u̱n' xa'a̱' ni̱a̱ nde̱e̱ uxa̱ ta'an i̱chi' kui̱ti̱', süu̱' ja̱a̱n' ndii ka'án i̱ ña̱ nde̱e̱ uni̱ xi̱ko̱ uxi̱ i̱chi', te̱ uxa̱ i̱chi' sa̱a̱ u̱n' sa̱kan'.
40018023	’Xa'a̱' a̱ ja̱a̱n' na ña̱ xa'ndia chuun' Ndiosí nimá ne̱ yivi̱' ndii, nduu' a̱ nde̱e̱ naa i̱i̱n rey, te̱ kuni naka̱n kuenta nuu̱' te̱ xika' nuu' nuu̱' ra̱.
40018024	Kii̱' ni̱ xa̱'a' natava̱' ra̱ kuenta ndii, ni̱ ki̱xi̱n ndi̱a̱ka̱ nda̱'a' xa'a̱' ra̱ i̱i̱n te̱ xika' nuu' nuu̱' ra̱, te̱ ndiso' i̱ka' ña̱'a' uxi̱ mií xu̱'un' yuu̱' oro nuu̱' ra̱.
40018025	Te̱ xa'a̱' a̱ ña̱ nï̱ ku̱vi̱ cha̱'vi̱ ra̱ ndii, ni̱ ka'a̱n chuun' xto̱'o̱ ra̱ ja̱a̱n' ña̱ ke'vi̱ ra̱ xiin' ña' si'i ra̱, xiin' sa̱kuu' si'e̱ ra̱, xiin' sa̱kuu' ña̱ kumi' ra̱, te̱ na̱cha'vi̱ ra̱ ña̱ ndiso' i̱ka' ra̱ ja̱a̱n'.
40018026	Sa̱kan' na kuii' ni̱ xi̱kuii̱n xiti' te̱ xika' nuu' nuu̱' ra̱ ja̱a̱n', te̱ ni̱ ka'a̱n nda'vi ra̱ xiin' xto̱'o̱ ra̱ ndii: “Tákui'e, sa̱a̱ va̱ u̱n' ña̱ va̱'a̱ te̱ ndiatu' ka̱ u̱n' sie te̱ na̱cha'vi̱ yo'ó sa̱kuu' a̱”, ni̱ kachi̱ ra̱.
40018027	Te̱ xa'a̱' a̱ ña̱ ni̱ ku̱vi̱ta i̱ni̱ xto̱'o̱ ra̱ ja̱a̱n' xa'a̱' ra̱ ndii, ni̱ sa̱ndoyo' ra̱ ña̱ ndiso' i̱ka' te̱ ja̱a̱n', te̱ ni̱ sa̱ña' ra̱ te̱ ja̱a̱n'.
40018028	’Ndisu̱ kii̱' ni̱ ke̱ta̱ te̱ ja̱a̱n' kua'a̱n ra̱ ndii, ni̱ na̱ta'an' ra̱ xiin' i̱i̱n te̱ xika' nuu' inga' xiin' ra̱ nuu̱' xto̱'o̱ ra̱ ja̱a̱n'. Te̱ ndiso' i̱ka' ña̱'a' te̱ ja̱a̱n' ciento xu̱'un' yuu̱' plata. Te̱ ni̱ na̱ti̱i̱n ña̱'a' ra̱, te̱ ni̱ xa̱'a' ku'ni' ra̱ suku̱n' te̱ ja̱a̱n' ka'án ra̱ xiin' ra̱ ndii: “Na̱cha'vi̱ ki'i̱' u̱n' ña̱ ndiso' i̱ka' u̱n' yu'u̱”, ni̱ kachi̱ ra̱.
40018029	Sa̱kan' te̱ ni̱ xi̱kuii̱n xiti' te̱ xika' nuu' inga' xiin' ra̱ ja̱a̱n' nuu̱' ra̱ ka'án nda'vi ra̱ ndii: “Tákui'e, sa̱a̱ va̱ u̱n' ña̱ va̱'a̱ te̱ ndiatu' ka̱ u̱n' sie te̱ na̱cha'vi̱ yo'ó sa̱kuu' a̱”, ni̱ kachi̱ ra̱.
40018030	Ndisu̱ nï̱ xi̱i̱n te̱ ja̱a̱n' ku̱ndi̱a̱tu̱ ra̱, süu̱' ja̱a̱n' ndii ni̱ xa'a̱n chi̱naá ña̱'a' ra̱ vi̱'e̱ ka̱a̱ nde̱e̱ na̱cha'vi̱ ña̱'a' te̱ ja̱a̱n' ña̱ ndiso' i̱ka' ña̱'a' ra̱.
40018031	Te̱ kii̱' ni̱ xi̱ni̱ i̱nga̱ ka̱ te̱ xika' nuu' inga' xiin' ra̱ ja̱a̱n' ña̱ ni̱ yoo̱ i̱kan' ndii, ni̱ ku̱suchi' va̱ i̱ni̱ ra̱, te̱ ni̱ xan ka'a̱n ra̱ xiin' xto̱'o̱ ra̱ sa̱kuu' ña̱ ni̱ yoo̱ i̱kan'.
40018032	Sa̱kan' te̱ ni̱ ka̱na̱ ña̱'a' xto̱'o̱ ra̱ ja̱a̱n', te̱ ni̱ ka'a̱n ra̱ xiin' ra̱ ndii: “Te̱ xika' nuu' ni̱a̱'a va̱ nduu' yo'ó, sa̱kuu' ña̱ ni̱ ndiso̱ i̱ka' u̱n' yu'u̱ ja̱a̱n' ni̱ yoo̱ ka'nu' i̱ni̱ i̱ xa'a̱' u̱n' xa'a̱' a̱ ña̱ ni̱ ka'a̱n nda'vi u̱n' xiin' i̱.
40018033	Sa̱kan' tu̱ ni̱ kuni̱ a̱ ku̱vi̱ta i̱ni̱ yo'ó xa'a̱' te̱ xika' nuu' inga' xiin' u̱n' ja̱a̱n' naa ni̱ ku̱vi̱ta i̱ni̱ yu'u̱ xa'a̱' u̱n'”, ni̱ kachi̱ xto̱'o̱ ja̱a̱n'.
40018034	Te̱ xa'a̱' a̱ ña̱ ni̱ xi'e̱ va̱ xto̱'o̱ ra̱ ja̱a̱n' ndii, ni̱ sa̱na̱kua'a ña̱'a' ra̱ nda̱'a' te̱ xíin' te̱ sa̱ndo'o' ña̱'a' ra̱ nde̱e̱ ska̱chi' ndi̱'i̱ cha̱'vi̱ ra̱ sa̱kuu' ña̱ ndiso' i̱ka' ra̱ xto̱'o̱ ra̱ ja̱a̱n' ―ni̱ kachi̱ a̱.
40018035	Te̱ ni̱ ka'a̱n ka̱ a̱ ndii: ―I̱i̱n kachi sa̱a̱ tu̱ yu̱va' e̱' Ndiosí, ña̱ ndu'u̱' ndi̱vi', xiin' i̱'i̱n ndo'ó naa' kö̱o̱' ka'nu' i̱ni̱ ndo̱' xiin' i̱i̱n ka̱nii' nimá ndo̱' xa'a̱' ña̱ni̱ ta'an' ndo̱' ―ni̱ kachi̱ Jesús.
40019001	Te̱ kii̱' ndi̱'i̱ ni̱ ka'a̱n Jesús ña̱ ja̱a̱n' ndii, ni̱ ke̱ta̱ a̱ xiin' te̱ nda̱'a' xa'a̱' a̱ nuu̱' ñu̱'u' Galilea, te̱ kua'a̱n a̱ tu̱ku̱ ta'vi' i̱ti̱a̱ Jordán, te̱ ni̱ xa̱a̱ a̱ nuu̱' ñu̱'u' Judea.
40019002	Te̱ kua'a̱' koo' chukuu' ne̱ yivi̱' ndikún ña̱'a' kua'a̱n ni̱a̱, te̱ ni̱ sa̱nda'a a̱ ne̱ kuni ku̱vi̱ i̱kan'.
40019003	Sa̱kan' te̱ ni̱ ku̱ya̱ti̱n sa̱va̱ te̱ fariseo nuu̱' a̱ te̱ ko̱to̱ kua̱'a̱ ña̱'a' ra̱ ka'án ra̱ xiin' a̱ ndii: ―Tákui'e, ¿ñáá kande̱i' ña̱ na̱ta̱'vi' ta'an' i̱i̱n te̱ yivi̱' xiin' ña' si'i ra̱ ndee ka̱ xa'a̱'? ―ni̱ kachi ra̱.
40019004	Sa̱kan' te̱ ni̱ na̱kui̱i̱n a̱ nuu̱' ra̱ ndii: ―Xa̱ xiní ndo̱' ña̱ ka'án tu̱'u̱n Ndiosí mii' ka'án a̱ ndii, nde̱e̱ ña̱ nu̱u' kii̱' ni̱ xa̱'a̱ Ndiosí ne̱ yivi̱' ndii, i̱i̱n tiaa̱ xiin' i̱i̱n ña̱'a' ni̱ xa̱'a̱ a̱.
40019005	Te̱ ni̱ ka'a̱n a̱ ndii: “Sa̱kan' na kuii' na̱ko̱o̱ tiaa̱ yu̱va' si'i' ra̱ te̱ ndu̱i̱i̱n ra̱ xiin' ña' si'i ra̱, te̱ uvi̱ sa̱a' ni̱a̱ ndii, i̱i̱n nda̱a̱' na̱ndu̱u̱ ni̱a̱”, kachi a̱.
40019006	Xa'a̱' a̱ ja̱a̱n' na süu̱' uvi̱ ta'an ka̱ kuu' ne̱ ja̱a̱n', süu̱' ja̱a̱n' ndii i̱i̱n nda̱a̱' nduu' ni̱a̱. Sa̱kan' na kuii' ne̱ ni̱ nda̱sa̱i̱i̱n Ndiosí ndii, vä̱'a̱ na̱ta̱'vi' ña̱'a' nde̱e̱ i̱i̱n ne̱ yivi̱' ―ni̱ kachi̱ Jesús.
40019007	Sa̱kan' te̱ ni̱ nda̱tu'u̱n' ka̱ ña̱'a' ra̱ ndii: ―Naa' sa̱kan' nduu' a̱ ndii, ¿ndichun na ni̱ ta̱xi̱ Moisés ña̱ ke̱'i̱ i̱i̱n te̱ yivi̱' i̱i̱n tu̱tu̱ mii' ka'án a̱ ña̱ nakoo' ra̱ ña' si'i' ra̱, te̱ xiin' ña̱ ja̱a̱n' ku̱vi̱ na̱ta̱'vi' ta'an' ni̱a̱? ―ni̱ kachi̱ ra̱ xiin' a̱.
40019008	Sa̱kan' te̱ ni̱ na̱kui̱i̱n a̱ nuu̱' ra̱ ndii: ―Xa'a̱' ña̱ xi̱i̱ va̱ nimá ndo̱' na ni̱ ta̱xi̱ Moisés ña̱ na̱ta̱'vi' ta'an' ndo̱' xiin' ña' si'i' ndo̱', ndisu̱ ña̱ nu̱u' ndii, süu̱' sa̱kan' ni̱ yoo̱ a̱.
40019009	Te̱ yu'u̱ ka'án xiin' ndo̱' ña̱ naa' nï̱ ka̱ndu'u̱' ña' si'i' i̱i̱n te̱ yivi̱' xiin' i̱nga̱ tiaa̱, te̱ nata'vi' ta'an' ra̱ xiin' a' te̱ tu̱nda'a̱' ra̱ xiin' tu̱ku̱ ña̱'a' ndii, xaa' ra̱ kua̱chi̱ xiin' a' nuu̱' Ndiosí. Te̱ naa' tu̱nda'a̱' i̱i̱n te̱ yivi̱' xiin' ña' ni̱ na̱ko̱o̱ ra̱ ja̱a̱n' ndii, xaa' tu̱ te̱ ja̱a̱n' kua̱chi̱ xiin' ña' ja̱a̱n' nuu̱' Ndiosí ―ni̱ kachi̱ a̱.
40019010	Sa̱kan' te̱ ni̱ ka'a̱n te̱ nda̱'a' xa'a̱' a̱ xiin' a̱ ndii: ―Naa' sa̱kan' nduu' a̱ xiin' te̱ yivi̱' xiin' ña' si'i ra̱ ndii, nde̱e̱ chaa' ka̱ ka̱ka̱ i̱i̱n nda̱a̱' e̱' i̱i̱n yivi̱' ―ni̱ kachi̱ ra̱ xiin' a̱.
40019011	Sa̱kan' te̱ ni̱ ka'a̱n a̱ xiin' ra̱ ndii: ―Süu̱' sa̱kuu' ne̱ yivi̱' ku̱vi̱ na̱ti̱i̱n ña̱ kaa̱', süu̱' ja̱a̱n' ndii ne̱ ni̱ na̱ka̱xi̱n Ndiosí kui̱ti̱' ku̱vi̱ na̱ti̱i̱n a̱.
40019012	Sa̱kan' ña̱ sa̱va̱ te̱ yivi̱' ndii, tü̱nda'a̱' mi̱i' ra̱, kua̱chi̱ ndii xa̱ sa̱kan' yoo mi̱i' ra̱ nde̱e̱ ni̱ tuvi̱ ra̱, te̱ sa̱va̱ tu̱ku̱ ra̱ ndii, te̱ yivi̱' ni̱ xa̱ña'ma ña̱'a', te̱ sa̱va̱ tu̱ku̱ ra̱ ndii, xa'a̱' ña̱ kuni sa̱chuun' ra̱ xa'a̱' ña̱ ka̱'ndi̱a̱ chuun' Ndiosí nimá kua'a̱' ka̱ ne̱ yivi̱' tü̱nda'a̱' ra̱. Ne̱ ku̱vi̱ na̱ti̱i̱n ña̱ kaa̱' ndii, na na̱ti̱i̱n ni̱a̱ ―ni̱ kachi̱ a̱.
40019013	Ni̱ nde̱kui̱e̱ ne̱ yivi̱' xiin' ne̱ kuali' nuu̱' Jesús te̱ tondi̱a̱ nda̱'a' a̱ xíni' ni̱a̱, te̱ ka'a̱n tu̱ a̱ xiin' Ndiosí xa'a̱' ni̱a̱. Ndisu̱ te̱ nda̱'a' xa'a̱' a̱ ndii, ni̱ xa̱'a' xi'é ra̱ nuu̱' ne̱ kua̱xi̱ xiin' ne̱ kuali' ja̱a̱n'.
40019014	Ndisu̱ ni̱ ka'a̱n Jesús xiin' ra̱ ndii: ―Ta̱xi̱ ndo̱' na ki̱xi̱n ne̱ kuali' nuu̱' i̱ te̱ nä̱ka̱si̱ ña̱'a' ndo̱'. Kua̱chi̱ ndii xa'ndia chuun' Ndiosí nimá ne̱ i̱ni̱ xini ña̱'a' nde̱e̱ naa i̱ni̱ ne̱ kuali' kaa̱' xini ni̱a̱ yu̱va' si'i' ni̱a̱ ―ni̱ kachi̱ a̱ xiin' ra̱.
40019015	Te̱ kii̱' ndi̱'i̱ ni̱ tondi̱a̱ nda̱'a' a̱ xíni' i̱'i̱n ne̱ kuali' ja̱a̱n' ndii, ni̱ ke̱ta̱ a̱ i̱kan' te̱ kua'a̱n a̱.
40019016	Te̱ kii̱' kua'a̱n a̱ ndii, ni̱ ku̱ya̱ti̱n i̱i̱n te̱ sa̱va̱ nuu̱' a̱, te̱ ni̱ nda̱tu'u̱n' ña̱'a' ra̱ ndii: ―Tákui'e, ña̱ va̱'a̱ nimá, ¿ndee ña̱ va̱'a̱ kuní a̱ sa̱a̱ i̱ te̱ na̱ti̱i̱n i̱ kivi̱' ñu̱u̱ ña̱ kö̱o̱' kivi̱' ndi'i'? ―ni̱ kachi̱ ra̱ xiin' a̱.
40019017	Sa̱kan' te̱ ni̱ nda̱tu'u̱n' ña̱'a' Jesús ndii: ―Kii̱' ka'án u̱n' ña̱ ña̱ va̱'a̱ nimá nduu' yu'u̱ ndii, ¿ndichun ka'án u̱n' ña̱ ja̱a̱n'? Kua̱chi̱ ndii i̱i̱n nda̱a̱' Ndiosí kui̱ti̱' nduu' ña̱ va̱'a̱ nimá. Ndisu̱ naa' kuni na̱ti̱i̱n u̱n' kivi̱' ñu̱u̱ ña̱ kö̱o̱' kivi̱' ndi'i' ndii, sa̱xinu̱ u̱n' ña̱ ka'án chuun' Ndiosí ―ni̱ kachi̱ a̱.
40019018	Te̱ ni̱ nda̱tu'u̱n' ña̱'a' ra̱ ndii: ―¿Ndee ña̱ kuní a̱ sa̱xinú i̱? ―ni̱ kachi̱ ra̱. Te̱ ni̱ ka'a̱n a̱ xiin' ra̱ ndii: ―Kä̱'ni̱' u̱n' ne̱ yivi̱'. Kümi' u̱n' musa u̱n'. Sä̱kui'na' u̱n'. Kä'a̱n u̱n' tu̱n vixi̱.
40019019	Ko̱to̱ ka'nu' u̱n' yu̱va' si'i' u̱n'. Te̱ ku̱ndani̱ u̱n' sa̱kuu' ne̱ yivi̱' xiin' u̱n' nde̱e̱ naa kundani̱ xiin' mii' mi̱i' u̱n' ―ni̱ kachi̱ a̱.
40019020	Sa̱kan' te̱ ni̱ ka'a̱n te̱ sa̱va̱ ja̱a̱n' ndii: ―Sa̱kuu' ña̱ ka'án tu̱'u̱n nde̱i' ja̱a̱n' xa̱ saxinú i̱ nde̱e̱ kii̱' lulu vi̱' i̱. ¿Ndee ña̱ kuní ka̱ sa̱a̱ i̱? ―ni̱ kachi̱ ra̱ xiin' a̱.
40019021	Te̱ ni̱ ka'a̱n a̱ xiin' ra̱ ndii: ―Naa' kuni ku̱ndu̱u̱ u̱n' te̱ ndo̱o̱ ndi̱'i̱ nimá nuu̱' Ndiosí ndii, kua'an te̱ xi̱ko̱' u̱n' sa̱kuu' ña̱ kumi' u̱n', te̱ ta̱xi̱ u̱n' xu̱'un' a̱ nda̱'a' ne̱ nda'vi kuu'. Sa̱kan' te̱ ki̱xi̱n u̱n', te̱ ku̱ndiku̱n u̱n' yu'u̱. Sa̱kan' vi̱' te̱ ku̱mi' u̱n' ña̱ vika' ndi̱vi' ―ni̱ kachi̱ a̱ xiin' ra̱.
40019022	Te̱ kii̱' ni̱ xi̱ni̱ so̱'o̱ te̱ sa̱va̱ ja̱a̱n' ña̱ ja̱a̱n' ndii, ni̱ ku̱suchi' va̱ i̱ni̱ ra̱, te̱ ni̱ ke̱ta̱ ra̱ kua'a̱n ra̱, sa̱kan' ña̱ te̱ vika̱' xa̱va̱'a̱ nduu' ra̱.
40019023	Sa̱kan' te̱ ni̱ ka'a̱n Jesús xiin' te̱ nda̱'a' xa'a̱' a̱ ndii: ―Ña̱ nda̱ku ka'án i̱ xiin' ndo̱' ndii, vixi xa̱va̱'a̱ nuu̱' ne̱ vika̱' te̱ ta̱xi̱ ni̱a̱ ka̱'ndi̱a̱ chuun' Ndiosí nimá ni̱a̱.
40019024	Tu̱ku̱ ni̱ ka'án i̱ xiin' ndo̱' ña̱ vixi ka̱ nuu̱' ne̱ vika̱' te̱ ta̱xi̱ ni̱a̱ ka̱'ndi̱a̱ chuun' Ndiosí nimá ni̱a̱, nde̱e̱ naa ña̱ kü̱vi̱ tu̱ xka'ndi̱a̱ nde̱e̱ i̱i̱n camello yavi̱ xa'a̱' i̱i̱n tiku ―ni̱ kachi̱ a̱.
40019025	Te̱ kii̱' ni̱ xi̱ni̱ so̱'o̱ te̱ nda̱'a' xa'a̱' a̱ ña̱ ja̱a̱n' ndii, so̱'o̱ ndi̱e̱e' ka̱ ni̱ na̱nda̱ni̱ ra̱ ka'án xiin' ta'an' ra̱ ndii: ―Naa' sa̱kan' ndii, ¿yo̱o̱ tu̱ ku̱vi̱ kaku̱ nuu̱' kua̱chi̱ ni̱a̱? ―kachi ra̱.
40019026	Sa̱kan' te̱ ni̱ na̱ko̱to̱ ndi̱a̱a̱ ña̱'a' Jesús, te̱ ni̱ ka'a̱n a̱ xiin' ra̱ ndii: ―Ne̱ yivi̱' ndii, kü̱vi̱ sa̱a̱ ni̱a̱ ña̱ ja̱a̱n', ndisu̱ Ndiosí ndii, ku̱vi̱ sa̱a̱ ña̱'a' a̱, sa̱kan' ña̱ ña̱ ja̱a̱n' ndii, sa̱kuu' ña̱'a̱ ku̱vi̱ xaa' a̱ ―ni̱ kachi̱ a̱ xiin' ra̱.
40019027	Sa̱kan' te̱ ni̱ ka'a̱n Pedro xiin' a̱ ndii: ―Tákui'e, ko̱to̱ u̱n', ndu'u̱ ndii, ni̱ na̱ko̱o̱ ndu̱ sa̱kuu' ña̱ kumi' ndu̱, te̱ ndikún ndu̱ yo'ó. ¿Yo̱o̱ nduu' a̱ ka̱nando ndu̱ xa'a̱' ña̱ ja̱a̱n'? ―ni̱ kachi̱ ra̱.
40019028	Te̱ ni̱ ka'a̱n Jesús xiin' te̱ nda̱'a' xa'a̱' a̱ ja̱a̱n' ndii: ―Ña̱ nda̱ku ka'án i̱ xiin' ndo̱' ña̱ kii̱' ndu̱xa̱a' i̱i̱n yivi̱' kii̱' ku̱ndu'u̱' yu'u̱, ña̱ nduu' tu̱ te̱ yivi̱', tei̱ ka'nu' nda̱tu̱n' koo' chukuu' mii' ka̱'ndi̱a̱ chuun' i̱ ndii, ku̱ndi̱e̱e̱ tu̱ ndo'ó, ne̱ ndikún yu'u̱, nuu̱' uxi̱ uvi̱ tei̱ ka'nu' i̱kan', te̱ ka̱'ndi̱a̱ chuun' ndo̱' nuu̱' i̱'i̱n ti̱'vi̱ ne̱ ta'an' e̱', ne̱ Israel, ne̱ nduu' ne̱ uxi̱ uvi̱ ti̱'vi̱.
40019029	Te̱ yo̱o̱ ka̱ nduu' ne̱ ni̱ na̱ko̱o̱ vi̱'e̱ ni̱a̱, uun tiaa̱ ta'an' ni̱a̱, uun ña̱'a' ta'an' ni̱a̱, uun yu̱va' si'i' ni̱a̱, uun si'e̱ ni̱a̱, uun ñu̱'u' ni̱a̱ xa'a̱' ña̱ ndikún ni̱a̱ yu'u̱ ndii, sa̱ñu'u' kua'a̱' va̱ ña̱'a' Ndiosí vi̱ti̱n i̱i̱n yivi̱' yo'o', te̱ ta̱xi̱ tu̱ a̱ kivi̱' ñu̱u̱ ni̱a̱ ña̱ kö̱o̱' kivi̱' ndi'i'.
40019030	Ndisu̱ kua'a̱' va̱ ne̱ nduu' ne̱ nu̱u' vi̱ti̱n ndii, ne̱ so'o̱' ndi'i' na̱ndu̱u̱ ni̱a̱ nuu̱' ku'u̱n e̱'. Te̱ kua'a̱' tu̱ ne̱ nduu' ne̱ so'o̱' ndi'i' vi̱ti̱n ndii, ne̱ nu̱u' na̱ndu̱u̱ ni̱a̱ nu̱u' ku'u̱n e̱' ―ni̱ kachi̱ a̱ xiin' ra̱.
40020001	Te̱ ni̱ ka'a̱n ka̱ Jesús xiin' ra̱ ndii: ―Sa̱kan' tu̱ ña̱ xa'ndia chuun' Ndiosí nimá ne̱ yivi̱' ndii, nduu' a̱ nde̱e̱ naa i̱i̱n te̱ chi'i' yo̱'o' uva, te̱ ni̱ ke̱ta̱ ni̱a̱'a̱ nduku' ra̱ te̱ tatú, te̱ sa̱chuun' xa'a̱' yo̱'o' uva ja̱a̱n'.
40020002	Te̱ kii̱' ni̱ xi̱ni̱ ta'an' ra̱ xiin' te̱ tatú ndii, ni̱ ndoo̱ ra̱ kuento xiin' te̱ ja̱a̱n' ña̱ cha̱'vi̱ ña̱'a' ra̱ sa̱a̱ xiku'ún ya'vi' te̱ yivi̱' xa'a̱' i̱i̱n kivi̱', te̱ ni̱ ti̱'vi' ña̱'a' ra̱ xa'a̱' uva ra̱.
40020003	Te̱ kuyatin' ka̱ íin ni̱a̱'a̱ ni̱ ke̱ta̱ ra̱ kua'a̱n ra̱ ma̱'in' ya̱'vi̱, te̱ ni̱ xi̱ni̱ ra̱ ndiee' so̱'o̱ i̱nga̱ te̱ kuni sa̱chuun'.
40020004	Te̱ ni̱ ka'a̱n ra̱ xiin' te̱ ja̱a̱n' ndii: “Kua'an tu̱ ndo'ó, te̱ sa̱chuun' ndo̱' xa'a̱' yo̱'o' uva i̱. Te̱ cha̱'vi̱ i̱ ndo'ó ña̱ xata'a̱n ki̱'i̱n ndo̱'”, ni̱ kachi̱ ra̱. Sa̱kan' te̱ ni̱ ki̱e̱e̱ te̱ ja̱a̱n' kua'a̱n ra̱.
40020005	Te̱ i̱i̱n ke'in' xiin' ka̱ uni̱ ndii, ni̱ xa'a̱n ni̱ tu̱ku̱u̱ ra̱, te̱ i̱i̱n kachi ni̱ xa̱a̱ ra̱.
40020006	Te̱ kii̱' xa̱ kuyatin' ka̱ u'u̱n, te̱ ni̱ ke̱ta̱ ni̱ tu̱ku̱u̱ ra̱, te̱ ni̱ xi̱ni̱ ni̱ tu̱ku̱u̱ ra̱ ndiee' so̱'o̱ i̱nga̱ ka̱ te̱ kuni sa̱chuun', te̱ ni̱ nda̱tu'u̱n' ña̱'a' ra̱ ndii: “¿Ndichun na ndiee' so̱'o̱ ndo̱' yo'o' ndu̱vi' te̱ kö̱o̱' a̱ xaa' ndo̱'?” ni̱ kachi̱ ra̱.
40020007	Te̱ ni̱ na̱kui̱i̱n te̱ ja̱a̱n' ndii: “Sa̱kan' ña̱ kö̱o̱' nde̱e̱ i̱i̱n te̱ yivi̱' ni̱ ka'a̱n xiin' ndu̱ te̱ sa̱chuun' ndu̱ xiin' ra̱”, ni̱ kachi̱ ra̱. Sa̱kan' te̱ ni̱ ka'a̱n te̱ xiin' ña̱'a̱ uva ja̱a̱n' xiin' ra̱ ndii: “Kua'an tu̱ ndo'ó, te̱ sa̱chuun' ndo̱' xa'a̱' uva i̱”, ni̱ kachi̱ ra̱.
40020008	Te̱ kii̱' xa̱ kuu' ñu̱u kua'a̱n ndii, ni̱ ka'a̱n te̱ xiin' ña̱'a̱ ja̱a̱n' xiin' te̱ xito' te̱ tatú ra̱ ja̱a̱n' ndii: “Ka̱na̱ u̱n' te̱ tatú te̱ cha̱'vi̱ u̱n' ra̱. Xi̱'na̱ ka̱ te̱ ni̱ ko̱'ni̱ nde̱e̱ so'o̱' ndi'i' xa̱'a' u̱n' cha̱'vi̱ u̱n', te̱ sa̱kan' vi̱' cha̱'vi̱ u̱n' te̱ ni̱ ko̱'ni̱ nu̱u'”, ni̱ kachi̱ ra̱.
40020009	Sa̱kan' te̱ ni̱ ku̱ya̱ti̱n te̱ ni̱ ko̱'ni̱ ka̱ u'u̱n ja̱a̱n', te̱ ni̱ cha̱'vi̱ xinu̱ ña̱'a' ra̱ sa̱a̱ ki'in' te̱ yivi̱' xa'a̱' i̱i̱n kivi̱'.
40020010	Te̱ kii̱' ni̱ ku̱ya̱ti̱n te̱ ni̱ ko̱'ni̱ nu̱u' ja̱a̱n' ndii, ni̱ xa̱ni̱ni̱ ra̱ ña̱ kua'a̱' ka̱ xu̱'un' ki̱'i̱n ra̱, ndisu̱ i̱i̱n kachi ni̱ cha̱'vi̱ ña̱'a' ra̱ sa̱a̱ ki'in' te̱ yivi̱' xa'a̱' i̱i̱n kivi̱' kui̱ti̱'.
40020011	I̱kan' te̱ ni̱ ka'a̱n kui'e ra̱ xa'a̱' te̱ xiin' ña̱'a̱ uva ja̱a̱n' ndii:
40020012	“Te̱ ni̱ ko̱'ni̱ nde̱e̱ so'o̱' ndi'i' kaa̱' ndii, i̱i̱n nda̱a̱' hora so̱'o̱ ni̱ xa̱chuun' ra̱, te̱ i̱i̱n kachi ni̱ cha̱'vi̱ u̱n' ra̱ xiin' ndu'u̱, ndu'u̱ te̱ ni̱ xa̱ndi̱e̱ni xiin' mii' nuu̱' chu̱u̱n ndu̱vi' ka̱'ni' ti'e'”, ni̱ kachi̱ ra̱.
40020013	Te̱ ni̱ ka'a̱n te̱ xiin' ña̱'a̱ ja̱a̱n' xiin' i̱i̱n te̱ tatú ja̱a̱n' ndii: “Chie̱ kua'a, kö̱o̱' nde̱e̱ i̱i̱n ña̱ vä̱'a̱ ni̱ xa̱a̱ i̱ xiin' yo'ó. ¿Ñáá näka'an' u̱n' ña̱ ni̱ ndoo̱ e̱' kuento ña̱ cha̱'vi̱' i̱ yo'ó sa̱a̱ ki'in' te̱ yivi̱' xa'a̱' i̱i̱n kivi̱'?
40020014	Sa̱kan' na kuii', na̱'i̱n u̱n' xu̱'un', ña̱ ni̱ xi̱ku'u̱n ya'vi' u̱n' te̱ ku'u̱n u̱n'. Kö̱o̱' a̱ ndi'ni̱ yo'ó naa' kuní yu'u̱ cha̱'vi̱' i̱ te̱ so'o̱' ndi'i' kaa̱' nde̱e̱ naa ni̱ cha̱'vi̱' i̱ yo'ó.
40020015	¿Ñáá tuu u̱n' ña̱ kü̱vi̱ sa̱a̱ i̱ xiin' ña̱'a̱ mi̱i' i̱ ndee ka̱ ña̱ kuní i̱? Uun, ¿tee̱' te̱ nda̱si̱' nuu̱' nduu' u̱n' xa'a̱' a̱ ña̱ nduu' i̱ va̱'a̱ te̱ yivi̱' xiin' i̱nga̱ ne̱ yivi̱'?”, ni̱ kachi̱ ra̱.
40020016	Sa̱kan' na kuii' kua'a̱' va̱ ne̱ nduu' ne̱ nu̱u' vi̱ti̱n ndii, ne̱ so'o̱' ndi'i' na̱ndu̱u̱ ni̱a̱ nuu̱' ku'u̱n e̱'. Te̱ kua'a̱' tu̱ ne̱ nduu' ne̱ so'o̱' ndi'i' vi̱ti̱n ndii, ne̱ nu̱u' na̱ndu̱u̱ ni̱a̱ nu̱u' ku'u̱n e̱', sa̱kan' ña̱ kua'a̱' va̱ ne̱ yivi̱' kana' Ndiosí, ndisu̱ xa̱ku̱' kui̱ti̱' ni̱a̱ natiin' ña̱ kaku̱ ni̱a̱ sa̱a̱ a̱ ―ni̱ kachi̱ a̱.
40020017	Te̱ kii̱' kua'a̱n ka̱a̱ Jesús i̱chi' ñu̱u̱ Jerusalén ndii, ni̱ na̱ka̱ siin' a̱ te̱ uxi̱ uvi̱ ta'an te̱ nda̱'a' xa'a̱' a̱, te̱ ni̱ ka'a̱n a̱ xiin' ra̱ ndii:
40020018	―Xiní ndo̱' ña̱ i̱chi' ñu̱u̱ Jerusalén kaa' e̱' kua'a̱n e̱' vi̱ti̱n. Te̱ i̱kan' sa̱na̱kua'a te̱ yivi̱' yu'u̱, ña̱ nduu' tu̱ te̱ yivi̱', nda̱'a' ki'in' sutu̱ kuu' nu̱u' xiin' nda̱'a' te̱ sa̱nia'á tu̱'u̱n nde̱i' Ndiosí. Te̱ ka̱tun' ra̱ yu'u̱, te̱ na̱kuita̱ kuento ra̱ ña̱ kuní a̱ ku̱vi̱ i̱,
40020019	te̱ sa̱na̱kua'a ra̱ yu'u̱ nda̱'a' te̱ tuku', te̱ sa̱ndi̱e̱e̱ kui'e te̱ ja̱a̱n' yu'u̱, te̱ su̱ku̱' yo̱'o' u'vi̱ tu̱ ra̱ yu'u̱, te̱ ka̱'ni̱' ra̱ yu'u̱ nuu̱' krusín. Ndisu̱ kivi̱' ña̱ uni̱ te̱ na̱ti̱a̱ku̱ i̱ ―ni̱ kachi̱ Jesús xiin' ra̱.
40020020	Sa̱kan' te̱ ni̱ ku̱ya̱ti̱n si̱'i' Jacobo xiin' Juan nuu̱' Jesús ndiaka' a' uvi̱ sa̱a' te̱ ja̱a̱n'. Te̱ ni̱ xi̱kuii̱n xiti' a' nuu̱' a̱, te̱ ni̱ xika̱n a' i̱i̱n ña̱ va̱'a̱ nuu̱' a̱.
40020021	Te̱ ni̱ nda̱tu'u̱n' ña̱'a' Jesús ndii: ―¿Yo̱o̱ nduu' a̱ kuní u̱n'? ―ni̱ kachi̱ a̱ xiin' a'. Te̱ ni̱ na̱kui̱i̱n a' ndii: ―Sa̱a̱ u̱n' ña̱ va̱'a̱, tákui'e, te̱ ka'a̱n chuun' u̱n' te̱ ku̱ndi̱e̱e̱ uvi̱ sa̱a' tiaa̱ si'e̱ i̱ yo'o' xiin' u̱n' mii' ka̱'ndi̱a̱ chuun' u̱n'. I̱i̱n ra̱ ku̱ndu'u̱' nda̱'a' kua'a u̱n', te̱ i̱nga̱ ra̱ ku̱ndu'u̱' nda̱'a' i̱ti̱n u̱n' ―ni̱ kachi̱ a'.
40020022	Sa̱kan' te̱ ni̱ ka'a̱n a̱ xiin' ra̱ ndii: ―Kündani̱ ndo'ó ndee ña̱ xikán ndo̱' nuu̱' i̱. ¿Ñáá ku̱ndi̱e̱ni ndo'ó ko̱o̱ ndo̱' tu̱ndo'o̱' chie̱ koo' chukuu' ña̱ ku̱ndo̱'o̱ yu'u̱? ¿Ñáá ku̱ndi̱e̱ni ndo̱' ña̱ sa̱ndo'o' ne̱ yivi̱' ndo'ó nde̱e̱ naa sa̱a̱ ni̱a̱ xiin' yu'u̱? ―ni̱ kachi̱ a̱ xiin' ra̱. Te̱ ni̱ na̱kui̱i̱n te̱ ja̱a̱n' ndii: ―U̱u̱n ndo̱', ku̱ndi̱e̱ni ndu̱ ―ni̱ kachi̱ ra̱.
40020023	Sa̱kan' te̱ ni̱ ka'a̱n a̱ xiin' ra̱ ndii: ―Ndi̱xa̱ nduu' a̱ ndii, ku̱ndi̱e̱ni ndo'ó ko̱o̱ ndo̱' tu̱ndo'o̱' chie̱ koo' chukuu' ña̱ ku̱ndo̱'o̱ yu'u̱, te̱ ku̱ndi̱e̱ni tu̱ ndo̱' ña̱ sa̱ndo'o' ne̱ yivi̱' ndo'ó nde̱e̱ naa sa̱a̱ ni̱a̱ xiin' yu'u̱. Ndisu̱ ña̱ ku̱ndi̱e̱e̱ ndo̱' nda̱'a' kua̱'a̱ i̱, uun nda̱'a' i̱ti̱n i̱ ndii, süu̱' yu'u̱ kuní a̱ taxi' ña̱ ja̱a̱n', süu̱' ja̱a̱n' ndii ne̱ xa̱ yoo tu̱'va̱ ña̱ ja̱a̱n' xa'a̱' ni̱ xa̱a̱ yu̱va' i̱ Ndiosí kui̱ti̱' na̱ti̱i̱n a̱ ―ni̱ kachi̱ a̱ xiin' ra̱.
40020024	Te̱ kii̱' ni̱ xi̱ni̱ so̱'o̱ i̱nga̱ te̱ uxi̱ ta'an ña̱ ja̱a̱n' ndii, ni̱ na̱saa̱' ra̱ ni̱ xi̱ni̱ ra̱ uvi̱ sa̱a' te̱ ña̱ni̱ ja̱a̱n'.
40020025	I̱kan' te̱ ni̱ ka̱na̱ Jesús sa̱kuu' ra̱, te̱ ni̱ ka'a̱n a̱ xiin' ra̱ ndii: ―Xiní ndo̱' ña̱ kua'a̱' te̱ kuu' nu̱u' nuu̱' ne̱ yivi̱' i̱i̱n yivi̱' ndii, sananduu' ña̱'a' ra̱ nde̱e̱ naa ña̱'a̱ ra̱, te̱ te̱ kuu' ka'nu' ka̱ te̱i̱n ni̱a̱ ndii, xiko' ni'i' ña̱'a' ra̱ te̱ ña̱ ka'án mi̱i' ra̱ yoo.
40020026	Ndisu̱ süu̱' sa̱kan' ku̱ndu̱u̱ a̱ te̱i̱n ndo'ó, süu̱' ja̱a̱n' ndii yo̱o̱ ka̱ kuni ku̱ndu̱u̱ te̱ ka'nu' ka̱ te̱i̱n ndo'ó ndii, kuní a̱ ku̱ndu̱u̱ ra̱ te̱ ka̱ka̱ nu̱u̱ nuu̱' ndo̱'.
40020027	Te̱ yo̱o̱ ka̱ kuni ku̱ndu̱u̱ te̱ nu̱u' te̱i̱n ndo'ó ndii, kuní a̱ ña̱ ku̱ndu̱u̱ ra̱ te̱ ka̱ka̱ nu̱u̱ nuu̱' ndo̱'.
40020028	Sa̱kan' tu̱ yu'u̱, ña̱ nduu' tu̱ te̱ yivi̱' ndii, kuä̱xi̱ i̱ te̱ ka̱ka̱ nu̱u̱ ne̱ yivi̱' nuu̱' i̱. Süu̱' ja̱a̱n' ndii kua̱xi̱ i̱ te̱ ka̱ka̱ nu̱u̱ i̱ nuu̱' ni̱a̱, te̱ cha̱'vi̱ i̱ xiin' kivi̱' ñu̱u̱ i̱ xa'a̱' kua̱chi̱ kua'a̱' ne̱ yivi̱' ―ni̱ kachi̱ Jesús xiin' ra̱.
40020029	Kii̱' keta' Jesús xiin' te̱ nda̱'a' xa'a̱' a̱ ñu̱u̱ Jericó kua'a̱n a̱ ndii, kua'a̱' koo' chukuu' ne̱ yivi̱' ndikún xata̱' a̱ kua'a̱n ni̱a̱.
40020030	Te̱ ndiee' uvi̱ ta̱'an te̱ kui'e ndu̱chi' nuu̱' yu̱'u' i̱chi' mii' xka'ndíá a̱ kua'a̱n a̱ ja̱a̱n'. Te̱ kii̱' ni̱ xi̱ni̱ so̱'o̱ ra̱ ña̱ Jesús nduu' ña̱ xka'ndíá kua'a̱n ndii, ni̱ kua̱a' ti'e' ra̱ ka'án ra̱ ndii: ―¡Tákui'e, yo'ó ña̱ nduu' si̱a̱ni' xika' David, ku̱vi̱ta i̱ni̱ u̱n' xa'a̱' ndu̱! ―ni̱ kachi̱ ra̱.
40020031	Te̱ ne̱ yivi̱' ndii, ni̱ xi'e̱ ni̱a̱ nuu̱' ra̱, te̱ ko̱o̱ taxi̱n' yu̱'u' ra̱, ndisu̱ so̱'o̱ ti'e' ka̱ ka'án ra̱ ndii: ―¡Tákui'e, yo'ó ña̱ nduu' si̱a̱ni' xika' David, ku̱vi̱ta i̱ni̱ u̱n' xa'a̱' ndu̱! ―ni̱ kachi̱ ra̱.
40020032	Sa̱kan' te̱ ni̱ xi̱kuii̱n Jesús, te̱ ni̱ ka̱na̱ ña̱'a' a̱, te̱ ni̱ nda̱tu'u̱n' ña̱'a' a̱ ndii: ―¿Ndee ña̱ kuní ndo̱' sa̱a̱ i̱ xa'a̱' ndo̱'? ―ni̱ kachi̱ a̱.
40020033	Te̱ ni̱ na̱kui̱i̱n uvi̱ sa̱a' te̱ kui'e ndu̱chi' nuu̱' ja̱a̱n' ndii: ―Tákui'e, kuní ndu̱ ndii, na̱ko̱to̱'ni̱ ndu̱ sa̱a̱ u̱n' ―ni̱ kachi̱ ra̱ xiin' a̱.
40020034	Sa̱kan' te̱ ni̱ ku̱vi̱ta i̱ni̱ a̱ xa'a̱' ra̱, te̱ ni̱ tondi̱a̱ nda̱'a' a̱ ndu̱chi' nuu̱' uvi̱ sa̱a' ra̱. Te̱ i̱i̱n ni̱ nuni̱a̱' ti̱o̱' ndu̱chi' nuu̱' ra̱ ja̱a̱n'. Te̱ ni̱ xi̱ku̱ndiku̱n ña̱'a' ra̱.
40021001	Kii̱' xa̱ kuyatin' Jesús xiin' te̱ nda̱'a' xa'a̱' a̱ ñu̱u̱ Jerusalén ndii, ni̱ xa̱a̱ ni̱a̱ ñu̱u̱ Betfagé, ña̱ naá ya̱ti̱n xa'a̱' xiki̱' ña̱ nani' Olivos. Ikan' te̱ ni̱ ti̱'vi' a̱ uvi̱ ta̱'an te̱ nda̱'a' xa'a̱' a̱,
40021002	ka'án a̱ xiin' ra̱ ndii: ―Kua'a̱n ndo̱' ñu̱u̱ lulu, ña̱ tuvi' kandu'u̱' tu̱ku̱ ta'vi' kaa̱'. Te̱ kii̱' ko̱'ni̱ ndo̱' kua'a̱n ndo̱' ñu̱u̱ kaa̱' ndii, ku̱ni̱ ndo̱' tiín i̱i̱n mburra xiin' i̱i̱n mburru sie. Nda̱xin' ndo̱' ri' te̱ ki̱xi̱n ndo̱' xiin' ri' yo'o'.
40021003	Te̱ naa' ka'án yo̱o̱ ka̱ xiin' ndo̱' ndee ka̱ ña̱'a̱ ndii, ka'a̱n ndo̱' xiin' ni̱a̱ ndii: “Nuu̱' xto̱'o̱ e̱' kuní ri' i̱i̱n xa'a', ndi̱'i̱ ja̱a̱n' te̱ ki̱xi̱n ndi̱a̱ka̱ tu̱ku̱u̱ a̱ ri' yo'o'”, kachi̱ ndo̱' ―ni̱ kachi̱ a̱ xiin' ra̱.
40021004	Sa̱kan' ni̱ xka'ndi̱a̱ a̱, te̱ xinu̱ ña̱ ni̱ ka'a̱n te̱ ni̱ ka'a̱n tiakú tu̱'u̱n Ndiosí xta̱'an' kii̱' ni̱ ka'a̱n ra̱ ndii:
40021005	Ka'a̱n ndo̱' xiin' ne̱ ndiee' ñu̱u̱ Sión ndii: “Ko̱to̱ ndo̱' kaa̱' kua̱xi̱ rey ndo̱'. Ña̱ maso va̱ nduu' a̱, te̱ ndu'u̱' a̱ xata̱' i̱i̱n mburru sie kua̱xi̱ a̱, te̱ si'e̱ i̱i̱n ki̱ti', ti' ndiso' ña̱'a̱, nduu' ri'.” Ni̱ kachi̱ ra̱.
40021006	Sa̱kan' te̱ ni̱ ki̱e̱e̱ te̱ nda̱'a' xa'a̱' ja̱a̱n' kua'a̱n ra̱, te̱ ni̱ xa̱a̱ ra̱ sa̱a̱ nii' ni̱ ka'a̱n chuun' a̱ xiin' ra̱.
40021007	Te̱ ni̱ na̱ka̱ ra̱ ri' te̱ kua'a̱n ra̱ xiin' ri' mii' iin' Jesús, te̱ ni̱ ta̱ndi̱e̱e̱ ra̱ toto̱ ña̱ tití ra̱ xata̱' uvi̱ sa̱a' ri', te̱ ni̱ xi̱ku̱ndu'u̱' a̱ xata̱' ti' sie.
40021008	Te̱ ne̱ yivi̱' kua'a̱' ya'a̱ ja̱a̱n' ndii, ni̱ xa̱ki̱n ni̱a̱ toto̱ ña̱ ndiso' ni̱a̱ i̱chi'. Te̱ sa̱va̱ tu̱ku̱ ni̱a̱ ni̱ xa'nu̱ nda̱'a' nii̱' i̱tun', te̱ ni̱ xa̱ki̱n ni̱a̱ i̱chi' mii' xka'ndíá Jesús kua'a̱n a̱ ja̱a̱n'.
40021009	Te̱ ne̱ yivi̱', ne̱ ni'i' i̱chi' kua'a̱n nuu̱' a̱ xiin' ne̱ ndikún xata̱' a̱ ndii, ti'e' va̱ ni̱ kua̱a' ni̱a̱ ka'án ni̱a̱ ndii: ―¡Na na̱ti̱i̱n ña̱ nduu' si̱a̱ni' xika' David ña̱ xaka'nu' ña̱'a' e̱'! ¡Sañu'u' va̱ xto̱'o̱ e̱' ña̱ kua̱xi̱ kuenta a̱ kaa̱'! ¡Na na̱ti̱i̱n Ndiosí, ña̱ ndu'u̱' ndi̱e̱nu̱, ña̱ xaka'nu' ña̱'a' e̱'! ―ni̱ kachi̱ ni̱a̱.
40021010	Te̱ kii̱' ndi'ví a̱ ñu̱u̱ Jerusalén kua'a̱n a̱ ndii, ni̱ ndi̱'ni̱ va̱ nimá sa̱kuu' ne̱ ñu̱u̱ ja̱a̱n' ndatu'ún' ta'an' ni̱a̱ ndii: ―¿Yo̱o̱ nduu' tu̱ te̱ kaa̱'? ―kachi ni̱a̱.
40021011	Te̱ ne̱ yivi̱' kua'a̱', ne̱ kua̱xi̱ xiin' Jesús ja̱a̱n', ka'án ndii: ―Te̱ kaa̱' nduu' te̱ ka'án tiakú tu̱'u̱n Ndiosí, te̱ na̱ni' Jesús, te̱ ñu̱u̱ Nazaret, ña̱ kandu'u̱' nuu̱' ñu̱'u' Galilea ―kachi ni̱a̱.
40021012	Te̱ ni̱ nda̱'ni̱ Jesús nuu̱' ki̱'e̱ yu̱kun' ka'nu', te̱ ni̱ ta̱xi' u'vi̱ a̱ sa̱kuu' ne̱ xiko̱' ña̱'a̱ xiin' ne̱ sata̱' nuu̱' ki̱'e̱ ja̱a̱n'. Te̱ ni̱ sa̱ndi̱ko̱ kava̱ tu̱ a̱ mesa te̱ nama' xu̱'un' xiin' tei̱ te̱ xiko̱' paloma,
40021013	te̱ ni̱ ka'a̱n a̱ xiin' ni̱a̱ ndii: ―Yoso̱' a̱ nuu̱' tu̱tu̱ Ndiosí mii' ka'án a̱ ndii: “Vi̱'e̱ i̱ ndii, i̱i̱n xaan' mii' ndatu'un' ne̱ yivi̱' xi̱i̱n' i̱ nduu' a̱”, kachi a̱. Ndisu̱ ndo'ó ndii, xa̱ ni̱ nda̱sa̱ndu̱u̱ ndo̱' a̱ vi̱'e̱ ne̱ kui'na̱' ―ni̱ kachi̱ Jesús.
40021014	Te̱ ni̱ nde̱kui̱e̱ ne̱ kui'e ndu̱chi' nuu̱' xiin' ne̱ kui'e xa'a̱' nuu̱' a̱ nuu̱' ki̱'e̱ ja̱a̱n', te̱ ni̱ sa̱nda'a ña̱'a' a̱.
40021015	Ndisu̱ ni̱ na̱saa̱' sutu̱ kuu' nu̱u' xiin' te̱ sania'á tu̱'u̱n nde̱i' Ndiosí kii̱' ni̱ xi̱ni̱ ra̱ ña̱ ka'nu' ña̱ ni̱ xa̱a̱ Jesús i̱kan'. Te̱ ni̱ na̱saa̱' tu̱ ra̱ kii̱' ni̱ xi̱ni̱ so̱'o̱ ra̱ ña̱ kuaa' ne̱ sa̱va̱ nuu̱' ki̱'e̱ ja̱a̱n' xaka'nu' ni̱a̱ Ndiosí ka'án ni̱a̱ ndii: “Na na̱ti̱i̱n ña̱ nduu' si̱a̱ni' xika' David ña̱ xaka'nu' ña̱'a' e̱'”, kachi ni̱a̱.
40021016	Te̱ ni̱ ka'a̱n ra̱ xiin' Jesús ndii: ―¿Ñáá xïni so̱'o̱ u̱n' ña̱ ka'án ne̱ kaa̱'? ―ni̱ kachi̱ ra̱. Te̱ ni̱ ka'a̱n a̱ xiin' ra̱ ndii: ―Uun, xini so̱'o̱ i̱. ¿Ñáá tïa̱'an ka̱'vi̱ ndo'ó ña̱ yoso̱' nuu̱' tu̱tu̱ Ndiosí? Ña̱ ja̱a̱n' ka'án ndii: “Ne̱ sa̱va̱ xiin' ne̱ kuañu'u̱, ne̱ chichin' ka̱, ka̱ta̱ ya̱a̱ nuu̱' u̱n' xaka'nu' ni̱a̱ yo'ó”, kachi a̱ ―ni̱ kachi̱ a̱.
40021017	Sa̱kan' te̱ ni̱ na̱ko̱o̱ ña̱'a' a̱, te̱ ni̱ ke̱ta̱ a̱ nuu̱' ñu̱u̱ ja̱a̱n', te̱ kua'a̱n a̱ ñu̱u̱ Betania, te̱ i̱kan' ni̱ kixi̱n a̱.
40021018	Ni̱a̱'a̱ ya'a̱ tu̱ku̱ kivi̱' kii̱' kua'a̱n tu̱ku̱u̱ Jesús xiin' te̱ nda̱'a' xa'a̱' a̱ ñu̱u̱ Jerusalén ndii, ni̱ xi'i̱ a̱ so̱ko̱.
40021019	I̱kan' te̱ ni̱ xi̱ni̱ a̱ iin' i̱i̱n i̱tun' ndo̱ko' higuera ya̱ti̱n yu̱'u' i̱chi' ja̱a̱n', te̱ ni̱ xa'a̱n a̱ mii' iin' nu̱'. Ndisu̱ kö̱o̱' ndo̱ko' nu̱' iin', süu̱' ja̱a̱n' ndii yuku̱ kui̱ti̱' nu̱' yoo. Sa̱kan' te̱ ni̱ ka'a̱n Jesús xiin' nu̱' ndii: ―Kö̱o̱' kivi̱' xa̱chi' ka̱ ku̱u̱n ndo̱ko' yo'ó ―ni̱ kachi̱ a̱. Xa̱ ka'án e̱' te̱ i̱i̱n ni̱ ichi̱ ti̱o̱' nu̱'.
40021020	Te̱ kii̱' ni̱ xi̱ni̱ te̱ nda̱'a' xa'a̱' a̱ ña̱ ja̱a̱n' ndii, ni̱ na̱nda̱ni̱ va̱ ra̱ ka'án ra̱ ndii: ―¿Sa̱a̱ tu̱ na i̱i̱n ni̱ ichi̱ kui̱ti̱' tun' kaa̱'? ―ni̱ kachi̱ ra̱.
40021021	Sa̱kan' te̱ ni̱ ka'a̱n a̱ xiin' ra̱ ndii: ―Ña̱ nda̱ku ka'án i̱ xiin' ndo̱' ndii, naa' i̱ni̱ ndo̱' xini ndo̱' Ndiosí, te̱ sä̱xi̱i̱ ndo̱' nimá ndo̱' nde̱e̱ sie ndii, süu̱' naa ña̱ kaa̱' kui̱ti̱' ku̱vi̱ sa̱a̱ ndo̱'. Süu̱' ja̱a̱n' ndii ku̱vi̱ tu̱ ka'a̱n ndo̱' nde̱e̱ xiin' i̱ku' kaa̱' ndii: “Kua'an ke̱ta̱ mii' iin' u̱n' ñaa̱', te̱ ku'u̱n sko̱'ni' xiin' mi̱i' u̱n' nde̱e̱ mi̱ni̱ ka'nu'”, kachi̱ ndo̱', te̱ sa̱kan' xna̱'a̱ xka'ndi̱a̱ a̱.
40021022	Te̱ sa̱kuu' ña̱ kaka̱n ndo̱' nuu̱' Ndiosí kii̱' i̱ni̱ ndo̱' xini ña̱'a' ndo̱' ndii, ta̱xi̱ ña̱'a' a̱ nda̱'a' ndo̱' ―ni̱ kachi̱ a̱.
40021023	Te̱ kii̱' ni̱ ndi'vi̱ a̱ nuu̱' ki̱'e̱ yu̱kun' ka'nu', te̱ ni̱ sa̱nia'á a̱ ne̱ yivi̱' ndii, ni̱ ku̱ya̱ti̱n ki'in' sutu̱ kuu' nu̱u' xiin' ki'in' te̱ xi̱xa̱ nuu̱' ñu̱u̱ ja̱a̱n' nuu̱' a̱. Te̱ ni̱ nda̱tu'u̱n' ña̱'a' ra̱ ndii: ―¿Yo̱o̱ ni̱ ta̱xi̱ ndi̱e̱e̱' nuu̱' u̱n' te̱ xaa' u̱n' ña̱ xaa' u̱n'? ¿Yo̱o̱ ni̱ sa̱kuiso' chuun' yo'ó? ―ni̱ kachi̱ ra̱.
40021024	Sa̱kan' te̱ ni̱ ka'a̱n a̱ xiin' ra̱ ndii: ―Nda̱tu'u̱n' tu̱ yu'u̱ ndo'ó i̱i̱n ña̱'a̱. Te̱ naa' na̱kui̱i̱n ndo̱' a̱ ndii, na̱kui̱i̱n tu̱ yu'u̱ yo̱o̱ ni̱ ta̱xi̱ ndi̱e̱e̱' i̱, te̱ xaa' i̱ ña̱ ja̱a̱n'.
40021025	¿Yo̱o̱ ni̱ sa̱kuiso' chuun' Juan, te̱ ni̱ sa̱kuchi' ra̱ ne̱ yivi̱' kuenta Ndiosí? ¿Ñáá Ndiosí ni̱ sa̱kuiso' chuun' ña̱'a' uun ñáá te̱ yivi̱' ni̱ sa̱kuiso' chuun' ña̱'a'? ―ni̱ kachi̱ a̱. Sa̱kan' te̱ ni̱ nda̱tu'un' xiin' ta'an' ra̱ ndii: ―¿Ndee ña̱ ku̱vi̱ ka'a̱n e̱'? Naa' ka'a̱n e̱' ña̱ Ndiosí ni̱ sa̱kuiso' chuun' ña̱'a' ndii, ka'a̱n ra̱ xiin' e̱' ndii: “¿Ndichun na nï̱ ka̱ndi̱xa' ña̱'a' ndo̱'?”
40021026	Te̱ kü̱vi̱ ka'a̱n tu̱ e̱' ña̱ te̱ yivi̱' ni̱ sa̱kuiso' chuun' ña̱'a', sa̱kan' ña̱ yi'vi e̱' ne̱ yivi̱' kua'a̱' kaa̱'. Kua̱chi̱ ndii sa̱kuu' ni̱a̱ kandixa' ña̱ i̱i̱n te̱ ni̱ ka'a̱n tiakú tu̱'u̱n Ndiosí ni̱ nduu̱ Juan ja̱a̱n' ―ni̱ kachi̱ xiin' ta'an' ra̱.
40021027	Sa̱kan' na kuii' ni̱ ka'a̱n ra̱ xiin' Jesús ndii: ―Xïní ndu̱ yo̱o̱ ―ni̱ kachi̱ ra̱. Te̱ ni̱ ka'a̱n ka̱ Jesús xiin' ra̱ ndii: ―Sa̱kan' tu̱ yu'u̱ ndii, kä'a̱n i̱ xiin' ndo̱' yo̱o̱ ni̱ ta̱xi̱ ndi̱e̱e̱' i̱ te̱ xaa' i̱ ña̱ kaa̱'.
40021028	’¿Sa̱a̱ tuu ndo̱' xa'a̱' ña̱ yo̱'o̱? I̱i̱n te̱ yivi̱' ndii, ni̱ yoo̱ uvi̱ ta'an si'e̱ ra̱, te̱ unta' ni̱ ka'a̱n ra̱ xiin' te̱ xkua'a̱' ndii: “Kua'an, yu̱va' i̱, te̱ sa̱chuun' u̱n' xa'a̱' yo̱'o' uva i̱ vi̱ti̱n”, ni̱ kachi̱ ra̱.
40021029	Te̱ ni̱ na̱kui̱i̱n te̱ ja̱a̱n' ka'án ra̱ ndii: “Küni ku'u̱n i̱”, ni̱ kachi̱ ra̱. Ndisu̱ i̱i̱n kani̱' te̱ ni̱ na̱ma̱ ra̱ nimá ra̱, te̱ kua'a̱n sa̱chuun' ra̱.
40021030	Sa̱kan' te̱ i̱i̱n kachi ni̱ ka'a̱n tu̱ yu̱va' ja̱a̱n' xiin' i̱nga̱ si'e̱ ra̱. Te̱ ni̱ na̱kui̱i̱n te̱ ja̱a̱n' ndii: “Va̱'a̱, tákui'e ku'u̱n i̱”, ni̱ kachi̱ ra̱. Ndisu̱ nï̱ xa'a̱n ra̱ nuu̱' chu̱u̱n ja̱a̱n'.
40021031	¿Ndee te̱ uvi̱ ta'an ja̱a̱n' ni̱ sa̱xinú ña̱ kuní yu̱va' ra̱, tuu ndo̱'? ―ni̱ kachi̱ a̱. Te̱ ni̱ na̱kui̱i̱n ra̱ ndii: ―Te̱ nu̱u' ―ni̱ kachi̱ ra̱. Sa̱kan' te̱ ni̱ ka'a̱n a̱ xiin' ra̱ ndii: ―Ña̱ nda̱ku ka'án i̱ xiin' ndo̱' ndii, kanu̱u' ka̱ te̱ kendiaa̱' ya'vi' xa'a̱' ñu̱u̱ Roma, xiin' ña̱'a' ne̱ xiín ta̱xi̱ ka̱'ndi̱a̱ chuun' Ndiosí nimá te̱ sa̱kan' nimá ndo'ó.
40021032	Kua̱chi̱ ndii ni̱ ki̱xi̱n Juan te̱ sa̱nia'á ra̱ ndo'ó i̱chi' ña̱ xachuun' nda̱ku. Te̱ ndii nï̱ ka̱ndi̱xa' ña̱'a' ndo̱', ndisu̱ te̱ kendiaa̱' ya'vi' xiin' ña̱'a' ne̱ xiín ja̱a̱n' ndii, ni̱ ka̱ndi̱xa' ña̱'a' ni̱a̱. Te̱ ndo'ó ndii, tee̱' ndee ni̱ xi̱ni̱ ndo̱' ña̱ ni̱ xa̱a̱ ne̱ ja̱a̱n' ndii, nï̱ na̱ma̱ ndo̱' nimá ndo̱' te̱ ka̱ndi̱xa' ndo̱' ña̱ ni̱ ka'a̱n Juan ja̱a̱n'.
40021033	’Ku̱ni̱ so̱'o̱ ndo̱' i̱nga̱ ña̱ ka'án ndi̱a̱a̱ yo̱'o̱. Ni̱ yoo̱ i̱i̱n te̱ xiin' ñu̱'u', te̱ nduu' yu̱va' si'i', te̱ ni̱ chi̱'i̱ ra̱ kua'a̱' yo̱'o' uva, te̱ ni̱ nda̱si̱ i̱'nu̱ ra̱ a̱, te̱ ni̱ xa̱ti̱a̱ tu̱ ra̱ mii' kuei̱n ra̱ uva ja̱a̱n' te̱ ka̱sa̱'a̱ ra̱ vino xiin' a̱. Te̱ ni̱ xa̱'a̱ ni̱ tu̱ ra̱ i̱i̱n vi̱'e̱ sukun mii' ku̱vi̱ ko̱to̱ ndo̱so̱' ra̱ ka̱nii' nuu̱' ñu̱'u' ja̱a̱n'. Sa̱kan' te̱ ni̱ ndu̱ku' ra̱ te̱ tatú, te̱ ko̱to̱ ña̱ ja̱a̱n', te̱ ni̱ ke̱ta̱ ra̱ kua'a̱n ra̱ tu̱ku̱ ñu̱'u'.
40021034	Te̱ kii̱' xa̱ kuyatin' xaa̱ kivi̱' ña̱ na̱kui̱xa̱ nduu̱' uva ja̱a̱n' ndii, ni̱ ti̱'vi' ra̱ ki'in' te̱ xika' nuu' nuu̱' ra̱ te̱ kun na̱so̱ te̱ ja̱a̱n' chaa' uva ña̱ ndoo̱ nda̱'a' te̱ xiin' ñu̱'u' ja̱a̱n'.
40021035	Ndisu̱ kii̱' ni̱ nde̱kui̱e̱ te̱ xika' nuu' ja̱a̱n' ndii, ni̱ ti̱i̱n te̱ tatú, te̱ xito' uva ja̱a̱n', sa̱kuu' te̱ xika' nuu' ja̱a̱n'. Sa̱va̱ te̱ ja̱a̱n' ndii, ni̱ ka̱ni̱ u'vi̱ ña̱'a' ra̱, te̱ sa̱va̱ ra̱ ndii, ni̱ xa̱'ni̱' ña̱'a' ra̱, te̱ sa̱va̱ tu̱ku̱ ra̱ ndii, ni̱ ku̱u̱n yuu̱' xa̱va̱'a̱ ña̱'a' ra̱.
40021036	Te̱ ni̱ ti̱'vi' ka̱ te̱ xiin' ñu̱'u' ja̱a̱n' kua'a̱' ka̱ te̱ xika' nuu' nuu̱' ra̱ te̱ sa̱kan' ña̱ nu̱u', te̱ nii' sa̱kan' tu̱ ni̱ xa̱a̱ te̱ tatú ja̱a̱n' xiin' te̱ ja̱a̱n'.
40021037	Te̱ so'o̱' ndi'i' ndii, ni̱ ti̱'vi' ra̱ tiaa̱ si'e̱ ra̱ mii' ñu'u' te̱ tatú ja̱a̱n', ka'án ra̱ xiin' nimá ra̱ ndii: “Ko̱to̱ ka'nu' ra̱ tiaa̱ si'e̱ e̱'”, kachi ra̱.
40021038	Ndisu̱ ni̱ ka'a̱n xiin' ta'an te̱ tatú ja̱a̱n' kii̱' ni̱ xi̱ni̱ ra̱ kua̱xi̱ tiaa̱ si'e̱ te̱ xiin' ñu̱'u' ja̱a̱n' ndii: “Te̱ kaa̱' na̱ndu̱u̱ te̱ xiin' ñu̱'u' yo'o' kii̱' ku̱vi̱ yu̱va' ra̱. To'o̱' ndo̱' te̱ ka̱'ni̱' e̱' ra̱, te̱ sa̱kan' na̱ndu̱u̱ yoo' te̱ xiin' ñu̱'u' yo'o'”, ni̱ kachi̱ ra̱.
40021039	Sa̱kan' te̱ ni̱ ti̱i̱n ña̱'a' ra̱ xta̱'ni' ra̱ xa'a̱' uva ja̱a̱n', te̱ ni̱ xa̱'ni̱' ña̱'a' ra̱.
40021040	Te̱ kii̱' na̱ndi̱ko' te̱ xiin' ñu̱'u' mii' yoo yo̱'o' uva ja̱a̱n' ndii, ¿ndee ña̱ tuu ndo'ó sa̱a̱ ra̱ xiin' te̱ tatú ja̱a̱n'? ―ni̱ kachi̱ Jesús.
40021041	Sa̱kan' te̱ ni̱ na̱kui̱i̱n ra̱ nuu̱' a̱ ndii: ―Ka̱'ni̱' sa̱a̱ ni̱ ku̱u̱ ra̱ te̱ ni̱a̱'a ja̱a̱n', te̱ ta̱xi̱ ra̱ yo̱'o' uva ja̱a̱n' nda̱'a' tu̱ku̱ te̱ yivi̱', te̱ sa̱na̱kua'a nduu̱' uva ja̱a̱n' nda̱'a' te̱ xiin' ña̱'a̱ a̱ kii̱' na̱kui̱xa̱ so̱'o̱ a̱ ―ni̱ kachi̱ ra̱.
40021042	I̱kan' te̱ ni̱ ka'a̱n a̱ xiin' te̱ ja̱a̱n' ndii: ―¿Ñáá tïa̱'an ka̱'vi̱ ndo'ó ña̱ yoso̱' nuu̱' tu̱tu̱ Ndiosí mii' ka'án a̱ ndii? Yuu̱', ña̱ nï̱ xta̱ni̱ te̱ xa'a vi̱'e̱ ndii, ña̱ ja̱a̱n' ni̱ na̱ndu̱u̱ yuu̱' kuu' nu̱u' xa'a̱' xiki̱' vi̱'e̱. Ña̱ ja̱a̱n' ni̱ xa̱a̱ xto̱'o̱ e̱' Ndiosí, te̱ nandani̱ xa̱va̱'a̱ e̱'. Sa̱kan' yoso̱' a̱.
40021043	Sa̱kan' na kuii' ka'án i̱ xiin' ndo̱' ña̱ tä̱xi̱ ka̱ Ndiosí ña̱ ka̱'ndi̱a̱ chuun' a̱ nimá ndo̱', süu̱' ja̱a̱n' ndii ka̱'ndi̱a̱ chuun' a̱ nimá ne̱ saxinú ña̱ ka'án a̱.
40021044	Te̱ yo̱o̱ ka̱ na̱ma̱ xata̱' yuu̱' ja̱a̱n' ndii, ka'nu̱ ña̱'a' a̱. Ndisu̱ yo̱o̱ ka̱ xata̱' na̱ma̱ yuu̱' ja̱a̱n' ndii, sa̱kuachi' xi'e̱ xa̱chi' ña̱'a' a̱ ―ni̱ kachi̱ Jesús.
40021045	Te̱ sutu̱ kuu' nu̱u' xiin' te̱ fariseo ndii, ni̱ ku̱nda̱ni̱ ra̱ ña̱ ni̱ ti̱i̱n kua̱chi̱ ña̱'a' Jesús xiin' ña̱ ka'án ndi̱a̱a̱ ja̱a̱n'.
40021046	Te̱ ni̱ xika̱ te̱ kuu' ka'nu' ja̱a̱n' ti̱i̱n ra̱ Jesús, ndisu̱ nï̱ ku̱vi̱ sa̱a̱ ra̱ ña̱ ja̱a̱n' xa'a̱' a̱ ña̱ yi'vi ra̱ ne̱ yivi̱', sa̱kan' ña̱ kandixa' ne̱ ja̱a̱n' ña̱ te̱ ka'án tiakú tu̱'u̱n Ndiosí nduu' a̱.
40022001	Te̱ tu̱ku̱ i̱chi' ni̱ ka'a̱n Jesús i̱nga̱ ka̱ ña̱ ka'án ndi̱a̱a̱ nuu̱' te̱ kuu' nu̱u' ja̱a̱n' ndii:
40022002	―Ña̱ xa'ndia chuun' Ndiosí nimá ne̱ yivi̱' ndii, nakuitá a̱ xiin' nde̱e̱ naa i̱i̱n rey, te̱ ni̱ xa̱'a̱ vi̱ko' chie̱ xa'a̱' ña̱ ni̱ tu̱nda'a̱' tiaa̱ si'e̱ ra̱.
40022003	Te̱ ni̱ ti̱'vi' ra̱ te̱ xika' nuu' nuu̱' ra̱ te̱ ku'u̱n na̱ka̱ te̱ ja̱a̱n' ne̱ ni̱ ta̱tu̱ ra̱ ja̱a̱n', ndisu̱ nï̱ xi̱i̱n ni̱a̱ ki̱xi̱n ni̱a̱.
40022004	Te̱ ni̱ ti̱'vi' ni̱ tukuu' ra̱ i̱nga̱ te̱ xika' nuu' nuu̱' ra̱ ka'án ra̱ ndii: “Ka'a̱n ndo̱' xiin' ne̱ ni̱ ta̱tu̱ i̱ ja̱a̱n' ndii, xa̱ yoo tu̱'va̱ ña̱ xaxi̱' xa'a̱' vi̱ko', sa̱kan' ña̱ xa̱ ni̱ xa̱'ni̱' i̱ toro, te̱ ni̱ xa̱'ni̱' tu̱ i̱ si̱ndiki̱' kuachi' xa̱'an koo' chukuu'. Te̱ sa̱kuu' a̱ xa̱ yoo tu̱'va̱. Ni̱a̱'a̱ ki'i̱' ndo̱' vi̱ko', kachi̱ ndo̱'”, ni̱ kachi̱ rey ja̱a̱n'.
40022005	Ndisu̱ ne̱ ni̱ ta̱tu̱ ra̱ ja̱a̱n' ndii, nï̱ xa̱a̱ ni̱a̱ kuenta vi̱'. I̱i̱n ni̱a̱ kua'a̱n mii' xika' ni̱a̱, te̱ i̱nga̱ tu̱ku̱ ni̱a̱ kua'an mii' xiko̱' ni̱a̱ ña̱'a̱.
40022006	Te̱ i̱nga̱ ka̱ ni̱a̱ ndii, ni̱ ti̱i̱n ni̱a̱ te̱ xika' nuu' ja̱a̱n', te̱ ni̱ ku̱u̱n ña̱'a' ni̱a̱ nde̱e̱ ni̱ xa̱'ni̱' ña̱'a' ni̱a̱.
40022007	Sa̱kan' te̱ ni̱ na̱saa̱' va̱ rey ja̱a̱n', te̱ ni̱ ti̱a̱nu̱' ra̱ te̱ xíin' ra̱, te̱ ni̱ xa̱'ni̱' ra̱ ne̱ ni̱ xa̱'ni̱' te̱ xika' nuu' nuu̱' ra̱ ja̱a̱n', te̱ ni̱ xa̱'mi̱ tu̱ ra̱ ñu̱u̱ ni̱a̱.
40022008	Sa̱kan' te̱ ni̱ ka'a̱n rey ja̱a̱n' xiin' te̱ xika' nuu' nuu̱' ra̱ ndii: “Xa̱ yoo tu̱'va̱ ña̱ tunda'á', ndisu̱ ne̱ ni̱ ta̱tu̱ i̱ ja̱a̱n' ndii, süu̱' ne̱ xata'a̱n ki̱xi̱n nduu' ni̱a̱.
40022009	Xa'a̱' a̱ ja̱a̱n' na kua'an ndo̱' mii' ta'ví' i̱chi' te̱ na̱ka̱ ndo̱' sa̱a̱ ka̱ ta'an ne̱ yivi̱' ku̱ni̱ ndo̱' te̱ ki̱xi̱n ni̱a̱ vi̱ko' xa'a̱' ña̱ tunda'á'”, ni̱ kachi̱ ra̱.
40022010	Sa̱kan' te̱ ni̱ ki̱e̱e̱ te̱ ja̱a̱n' kua'a̱n ra̱ mii' ta'ví' i̱chi', te̱ ni̱ na̱ka̱ ra̱ sa̱kuu' ne̱ ni̱ xi̱ni̱ ra̱, ne̱ ni̱a̱'a xiin' ne̱ yivi̱' va̱'a̱. Te̱ ni̱ chi̱tu' vi̱'e̱ mii' yoo ña̱ tunda'á' ja̱a̱n'.
40022011	’Te̱ kii̱' ni̱ nda̱'ni̱ rey ja̱a̱n' te̱i̱n ne̱ ni̱ ta̱tu̱ ra̱ ndii, ni̱ xi̱ni̱ ra̱ ndu'u̱' i̱i̱n te̱ kö̱o̱' toto̱ naa ña̱ ni'nu' te̱ kua'a̱n mii' yoo ña̱ tunda'á' ni'nu' ra̱.
40022012	Te̱ ni̱ ka'a̱n ra̱ xiin' ra̱ ndii: “Chie̱ kua'a, ¿sa̱a̱ ni̱ xa̱a̱ u̱n' te̱ ni̱ xka'ndi̱a̱ u̱n' yo'o', ña̱ kö̱o̱' toto̱ naa ña̱ ni'nu' ne̱ kua'a̱n mii' yoo ña̱ tunda'á' ni'nu' u̱n'?”, ni̱ kachi̱ ra̱. Te̱ te̱ yivi̱' ja̱a̱n' ndii, kö̱o̱' a̱ ni̱ ku̱vi̱ na̱kui̱i̱n ra̱.
40022013	Sa̱kan' te̱ ni̱ ka'a̱n rey ja̱a̱n' xiin' te̱ xika' nuu' ja̱a̱n' ndii: “Sa̱tiín ndo̱' uvi̱ sa̱a' xa'a̱' ra̱ xiin' uvi̱ sa̱a' nda̱'a' ra̱, te̱ ska̱na' ña̱'a' ndo̱' ki̱'e̱ mii' i̱i̱n yaví, te̱ i̱kan' kua̱ku̱ u'vi̱ ra̱ nde̱e̱ ke̱'i̱ vi̱' na̱ka̱xi̱' nu̱'u̱ ra̱”, ni̱ kachi̱ ra̱.
40022014	Sa̱kan' ña̱ kua'a̱' va̱ ne̱ yivi̱' kana' Ndiosí ka̱ka̱ i̱chi' a̱, ndisu̱ chaa' kui̱ti̱' ni̱a̱ nakaxin a̱ ―ni̱ kachi̱ Jesús.
40022015	Sa̱kan' te̱ ni̱ ki̱e̱e̱ te̱ fariseo ja̱a̱n' kua'a̱n ra̱, te̱ ni̱ nda̱tu'un' tuní ra̱ sa̱a̱ sa̱a̱ ra̱ te̱ ko̱to̱ kua̱'a̱ ra̱ Jesús xiin' tu̱'u̱n yu̱'u' a̱.
40022016	Te̱ ni̱ ti̱'vi' ra̱ sa̱va̱ te̱ ndikún i̱chi' ra̱ xiin' sa̱va̱ te̱ nda̱'a' xa'a̱' Herodes. Te̱ ni̱ ka'a̱n te̱ ja̱a̱n' xiin' Jesús ndii: ―Tákui'e, xiní ndu̱ ña̱ ña̱ nda̱ku kui̱ti̱' ka'án u̱n'. Te̱ sania'á u̱n' i̱chi' Ndiosí xiin' ña̱ ndi̱xa̱ kui̱ti̱'. Te̱ kuän yi'vi u̱n' ña̱ ka'án ne̱ yivi̱' xa'a̱' u̱n', sa̱kan' ña̱ näkaxin u̱n' ne̱ yivi̱'.
40022017	Xa'a̱' a̱ ja̱a̱n' na kuii' ka'a̱n u̱n' xiin' ndu̱ sa̱a̱ tuu u̱n' xa'a̱' xu̱'un' yoo̱'. ¿Ñáá va̱'a̱ yoo a̱ ña̱ cha̱'vi̱ e̱' César, te̱ xa'ndia chuun' ñu̱u̱ Roma, xu̱'un' yoo̱' uun ñáá vä̱'a̱ yoo a̱? ―ni̱ kachi̱ ra̱.
40022018	Ndisu̱ Jesús ndii, ni̱ xi̱ni̱ a̱ ña̱ ni̱a̱'a, ña̱ chituní te̱ ja̱a̱n', sa̱kan' na ni̱ ka'a̱n a̱ xiin' ra̱ ndii: ―Ndo'ó, te̱ xasuvi' xiin' mii' ndii, kuni ko̱to̱ kua̱'a̱ ndo̱' yu'u̱ xiin' tu̱'u̱n yu̱'u' i̱.
40022019	Ta̱xi̱ ndo̱' na ko̱to̱ i̱ i̱i̱n xu̱'un' yoo̱' ja̱a̱n' ―ni̱ kachi̱ a̱ xiin' ra̱. Te̱ ni̱ ta̱xi̱ ra̱ i̱i̱n xu̱'un' ja̱a̱n' nda̱'a' a̱.
40022020	Te̱ ni̱ ka'a̱n a̱ xiin' ra̱ ndii: ―¿Yo̱o̱ nuu̱' nduu' ña̱ ni̱ ni̱a̱ni̱a̱ xata̱' xu̱'un' yo'o', te̱ yo̱o̱ kivi̱' yoso̱' xata̱' a̱? ―ni̱ kachi̱ a̱.
40022021	Te̱ ni̱ ka'a̱n ra̱ ndii: ―Nuu̱' César, te̱ xa'ndia chuun' ñu̱u̱ Roma xiin' kivi̱' ra̱, nduu' a̱ ―ni̱ kachi̱ ra̱. Sa̱kan' te̱ ni̱ ka'a̱n a̱ xiin' ra̱ ndii: ―Xa'a̱' a̱ ja̱a̱n' na kuii' ta̱xi̱ e̱' nda̱'a' César ña̱ nduu' ña̱'a̱ César, te̱ nda̱'a' Ndiosí na ta̱xi̱ e̱' ña̱ nduu' ña̱'a̱ Ndiosí ―ni̱ kachi̱ a̱.
40022022	Te̱ kii̱' ni̱ xi̱ni̱ so̱'o̱ ra̱ ña̱ ni̱ ka'a̱n a̱ ja̱a̱n' ndii, ni̱ na̱nda̱ni̱ ra̱, te̱ ni̱ na̱ko̱o̱ ña̱'a' ra̱ te̱ kua'a̱n ra̱.
40022023	Te̱ kivi̱' ja̱a̱n' ni̱ ku̱ya̱ti̱n te̱ saduceo nuu̱' Jesús, te̱ ja̱a̱n' ndii, ka'án ra̱ ña̱ kö̱o̱' ña̱ natiaku ne̱ yivi̱' kii̱' xi'í ni̱a̱, sa̱kan' na kuii' ni̱ nda̱tu'u̱n' ña̱'a' ra̱ ndii:
40022024	―Tákui'e, yoso̱' ña̱ ni̱ ke̱'i̱ Moisés mii' ka'án ra̱ xiin' e̱', ña̱ naa' ni̱ xi'i̱ i̱i̱n te̱ yivi̱' te̱ kö̱o̱' si'e̱ ra̱ ni̱ yoo̱ xiin' ña' si'i' ra̱ ndii, ña̱ni̱ ra̱ kuní a̱ tu̱nda'a̱' xiin' ña' ja̱a̱n', te̱ ko̱o̱ si'e̱ ra̱ xiin' a'. Te̱ si'e̱ ra̱ ja̱a̱n' na̱ndu̱u̱ nde̱e̱ naa si'e̱ ña̱ni̱ ra̱, te̱ ni̱ xi'i̱ ja̱a̱n'.
40022025	Va̱'a̱, unta' ndii ni̱ yoo̱ uxa̱ ta'an ña̱ni̱ ñu̱u̱ mii' ndiee' ndu̱ yo'o'. Te̱ ni̱ tu̱nda'a̱' te̱ nu̱u' xiin' i̱i̱n ña̱'a', ndisu̱ ni̱ xi'i̱ ra̱ ña̱ kuní ka̱ ko̱o̱ si'e̱ ra̱ xiin' ña' ja̱a̱n', te̱ ni̱ ndoo̱ a' nda̱'a' ña̱ni̱ ra̱, te̱ uvi̱.
40022026	Te̱ i̱i̱n kachi ni̱ ndo̱'o̱ tu̱ ña̱ni̱ ra̱ te̱ uvi̱, xiin' te̱ uni̱. Te̱ i̱i̱n sa̱kan' ni̱ ndo̱'o̱ sa̱kuu' te̱ uxa̱ ta'an ja̱a̱n' xiin' ña' ja̱a̱n', kö̱o̱' si'e̱ ra̱ ni̱ yoo̱ xiin' a' nde̱e̱ ndi̱'i̱ ra̱ ni̱ xi'i̱.
40022027	Te̱ so'o̱' ndi'i' te̱ ni̱ xi'i̱ tu̱ ña̱'a' ja̱a̱n'.
40022028	Sa̱kan' na kuii' kii̱' na̱ti̱a̱ku̱ ni̱a̱ ndii, ¿yo̱o̱ ña' si'i ku̱ndu̱u̱ tu̱ ña' ja̱a̱n', kua̱chi̱ ndii uxa̱ sa̱a' te̱ ja̱a̱n' ni̱ tu̱nda'a̱' xiin' a'? ―ni̱ kachi̱ ra̱ xiin' Jesús.
40022029	Sa̱kan' te̱ ni̱ na̱kui̱i̱n Jesús nuu̱' ra̱ ndii: ―Ndo'ó ndii, kündani̱ ndo̱' ña̱ yoso̱' nuu̱' tu̱tu̱ Ndiosí, te̱ ni̱ nde̱e̱ xïní tu̱ ndo̱' sa̱a̱ xachuun' ña̱ ndi̱e̱e' a̱.
40022030	Kua̱chi̱ ndii, kii̱' na̱ti̱a̱ku̱ ne̱ ni̱ xi'i̱ ndii, tü̱nda'a̱' ka̱ nde̱e̱ i̱i̱n ne̱ yivi̱' i̱kan'. Süu̱' ja̱a̱n' ndii ku̱ndu̱u̱ ni̱a̱ nde̱e̱ naa ángele ña̱ ndiee' ndi̱vi', ña̱ xika' nuu' nuu̱' Ndiosí.
40022031	Ndisu̱ xa'a̱' ña̱ naa' natiaku ne̱ xi'í ndii, ku̱vi̱ ka̱'vi̱ ndo̱' tu̱tu̱ mii' yoso̱' ña̱ ni̱ ka'a̱n Ndiosí ndii:
40022032	“Yu'u̱ nduu' Ndiosí Abraham, te̱ yu'u̱ nduu' tu̱ Ndiosí Isaac, te̱ yu'u̱ tu̱ nduu' Ndiosí Jacob”, ni̱ kachi̱ a̱. Sa̱kan' na kuii' Ndiosí ndii, süu̱' Ndiosí ne̱ ni̱ xi'i̱ nduu' a̱, süu̱' ja̱a̱n' ndii, Ndiosí ne̱ tiaku nduu' a̱ ―ni̱ kachi̱ Jesús.
40022033	Te̱ kii̱' ni̱ xi̱ni̱ so̱'o̱ ne̱ yivi̱' kua'a̱' ja̱a̱n' ña̱ ni̱ ka'a̱n a̱ xiin' te̱ ja̱a̱n' ndii, ni̱ na̱nda̱ni̱ va̱ ni̱a̱ xa'a̱' ña̱ sania'á a̱.
40022034	Te̱ kii̱' ni̱ xi̱ni̱ so̱'o̱ te̱ fariseo ja̱a̱n' ña̱ kö̱o̱' a̱ ni̱ ku̱vi̱ ka'a̱n te̱ saduceo xiin' Jesús ndii, ni̱ na̱kaya̱ sa̱kuu' ra̱.
40022035	Te̱ ni̱ nda̱tu'u̱n' ña̱'a' i̱i̱n te̱ fariseo ja̱a̱n', te̱ sanakuachi' tu̱'u̱n nde̱i' Ndiosí, te̱ ko̱to̱ kua̱'a̱ ña̱'a' ra̱ ka'án ra̱ ndii:
40022036	―Tákui'e, ¿ndee ña̱ nduu' tu̱'u̱n nde̱i' ka'nu' ka̱ ña̱ ka'án chuun' Ndiosí? ―ni̱ kachi̱ ra̱.
40022037	Te̱ ni̱ ka'a̱n Jesús xiin' ra̱ ndii: ―“Ku̱ndani̱ u̱n' xto̱'o̱ e̱' Ndiosí xiin' ka̱nii' nimá u̱n', xiin' ka̱nii' te̱ nduu' u̱n', xiin' sa̱kuu' ña̱ xanini u̱n'.”
40022038	Ña̱ kaa̱' nduu' ña̱ kuu' nu̱u', te̱ ña̱ ka'nu' ka̱ tu̱ ña̱ ka'án chuun' a̱.
40022039	Te̱ ña̱ uvi̱ ndii, yatin' i̱i̱n kachi ka'nu' a̱ xiin' ña̱ kaa̱' ka'án a̱ ndii: “Ku̱ndani̱ u̱n' sa̱kuu' ne̱ yivi̱' xiin' u̱n' nde̱e̱ naa kundani̱ xiin' mii' mi̱i' u̱n'”, kachi a̱.
40022040	Te̱ ña̱ uvi̱ ta̱'an kaa̱' nduu' xa'ndu̱ sa̱kuu' ña̱ ka'án tu̱'u̱n nde̱i' Ndiosí xiin' sa̱kuu' ña̱ ni̱ ka'a̱n te̱ ni̱ ka'a̱n tiakú tu̱'u̱n Ndiosí ―ni̱ kachi̱ Jesús.
40022041	Te̱ kii̱' ita' ka̱ te̱ fariseo ja̱a̱n', te̱ ni̱ nda̱tu'u̱n' ña̱'a' Jesús ndii:
40022042	―¿Sa̱a̱ tuu ndo'ó xa'a̱' Cristo, ña̱ ti̱a̱nu̱' Ndiosí sa̱kakú ne̱ yivi̱'? ¿Yo̱o̱ si̱a̱ni' xika' nduu' a̱? ―ni̱ kachi̱ a̱ xiin' ra̱. Te̱ ni̱ na̱kui̱i̱n ra̱ ndii: ―Si̱a̱ni' xika' David nduu' a̱ ―ni̱ kachi̱ ra̱.
40022043	Sa̱kan' te̱ ni̱ ka'a̱n ka̱ a̱ xiin' ra̱ ndii: ―¿Ndichun na ka'án David ña̱ xto̱'o̱ ra̱ nduu' ña̱ ja̱a̱n' naa' sa̱kan'? Sa̱kan' ña̱ ni̱ sa̱ka'án ña̱'a' Espíritu Santo ndii:
40022044	Ni̱ ka'a̱n xto̱'o̱ e̱' Ndiosí xiin' xto̱'o̱ i̱ ndii: “Ku̱ndu'u̱' nda̱'a' kua̱'a̱ i̱ na sa̱ndoó kui'e xa̱chi' i̱ te̱ ndasi' yo'ó.” Ni̱ kachi̱ a̱, ni̱ kachi̱ ra̱.
40022045	Sa̱kan' na kuii' naa' mi̱i' David ja̱a̱n' ka'án ña̱ xto̱'o̱ ra̱ nduu' Cristo ja̱a̱n' ndii, ¿sa̱a̱ ku̱vi̱ ka'án ni̱a̱ ña̱ nduu' a̱ si̱a̱ni' xika' ra̱? ―ni̱ kachi̱ Jesús.
40022046	Te̱ nde̱e̱ i̱i̱n te̱ ja̱a̱n' nï̱ ku̱vi̱ na̱kui̱i̱n nde̱e̱ i̱i̱n yu̱'u' sie. Te̱ nde̱e̱ kivi̱' ja̱a̱n' ndii, nde̱e̱ i̱i̱n ra̱ nï̱ ku̱ndi̱e̱ni nda̱tu'u̱n' ka̱ tu̱ ña̱'a' nde̱e̱ i̱i̱n yu̱'u'.
40023001	Sa̱kan' te̱ ni̱ ka'a̱n Jesús xiin' ne̱ yivi̱' kua'a̱' ja̱a̱n' xiin' te̱ nda̱'a' xa'a̱' a̱ ndii:
40023002	―Te̱ sania'á tu̱'u̱n nde̱i' Ndiosí xiin' te̱ fariseo ndii, ndiso' chuun' ra̱ te̱ sa̱na̱kuachi' ra̱ ña̱ ni̱ ke̱'i̱ Moisés.
40023003	Sa̱kan' na kuii' kuní a̱ ka̱ndi̱xa' ña̱'a' ndo̱' te̱ sa̱a̱ tu̱ ndo̱' ña̱ ka'án ra̱. Ndisu̱ sä̱a̱ ndo̱' ña̱ xaa' ra̱, kua̱chi̱ ndii sania'á ra̱ i̱i̱n ña̱'a̱, ndisu̱ siin' ndoo' ña̱ xaa' mi̱i' ra̱.
40023004	Sa̱kan' ña̱ chituní ra̱ ña̱ nde̱i' vie̱ xa̱va̱'a̱ nuu̱' ne̱ yivi̱', te̱ ka'án chuun' ra̱ xiin' ni̱a̱ ña̱ sa̱xinú ni̱a̱ ña̱ ja̱a̱n', ndisu̱ mi̱i' ra̱ ndii, ni̱ nde̱e̱ xiin' i̱i̱n nda̱a̱' nuu̱' nda̱'a' ra̱ küni chi̱ndi̱e̱e' ña̱'a' ra̱.
40023005	Te̱ sa̱kuu' ña̱ xaa' ra̱ ndii, xaa' kuu' ti̱o̱' ra̱, ndiani̱ te̱ ku̱ni̱ ña̱'a' ne̱ yivi̱', te̱ na̱nda̱ni̱ ni̱a̱ xa'a̱' ña̱ ja̱a̱n' kui̱ti̱'. Sa̱kan' ña̱ chindikún ra̱ i̱i̱n xatu̱n' chie̱ ka̱ ti'e̱' ra̱ mii' ñu'u' tu̱tu̱, ña̱ yoso̱' ña̱ ka'án Ndiosí, te̱ ni'nu' ra̱ toto̱ ña̱ taa' yo̱'o' yu'va̱ nani̱' va̱ yu̱'u'.
40023006	Te̱ xtani̱ va̱ ra̱ ña̱ ku̱ndi̱e̱e̱ ra̱ nuu̱' tei̱, tun' kuu' nu̱u', mii' yoo vi̱ko' xiin' tei̱ ka'nu', tun' ita' ti̱xi̱n vi̱'e̱ mii' nakayá e̱'.
40023007	Te̱ xtani̱ tu̱ ra̱ ña̱ na̱kua̱tu̱ va̱'a̱ ña̱'a' ne̱ yivi̱' ma̱'in' ya̱'vi̱ mii' chitu' kaa'. Te̱ xtani̱ tu̱ ra̱ ña̱ ka'a̱n ne̱ yivi̱' xiin' ra̱ maestro.
40023008	’Ndisu̱ ndo'ó ndii, tä̱xi̱ ndo̱' ka'a̱n ne̱ yivi̱' xiin' ndo̱' maestro, sa̱kan' ña̱ Cristo, ña̱ sa̱kakú ne̱ yivi̱', kui̱ti̱' nduu' Maestro nuu̱' ndo̱'. Te̱ sa̱kuu' ndo'ó ndii, ña̱ni̱ ndo̱' ku̱ni̱ ta'an' ndo̱'.
40023009	Ni̱ nde̱e̱ kä'a̱n ndo̱' tata yu̱va' i̱ xi̱i̱n' nde̱e̱ i̱i̱n te̱ yivi̱' i̱i̱n yivi̱', sa̱kan' ña̱ yoo i̱i̱n nda̱a̱' kui̱ti̱' Yu̱va' e̱', ña̱ ndu'u̱' ndi̱vi'.
40023010	Te̱ ni̱ nde̱e̱ tä̱xi̱ tu̱ ndo̱' ka'a̱n ne̱ yivi̱' xiin' ndo̱' xto̱'o̱ i̱, sa̱kan' ña̱ yoo i̱i̱n nda̱a̱' kui̱ti̱' Xto̱'o̱ ndo̱', ña̱ ja̱a̱n' nduu' Cristo.
40023011	Te̱ nduu' te̱ ka'nu' ka̱ te̱i̱n ndo'ó ndii, kuní a̱ ku̱ndu̱u̱ ra̱ te̱ xika' nu̱u̱ nuu̱' ndo̱'.
40023012	Sa̱kan' ña̱ yo̱o̱ ka̱ xachié xiin' mii' mi̱i' ndii, sa̱ka'an' ña̱'a' Ndiosí. Te̱ yo̱o̱ ka̱ sanuu' xiin' mii' mi̱i' ndii, sachié ña̱'a' a̱.
40023013	’Ndo'ó, te̱ fariseo xiin' ndo'ó, te̱ sania'á tu̱'u̱n nde̱i' Ndiosí ndii, te̱ xasuvi' xiin' mii' nduu' ndo̱', te̱ chie̱ va̱ tu̱ndo'o̱' ku̱ndo̱'o̱ ndo̱' sa̱a̱ Ndiosí, sa̱kan' ña̱ xikuita'nú ndo̱' nuu̱' ne̱ yivi̱' te̱ täxi' ni̱a̱ ña̱ ka̱'ndi̱a̱ chuun' Ndiosí nimá ni̱a̱. Te̱ nde̱e̱ mi̱i' ndo̱' täxi' ña̱ ka̱'ndi̱a̱ chuun' a̱ nimá ndo̱', te̱ ni̱ nde̱e̱ täxi' tu̱ ndo̱' ña̱ ta̱xi̱ ne̱ ja̱a̱n' ña̱ ka̱'ndi̱a̱ chuun' a̱ nimá ni̱a̱.
40023014	Ndo'ó, te̱ fariseo xiin' ndo'ó, te̱ sania'á tu̱'u̱n nde̱i' Ndiosí ndii, chie̱ va̱ tu̱ndo'o̱' ku̱ndo̱'o̱ ndo̱' sa̱a̱ Ndiosí, sa̱kan' ña̱ xakui'na' ndo̱' vi̱'e̱ ne̱ kuaa̱n'. Te̱ na̱'a' va̱ ka'án ndo̱' xiin' Ndiosí, ndiani̱ te̱ na̱nda̱ni̱ ne̱ yivi̱'.
40023015	’Ndo'ó, te̱ fariseo xiin' ndo'ó, te̱ sania'á tu̱'u̱n nde̱i' Ndiosí ndii, te̱ xasuvi' xiin' mi̱i' nduu' ndo̱', te̱ chie̱ va̱ tu̱ndo'o̱' ku̱ndo̱'o̱ ndo̱' sa̱a̱ Ndiosí, sa̱kan' ña̱ sa̱a̱ ka̱nii' i̱i̱n yivi̱' xika' nduku' ndo̱' i̱i̱n ne̱ ku̱ndiku̱n ña̱ kandixa' ndo̱', te̱ kii̱' xikundikún ne̱ ja̱a̱n' ña̱ ja̱a̱n' ndii, uvi̱ i̱chi' ka̱ xata'a̱n ku'u̱n ni̱a̱ vi̱'e̱ ndi̱a̱ya' te̱ sa̱kan' mi̱i' ndo̱'.
40023016	’Chie̱ va̱ tu̱ndo'o̱' ku̱ndo̱'o̱ ndo̱' sa̱a̱ Ndiosí, sa̱kan' ña̱ nduu' ndo̱' nde̱e̱ naa te̱ sania'á nianí. Sa̱kan' ña̱ ka'án ndo̱' ndii: “Naa' ti̱i̱n ndi̱a̱a̱ i̱i̱n ne̱ yivi̱' yu̱kun' ka'nu' e̱' kii̱' taxi' ni̱a̱ kuento ni̱a̱ ndii, kö̱o̱' a̱ xaa' a̱ tee̱' ndee sä̱xinú ni̱a̱ ña̱ ja̱a̱n'”, kachi ndo̱'. Ndisu̱ ka'án tu̱ ndo̱' ña̱ naa' yo̱o̱ ka̱ tiin' ndiaa oro, ña̱ yoo ti̱xi̱n yu̱kun' ja̱a̱n' kii̱' taxi' ni̱a̱ kuento ni̱a̱ ndii, kuní a̱ sa̱xinú ni̱a̱ ña̱ ja̱a̱n', kachi ndo̱'.
40023017	Ndo'ó ndii, te̱ küu' kaxi' nduu' ndo̱', te̱ te̱ yoo nianí nduu' tu̱ ndo̱' nuu̱' i̱chi' Ndiosí. ¿Ñáá xïní ndo̱' ña̱ ña̱ ka'nu' ka̱ nduu' yu̱kun' ja̱a̱n' te̱ sa̱kan' oro ja̱a̱n'? Kua̱chi̱ ndii su̱vi̱ a̱ sañu'u' oro ja̱a̱n'.
40023018	Te̱ ka'án tu̱ ndo̱' ndii: “Naa' ti̱i̱n ndi̱a̱a̱ i̱i̱n ne̱ yivi̱' mii' nasoko̱' ne̱ yivi̱' ña̱'a̱ nuu̱' Ndiosí kii̱' taxi' ni̱a̱ kuento ni̱a̱ ndii, kö̱o̱' a̱ xaa' a̱ tee̱' ndee sä̱xinú ni̱a̱ ña̱ ja̱a̱n'”, kachi ndo̱'. Te̱ ka'án tu̱ ndo̱' ña̱ naa' yo̱o̱ ka̱ tiin' ndiaa tu̱mani̱', ña̱ ndiee' i̱kan' ndii, kuní a̱ sa̱xinú ni̱a̱ kuento ja̱a̱n', kachi ndo̱'.
40023019	Xa'a̱' a̱ ja̱a̱n' na kuii' ndo'ó ndii, te̱ küu' kaxi' nduu' ndo̱', te̱ te̱ yoo nianí nduu' tu̱ ndo̱' nuu̱' i̱chi' Ndiosí. ¿Ñáá xïní ndo̱' ña̱ ña̱ ka'nu' ka̱ nduu' mii' nasoko̱' ne̱ yivi̱' ja̱a̱n' te̱ sa̱kan' tu̱mani̱', ña̱ ndiee' i̱kan'? Kua̱chi̱ ndii su̱vi̱ a̱ sañu'u' tu̱mani̱' ja̱a̱n'.
40023020	Kua̱chi̱ ndii, yo̱o̱ ka̱ tiin' ndiaa mii' nasoko̱' ja̱a̱n', te̱ taxi' ni̱a̱ kuento ni̱a̱ ndii, tiin' ndiaa ni̱a̱ ña̱ ja̱a̱n' xiin' sa̱kuu' ña̱ ndiee' nuu̱' a̱.
40023021	Te̱ yo̱o̱ ka̱ tiin' ndiaa yu̱kun' ka'nu' e̱' ndii, tiin' ndiaa ni̱a̱ ña̱ ja̱a̱n' xiin' sa̱kuu' ña̱ su̱'u̱n, ña̱ yoo ti̱xi̱n a̱.
40023022	Te̱ yo̱o̱ ka̱ tiin' ndiaa ndi̱vi' ndii, tiin' ndiaa ni̱a̱ tei̱ ka'nu' mii' ndu'u̱' Ndiosí, te̱ tiin' ndiaa tu̱ ni̱a̱ nde̱e̱ mi̱i' Ndiosí, ña̱ ndu'u̱' nuu̱' tun' ja̱a̱n'.
40023023	’Ndo'ó, te̱ fariseo xiin' ndo'ó, te̱ sania'á tu̱'u̱n nde̱i' Ndiosí ndii, te̱ xasuvi' xiin' mi̱i' nduu' ndo̱', te̱ chie̱ va̱ tu̱ndo'o̱' ku̱ndo̱'o̱ ndo̱' sa̱a̱ Ndiosí, sa̱kan' ña̱ cha'vi̱ ndo̱' uxi̱ ta'an nu̱'ni̱ xata̱' i̱i̱n ciento nu̱'ni̱ ña̱ nduu' mi̱nu̱ menta, xiin' mi̱nu̱ anís, xiin' comino. Ndisu̱ nakoo' ndo̱' ña̱ ka'nu' ka̱, ña̱ ka'án tu̱'u̱n nde̱i' Ndiosí, naa kuu' ña̱ xachuun' nda̱ku, xiin' ña̱ kuvita i̱ni̱, xiin' ña̱ i̱ni̱ ndo̱' xini ndo̱' Ndiosí. Ña̱ kaa̱' ni̱ kuni̱ a̱ saxinú ndo̱', te̱ sa̱a̱ na xaa' tu̱ ndo̱' ña̱ ja̱a̱n'.
40023024	Ndo'ó ndii, nduu' ndo̱' nde̱e̱ naa te̱ sania'á nianí, sa̱kan' ña̱ saxinú ndo̱' ña̱ kuali' kuu' so̱'o̱ ña̱ ka'án ña̱ ja̱a̱n', ndisu̱ säxinú ndo̱' ña̱ ka'nu' ka̱, te̱ xaa' ndo̱' nde̱e̱ naa ne̱ saxixi̱n ti̱kun' te̱ koko' ni̱a̱ i̱i̱n camello kii̱' xi'i' ni̱a̱ ti̱kui.
40023025	’Ndo'ó, te̱ fariseo xiin' ndo'ó, te̱ sania'á tu̱'u̱n nde̱i' Ndiosí ndii, te̱ xasuvi' xiin' mi̱i' nduu' ndo̱', te̱ chie̱ va̱ tu̱ndo'o̱' ku̱ndo̱'o̱ ndo̱' sa̱a̱ Ndiosí, sa̱kan' ña̱ natia' ndo̱' xata̱' ya̱xin' xiin' xata̱' ko'o̱' kui̱ti̱'. Ndisu̱ ti̱xi̱n a̱ ndii, ni̱ sa̱kutu' ndo̱' a̱ xiin' mi̱i' ndi'i' ña̱ ni̱ xa̱kui'na' ndo̱' xiin' ña̱ xächuun' nda̱ku ndo̱'.
40023026	Ndo'ó, te̱ fariseo ndii, nde̱e̱ naa te̱ yoo nianí nduu' ndo̱'. Kuní a̱ ña̱ na̱ti̱a̱ ndo̱' xi̱'na̱ ka̱ ti̱xi̱n ya̱xin' ja̱a̱n' xiin' ko'o̱' ja̱a̱n', te̱ sa̱kan' ndu̱ndo̱o̱ tu̱ xata̱' a̱.
40023027	’Ndo'ó, te̱ fariseo xiin' ndo'ó, te̱ sania'á tu̱'u̱n nde̱i' Ndiosí ndii, te̱ xasuvi' xiin' mi̱i' nduu' ndo̱', te̱ chie̱ va̱ tu̱ndo'o̱' ku̱ndo̱'o̱ ndo̱' sa̱a̱ Ndiosí, sa̱kan' ña̱ nduu' ndo̱' nde̱e̱ naa ñaña', ña̱ ni̱ na̱ke̱'i̱ ya̱a̱ ra̱. Ña̱ ja̱a̱n' ndii, nda̱tu̱n' xata̱' a̱, ndisu̱ ti̱xi̱n a̱ ndii, chitu' vi̱' ñu'u' i̱ki' ne̱ ndi̱i̱ xiin' sa̱kuu' nuu̱' ña̱ ki̱ni̱.
40023028	Sa̱kan' tu̱ ndo'ó ndii, nde̱e̱ naa te̱ xachuun' nda̱ku nduu' ndo̱' nuu̱' ne̱ yivi̱'. Ndisu̱ chitu' vi̱' nimá ndo̱' ñu'u' ña̱ xasuvi' xiin' mi̱i' ndo̱' xiin' ña̱ ki̱ni̱.
40023029	’Ndo'ó, te̱ fariseo xiin' ndo'ó, te̱ sania'á tu̱'u̱n nde̱i' Ndiosí ndii, te̱ xasuvi' xiin' mi̱i' nduu' ndo̱', te̱ chie̱ va̱ tu̱ndo'o̱' ku̱ndo̱'o̱ ndo̱' sa̱a̱ Ndiosí, sa̱kan' ña̱ xa'a ndo̱' ñaña' te̱ ni̱ ka'a̱n tiakú tu̱'u̱n Ndiosí xta̱'an' i̱i̱n yivi̱', te̱ ndasanda̱tu̱n' tu̱ ndo̱' mii' ita' ñaña' te̱ ni̱ xa̱chuun' nda̱ku nuu̱' Ndiosí.
40023030	Te̱ ka'án tu̱ ndo̱' ndii: “Naa' ni̱ xika̱ e̱' i̱i̱n yivi̱' kii̱' ni̱ tiaku̱ te̱ i̱chi' ya̱ta' e̱' ndii, chïndiee' ña̱'a' e̱' te̱ ka̱'ni̱' ra̱ te̱ ni̱ ka'a̱n tiakú tu̱'u̱n Ndiosí”, kachi ndo̱'.
40023031	Sa̱kan' na kuii' xa̱ mi̱i' ndo̱' nduu' ndo̱' te̱ ka'án ndo̱' ña̱ xii̱' ya̱ta' ndo̱' nduu' te̱ ni̱ xa̱'ni̱' te̱ ni̱ ka'a̱n tiakú tu̱'u̱n Ndiosí ja̱a̱n'.
40023032	Sa̱kan' na kuii' saxinú ndi̱'i̱ ndo̱' ña̱ ni̱ ta̱xi̱ xa'a' te̱ ja̱a̱n'.
40023033	’Ndo'ó ndii, koo̱' nduu' ndo̱', sa̱kan' ña̱ si'e̱ koo̱' nduu' ndo̱'. ¿Sa̱a̱ tu̱ xanini ndo̱' ña̱ ku̱vi̱ kaku̱ ndo̱' nuu̱' ña̱ ku̱ndo̱'o̱' ndo̱' vi̱'e̱ ndi̱a̱ya'?
40023034	’Sa̱kan' na kuii' ti̱'vi' i̱ nuu̱' ndo̱' te̱ ka'án tiakú tu̱'u̱n Ndiosí, xiin' te̱ xini tuní xa'a̱' i̱chi' a̱, xiin' te̱ sania'á tu̱'u̱n nde̱i' a̱. Te̱ sa̱va̱ te̱ ja̱a̱n' ndii, ka̱'ni̱' ña̱'a' ndo̱' nuu̱' krusín. Te̱ sa̱va̱ ra̱ ndii, su̱ku̱' yo̱'o' ña̱'a' ndo̱' ti̱xi̱n vi̱'e̱ mii' nakayá e̱', te̱ ku̱ndiku̱n u'vi̱ ndo̱' ta̱xi' ña̱'a' ndo̱' sa̱a̱ ñu̱u̱.
40023035	Xa'a̱' a̱ ja̱a̱n' na kuii' ndo'ó nduu' ne̱ na̱cha'vi̱ xa'a̱' níi' ne̱ nda̱ku nimá nuu̱' Ndiosí, ne̱ ni̱ xa̱'ni̱' ne̱ xii̱' ya̱ta' ndo̱'. Xa̱'a' nde̱e̱ níi' Abel, te̱ nda̱ku nimá nuu̱' Ndiosí, te̱ nde̱e̱ níi' Zacarías, te̱ ni̱ nduu̱ si'e̱ Berequías. Zacarías ja̱a̱n' ndii, ni̱ xa̱'ni̱' ña̱'a' te̱ xii̱' ya̱ta' ndo̱' yi'e' yu̱kun' ka'nu' e̱' ya̱ti̱n mii' na̱soko̱' ne̱ yivi̱' ña̱'a̱ nuu̱' Ndiosí.
40023036	Ña̱ nda̱ku ka'a̱n i̱ xiin' ndo̱' ndii, ndo'ó, ne̱ ndiee' i̱i̱n yivi̱' vi̱ti̱n, na̱cha'vi̱ xa'a̱' sa̱kuu' ña̱ ja̱a̱n'.
40023037	’¡Ndo'ó kua'a, ndo'ó kua'a, ne̱ ndiee' ñu̱u̱ Jerusalén, ne̱ xa'ni̱' te̱ ka'án tiakú tu̱'u̱n Ndiosí, te̱ kuun' yuu̱' ndo̱' te̱ tianu̱' a̱ nuu̱' ndo̱' nde̱e̱ ku̱vi̱ ra̱! ¡Ki'in' va̱ i̱chi' ni̱ kuni̱ i̱ nda̱sa̱i̱i̱n i̱ ndo'ó nde̱e̱ naa xaa' i̱i̱n ndu̱xi' ña̱ ndasaiin' ri' ndu̱xi' kuali' si'e̱ ri' ti̱xi̱n ndi̱xi̱n ri', ndisu̱ nï̱ xi̱i̱n ndo̱'!
40023038	Ña̱ nda̱ku ka'án i̱ xiin' ndo̱' ndii, nduxi̱n ñu̱u̱ ndo̱'.
40023039	Te̱ ka'án tu̱ i̱ xiin' ndo̱' ña̱ kü̱ni̱ ka̱ ndo̱' yu'u̱ nde̱e̱ xaa̱ kivi̱' ña̱ ka'a̱n ndo̱' xa'a̱' i̱ ndii: “Sañu'u' va̱ xto̱'o̱ e̱' Ndiosí ña̱ kua̱xi̱ kuenta a̱”, kachi̱ ndo̱' ―ni̱ kachi̱ Jesús.
40024001	Kii̱' keta' Jesús nuu̱' ki̱'e̱ yu̱kun' ka'nu' kua'a̱n a̱ ndii, ni̱ ku̱ya̱ti̱n te̱ nda̱'a' xa'a̱' a̱ nuu̱' a̱, te̱ ni̱ xa̱'a' nia'á ña̱'a' ra̱ sa̱a̱ kaa' yu̱kun' ja̱a̱n'.
40024002	Te̱ ni̱ na̱kui̱i̱n Jesús nuu̱' ra̱ ka'án a̱ ndii: ―¿Xa'a̱' vi̱'e̱ na'nu' nia kaa̱' ka'án ndo̱' nu̱'? Su̱u̱ ña̱ nda̱ku ka'án i̱ xiin' ndo̱' ña̱ sa̱kuu' ña̱ kaa̱' nduxi̱n xa̱chi', te̱ nde̱e̱ i̱i̱n yuu̱' kü̱to̱to̱ ta'an' ka̱ ―ni̱ kachi̱ a̱.
40024003	Ndi̱'i̱ ja̱a̱n' te̱ kua'a̱n Jesús xiki̱' ña̱ na̱ni' Olivos xiin' te̱ nda̱'a' xa'a̱' a̱, te̱ ni̱ xi̱ku̱ndu'u̱' a̱ xiki̱' ja̱a̱n'. I̱kan' te̱ ni̱ ku̱ya̱ti̱n siin' te̱ nda̱'a' xa'a̱' a̱ ja̱a̱n' nuu̱' a̱, te̱ ni̱ nda̱tu'u̱n' ña̱'a' ra̱ ndii: ―¿A̱ma̱ ko̱o̱ ña̱ ni̱ ka'a̱n u̱n' xa'a̱' ja̱a̱n'? ¿Te̱ ndee ña̱ ka'nu' nduu' ña̱ xka'ndi̱a̱ te̱ ku̱nda̱ni̱ ndu̱ ña̱ xa̱ kuyatin' na̱ndi̱ko' u̱n', te̱ xa̱kuyatin' tu̱ ku'u̱n ndi̱ko' i̱i̱n yivi̱'? ―ni̱ kachi̱ ra̱ xiin' a̱.
40024004	Te̱ ni̱ na̱kui̱i̱n a̱ nuu̱' ra̱ ndii: ―Ko̱to̱ xiin' mi̱i' va̱ ndo̱', tä̱xi̱ ndo̱' ku̱ni̱ xa'an' nde̱e̱ i̱i̱n ne̱ yivi̱' ndo'ó.
40024005	Sa̱kan' ña̱ ki̱xi̱n kua'a̱' te̱ yivi̱', te̱ ti̱i̱n ndi̱a̱a̱ kivi̱' i̱, te̱ ka'a̱n ra̱ ña̱ mi̱i' ra̱ nduu' Cristo, ña̱ ni̱ ti̱a̱nu̱' Ndiosí sa̱kakú ne̱ yivi̱', te̱ ku̱ni̱ xa'an' ra̱ kua'a̱' ne̱ yivi̱'.
40024006	Te̱ kii̱' ku̱ni̱ ndo̱' kuento ña̱ yoo ñu'u̱ mii' ka̱ i̱i̱n yivi̱', te̱ ku̱ni̱ tu̱ ndo̱' ña̱ yoo a̱ xika' i̱i̱n yivi̱' ndii, ko̱to̱ xiin' mii' ndo̱' te̱ kü̱ndi̱'ni̱ ndo̱'. Kua̱chi̱ ndii, kuní a̱ ña̱ ko̱o̱ ña̱ ja̱a̱n', ndisu̱ tïa̱'an kundi̱'i̱ i̱i̱n yivi̱' kii̱' sa̱kan'.
40024007	’Kua̱chi̱ ndii ku̱nta'an' ne̱ ndiee' i̱i̱n ñu̱u̱ xiin' ne̱ ndiee' tu̱ku̱ ñu̱u̱, te̱ ku̱nta'an' tu̱ i̱i̱n te̱ xa'ndia chuun' nuu̱' i̱i̱n ñu̱u̱ xiin' i̱nga̱ te̱ xa'ndia chuun' nuu̱' i̱nga̱ ñu̱u̱. Te̱ ka̱nii' xaan' ta̱a̱n i̱i̱n yivi̱', te̱ ko̱o̱ tu̱ kui'e̱, te̱ ko̱o̱ va̱ tu̱ so̱ko̱.
40024008	Te̱ sa̱kuu' ña̱ ja̱a̱n' ndii, sa̱kan' xa'ndu̱ ña̱ xito' ko̱o̱ kui̱ti̱' nduu' a̱.
40024009	’Sa̱kan' te̱ sa̱na̱kua'a ne̱ yivi̱' ndo'ó nda̱'a' te̱ yivi̱', te̱ sa̱ndo'o' u'vi̱ ra̱ ndo'ó, te̱ ka̱'ni̱' ra̱ ndo'ó. Te̱ ku̱nda̱si' sa̱kuu' ne̱ yivi̱' i̱i̱n yivi̱' ndo'ó xa'a̱' a̱ ña̱ ndikún ndo̱' yu'u̱.
40024010	Kii̱' sa̱kan' ndii, kua'a̱' ne̱ yivi̱' na̱ko̱o̱ i̱chi' Ndiosí, te̱ sa̱na̱kua'a ta'an' ni̱a̱, te̱ ku̱nda̱si' ta'an' tu̱ ni̱a̱.
40024011	Te̱ kua'a̱' va̱ tu̱ te̱ ka'a̱n tiakú tu̱n vixi̱ na̱koo̱ kivi̱' ja̱a̱n'. Te̱ ku̱ni̱ xa'an' ra̱ kua'a̱' ne̱ yivi̱'.
40024012	Te̱ xa'a̱' a̱ ña̱ xa̱ mi̱i' ndi'i' ña̱ ni̱a̱'a yoo i̱i̱n yivi̱' ndii, kua'a̱' va̱ ne̱ yivi̱' na̱ko̱o̱ ña̱ kundani̱ ta'an' ni̱a̱.
40024013	Ndisu̱ yo̱o̱ ka̱ ku̱ndi̱e̱ni naa kundieni nuu̱' tu̱ndo'o̱' ja̱a̱n' nde̱e̱ so'o̱' ndi'i' ndii, na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i'.
40024014	Te̱ ña̱ nu̱u' ndii, kuní a̱ ña̱ ka'a̱n ndo̱so̱' ne̱ yivi̱' ka̱nii' i̱i̱n yivi̱' tu̱'u̱n va̱'a̱ xa'a̱' sa̱a̱ xa'ndia chuun' Ndiosí nimá ne̱ yivi̱', te̱ ku̱vi̱ ku̱ni̱ so̱'o̱ sa̱kuu' ne̱ yivi̱' i̱i̱n yivi̱' xa'a̱' i̱, sa̱kan' vi̱' te̱ kundi̱'i̱ i̱i̱n yivi̱'.
40024015	’Sa̱kan' na kuii' kii̱' ku̱ni̱ ndo̱' iin' ña̱ ki̱ni̱ kaa' mii' su̱'u̱n naa ni̱ ka'a̱n te̱ ni̱ ka'a̱n tiakú tu̱'u̱n Ndiosí xta̱'an', te̱ ni̱ na̱ni' Daniel ndii, ndo'ó, ne̱ ka'vi' ña̱ yo̱'o̱' ndii, kuní a̱ ku̱nda̱ni̱ ndo̱' a̱.
40024016	Ne̱ ndiee' ñu̱'u' Judea kii̱' sa̱kan' ndii, na ku̱nu̱ ni̱a̱ ku'u̱n ni̱a̱ te̱i̱n i̱ku'.
40024017	Te̱ yo̱o̱ ka̱ ndiee' xíni' vi̱'e̱ ni̱a̱ kii̱' sa̱kan' ndii, na ndä̱'ni̱ ni̱a̱ vi̱'e̱ ni̱a̱ na̱chii̱' ni̱a̱ ña̱'a̱ ni̱a̱.
40024018	Te̱ yo̱o̱ ka̱ xachuun' nuu̱' ñu̱'u' ni̱a̱ kii̱' sa̱kan' ndii, na nä̱ndi̱ko' ni̱a̱ vi̱'e̱ ni̱a̱ xa'a̱' toto̱ ni̱a̱.
40024019	Kivi̱' ja̱a̱n' ndii, ku̱ndo̱'o̱ va̱ ne̱ ñu'u' si'e̱, te̱ ku̱ndo̱'o̱ va̱ tu̱ ne̱ sachichin' si'e̱ kuañu'u̱.
40024020	Ka'a̱n va̱ ndo̱' xiin' Ndiosí te̱ na tä̱xi̱ a̱ ña̱ xaa̱ kivi̱' ja̱a̱n' yoo̱' vi̱xi̱n uun kivi̱' sábado, ña̱ xina̱ndiee̱' e̱'.
40024021	’Kua̱chi̱ ndii, kivi̱' ja̱a̱n' ndii, ko̱o̱ tu̱ndo'o̱' ña̱ nde̱e̱ i̱i̱n kivi̱' tïa̱'an ko̱o̱ nde̱e̱ kii̱' ni̱ xa̱'a̱ Ndiosí i̱i̱n yivi̱' te̱ nde̱e̱ vi̱ti̱n, te̱ ni̱ nde̱e̱ kö̱o̱' ka̱ tu̱ a̱ ko̱o̱.
40024022	Te̱ naa' nï̱ xa̱kuiti xto̱'o̱ e̱' Ndiosí kivi̱' ja̱a̱n' ndii, nde̱e̱ i̱i̱n ne̱ yivi̱' käku̱. Ndisu̱ sa̱kuiti ña̱'a' a̱ xa'a̱' ña̱ kundani̱ a̱ ne̱ ni̱ na̱ka̱xi̱n a̱ ndikún i̱chi' a̱.
40024023	’Sa̱kan' na kuii' naa' yo̱o̱ ka̱ ka'a̱n xiin' ndo̱' kivi̱' ja̱a̱n' ndii: “A̱an', ko̱to̱ ndo̱', yo'o' yoo ña̱ nduu' Cristo, ña̱ sakakú yoo'”, uun ka'a̱n ni̱a̱ ndii: “A̱an', ko̱to̱ ndo̱', kaa̱' yoo ña̱ nduu' Cristo”, kachi̱ ni̱a̱ ndii, kä̱ndi̱xa' ña̱'a' ndo̱'.
40024024	Kua̱chi̱ ndii ki̱xi̱n te̱ ku̱ni̱ xa'an', te̱ ka'a̱n ña̱ Cristo nduu' ra̱. Te̱ sa̱kan' tu̱ ki̱xi̱n te̱ ka'a̱n tiakú tu̱n vixi̱. Te̱ yivi̱' ja̱a̱n' ndii, sa̱a̱ ra̱ chuun' ka'nu' xini xa'an' xiin' chu̱u̱n ka'nu' ña̱ nandani̱ ne̱ yivi̱'. Te̱ naa' ni̱ ku̱vi̱ ndii, nde̱e̱ ne̱ ni̱ na̱ka̱xi̱n Ndiosí ndikún i̱chi' a̱ ku̱ni̱ xa'an' ra̱.
40024025	Te̱ na̱ka̱'an' ndo̱' ña̱ ni̱ ka'a̱n i̱ ña̱ kaa̱' xiin' ndo̱' ña̱ kuní ka̱ ko̱o̱ a̱.
40024026	Sa̱kan' na kuii', kii̱' ka'a̱n ni̱a̱ xiin' ndo̱' ndii: “A̱an', ko̱to̱ ndo̱', mii' taxi̱n' kaa' xika' Cristo” ndii, kü'u̱n ndo̱'. Uun kii̱' ka'a̱n ni̱a̱ xiin' ndo̱' ndii: “A̱an', ko̱to̱ ndo̱', ti̱xi̱n vi̱'e̱ ja̱a̱n' yoo si̱'e a̱” ndii, kä̱ndi̱xa' ña̱'a' ndo̱'.
40024027	Kua̱chi̱ ndii, kii̱' na̱ndi̱ko' tukuu' yu'u̱, ña̱ nduu' tu̱ te̱ yivi̱' ndii, ku̱ni̱ sa̱kuu' ne̱ yivi̱' yu'u̱ nde̱e̱ naa xaa' a̱ kii̱' xini ni̱a̱ yi'é ñu'u̱ savi̱' ka̱nii' ndi̱vi'.
40024028	Sa̱kan' tu̱ sa̱kuu' e̱' xiní ña̱ mii' kandu'u̱' ña̱ te'i ndii, i̱kan' kaku̱ kua'a̱' ti̱ko̱xií.
40024029	’Te̱ xa̱ numi̱' ti̱o̱' kii̱' ndi̱'i̱ xka'ndi̱a̱ tu̱ndo'o̱' kivi̱' ja̱a̱n' ndii, nda'va̱ ñu̱'u̱, te̱ sa̱kan' tu̱ yoo̱' ndii, nä̱tuu̱n ka̱ a̱, te̱ koyo̱ tu̱ tiuu̱n', te̱ ta̱a̱n ndi̱e̱e' sa̱kuu' ña̱ ndi̱e̱e', ña̱ yoo ndi̱vi'.
40024030	Sa̱kan' te̱ tuvi̱ i̱i̱n ña̱ nia'á ndi̱vi' ña̱ xa̱ kua̱xi̱ yu'u̱, ña̱ nduu' tu̱ te̱ yivi̱'. I̱kan' te̱ kua̱ku̱ suchi' i̱ni̱ sa̱kuu' nuu̱' ti̱'vi̱ ne̱ yivi̱' i̱i̱n yivi̱'. Te̱ ku̱ni̱ ni̱a̱ kua̱xi̱ yu'u̱, ña̱ nduu' tu̱ te̱ yivi̱' ja̱a̱n', nuu̱' viko̱' xiin' kua'a̱' ya'a̱ ña̱ ndi̱e̱e' xiin' ña̱ yi'é nda̱tu̱n' koo' chukuu'.
40024031	Te̱ kii̱' nde'i̱ ti'e' i̱i̱n nda̱chuun' tun' nichi', te̱ ti̱'vi' i̱ kua'a̱' ángele, te̱ na̱ka̱ya̱ a̱ ne̱ ni̱ na̱ka̱xi̱n Ndiosí. Te̱ nda̱sa̱i̱i̱n a̱ sa̱kuu' ne̱ ja̱a̱n', ne̱ ndiee' ku̱mi' sa̱a' xaan' i̱i̱n yivi̱' mii' kua̱xi̱ tachi̱', nde̱e̱ mii' xa'a' i̱i̱n yivi̱', te̱ nde̱e̱ mii' xa'a' ndi̱vi'.
40024032	’Ku̱nda̱ni̱ ndo̱' ña̱ ka'án ndi̱a̱a̱ yo'o' xa'a̱' sa̱a̱ xaa' tun' higuera kii̱' nduiti̱a̱' nda̱'a' nu̱', te̱ naka'ndi yuku̱ nu̱' ndii, xiní ndo̱' ña̱ xa̱ kuyatin' kuii ku̱u̱n savi̱'.
40024033	Te̱ i̱i̱n kachi tu̱ sa̱a̱ a̱ xiin' ndo'ó kii̱' ku̱ni̱ ndo̱' ko̱o̱ ña̱ ni̱ ka'a̱n i̱ xiin' ndo̱' ja̱a̱n' ndii, ku̱nda̱ni̱ ndo̱' ña̱ xa̱ kuyatin' kuii ki̱xi̱n tu̱ku̱u̱ yu'u̱, ña̱ nduu' tu̱ te̱ yivi̱'.
40024034	’Ña̱ nda̱ku ka'án i̱ xiin' ndo̱' ndii, ña̱ kuní ka̱ ku̱vi̱ sa̱kuu' ne̱ ndiee' i̱i̱n yivi̱' vi̱ti̱n te̱ xka'ndi̱a̱ sa̱kuu' ña̱ ja̱a̱n'.
40024035	Ndi̱vi' xiin' ñu̱'u' i̱i̱n yivi̱' ndii, ndo̱ñu'u' a̱, ndisu̱ tu̱'u̱n yu̱'u' yu'u̱ ndii, kö̱o̱' kivi̱' ndo̱ñu'u' a̱.
40024036	’Ndisu̱ ndee kivi̱' xiin' ndee hora xka'ndi̱a̱ ña̱ ja̱a̱n' ndii, nde̱e̱ i̱i̱n ne̱ yivi̱' xïní a̱, ni̱ nde̱e̱ ángele ña̱ ndiee' ndi̱vi'. Süu̱' ja̱a̱n' ndii mi̱i' yu̱va' i̱ kui̱ti̱' xiní a̱ma̱a̱ xaa̱' kivi̱' ja̱a̱n'.
40024037	’Kua̱chi̱ ndii, sa̱a̱ nii' ni̱ ku̱u̱ ne̱ yivi̱' kii̱' ni̱ xika̱ Noé xta̱'an' i̱i̱n yivi̱' ndii, nii' sa̱kan' ku̱u̱ tu̱ ne̱ ndiee' i̱i̱n yivi̱' kii̱' ki̱xi̱n tu̱ku̱u̱ yu'u̱, ña̱ nduu' tu̱ te̱ yivi̱'.
40024038	Kua̱chi̱ ndii sa̱a̱ ni̱a̱ naa ni̱ xa̱a̱ ne̱ ja̱a̱n' kii̱' tïa̱'an ndo̱ñu'u' i̱i̱n yivi̱' xiin' savi̱'. Kivi̱' ja̱a̱n' ndii, xaxi̱' ne̱ yivi̱' ña̱'a̱, te̱ xi'i' ni̱a̱, te̱ tunda'á' ni̱a̱ nde̱e̱ ni̱ xa̱a̱ kivi̱' ña̱ ni̱ ndi'vi̱ Noé ti̱xi̱n tundo̱o' chie̱.
40024039	Te̱ kö̱o̱' a̱ naá nimá ni̱a̱ nde̱e̱ kii̱' ni̱ xa̱a̱ ña̱ ni̱ ka̱ñu̱u̱ ña̱'a' ti̱kui savi', te̱ ni̱ ndo̱ñu'u' i̱i̱n yivi̱'. Sa̱kan' tu̱ sa̱a̱ ne̱ yivi̱' kii̱' ki̱xi̱n tu̱ku̱u̱ yu'u̱, ña̱ nduu' tu̱ te̱ yivi̱'.
40024040	’Kivi̱' ja̱a̱n' ndii, naa' xachuun' inga' uvi̱ ta'an te̱ yivi̱' ndii, i̱i̱n nda̱a̱' ra̱ na̱'i̱n i̱ te̱ i̱nga̱ ra̱ ndii, ndoo̱ ra̱.
40024041	Te̱ naa' ndiko' inga' uvi̱ ta'an ña̱'a' ndii, i̱i̱n nda̱a̱' a' na̱'i̱n i̱, te̱ i̱nga̱ a' ndoo̱.
40024042	Xa'a̱' a̱ ja̱a̱n' na ko̱o̱ tu̱'va̱ naa yoo tu̱'va̱ ndo̱', sa̱kan' ña̱ xïní ndo̱' ndee kivi̱' ki̱xi̱n tu̱ku̱u̱ yu'u̱, ña̱ nduu' xto̱'o̱ ndo̱'.
40024043	’Ndisu̱ ku̱nda̱ni̱ ndo̱' ña̱ ka'án i̱ xiin' ndo̱', kua̱chi̱ ndii, naa' xiní te̱ xiin' vi̱'e̱ ndee hora ñu̱u ki̱xi̱n te̱ kui'na̱' vi̱'e̱ ra̱ ndii, ko̱o̱ tu̱'va̱ ra̱ te̱ tä̱xi̱ ra̱ ki'vi̱ te̱ ja̱a̱n' vi̱'e̱ ra̱.
40024044	Sa̱kan' na kuii' kuní a̱ ko̱o̱ tu̱'va̱ tu̱ ndo'ó, kua̱chi̱ ndii xïní ndo̱' ndee kivi̱' kui̱ti̱' ki̱xi̱n tu̱ku̱u̱ yu'u̱, ña̱ nduu' tu̱ te̱ yivi̱'.
40024045	’Naa' yoo i̱i̱n te̱ xika' nuu', te̱ nduu' te̱ xachuun' nda̱ku, te̱ kuu' kaxi' tu̱ ra̱ ndii, te̱ ja̱a̱n' sa̱kuiso' chuun' xto̱'o̱ ra̱ te̱ ka̱'ndi̱a̱ chuun' ra̱ nuu̱' i̱nga̱ te̱ xachuun' nuu̱' xto̱'o̱ ra̱ ja̱a̱n', te̱ ta̱xi̱ ra̱ ña̱ ku̱xi̱ te̱ ja̱a̱n' sa̱va̱ ni̱ hora ña̱ kuní a̱.
40024046	Va̱'a̱ va̱ ke̱ta̱ te̱ xika' nuu' ja̱a̱n' naa' kii̱' na̱ndi̱ko' xto̱'o̱ ja̱a̱n' te̱ ku̱ni̱ ra̱ ña̱ xaa' te̱ ja̱a̱n' chu̱u̱n ja̱a̱n'.
40024047	Ña̱ nda̱ku ka'án i̱ xiin' ndo̱' ndii, ta̱xi̱ xto̱'o̱ ja̱a̱n' ña̱ ka̱'ndi̱a̱ chuun' te̱ ja̱a̱n' nuu̱' sa̱kuu' ña̱ kumi' ra̱.
40024048	Ndisu̱ naa' ka'a̱n te̱ xika' nuu' ja̱a̱n' xiin' nimá ra̱ ndii: “Ku̱u̱ kuachí va̱ xto̱'o̱ e̱' te̱ na̱ndi̱ko' a̱”, kachi ra̱.
40024049	Te̱ xa̱'a' ra̱ ku̱tun' ra̱ i̱nga̱ ne̱ xika' nuu' nuu̱' xto̱'o̱ ja̱a̱n', te̱ xa̱'a' ra̱ ku̱xi̱ saka ra̱, te̱ ko̱'o̱ ra̱ xiin' te̱ xini̱.
40024050	Te̱ na̱ndi̱ko' xto̱'o̱ ja̱a̱n' kivi̱' ña̱ kö̱o̱' a̱ naá nimá ra̱ xiin' hora ña̱ xïní ra̱,
40024051	te̱ sa̱ndo'o' u'vi̱ xa̱va̱'a̱ ña̱'a' xto̱'o̱ ja̱a̱n', te̱ sko̱'ni' ña̱'a' a̱ mii' ñu'u' ne̱ xasuvi' xiin' mi̱i', te̱ i̱kan' kua̱ku̱ u'vi̱ ra̱ nde̱e̱ ke̱'i̱ vi̱' na̱ka̱xi̱' nu̱'u̱ ra̱.
40025001	’Kii̱' sa̱kan' ndii, ku̱ndu̱u̱ ña̱ xa'ndia chuun' Ndiosí nimá ne̱ yivi̱' nde̱e̱ naa ni̱ ndo̱'o̱ uxi̱ ta'an ña̱'a' sa̱va̱, ne̱ ni̱ ki̱'i̱n ka̱a̱ tuún te̱ ni̱ ki̱e̱e̱ ni̱a̱ kua'a̱n na̱ta'an' ni̱a̱ xiin' te̱ tunda'á'.
40025002	U'u̱n ta'an ni̱a̱ ndii, ne̱ na̱a̱' kuu' nduu' ni̱a̱, te̱ i̱nga̱ u'u̱n ta'an ni̱a̱ ndii, ne̱ kuu' kaxi' nduu' ni̱a̱.
40025003	Ne̱ na̱a̱' kuu' ja̱a̱n' ndii, ni̱ ki̱'i̱n ni̱a̱ ka̱a̱ tuún ni̱a̱, ndisu̱ nï̱ ni'i' ka̱ ni̱a̱ xa̱'a̱n oliva ña̱ ta̱a̱n ni̱a̱ ti̱xi̱n a̱.
40025004	Ndisu̱ ne̱ kuu' kaxi' ja̱a̱n' ndii, ni'i' siin' ka̱ ni̱a̱ xa̱'a̱n oliva xiin' ka̱a̱ tuún ni̱a̱.
40025005	Te̱ xa'a̱' a̱ ña̱ kuachí xika' te̱ tunda'á' ja̱a̱n' ndii, ni̱ ko̱'ni̱ ma̱'na nuu̱' sa̱kuu' ni̱a̱, te̱ ni̱ kixi̱n ndi̱'i̱ ni̱a̱.
40025006	Te̱ na ñu̱u ja̱a̱n' ni̱ tiaku̱ ka'án ti'e' ne̱ yivi̱' ndii: “Xa̱ kua̱xi̱ te̱ tunda'á', kuan ki̱e̱e̱ ndo̱' te̱ na̱ti̱i̱n ña̱'a' ndo̱'”, ni̱ kachi̱ ni̱a̱.
40025007	Sa̱kan' te̱ sa̱kuu' ne̱ sa̱va̱ ja̱a̱n' ndii, ni̱ ndo̱koo̱ ni̱a̱, te̱ ni̱ nda̱sa̱va̱'a̱ ni̱a̱ ka̱a̱ tuún ni̱a̱.
40025008	I̱kan' te̱ ni̱ ka'a̱n ne̱ na̱a̱' kuu' ja̱a̱n' xiin' ne̱ kuu' kaxi' ndii: “Sa̱a̱ ndo̱' ña̱ va̱'a̱ te̱ ta̱xi̱ ndo̱' sie xa̱'a̱n ndo̱' nda̱'a' ndu̱, sa̱kan' ña̱ xa̱ kuni nda'va̱ ka̱a̱ tuún nuu̱' ndu̱”, ni̱ kachi̱ ni̱a̱.
40025009	Ndisu̱ ni̱ ka'a̱n ne̱ kuu' kaxi' ja̱a̱n' xiin' ni̱a̱ ndii: “Kü̱vi̱ ta̱xi̱ ndu̱ a̱, kua̱chi̱ ndii nï̱a̱ni̱ a̱ ko̱o̱ tuún nuu̱' sa̱kuu' e̱'. Va̱'a̱ ka̱ ku'u̱n ki̱'i̱n ndo̱' a̱ mii' ndiee' ne̱ xiko̱' a̱, te̱ sa̱ta̱' ndo̱' a̱ xa'a̱' mi̱i' ndo̱'”, ni̱ kachi̱ ni̱a̱.
40025010	Te̱ kii̱' kuan sa̱ta̱' ni̱a̱ xa̱'a̱n ja̱a̱n' ndii, ni̱ xa̱a̱ te̱ tunda'á' ja̱a̱n'. Te̱ ni̱ ko̱'ni̱ ne̱ kuu' kaxi' ja̱a̱n' xiin' ra̱ vi̱'e̱ mii' yoo vi̱ko' ja̱a̱n', te̱ ni̱ nda̱si̱ ra̱ vitu̱' yi'e' vi̱'e̱.
40025011	Te̱ ni̱ ku̱na̱'a' te̱ ni̱ nde̱kui̱e̱ ne̱ na̱a̱' kuu' ja̱a̱n', te̱ ni̱ ka'a̱n ni̱a̱ ndii: “Tákui'e, sa̱a̱ u̱n' ña̱ va̱'a̱, te̱ nu̱nia' u̱n' yi'e' nuu̱' ndu̱. Tákui'e, sa̱a̱ va̱ u̱n' ña̱ va̱'a̱ te̱ nu̱nia' u̱n' yi'e' nuu̱' ndu̱”, ni̱ kachi ni̱a̱.
40025012	Ndisu̱ ni̱ ka'a̱n te̱ ja̱a̱n' xiin' ni̱a̱ ndii: “Ña̱ nda̱ku ka'án i̱ xiin' ndo̱' ndii, xïní i̱ ndo'ó”, ni̱ kachi̱ ra̱.
40025013	Xa'a̱' a̱ ja̱a̱n' na kuii' ko̱o̱ tu̱'va̱ va̱ ndo̱', sa̱kan' ña̱ xïní ndo̱' ndee kivi̱' uun a̱ma̱a̱ kui̱ti̱' ki̱xi̱n tu̱ku̱u̱ yu'u̱, ña̱ nduu' tu̱ te̱ yivi̱'.
40025014	’Sa̱kan' ña̱, ña̱ xa'ndia chuun' Ndiosí nimá ne̱ yivi̱' ndii, nduu' a̱ nde̱e̱ naa i̱i̱n te̱ yivi̱', te̱ ni̱ ke̱ta̱ kua'a̱n xika'. Kii̱' kuní ka̱ ku'u̱n ra̱ ndii, ni̱ ka̱na̱ ra̱ te̱ xika' nuu' nuu̱' ra̱, te̱ ni̱ sa̱kuiso' chuun' ña̱'a' ra̱ nuu̱' ña̱'a̱ ra̱.
40025015	Te̱ yivi̱' ja̱a̱n' ndii, xiní ra̱ sa̱a̱ xito' ku̱vi̱ sa̱chuun' i̱'i̱n te̱ xika' nuu' nuu̱' ra̱ ja̱a̱n', sa̱kan' na kuii' ni̱ ta̱xi̱ ra̱ u'u̱n mií xu̱'un' oro nda̱'a' i̱i̱n ra̱, te̱ nda̱'a' i̱nga̱ ra̱ ni̱ ta̱xi̱ ra̱ uvi̱ mií xu̱'un' oro, te̱ nda̱'a' i̱nga̱ ka̱ ra̱ ni̱ ta̱xi̱ ra̱ i̱i̱n mií xu̱'un' oro. Sa̱kan' te̱ ni̱ ke̱ta̱ xto̱'o̱ ja̱a̱n' kua'a̱n ra̱.
40025016	Te̱ te̱ ni̱ ki̱'i̱n u'u̱n mií xu̱'un' oro ja̱a̱n' ndii, numi̱' te̱ ni̱ xa̱'a' xachuun' ra̱ xiin' a̱, te̱ ni̱ ka̱nando ra̱ i̱nga̱ u'u̱n mií xu̱'un' oro xiin' a̱.
40025017	Te̱ sa̱kan' tu̱, te̱ ni̱ ki̱'i̱n uvi̱ mií xu̱'un' oro ja̱a̱n' ndii, i̱i̱n kachi ni̱ xa̱a̱ ra̱, te̱ ni̱ ka̱nando ra̱ i̱nga̱ uvi̱ mií xu̱'un' oro xiin' a̱.
40025018	Ndisu̱ te̱ ni̱ ki̱'i̱n i̱i̱n mií kui̱ti̱' ndii, ni̱ ke̱ta̱ ra̱ kua'a̱n ra̱, te̱ ni̱ xa̱ti̱a̱ ra̱ ñu̱'u', te̱ ni̱ ti̱si̱'e ra̱ xu̱'un' xto̱'o̱ ra̱ ja̱a̱n'.
40025019	’Te̱ kii̱' ni̱ xka'ndi̱a̱ kua'a̱' kuiya̱ ndii, ni̱ na̱ndi̱ko' xto̱'o̱ ja̱a̱n', te̱ ni̱ xa̱'a nakán ra̱ kuenta nuu̱' sa̱kuu' te̱ xika' nuu' ja̱a̱n' xa'a̱' xu̱'un' ja̱a̱n'.
40025020	Te̱ ni̱ xa̱a̱ xi̱'na̱ te̱ ni̱ ki̱'i̱n u'u̱n mií xu̱'un' oro ja̱a̱n' ni'i' ra̱ i̱nga̱ u'u̱n mií ka̱ a̱ ka'án ra̱ xiin' xto̱'o̱ ra̱ ja̱a̱n' ndii: “Tákui'e, ni̱ ta̱xi̱ u̱n' u'u̱n mií xu̱'un' oro nda̱'a' i̱, i̱kan a̱ ni'i' i̱ yo'o', te̱ ni̱ ka̱nando a̱ i̱nga̱ u'u̱n mií ka̱”, ni̱ kachi̱ ra̱.
40025021	Sa̱kan' te̱ ni̱ ka'a̱n xto̱'o̱ ra̱ xiin' ra̱ ndii: “Va̱'a̱ va̱ ni̱ xa̱a̱ u̱n'. Yo'ó ndii, i̱i̱n te̱ xika' nuu' va̱'a̱ nduu' u̱n'. Xa'a̱' a̱ ña̱ ni̱ xa̱chuun' nda̱ku u̱n' xiin' ña̱ sie ndii, sa̱kuiso' chuun' i̱ yo'ó nuu̱' kua'a̱' ka̱ ña̱'a̱. Ni̱a̱'a̱, te̱ ndu̱i̱i̱n u̱n' xiin' ña̱ kuatia' nimá yu'u̱, ña̱ nduu' xto̱'o̱ u̱n'”, ni̱ kachi̱ ra̱.
40025022	Te̱ ni̱ xa̱a̱ tu̱ te̱ ni̱ ki̱'i̱n uvi̱ mií xu̱'un' oro ja̱a̱n', te̱ ni̱ ka'a̱n ra̱ ndii: “Tákui'e, ni̱ ta̱xi̱ u̱n' uvi̱ mií xu̱'un' oro nda̱'a' i̱, te̱ yo'o' ni'i' i̱ i̱nga̱ uvi̱ mií ka̱ ña̱ ni̱ ka̱nando a̱”, ni̱ kachi̱ ra̱.
40025023	Sa̱kan' te̱ ni̱ ka'a̱n xto̱'o̱ ra̱ xiin' ra̱ ndii: “Va̱'a̱ va̱ ni̱ xa̱a̱ u̱n'. Yo'ó ndii, i̱i̱n te̱ xika' nuu' va̱'a̱ nduu' u̱n'. Xa'a̱' a̱ ña̱ ni̱ xa̱chuun' nda̱ku u̱n' xiin' ña̱ sie ndii, sa̱kuiso' chuun' i̱ yo'ó nuu̱' kua'a̱' ka̱ ña̱'a̱. Ni̱a̱'a̱, te̱ ndu̱i̱i̱n u̱n' xiin' ña̱ kuatia' nimá yu'u̱, ña̱ nduu' xto̱'o̱ u̱n'”, ni̱ kachi̱ ra̱.
40025024	Te̱ ni̱ xa̱a̱ tu̱ te̱ ni̱ ki̱'i̱n i̱i̱n mií xu̱'un' oro ja̱a̱n', te̱ ni̱ ka'a̱n ra̱ ndii: “Tákui'e, xiní yu'u̱ ña̱ i̱i̱n te̱ kui'e̱ va̱ nduu' yo'ó, te̱ kendiaa̱' u̱n' ña̱'a̱ mii' kö̱o̱' a̱ ni̱ chi̱'i̱ u̱n', te̱ nakaya tu̱ u̱n' ña̱'a̱ mii' nï̱ ki̱ku̱' u̱n' ndi̱kin'.
40025025	Xa'a̱' a̱ ja̱a̱n' na ni̱ yi̱'vi i̱, te̱ ni̱ xa'a̱n i̱, te̱ ni̱ ti̱si̱'e i̱ xu̱'un' yo'o' ti̱xi̱n ñu̱'u'. Sa̱kan' na kuii' yo'o' ni'i' i̱ xu̱'un' ña̱ nduu' ña̱'a̱ u̱n'”, ni̱ kachi̱ ra̱ xiin' xto̱'o̱ ja̱a̱n'.
40025026	Ndisu̱ ni̱ ka'a̱n xto̱'o̱ ra̱ ja̱a̱n' xiin' ra̱ ndii: “Yo'ó ndii, te̱ xika' nuu' ni̱a̱'a nduu' u̱n', te̱ suxan' tu̱ u̱n'. Sa̱kan' ña̱ naa' xiní u̱n' ña̱ kendiaa̱' i̱ ña̱'a̱ mii' nï̱ chi̱'i̱ i̱, te̱ nakaya tu̱ i̱ ña̱'a̱ mii' nï̱ ki̱ku̱' i̱ ndi̱kin' ndii,
40025027	va̱'a̱ ka̱ naa' ni̱ chi̱naá u̱n' xu̱'un' i̱ ja̱a̱n' mii' ka̱nando a̱ xata̱' a̱, te̱ na̱'i̱n i̱ a̱ kii̱' na̱ndi̱ko' i̱”, ni̱ kachi̱ ra̱ xiin' te̱ xika' nuu' ni̱a̱'a ja̱a̱n'.
40025028	Sa̱kan' te̱ ni̱ ka'a̱n xto̱'o̱ ja̱a̱n' xiin' i̱nga̱ te̱ ita' ja̱a̱n' ndii: “Tu̱'u̱n ndo̱' xu̱'un' oro ja̱a̱n' nda̱'a' te̱ kaa̱', te̱ na̱ta̱xi̱ ndo̱' a̱ nda̱'a' te̱ xa̱ kumi' uxi̱ ta'an xu̱'un' oro.
40025029	Kua̱chi̱ ndii, yo̱o̱ ka̱ kumi' ña̱'a̱ ndii, na̱ti̱i̱n ka̱ ni̱a̱ a̱, te̱ yo̱o̱ ka̱ kö̱o̱' a̱ kumi' ndii, nde̱e̱ ña̱ sie ña̱ kumi' ni̱a̱ ki̱e̱e̱ nda̱'a' ni̱a̱.
40025030	Te̱ te̱ xika' nuu' te̱ kuä̱sa̱' kuní kaa̱' ndii, xi̱ta̱' ndo̱' nda̱'a' ra̱ ska̱na' ndo̱' nde̱e̱ ki̱'e̱ mii' i̱i̱n yaví, te̱ i̱kan' kua̱ku̱ ra̱ nde̱e̱ ke̱'i̱ vi̱' na̱ka̱xi̱' nu̱'u̱ ra̱”, kachi̱ xto̱'o̱ ja̱a̱n'.
40025031	’Kii̱' ki̱xi̱n yu'u̱, ña̱ nduu' tu̱ te̱ yivi̱' ndii, ki̱xi̱n i̱ xiin' ndi̱e̱e̱' nda̱tu̱n' koo' chukuu', te̱ sa̱a̱ xinundu̱u̱ xi̱i̱n' i̱ ki̱xi̱n sa̱kuu' ángele, ña̱ xika' nuu' nuu̱' i̱. Te̱ ku̱ndu'u̱' i̱ nuu̱' tei̱ ka'nu' nda̱tu̱n' koo' chukuu' mii' ka̱'ndi̱a̱ chuun' i̱.
40025032	Te̱ sa̱kuu' nuu̱' ne̱ yivi̱' i̱i̱n yivi̱' na̱kaya̱ nuu̱' i̱. Te̱ na̱ka̱xi̱n siin' ña̱'a' i̱ nde̱e̱ naa xaa' te̱ pa̱xto kii̱' natava̱' siin' ra̱ mbe̱e̱ te̱i̱n ti̱xu'u̱'.
40025033	Te̱ ta̱ndi̱e̱e̱ i̱ ne̱ nduu' nde̱e̱ naa mbe̱e̱ ja̱a̱n' nda̱'a' kua̱'a̱ i̱, te̱ ne̱ nduu' nde̱e̱ naa ti̱xu'u̱' ja̱a̱n' nda̱'a' i̱ti̱n i̱.
40025034	Sa̱kan' te̱ ka'a̱n yu'u̱, te̱ nduu' rey, xiin' ne̱ ndiee' nda̱'a' kua̱'a̱ i̱ ndii: “Ndo'ó, ne̱ ni̱ sa̱ñu'u' yu̱va' i̱ ndii, ni̱a̱'a̱ ndo̱' te̱ ndi'vi̱ ndo̱' mii' xa'ndia chuun' a̱, mii' ni̱ sa̱koo' tu̱'va̱ a̱ xa'a̱' ndo̱' nde̱e̱ kii̱' kuní ka̱ kua̱'a̱ i̱i̱n yivi̱'.
40025035	Kua̱chi̱ ndii ni̱ ta̱xi̱ ndo̱' ña̱ ni̱ xi̱xi̱ i̱ kii̱' ni̱ xi'i̱ i̱ so̱ko̱, te̱ ni̱ ta̱xi̱ tu̱ ndo̱' ti̱kui ni̱ xi̱'i̱ i̱ kii̱' ni̱ ichi̱ i̱ni̱ i̱, te̱ ni̱ na̱ti̱i̱n ndo̱' yu'u̱ vi̱'e̱ ndo̱' kii̱' ni̱ nduu̱ i̱ te̱ kua'a̱n i̱chi',
40025036	te̱ ni̱ ta̱xi̱ ndo̱' toto̱ kui̱'nu̱ i̱ kii̱' ni̱ xika̱ i̱i̱n' vichi' i̱, te̱ ni̱ xa'a̱n ko̱to̱ ndo̱' yu'u̱ kii̱' ni̱ ku̱ni̱ ku̱vi̱ i̱, te̱ ni̱ xa'a̱n ko̱to̱ tu̱ ndo̱' yu'u̱ kii̱' ni̱ naa̱ i̱ vi̱'e̱ ka̱a̱”, kachi̱ i̱ xiin' ni̱a̱.
40025037	Sa̱kan' te̱ ka'a̱n ne̱ nda̱ku nimá nuu̱' Ndiosí ndii: “Tákui'e, ¿a̱ma̱ ni̱ xi̱ni̱ ndu̱ ni̱ xi'i̱ u̱n' so̱ko̱, te̱ ni̱ ta̱xi̱ ndu̱ ña̱ ni̱ xi̱xi̱ u̱n'? Uun, ¿a̱ma̱ ni̱ ichi̱ u̱n' ti̱kui, te̱ ni̱ ta̱xi̱ ndu̱ ra' ni̱ xi̱'i̱ u̱n'?
40025038	Te̱, ¿a̱ma̱ ni̱ xi̱ni̱ ndu̱ kua'a̱n u̱n' i̱chi', te̱ ni̱ na̱ti̱i̱n ndu̱ yo'ó vi̱'e̱ ndu̱? Uun, ¿a̱ma̱ ni̱ xi̱ni̱ ndu̱ xika' i̱i̱n' vichi' u̱n' te̱ ni̱ ta̱xi̱ ndu̱ toto̱ kui̱'nu̱ u̱n'?
40025039	Uun, ¿a̱ma̱ ni̱ xi̱ni̱ ndu̱ kuni ku̱vi̱ u̱n', te̱ ni̱ xa'a̱n ko̱to̱ ndu̱ yo'ó? Uun, ¿a̱ma̱ ni̱ xi̱ni̱ ndu̱ naá u̱n' vi̱'e̱ ka̱a̱, te̱ ni̱ xan ko̱to̱ tu̱ ndu̱ yo'ó?”, kachi̱ ni̱a̱.
40025040	Te̱ ka'a̱n yu'u̱, te̱ nduu' rey, xiin' ne̱ ja̱a̱n' ndii: “Ña̱ nda̱ku ka'án i̱ xiin' ndo̱' ndii, sa̱kuu' ña̱ va̱'a̱ ña̱ ni̱ xa̱a̱ ndo̱' xa'a̱' ne̱ ta'an' i̱, ne̱ kuali' kuu' so̱'o̱ yo'o' ndii, nde̱e̱ naa xiin' mi̱i' i̱ ni̱ xa̱a̱ ndo̱' a̱”, kachi̱ i̱ xiin' ni̱a̱.
40025041	’Sa̱kan' te̱ ka'a̱n tu̱ yu'u̱, te̱ nduu' rey, xiin' ne̱ ndiee' nda̱'a' i̱ti̱n i̱ ndii: “Ndo'ó, ne̱ ni̱ na̱cha̱'a̱n ni̱ xa̱a̱ Ndiosí ndii, kuan ndi̱a̱'a̱ ndo̱' nuu̱' i̱ te̱ ku'u̱n ndo̱' mii' kö̱o̱' kivi̱' nda'vá ñu'u̱, ña̱ ni̱ xa̱'a̱ Ndiosí xa'a̱' ña̱ ndi̱va̱'a̱ xiin' xa'a̱' sa̱kuu' ángele, ña̱ xika' nuu' nuu̱' ña̱ ja̱a̱n'.
40025042	Kua̱chi̱ ndii nï̱ ta̱xi̱ ndo̱' ña̱ ku̱xi̱ i̱ kii̱' ni̱ xi'i̱ i̱ so̱ko̱, te̱ nï̱ ta̱xi̱ tu̱ ndo̱' ti̱kui ko̱'o̱ i̱ kii̱' ni̱ ichi̱ i̱ni̱ i̱,
40025043	te̱ nï̱ na̱ti̱i̱n tu̱ ndo̱' yu'u̱ vi̱'e̱ ndo̱' kii̱' ni̱ nduu̱ i̱ te̱ kua'a̱n i̱chi', te̱ nï̱ ta̱xi̱ tu̱ ndo̱' toto̱ kui̱'nu̱ i̱ kii̱' ni̱ xika̱ i̱i̱n' vichi' i̱, te̱ nï̱ xa̱'a̱n ko̱to̱ tu̱ ndo̱' yu'u̱ kii̱' ni̱ ku̱ni̱ ku̱vi̱ i̱, ni̱ nde̱e̱ kii̱' ni̱ naa̱ i̱ vi̱'e̱ ka̱a̱”, kachi̱ i̱ xiin' ni̱a̱.
40025044	Sa̱kan' te̱ nda̱tu'u̱n' tu̱ ne̱ ja̱a̱n' yu'u̱ ndii: “Tákui'e, ¿a̱ma̱ ni̱ xi̱ni̱ ndu̱ ni̱ xi'i̱ u̱n' so̱ko̱, uun ni̱ ichi̱ u̱n' ti̱kui, uun a̱ma̱a̱ ni̱ xi̱ni̱ ndu̱ kua'a̱n u̱n' i̱chi', uun ni̱ xi̱ni̱ ndu̱ xika' i̱i̱n' vichi' u̱n', uun a̱ma̱a̱ ni̱ xi̱ni̱ ndu̱ kuni ku̱vi̱ u̱n', uun ni̱ naa̱ u̱n' vi̱'e̱ ka̱a̱, te̱ nï̱ xa'a̱n ko̱to̱ tu̱ ndu̱ yo'ó?”, kachi̱ ni̱a̱.
40025045	Te̱ ka'a̱n yu'u̱, te̱ nduu' rey, xiin' ne̱ ja̱a̱n' ndii: “Ña̱ nda̱ku ka'án i̱ xiin' ndo̱' ndii, sa̱kuu' ña̱ va̱'a̱, ña̱ nï̱ xa̱a̱ ndo̱' xa'a̱' ne̱ ta'an' i̱, ne̱ kuali' kuu' so̱'o̱ yo'o' ndii, nde̱e̱ naa xiin' mi̱i' i̱ nï̱ xa̱a̱ ndo̱' a̱”, kachi̱ i̱ xiin' ni̱a̱.
40025046	Te̱ sa̱kuu' ne̱ ja̱a̱n' ku'u̱n mii' ko̱o̱ ni̱a̱ tu̱ndo'o̱' nde̱e̱ ndi'i' ni̱ kivi̱'. Te̱ ne̱ nda̱ku nimá nuu̱' Ndiosí ja̱a̱n' na̱ti̱i̱n kivi̱' ñu̱u̱ ña̱ kö̱o̱' kivi̱' ndi'i' ―ni̱ kachi̱ Jesús.
40026001	Kii̱' ndi̱'i̱ ni̱ ka'a̱n Jesús sa̱kuu' ña̱ ja̱a̱n', te̱ ni̱ ka'a̱n a̱ xiin' te̱ nda̱'a' xa'a̱' a̱ ndii:
40026002	―Xiní ndo̱' ndii, ndee uvi̱ ta̱'an kivi̱' kuní te̱ ko̱o̱ vi̱ko' pascua, te̱ yu'u̱, ña̱ nduu' tu̱ te̱ yivi̱' ndii, sa̱na̱kua'a te̱ yivi̱' yu'u̱ nda̱'a' te̱ kuu' nu̱u' te̱ ka̱'ni̱' ra̱ yu'u̱ nuu̱' krusín ―ni̱ kachi̱ a̱.
40026003	Te̱ kivi̱' ja̱a̱n' ni̱ na̱kaya̱ ki'in' sutu̱ kuu' nu̱u' xiin', te̱ sania'á tu̱'u̱n nde̱i' Ndiosí, xiin' te̱ xi̱xa̱ nuu̱' ñu̱u̱ vi̱'e̱ sutu̱ ka'nu', te̱ ni̱ na̱ni' Caifás.
40026004	Te̱ ni̱ nda̱tu'un' tuní ra̱ sa̱a̱ sa̱a̱ ra̱ te̱ ti̱i̱n ra̱ Jesús xiin' ña̱ maña te̱ ka̱'ni̱' ña̱'a' ra̱.
40026005	Te̱ ka'án xiin' ta'an' ra̱ ndii: ―Sä̱a̱ e̱' ña̱ ja̱a̱n' kii̱' yoo vi̱ko' ko̱to̱ ka̱ na̱ku̱chi ne̱ ndiee' ñu̱u̱ yo'o' ―ni̱ kachi̱ ra̱.
40026006	Te̱ kii̱' ndu'u̱' Jesús ñu̱u̱ Betania vi̱'e̱ Simón, te̱ ni̱ ku̱ni̱ ku̱vi̱ kui'e̱ te'i ndii,
40026007	ni̱ ku̱ya̱ti̱n i̱i̱n ña̱'a' nuu̱' a̱ xiin' i̱i̱n li̱mita yuu̱' ña̱ ni̱ kua̱'a̱ xiin' alabastro. Te̱ chitu' vi̱' ña̱ ja̱a̱n' ñu'u' xa̱'a̱n xavixín' koo' chukuu' ña̱ ndiaa ya'vi' xa̱va̱'a̱. Te̱ ni̱ ta̱'vi' a' li̱mita ja̱a̱n', te̱ ni̱ sa̱kaa' a' xa̱'a̱n ja̱a̱n' xíni' Jesús kii̱' ndu'u̱' a̱ xixi' a̱ nuu̱' mesa.
40026008	Te̱ kii̱' ni̱ xi̱ni̱ te̱ nda̱'a' xa'a̱' Jesús ña̱ ja̱a̱n' ndii, ni̱ na̱saa̱' ra̱ te̱ ka'án xiin' ta'an' ra̱ ndii: ―Vä̱'a̱ xa̱chi' xitíá saka xa̱'a̱n xavixín' kaa̱'.
40026009	Sa̱kan' ña̱, va̱'a̱ ka̱ naa' ni̱ ke'vi̱ a̱ te̱ ko̱ndi̱a̱ ya'vi' a̱ kua'a̱' xu̱'un', te̱ xiin' ña̱ ja̱a̱n' ku̱vi̱ chi̱ndi̱e̱e' e̱' ne̱ nda'vi kuu' ―ni̱ kachi̱ ra̱.
40026010	Te̱ kii̱' ni̱ xi̱ni̱ so̱'o̱ Jesús ña̱ ni̱ ka'a̱n ra̱ ja̱a̱n', te̱ ni̱ ka'a̱n a̱ xiin' ra̱ ndii: ―Na ko̱o̱ a' sa̱kan', kua̱chi̱ ndii i̱i̱n chu̱u̱n va̱'a̱ ni̱ xa̱a̱ a' xa'a̱' i̱. ¿Ndichun na sataña'a̱' ña̱'a' ndo̱'?
40026011	Sa̱kan' ña̱ ne̱ nda'vi kuu' ndii, nde̱e̱ ndi'i' ni̱ kivi̱' ko̱o̱ ni̱a̱ xiin' ndo̱' te̱ ku̱vi̱ chi̱ndi̱e̱e' ña̱'a' ndo̱' a̱ma̱a̱ ka̱ kuní ndo̱', ndisu̱ yu'u̱ ndii, süu̱' nde̱e̱ ndi'i' ni̱ kivi̱' ka̱ka̱ i̱ te̱i̱n ndo̱'.
40026012	Sa̱kan' ña̱ ni̱ sa̱kaa' a' xa̱'a̱n xavixín' ñu̱'u' nde'i̱ i̱ te̱ ko̱o̱ tu̱'va̱ i̱ te̱ ndiee̱ i̱ kii̱' ku̱vi̱ i̱.
40026013	Ña̱ nda̱ku ka'án i̱ xiin' ndo̱' ña̱ mii' ka̱ i̱i̱n yivi̱' mii' ka'a̱n ndo̱so̱' ne̱ yivi̱' tu̱'u̱n va̱'a̱ xa'a̱' i̱ ndii, ka'a̱n tu̱ ni̱a̱ xa'a̱' ña̱ ni̱ xa̱a̱ ña̱'a' yo'o' xiin' i̱, te̱ na̱ka̱'an' ña̱'a' ne̱ yivi̱' ―ni̱ kachi̱ Jesús.
40026014	Sa̱kan' te̱, i̱i̱n te̱ uxi̱ uvi̱, te̱ ni̱ nani' Judas Iscariote ndii, ni̱ xa'a̱n ra̱ nuu̱' sutu̱ kuu' nu̱u',
40026015	te̱ ni̱ ka'a̱n ra̱ xiin' te̱ ja̱a̱n' ndii: ―¿Sa̱a̱ cha̱'vi̱ ndo̱' yu'u̱ te̱ sa̱na̱kua'a i̱ Jesús nda̱'a' ndo̱'? ―ni̱ kachi̱ ra̱. Te̱ ni̱ ta̱xi̱ te̱ ja̱a̱n' oko̱ uxi̱ ta'an xu̱'un' plata nda̱'a' ra̱.
40026016	Te̱ nde̱e̱ kii̱' sa̱kan', te̱ ni̱ xa̱'a' ra̱ nanduku' ra̱ sa̱a̱ sa̱a̱ ra̱ te̱ sa̱na̱kua'a ra̱ Jesús nda̱'a' te̱ ja̱a̱n'.
40026017	Te̱ kivi̱' nu̱u' ña̱ yoo' vi̱ko', ña̱ xixi' ni̱a̱ xita̱' va̱'a̱ ña̱ kö̱o̱' yu̱chi' levadura saká xiin' ndii, ni̱ ku̱ya̱ti̱n te̱ nda̱'a' xa'a̱' Jesús nuu̱' a̱. Te̱ ni̱ nda̱tu'u̱n' ña̱'a' ra̱ ndii: ―¿Mii' kuní u̱n' ku'u̱n sa̱va̱'a̱ ndu̱ ña̱ ku̱xi̱ e̱' xa'a̱' vi̱ko' pascua? ―ni̱ kachi̱ ra̱.
40026018	Te̱ ni̱ ka'a̱n a̱ xiin' ra̱ ndii: ―Kua'an ndo̱' ñu̱u̱ mii' ndu'u̱' i̱i̱n te̱ yivi̱' te̱ ka'a̱n ndo̱' xiin' ra̱ ndii: “Ka'án xto̱'o̱ e̱' ndii: Nä̱'a' ka̱ te̱ ku̱vi̱ i̱, te̱ kuni ku̱xi̱ i̱ ña̱ xaxi̱' xa'a̱' vi̱ko' pascua xiin' te̱ nda̱'a' xa'a̱' i̱ vi̱'e̱ u̱n'”, kachi̱ ndo̱' ―ni̱ kachi a̱.
40026019	Te̱ ni̱ sa̱xinu̱ te̱ nda̱'a' xa'a̱' a̱ ja̱a̱n' sa̱a̱ nii' ni̱ ka'a̱n chuun' a̱ xiin' ra̱, te̱ ni̱ xa̱va̱'a̱ ra̱ ña̱ xaxi̱' xa'a̱' vi̱ko' pascua ja̱a̱n'.
40026020	Te̱ kii̱' ni̱ ku̱ñu̱u nuu' ndii, ni̱ xa̱a̱ Jesús i̱kan', te̱ ni̱ xi̱ku̱ndu'u̱' a̱ xiin' te̱ uxi̱ uvi̱ ta'an ja̱a̱n' nuu̱' mesa.
40026021	Te̱ kii̱' ndu'u̱' a̱ xixi' a̱, te̱ ni̱ ka'a̱n a̱ xiin' ra̱ ndii: ―Ña̱ nda̱ku ka'án i̱ xiin' ndo̱' ña̱ i̱i̱n ndo'ó sa̱na̱kua'a yu'u̱ nda̱'a' te̱ kuu' nu̱u' ―ni̱ kachi̱ a̱.
40026022	Sa̱kan' te̱ ni̱ xa̱'a' kusuchi' i̱ni̱ sa̱kuu' te̱ ja̱a̱n', te̱ ni̱ xa̱'a' ndatu'ún' ña̱'a' i̱'i̱n ra̱ ndii: ―¿Tee̱' yu'u̱ kachi u̱n' ni̱, tákui'e? ―ni̱ kachi̱ i̱'i̱n ra̱ xiin' a̱.
40026023	Sa̱kan' te̱ ni̱ na̱kui̱i̱n a̱ ka'án a̱ ndii: ―I̱i̱n ndo'ó, te̱ sé'vi inga' xita̱' va̱'a̱ xiin' i̱ ti̱xi̱n ko'o̱' i̱ vi̱ti̱n, nduu' te̱ sa̱na̱kua'a yu'u̱ nda̱'a' te̱ ja̱a̱n'.
40026024	Nde̱e̱ sa̱a̱ ka̱ni̱ ndii, yu'u̱, ña̱ nduu' tu̱ te̱ yivi̱' ndii, xa̱ i̱kan' yoo i̱ kua'a̱n i̱ naa yoso̱' a̱ nuu̱' tu̱tu̱ Ndiosí mii' ka'án xa'a̱' i̱. Ndisu̱ chie̱ va̱ tu̱ndo'o̱' ku̱ndo̱'o̱ te̱ sa̱na̱kua'a yu'u̱. Nde̱e̱ va̱'a̱ ka̱ nduu' a̱ nuu̱' te̱ ja̱a̱n' naa' nï̱ tuvi̱ ra̱ ―ni̱ kachi̱ a̱.
40026025	Sa̱kan' te̱ ni̱ nda̱tu'u̱n' ña̱'a' Judas, te̱ xito' sa̱na̱kua'a ña̱'a' ja̱a̱n' nda̱'a' te̱ kuu' nu̱u' ndii: ―¿Tee̱' yu'u̱ kachi u̱n' ni̱, maestro? ―ni̱ kachi̱ ra̱ xiin' a̱. Te̱ ni̱ na̱kui̱i̱n a̱ nuu̱' ra̱ ndii: ―Uun, su̱vi̱ u̱n' ―ni̱ kachi̱ a̱.
40026026	Te̱ kii̱' ndu'u̱' Jesús xixi' a̱ xiin' ra̱ ndii, ni̱ ki̱'i̱n a̱ xita̱' va̱'a̱, te̱ ni̱ ta̱xi̱ a̱ ña̱ chi̱nda̱ni Ndiosí xa'a̱' a̱, te̱ ni̱ sa̱kuachi' ña̱'a' a̱, te̱ ni̱ ta̱xi̱ ña̱'a' a̱ nda̱'a' te̱ nda̱'a' xa'a̱' a̱ ka'án a̱ ndii: ―Ki̱'i̱n ndo̱' a̱ te̱ ku̱xi̱ ndo̱', ña̱ yo'o' nduu' ñu̱'u' nde'i̱ i̱ ―ni̱ kachi̱ a̱.
40026027	Sa̱kan' te̱ ni̱ ki̱'i̱n a̱ i̱i̱n copa, te̱ ni̱ ta̱xi̱ a̱ ña̱ chi̱nda̱ni Ndiosí, te̱ ni̱ ta̱xi̱ ña̱'a' a̱ nda̱'a' te̱ ja̱a̱n' ka'án a̱ ndii: ―Ko̱'o̱ sa̱kuu' ndo̱' te' yo'o'.
40026028	Kua̱chi̱ ndii te' naá ti̱xi̱n ña̱ yo̱'o̱' nduu' níi' i̱ ña̱ kuiti̱a̱ xa'a̱' kua̱chi̱ kua'a̱' ne̱ yivi̱', te̱ xiin' ña̱ kaa̱' taxi' xa'a' Ndiosí ña̱ chikandu'u̱' a̱ i̱i̱n kuento xa̱a' xa'a̱' ni̱a̱ te̱ sa̱ndoyo' a̱ kua̱chi̱ ni̱a̱.
40026029	Ña̱ nda̱ku ka'án i̱ xiin' ndo̱' ña̱ nde̱e̱ vi̱ti̱n ndii, kö̱'o̱ ka̱ i̱ vino, te' kuva̱'a̱ xiin' uva, nde̱e̱ kii̱' xaa̱' kivi̱' ña̱ ko̱'o̱ tu̱ku̱u̱ i̱ vino xa̱a' xiin' ndo̱' mii' xa'ndia chuun' Ndiosí ―ni̱ kachi̱ Jesús.
40026030	Te̱ kii̱' ndi̱'i̱ ni̱ xi̱ta̱ ra̱ ya̱a̱, nuu̱' Ndiosí, te̱ ni̱ ki̱e̱e̱ ra̱ kua'a̱n ra̱ xiki̱' ña̱ nani' Olivos.
40026031	Sa̱kan' te̱ ni̱ ka'a̱n Jesús xiin' te̱ ja̱a̱n' ndii: ―Sa̱kuu' ndo'ó na̱ko̱o̱ i̱i̱n nda̱a̱' yu'u̱ ñu̱u nunu' naa yoso̱' a̱ nuu̱' tu̱tu̱ Ndiosí mii' ka'án a̱ ndii: “Ta̱xi̱ i̱ ka̱'ni̱' te̱ yivi̱' te̱ pa̱xto, te̱ kiku̱ mbe̱e̱ sana̱ ra̱”, kachi a̱.
40026032	Ndisu̱ kii̱' na̱ti̱a̱ku̱ i̱ ndii, xi̱'na̱ yu'u̱ ku'u̱n ñu̱'u' Galilea te̱ sa̱kan' ndo'ó ―ni̱ kachi̱ a̱.
40026033	Sa̱kan' te̱ ni̱ ka'a̱n Pedro xiin' a̱ ndii: ―Tee̱' ndee na̱ko̱o̱ sa̱kuu' te̱ kaa̱' yo'ó ndii, kö̱o̱' kivi̱' sa̱a̱ yu'u̱ sa̱kan' ―ni̱ kachi̱ ra̱.
40026034	Te̱ ni̱ ka'a̱n Jesús xiin' ra̱ ndii: ―Ña̱ nda̱ku ka'án i̱ xiin' u̱n' ña̱ ñu̱u vi̱ti̱n, kii̱' kuní ka̱ ka̱na̱ ndu̱chié ndii, xa̱ uni̱ i̱chi' ni̱ ka'a̱n u̱n' ña̱ xïní u̱n' yu'u̱ ―ni̱ kachi̱ a̱.
40026035	Te̱ ni̱ ka'a̱n Pedro xiin' a̱ ndii: ―Tee̱' ndee xa̱ta̱'a̱n ku̱vi̱ i̱ xiin' u̱n' ndii, kä'a̱n i̱ ña̱ xïní i̱ yo'ó ―ni̱ kachi̱ ra̱. Te̱ i̱i̱n ni̱ nda̱'a' ni̱ ka'a̱n sa̱kuu' ra̱ xiin' a̱.
40026036	Sa̱kan' te̱ ni̱ xa̱a̱ Jesús xiin' te̱ nda̱'a' xa'a̱' a̱ i̱i̱n xaan' mii' na̱ni' Getsemaní, te̱ ni̱ ka'a̱n a̱ xiin' ra̱ ndii: ―Ku̱ndi̱e̱e̱ ndo̱' yo'o'. Na ku'u̱n i̱ kaa̱' te̱ ka'a̱n i̱ xiin' Ndiosí ―ni̱ kachi̱ a̱.
40026037	Te̱ ni̱ na̱ka̱ a̱ Pedro xiin' uvi̱ sa̱a' tiaa̱ si'e̱ Zebedeo. Te̱ ni̱ xa̱'a' ndi'ni̱ nimá a̱, te̱ suchi' ya'a̱ tu̱ i̱ni̱ a̱.
40026038	Te̱ ni̱ ka'a̱n a̱ xiin' ra̱ ndii: ―Suchi' xa̱va̱'a̱ i̱ni̱ i̱ nde̱e̱ xa̱ yoo' i̱ ku̱vi̱ i̱. Ndoo̱ ndo̱' yo'o', te̱ ku̱ndi̱to̱ ndo̱' xiin' i̱ ―ni̱ kachi̱ a̱.
40026039	Sa̱kan' te̱ ni̱ xa'a̱n a̱ ndo̱so̱' ja̱a̱n', te̱ ni̱ xi̱kuii̱n xiti' a̱, te̱ ni̱ ka'a̱n a̱ xiin' Ndiosí ndii: ―Tata yu̱va' i̱, naa' kuní u̱n' ndii, tä̱xi̱ u̱n' ku̱ndo̱'o̱ i̱ tu̱ndo'o̱' chie̱ yo'o' ña̱ nduu' nde̱e̱ naa ti̱kui uva̱. Ndisu̱ sä̱a̱ u̱n' ña̱ kuní yu'u̱, süu̱' ja̱a̱n' ndii ña̱ kuní mi̱i' u̱n' ―ni̱ kachi̱ a̱.
40026040	I̱kan' te̱ ni̱ na̱ndi̱ko' a̱ mii' ndiee' te̱ nda̱'a' xa'a̱' a̱, te̱ ni̱ xi̱ni̱ a̱ ndiee' ra̱ kixín ra̱. Te̱ ni̱ ka'a̱n a̱ xiin' Pedro ndii: ―Sa̱a̱ ka̱ vi̱' tu̱ nï̱ ku̱vi̱ ku̱ndi̱to̱ ndo̱' nde̱e̱ i̱i̱n nda̱a̱' hora xiin' i̱.
40026041	Ko̱o̱ ñu'u' i̱ni̱ va̱ ndo̱' te̱ ka'a̱n ndo̱' xiin' Ndiosí, sa̱kan' te̱ köyo̱ ndo̱' nuu̱' ña̱ xito' kua'a ña̱ ki̱ni̱ ndo'ó. Kuní nimá ndo̱' sa̱a̱ ndo̱' ña̱ kuní Ndiosí, ndisu̱ ñu̱'u' nde'i̱ ndo̱' ndii, kündieni a̱ ―ni̱ kachi̱ a̱ xiin' ra̱.
40026042	Te̱ ni̱ xa'a̱n ni̱ tu̱ku̱u̱ a̱, te̱ ni̱ ka'a̱n a̱ xiin' Ndiosí i̱chi' ña̱ uvi̱ ndii: ―Tata yu̱va' i̱, naa' kü̱vi̱ ka̱ta̱ni̱ nda̱'a' u̱n' te̱ kü̱ndo̱'o̱ i̱ tu̱ndo'o̱' chie̱ yo'o' ndii, na xinu̱ ña̱ kuní mi̱i' u̱n' ―ni̱ kachi̱ a̱.
40026043	Te̱ kii̱' ni̱ na̱ndi̱ko' tu̱ku̱u̱ a̱ mii' ndiee' ra̱ ja̱a̱n' ndii, ni̱ xi̱ni̱ a̱ ndiee' ra̱ kixín tu̱ku̱u̱ ra̱. Sa̱kan' ña̱ chitu' vi̱' ndu̱chi' nuu̱' te̱ ja̱a̱n' ñu'u' ma̱'na.
40026044	Te̱ ni̱ na̱ko̱o̱ ña̱'a' a̱, te̱ kua'a̱n ni̱ tu̱ku̱u̱ a̱ te̱ ka'a̱n a̱ xiin' Ndiosí naa ña̱ xa̱ ni̱ ka'a̱n a̱ ña̱ nu̱u'.
40026045	Sa̱kan' te̱ ni̱ na̱ndi̱ko' ni̱ tu̱ku̱u̱ a̱ mii' ndiee' te̱ nda̱'a' xa'a̱' a̱ ja̱a̱n', te̱ ni̱ ka'a̱n a̱ xiin' ra̱ ndii: ―Xa̱ ku̱vi̱ kusu̱n ndo̱' vi̱ti̱n te̱ na̱ndiee̱' ndo̱'. Ko̱to̱ ndo̱', xa̱ ni̱ xa̱a̱ hora ña̱ sa̱na̱kua'a ra̱ yu'u̱, ña̱ nduu' tu̱ te̱ yivi̱', nda̱'a' te̱ ndiso' kua̱chi̱.
40026046	Ndo̱ndi̱chi̱ ndo̱' te̱ ku'u̱n e̱', xa̱ kuyatin' te̱ sa̱na̱kua'a yu'u̱ nda̱'a' te̱ ja̱a̱n' ―ni̱ kachi̱ a̱.
40026047	Te̱ kii̱' iin' ka̱ Jesús ka'án a̱, te̱ ni̱ xa̱a̱ Judas, te̱ ni̱ nduu̱' i̱i̱n te̱ uxi̱ uvi̱ ta'an te̱ nda̱'a' xa'a̱' a̱, xiin' kua'a̱' va̱ ne̱ yivi̱' ndiso' ni̱a̱ ichi̱ xiin' ka̱roti. Te̱ ne̱ ja̱a̱n' ndii, sutu̱ kuu' nu̱u' xiin' te̱ xi̱xa̱ nuu̱' ñu̱u̱ ni̱ ti̱a̱nu̱' ña̱'a'.
40026048	Te̱ te̱ sa̱na̱kua'a ña̱'a' ndii, xa̱ ni̱ ka'a̱n ra̱ sa̱a̱ nia'a̱ ra̱ yo̱o̱ nduu' Jesús ka'án ra̱ ndii: ―Te̱ chi̱to i̱ nuu̱' kii̱' na̱kua̱tu̱ ña̱'a' i̱ nduu' te̱ ja̱a̱n', te̱ ja̱a̱n' ti̱i̱n ndo̱' ―ni̱ kachi̱ ra̱.
40026049	Sa̱kan' te̱ ni̱ ku̱ya̱ti̱n ra̱ mii' iin' a̱, te̱ ni̱ ka'a̱n ra̱ xiin' a̱ ndii: ―Nde̱e̱ kaa̱' tuku' uun, maestro ―ni̱ kachi̱ ra̱. Te̱ ni̱ chi̱to ra̱ nuu̱' a̱.
40026050	Te̱ ni̱ ka'a̱n Jesús xiin' ra̱ ndii: ―Chie̱ kua'a, ¿ndichun kua̱xi̱ u̱n'? ―ni̱ kachi̱ a̱. Sa̱kan' te̱ ni̱ ku̱ya̱ti̱n te̱ yivi̱' kua'a̱' ja̱a̱n', te̱ ni̱ ti̱i̱n ra̱ Jesús.
40026051	Ndisu̱ i̱i̱n te̱ iin' xiin' a̱ i̱kan' ndii, ni̱ xta̱'ni' ra̱ ichi̱ ra̱, te̱ ni̱ xa̱'ndi̱a̱ ra̱ so̱'o̱ te̱ xika' nuu' nuu̱' sutu̱ ka'nu'.
40026052	Sa̱kan' te̱ ni̱ ka'a̱n Jesús xiin' ra̱ ndii: ―Ta̱xa̱'a̱ u̱n' ichi̱ u̱n' mii' naá a̱. Sa̱kan' ña̱ yo̱o̱ ka̱ xa'ni̱' xiin' ichi̱ ndii, xiin' ña̱ ja̱a̱n' tu̱ ku̱vi̱ mi̱i' ra̱.
40026053	¿Ñáá xïní u̱n' ña̱ ku̱vi̱ ka'a̱n nda'vi i̱ xiin' yu̱va' i̱ vi̱ti̱n, te̱ ti̱'vi' a̱ ya'a̱ uxi̱ uvi̱ ti̱'vi̱ ángele te̱ chi̱ndi̱e̱e' a̱ yu'u̱?
40026054	Ndisu̱ naa' sa̱a̱ a̱ sa̱kan' ndii, kü̱vi̱ xinu̱ ña̱ yoso̱' nuu̱' tu̱tu̱ Ndiosí xa'a̱' i̱ mii' ka'án a̱ ña̱ kuní a̱ ku̱ndo̱'o̱ i̱ ―ni̱ kachi̱ a̱.
40026055	Xa̱ka'án e̱' te̱ ni̱ nda̱tu'u̱n' Jesús ne̱ ja̱a̱n' ndii: ―¿Ndichun na kua̱xi̱ ndo̱' te̱ ti̱i̱n ndo̱' yu'u̱ xiin' ichi̱ xiin' i̱tun' nde̱e̱ naa i̱i̱n te̱ kui'na̱' vi̱'? Kua'a̱' kivi̱' ni̱ ii̱n i̱ te̱i̱n ndo̱' sania'á i̱ nuu̱' ki̱'e̱ yu̱kun', te̱ nï̱ tiin' ndo̱' yu'u̱.
40026056	Ndisu̱ kuní a̱ xka'ndi̱a̱ ña̱ yo̱'o̱' te̱ xinu̱ ña̱ yoso̱' nuu̱' tu̱tu̱ Ndiosí mii' ka'án ña̱ ni̱ ke̱'i̱ te̱ ni̱ ka'a̱n tiakú tu̱'u̱n a̱ xta̱'an' ―ni̱ kachi̱ Jesús. Sa̱kan' te̱ ni̱ na̱ko̱o̱ ña̱'a' sa̱kuu' te̱ nda̱'a' xa'a̱' a̱, te̱ ni̱ xi̱nu̱ ra̱.
40026057	Te̱ yivi̱', te̱ ni̱ ti̱i̱n Jesús ndii, ni̱ xan ndi̱a̱ka̱ ña̱'a' ra̱ vi̱'e̱ sutu̱ ka'nu', te̱ nani' Caifás. Te̱ i̱kan' ni̱ na̱kaya̱ te̱ sania'á tu̱'u̱n nde̱i' Ndiosí xiin' te̱ xi̱xa̱ nuu̱' ñu̱u̱ ja̱a̱n'.
40026058	Ndisu̱ Pedro ndii, xika' xika' ndikún ra̱ kua'a̱n ra̱ xata̱' te̱ yivi̱' ja̱a̱n' nde̱e̱ ni̱ nda̱'ni̱ ra̱ nuu̱' ki̱'e̱ sutu̱ ka'nu' ja̱a̱n'. Te̱ ni̱ xi̱ku̱ndu'u̱' ra̱ xiin' te̱ xíin', te̱ xito' yu̱kun', te̱ ku̱ni̱ ra̱ sa̱a̱ kun ndi̱ko' sa̱kuu' ña̱ ja̱a̱n'.
40026059	Te̱ sutu̱ kuu' nu̱u' xiin' te̱ xi̱xa̱ nuu̱' ñu̱u̱ xiin' sa̱kuu' te̱ kuu' ka'nu', te̱ ni̱ na̱kaya̱ i̱kan' ndii, nanduku' ra̱ te̱ ka'a̱n tu̱n vixi̱ xa'a̱' Jesús te̱ ku̱vi̱ ka'a̱n ra̱ ña̱ xata'a̱n ku̱vi̱ a̱ xa'a̱' ña̱ ja̱a̱n'.
40026060	Ndisu̱ kö̱o̱' nde̱e̱ i̱i̱n a̱ ni̱ na̱'i̱n ra̱, tee̱' ndee kua'a̱' ne̱ yivi̱' ni̱ ti̱i̱n kua̱chi̱ ndii̱' ña̱'a'. Te̱ ndii, nde̱e̱ ndi'i' ndo̱so̱' te̱ ni̱ nde̱kui̱e̱ uvi̱ ta'an te̱ yivi̱', te̱ ni̱ tiin' kua̱chi̱ ndii̱' ña̱'a' ra̱
40026061	ka'án ra̱ ndii: ―Ni̱ ka'a̱n Jesús yo'o' ndii: “Ku̱vi̱ ta̱ni̱ i̱ yu̱kun' Ndiosí, te̱ uni̱ kivi̱' kui̱ti̱', te̱ xa̱ ni̱ na̱ka̱ni̱ i̱ i̱nga̱ a̱”, ni̱ kachi̱ ra̱ ―ni̱ kachi̱ te̱ ja̱a̱n'.
40026062	Sa̱kan' te̱ ni̱ ndo̱ndi̱chi̱ sutu̱ ka'nu' ja̱a̱n', te̱ ni̱ nda̱tu'u̱n' ra̱ Jesús ndii: ―¿Ndichun na kö̱o̱' a̱ ku̱vi̱ ka'a̱n xa̱chi' u̱n'? ¿Ndee xa'a̱' na tiin' kua̱chi̱ ne̱ yivi̱' kaa̱' yo'ó? ―ni̱ kachi̱ ra̱.
40026063	Ndisu̱ Jesús ndii, nï̱ na̱kui̱i̱n xa̱chi' a̱. Sa̱kan' te̱ ni̱ ka'a̱n sutu̱ ja̱a̱n' xiin' a̱ ndii: ―Xiin' ndi̱e̱e̱' Ndiosí tiaku ka'án chuun' i̱ xiin' u̱n' ña̱ ka'a̱n u̱n' xiin' ndu̱ naa' yo'ó nduu' Cristo, si'e̱ Ndiosí ―ni̱ kachi̱ ra̱.
40026064	Te̱ ni̱ ka'a̱n Jesús xiin' ra̱ ndii: ―Mi̱i' yo'ó ka'án ña̱ su̱vi̱ i̱. Te̱ ka'án ka̱ i̱ xiin' ndo̱' ña̱ nde̱e̱ vi̱ti̱n ku̱ni̱ ndo̱' ña̱ yu'u̱, ña̱ nduu' tu̱ te̱ yivi̱', kii̱' ku̱ndu'u̱' i̱ nda̱'a' kua̱'a̱ Ndiosí ka'nu' koo' chukuu', te̱ ku̱ni̱ tu̱ ndo̱' kii̱' ki̱xi̱n i̱ nuu̱' viko̱' ndi̱vi' ―ni̱ kachi̱ a̱ xiin' ra̱.
40026065	Sa̱kan' te̱ ni̱ nda̱ta' sutu̱ ja̱a̱n' toto̱ ra̱ xa'a̱' a̱ ña̱ ni̱ na̱saa̱' ra̱, te̱ ni̱ ka'a̱n ra̱ ndii: ―Ni̱ ka̱ni̱a̱'a ra̱ xa'a̱' Ndiosí, sa̱kan' na kuii' küní ka̱ ne̱ yivi̱' ndi̱e̱e̱ yu̱'u' nuu̱' e̱' xa'a̱' ra̱. Sa̱kuu' ndo̱' ni̱ xi̱ni̱ so̱'o̱ ña̱ kani̱a̱'a ra̱ xa'a̱' Ndiosí.
40026066	¿Sa̱a̱ tuu ndo̱'? ―ni̱ kachi̱ sutu̱ ja̱a̱n'. Te̱ ni̱ na̱kui̱i̱n ne̱ ja̱a̱n' ka'án ni̱a̱ ndii: ―Xata'a̱n ku̱vi̱ ra̱ ―ni̱ kachi̱ ni̱a̱.
40026067	Sa̱kan' te̱ ni̱ ko̱ndi̱a̱ tiasi̱'i te̱ yivi̱' nuu̱' a̱, te̱ ni̱ ku̱u̱n i̱ki' tu̱ ña̱'a' ra̱. Te̱ sa̱va̱ tu̱ku̱ ra̱ ni̱ sa̱'ndia' nuu̱' a̱
40026068	te̱ ka'án ra̱ xiin' a̱ ndii: ―Yo'ó, te̱ ka'án ña̱ nduu' u̱n' Cristo, na̱ku̱ni̱ u̱n' yo̱o̱ ni̱ ka̱ni̱ yo'ó ―kachi ra̱.
40026069	Te̱ kii̱' ndu'u̱' Pedro nuu̱' ki̱'e̱ ndii, ni̱ ku̱ya̱ti̱n i̱i̱n ña' xika' nuu', te̱ ni̱ ka'a̱n a' xiin' ra̱ ndii: ―Ni̱ xika̱ tu̱ yo'ó xiin' Jesús, te̱ ni̱ ki̱e̱e̱ ñu̱'u' Galilea, kaa̱' ―ni̱ kachi̱ a'.
40026070	Ndisu̱ nï̱ ki̱e̱e̱ yu̱'u' ra̱ ka'án ra̱ xiin' a' nuu̱' sa̱kuu' ne̱ ndiee' ja̱a̱n' ndii: ―Xïní i̱ ndee xa'a̱' ka'án u̱n' ―ni̱ kachi̱ ra̱.
40026071	Te̱ kii̱' kua'a̱n ke̱ta̱ ra̱ yi'e' ja̱a̱n' ndii, ni̱ xi̱ni̱ ña̱'a' i̱nga̱ ka̱ ña' xika' nuu'. Te̱ ni̱ ka'a̱n a' xiin' ne̱ ita' ya̱ti̱n ja̱a̱n' ndii: ―Ni̱ xika̱ tu̱ te̱ yo̱'o̱' xiin' Jesús, te̱ ni̱ ki̱e̱e̱ ñu̱u̱ Nazaret, kaa̱' ―ni̱ kachi̱ a'.
40026072	Ndisu̱ tu̱ku̱ ni̱ ni̱ ka'a̱n ra̱ ña̱ xïní ña̱'a' ra̱ naka'an' ra̱ nde̱e̱ kivi̱' Ndiosí ka'án ra̱ ndii: ―Xïní yu'u̱ te̱ yivi̱' kaa̱' ―ni̱ kachi̱ ra̱.
40026073	Te̱ nuu' va̱ ni̱ xka'ndi̱a̱, te̱ ni̱ ku̱ya̱ti̱n ne̱ ita' ja̱a̱n', te̱ ni̱ ka'a̱n ni̱a̱ xiin' ra̱ ndii: ―Ña̱ nda̱ku xna̱'a̱ nduu' a̱ ndii, ni̱ xika̱ tu̱ yo'ó xiin' te̱ kaa̱', sa̱kan' ña̱ i̱i̱n kachi ndatu'un' u̱n' naa ndatu'un' ne̱ Galilea ―ni̱ kachi̱ ni̱a̱.
40026074	Sa̱kan' te̱ ni̱ xa̱'a' ra̱ kani̱a̱'a xiin' mii' mi̱i' ra̱, te̱ ka'án tu̱ ra̱ kivi̱' Ndiosí ndii: ―Xïní yu'u̱ te̱ yivi̱' kaa̱' ―ni̱ kachi̱ ra̱. Te̱ na ni̱ ña̱ ja̱a̱n' ka'án ra̱, te̱ ni̱ ka̱na̱ ndu̱chié.
40026075	Sa̱kan' te̱ ni̱ na̱ka̱'an' Pedro ña̱ xa̱ ni̱ ka'a̱n Jesús xiin' ra̱ ndii: “Ña̱ kuní ka̱ ka̱na̱ ndu̱chié ndii, xa̱ uni̱ ta'an i̱chi' ni̱ ka'a̱n u̱n' ña̱ xïní u̱n' yu'u̱”, ni̱ kachi̱ a̱ xiin' ra̱. Te̱ kii̱' ni̱ ke̱ta̱ ra̱ i̱kan' ndii, ni̱ xa̱ku̱ suchi' i̱ni̱ va̱ ra̱.
40027001	Ni̱ kitu̱' so̱'o̱, te̱ ni̱ na̱kaya̱ sa̱kuu' sutu̱ kuu' nu̱u' xiin' te̱ xi̱xa̱ nuu̱' ñu̱u̱, te̱ ni̱ na̱ka̱ta̱ ra̱ kuento ra̱ te̱ sa̱na̱kua'a ra̱ Jesús nda̱'a' te̱ romano te̱ ka̱'ni̱' ña̱'a' ra̱.
40027002	Ndi̱'i̱ ja̱a̱n', te̱ ni̱ sa̱tiín ña̱'a' ra̱, te̱ ni̱ na̱ka̱ ña̱'a' ra̱, te̱ ni̱ xa'a̱n sa̱na̱kua'a ña̱'a' ra̱ nda̱'a' Poncio Pilato, te̱ xa'ndia chuun' nuu̱' ñu̱'u' ja̱a̱n'.
40027003	Kii̱' ni̱ xi̱ni̱ Judas, te̱ ni̱ sa̱na̱kua'a ña̱'a' nda̱'a' te̱ kuu' ka'nu', ña̱ xa̱ ni̱ ka̱tun' te̱ ja̱a̱n' Jesús te̱ ku̱vi̱ a̱ ndii, ni̱ na̱tuvi̱' i̱ni̱ va̱ ra̱. Te̱ ni̱ sa̱na̱ndiko' ra̱ oko̱ uxi̱ ta'an xu̱'un' plata ja̱a̱n' nda̱'a' sutu̱ kuu' nu̱u' xiin' te̱ xi̱xa̱ nuu̱' ñu̱u̱ ja̱a̱n'.
40027004	Te̱ ni̱ ka'a̱n ra̱ ndii: ―Ni̱ xa̱a̱ i̱ kua̱chi̱, sa̱kan' ña̱ ni̱ sa̱na̱kua'a i̱ i̱i̱n te̱ kö̱o̱' kua̱chi̱ ―ni̱ kachi̱ ra̱. Te̱ ni̱ ka'a̱n te̱ ja̱a̱n' xiin' ra̱ ndii: ―Kö̱o̱' kuenta kumi' ndu̱ xa'a̱' ña̱ ja̱a̱n', kua̱chi̱ mi̱i' u̱n' nduu' a̱ ―ni̱ kachi̱ ra̱.
40027005	Sa̱kan' te̱ ni̱ xa̱ti̱a̱ ra̱ xu̱'un' ja̱a̱n' ti̱xi̱n yu̱kun' ka'nu', te̱ kua'a̱n ra̱, te̱ ni̱ chu̱'u̱n ra̱ yo̱'o' suku̱n' ra̱, ni̱ ka̱ta̱xko' xiin' mi̱i' ra̱, te̱ ni̱ xi'i̱ ra̱.
40027006	Te̱ sutu̱ ja̱a̱n' ndii, ni̱ na̱ka̱ya̱ ra̱ xu̱'un' ja̱a̱n', te̱ ni̱ ka'a̱n ra̱ ndii: ―Vä̱'a̱ yoo a̱ ña̱ ta̱a̱n' e̱' xu̱'un' yo'o' ti̱xi̱n xatu̱n' xu̱'un' yu̱kun', sa̱kan' ña̱ xu̱'un' ña̱ ni̱ cha̱'vi̱ e̱' te̱ ka̱'ni̱' e̱' i̱i̱n te̱ yivi̱' nduu' a̱ ―ni̱ kachi̱ ra̱.
40027007	Te̱ ni̱ na̱ka̱ta̱ ra̱ kuento ra̱, te̱ xiin' xu̱'un' ja̱a̱n' ni̱ sa̱ta̱' ra̱ ñu̱'u' mii' ni̱ ta̱va̱' te̱ yivi̱' ñu̱'u' kixin', te̱ ku̱ndu̱u̱ a̱ mii' ndiee̱ ne̱ kua̱xi̱ tu̱ku̱ xaan'.
40027008	Sa̱kan' na kuii' nde̱e̱ vi̱ti̱n na̱ni' a̱ ñu̱'u' níi'.
40027009	Sa̱kan', te̱ ni̱ xinu̱ ña̱ ni̱ ka'a̱n Jeremías, te̱ ni̱ ka'a̱n tiakú tu̱'u̱n Ndiosí xta̱'an', kii̱' ni̱ ka'a̱n ra̱ ndii: Te̱ ni̱ na̱chii̱' ra̱ oko̱ uxi̱ ta'an xu̱'un' plata, ña̱ nduu' ya̱'vi̱ kivi̱' ñu̱u̱ a̱, ña̱ ni̱ chi̱ndu'u̱' ne̱ Israel,
40027010	te̱ xiin' ña̱ ja̱a̱n' ni̱ sa̱ta̱' ra̱ ñu̱'u' te̱ tava̱' ñu̱'u' kixin', sa̱a̱ nii' ni̱ ka'a̱n chuun' xto̱'o̱ e̱' xiin' i̱. Ni̱ kachi̱ ra̱.
40027011	Te̱ kii̱' iin' Jesús nuu̱' te̱ xa'ndia chuun' ja̱a̱n', te̱ ni̱ nda̱tu'u̱n' ña̱'a' ra̱ ndii: ―¿Ñáá yo'ó nduu' rey nuu̱' ne̱ judío? ―ni̱ kachi̱ ra̱. Te̱ ni̱ na̱kui̱i̱n a̱ ndii: ―Uun, mi̱i' u̱n' ni̱ ka'a̱n sa̱kan' ―ni̱ kachi̱ a̱.
40027012	Te̱ kii̱' tiin' kua̱chi̱ ña̱'a' sutu̱ kuu' nu̱u' ja̱a̱n' xiin' te̱ xi̱xa̱ nuu̱' ñu̱u̱ ja̱a̱n' ndii, nï̱ na̱kui̱i̱n xa̱chi' a̱.
40027013	Sa̱kan' te̱ ni̱ ka'a̱n Pilato xiin' a̱ ndii: ―¿Ñáá xïni so̱'o̱ u̱n' sa̱kuu' ña̱ tiin' kua̱chi̱ te̱ kaa̱' yo'ó? ―ni̱ kachi̱ ra̱.
40027014	Ndisu̱ nde̱e̱ i̱i̱n yu̱'u' nï̱ na̱kui̱i̱n xa̱chi' Jesús xa'a̱' ña̱ ja̱a̱n', te̱ ni̱ na̱nda̱ni̱ va̱ Pilato.
40027015	Va̱'a̱, sa̱kuu' i̱chi' kii̱' nasukú vi̱ko' ja̱a̱n' ndii, xi saña' te̱ xa'ndia chuun' ja̱a̱n' i̱i̱n te̱ ñu'u' vi̱'e̱ ka̱a̱ naa xi xaá ra̱, te̱ saña' ra̱ ndee ka̱ te̱ kuní ne̱ yivi̱'.
40027016	Te̱ naá i̱i̱n te̱ xiní sa̱kuu' ne̱ yivi̱' vi̱'e̱ ka̱a̱ kii̱' sa̱kan', te̱ na̱ni' Barrabás.
40027017	Te̱ kii̱' ni̱ na̱kaya̱ kua'a̱' ne̱ yivi̱' i̱kan', te̱ ni̱ nda̱tu'u̱n' ña̱'a' Pilato ndii: ―¿Yo̱o̱ kuní ndo̱' sa̱ña' i̱? ¿Ñáá Barrabás, uun ñáá Jesús, te̱ ka'án ndo̱' nduu' Cristo? ―ni̱ kachi̱ ra̱.
40027018	Ni̱ ka'a̱n ra̱ sa̱kan', kua̱chi̱ ndii ni̱ ku̱nda̱ni̱ ra̱ ña̱ ni̱ sa̱na̱kua'a ña̱'a' te̱ ja̱a̱n' xa'a̱' a̱ ña̱ nda̱si̱' nuu̱' ra̱ xini ña̱'a' ra̱ kui̱ti̱'.
40027019	Te̱ kii̱' ndu'u̱' Pilato mii' xa'nú ra̱ kua̱chi̱ ndii, ni̱ ti̱'vi' ña' si'i ra̱ kuento nda̱'a' ra̱, ka'án a' ndii: “Chï̱'ni̱ xiin' mi̱i' u̱n' nuu̱' ña̱ kuni sa̱a̱ ra̱ xiin' te̱ xachuun' nda̱ku ñaa̱'. Sa̱kan' ña̱ ni̱ sa̱ndo'o' va̱ xa̱ni̱ yu'u̱ ñu̱u ndi'e̱' ni̱ xa̱a̱ ra̱”, ni̱ kachi̱ a'.
40027020	Ndisu̱ sutu̱ kuu' nu̱u' ja̱a̱n' xiin' te̱ xi̱xa̱ nuu̱' ñu̱u̱ ndii, ni̱ chu̱'u̱' ra̱ ne̱ yivi̱' kua'a̱' ja̱a̱n' te̱ ka'a̱n ni̱a̱ ña̱ va̱'a̱ ka̱ na sa̱ña' ra̱ Barrabás, te̱ na ka̱'ni̱' ra̱ Jesús.
40027021	Te̱ ni̱ ka'a̱n ni̱ tu̱ku̱u̱ Pilato xiin' ni̱a̱ ndii: ―¿Ndee te̱ uvi̱ ta̱'an yo'o' kuní ndo̱' sa̱ña' i̱? ―ni̱ kachi̱ ra̱. Te̱ ni̱ ka'a̱n ni̱a̱ ndii: ―Va̱'a̱ ka̱ Barrabás sa̱ña' u̱n' ―ni̱ kachi̱ ni̱a̱.
40027022	Te̱ ni̱ ka'a̱n Pilato xiin' ni̱a̱ ndii: ―¿Te̱ ndee ña̱ kuní ndo̱' sa̱a̱ i̱ xiin' Jesús, te̱ ka'án ndo̱' nduu' Cristo? ―ni̱ kachi̱ ra̱. Te̱ i̱i̱n ni̱ nda̱'a' ni̱ ka'a̱n sa̱kuu' ni̱a̱ ndii: ―Nuu̱' krusín ku̱xi̱ u̱n' ra̱ ―ni̱ kachi̱ ni̱a̱.
40027023	Te̱ ni̱ ka'a̱n ni̱ tu̱ku̱u̱ Pilato xiin' ni̱a̱ ndii: ―¿Ndichun? ¿Ndee ña̱ ni̱a̱'a ni̱ xa̱a̱ ra̱? ―ni̱ kachi̱ ra̱. Ndisu̱ ni̱ kua̱a' ti'e' ka̱ ne̱ ja̱a̱n' ka'án ni̱a̱ ndii: ―Nuu̱' krusín ku̱xi̱ u̱n' ra̱ ―ni̱ kachi̱ ni̱a̱.
40027024	Te̱ ni̱ xi̱ni̱ Pilato ña̱ kü̱vi̱ na̱ma̱ ra̱ ña̱ kuní ne̱ yivi̱' kua'a̱' ja̱a̱n', süu̱' ja̱a̱n' ndii so̱'o̱ ndi̱e̱e' ka̱ nasaá' ni̱a̱, sa̱kan' na kuii' ni̱ xika̱n ra̱ ti̱kui, te̱ ni̱ na̱ti̱a̱ ra̱ nda̱'a' ra̱ nuu̱' ne̱ ja̱a̱n' ka'án ra̱ ndii: ―Kö̱o̱' kua̱chi̱ kumi' yu'u̱ xa'a̱' ña̱ ku̱vi̱ te̱ xachuun' nda̱ku yo'o', ndo'ó kui̱ti̱' nduu' ne̱ kumi' kua̱chi̱ ―ni̱ kachi̱ ra̱.
40027025	Te̱ i̱i̱n ni̱ nda̱'a' ni̱ ka'a̱n sa̱kuu' ni̱a̱ ndii: ―Ndu'u̱ na kui̱so̱ kua̱chi̱ xa'a̱' ña̱ ku̱vi̱ ra̱, te̱ na kui̱so̱ tu̱ ña̱'a' si'e̱ ndu̱ ―ni̱ kachi̱ ni̱a̱.
40027026	Sa̱kan' te̱ ni̱ sa̱ña' ra̱ Barrabás, te̱ ni̱ ka'a̱n chuun' ra̱ ña̱ su̱ku̱' yo̱'o' te̱ xíin' Jesús. Ndi̱'i̱ ja̱a̱n' te̱ ni̱ sa̱na̱kua'a ña̱'a' ra̱ te̱ ku̱xi̱ ña̱'a' ra̱ nuu̱' krusín.
40027027	Sa̱kan' te̱ ni̱ xan ndi̱a̱ka̱ te̱ xíin' nda̱'a' xa'a̱' Pilato Jesús ti̱xi̱n vi̱'e̱ ka'nu', te̱ ni̱ na̱kaya̱ sa̱kuu' te̱ xíin' ra̱ sa̱a̱ xinundu̱u̱ xi̱i̱n' Jesús mii' iin' a̱ ja̱a̱n'.
40027028	Sa̱kan' te̱ ni̱ ta̱va̱' ra̱ toto̱ a̱, te̱ ni̱ sa̱kui'nú ña̱'a' ra̱ i̱i̱n toto̱ kua'a ndu̱kun'.
40027029	Te̱ ni̱ xa̱'a̱ ra̱ i̱i̱n corona yo̱'o' i̱ñu̱', te̱ ni̱ chi̱ndu'u̱' ra̱ a̱ xíni' a̱. Te̱ ni̱ chi̱'ni̱ ra̱ i̱i̱n tun' yoo̱' nda̱'a' kua̱'a̱ a̱. Te̱ ni̱ xi̱kuita̱ xiti' ra̱ nuu̱' a̱ xandi'i' ra̱ xiin' a̱ ka'án ra̱ ndii: ―Yoo va̱'a̱ yo'ó, te̱ nduu' rey ne̱ judío ―ni̱ kachi̱ ra̱.
40027030	Te̱ kondia tiasi̱'i ña̱'a' ra̱, te̱ tu'un' ra̱ tun' yoo̱' ja̱a̱n' nda̱'a' a̱, te̱ kutun' ra̱ xíni' a̱ xiin' tun' ja̱a̱n'.
40027031	Te̱ kii̱' ndi̱'i̱ ni̱ ku̱ndi̱'i̱ ra̱ xiin' a̱ ndii, ni̱ xta̱'ni' ra̱ toto̱ kua'a ja̱a̱n', te̱ ni̱ sa̱na̱kui'nú ña̱'a' ra̱ toto̱ mi̱i' a̱. Sa̱kan' te̱ kua'a̱n ra̱ xiin' a̱ te̱ ku̱xi̱ ña̱'a' ra̱ nuu̱' krusín.
40027032	Kii̱' ni̱ ki̱e̱e̱ te̱ xíin' kua'a̱n ra̱ xiin' Jesús ndii, ni̱ na̱ta'an' ra̱ xiin' i̱i̱n te̱ ni̱ ki̱ee̱ ñu̱u̱ Cirene, te̱ nani' Simón, te̱ ni̱ ti̱i̱n u'vi̱ ra̱ te̱ ja̱a̱n' ña̱ ko̱ni̱'i̱ ra̱ krusín Jesús ku'u̱n ra̱.
40027033	Te̱ ni̱ xa̱a̱ ra̱ i̱i̱n xaan' mii' na̱ni' a̱ Gólgota, te̱ kivi̱' ja̱a̱n' kuni kachi̱ a̱ i̱ki' xíni' te̱ ni̱ xi'i̱.
40027034	Te̱ i̱kan' ni̱ xika̱ ra̱ sa̱ko'o' ña̱'a' ra̱ vino, te̱ saká xiin' i̱i̱n nuu̱' su̱xa̱ uva̱. Ndisu̱ kii̱' ni̱ xi̱to̱ yu̱'u' a̱ ra' ndii, nï̱ xi̱i̱n a̱ ko̱'o̱ a̱ ra'.
40027035	Te̱ kii̱' ndi̱'i̱ ni̱ ku̱xi̱ ña̱'a' ra̱ nuu̱' krusín ja̱a̱n' ndii, ni̱ ka̱ti̱n ra̱ toto̱ a̱ te̱ ku̱ni̱ ra̱ yo̱o̱ nda̱'a' ndoo̱ i̱'i̱n a̱. Sa̱kan' te̱ xinu̱ ña̱ ni̱ ka'a̱n te̱ ni̱ ka'a̱n tiakú tu̱'u̱n Ndiosí kii̱' ni̱ ka'a̱n ra̱ ndii: “Ni̱ ka̱ti̱n te̱ yivi̱' toto̱ i̱, te̱ ni̱ na̱ta̱'vi' ra̱ a̱”, ni̱ kachi̱ ra̱.
40027036	Sa̱kan' te̱ ni̱ xi̱ku̱ndiee̱ te̱ xíin' i̱kan' xito' ña̱'a' ra̱.
40027037	Te̱ ni̱ ke̱'i̱ ra̱ i̱i̱n tu'u̱n' yu̱'u' nuu̱' i̱i̱n vitu̱', te̱ ni̱ chi̱ndu'u̱' ra̱ a̱ xíni' krusín ja̱a̱n' xa'a̱' ña̱ ni̱ ti̱i̱n kua̱chi̱ ña̱'a' ra̱ ka'án a̱ ndii: “Te̱ yo̱'o̱' nduu' Jesús, te̱ nduu' rey ne̱ judío”, kachi a̱.
40027038	Te̱ kii̱' sa̱kan' ndii, ni̱ ku̱xi̱ tu̱ ra̱ ta̱ta'vi' xi̱i̱n' a̱ i̱i̱n te̱ kui'na̱' nuu̱' i̱i̱n krusín. I̱i̱n ra̱ nda̱'a' kua̱'a̱ a̱, te̱ i̱nga̱ ra̱ nda̱'a' i̱ti̱n a̱.
40027039	Te̱ ne̱ xka'ndíá i̱kan' ndii, ni̱ xa̱ndi̱'i̱ ni̱a̱ xiin' a̱ seko' ni̱a̱ xíni' ni̱a̱
40027040	ka'án ni̱a̱ ndii: ―Ja̱n', yo'ó, te̱ ka'án ña̱ ta̱ni̱ u̱n' yu̱kun' ka'nu' e̱', te̱ na̱ka̱ni̱ u̱n' tu̱ku̱ a̱ kivi̱' ña̱ uni̱ ndii, sa̱kakú xiin' mii' u̱n'. Te̱ naa' si'e̱ Ndiosí xna̱'a̱ nduu' u̱n' ndii, kuan nu̱u̱ u̱n' nuu̱' krusín ñaa̱' ―ni̱ kachi̱ ni̱a̱.
40027041	Te̱ nii' sa̱kan' ni̱ xa̱ndi̱'i̱ tu̱ sutu̱ kuu' nu̱u', xiin' te̱ sania'á tu̱'u̱n nde̱i' Ndiosí, xiin' te̱ fariseo, xiin' te̱ xi̱xa̱ nuu̱' ñu̱u̱ xiin' a̱ ka'án ra̱ ndii:
40027042	―I̱nga̱ ne̱ yivi̱' ni̱ sa̱kakú ra̱, te̱ kü̱vi̱ sa̱kakú xiin' mii' mi̱i' ra̱. Naa' rey yoo' e̱', ne̱ Israel, xna̱'a̱ nduu' ra̱ ndii, na nu̱u̱ ki'i̱' ra̱ nuu̱' krusín vi̱ti̱n, te̱ ka̱ndi̱xa' ña̱'a' e̱'.
40027043	I̱ni̱ ra̱ xini ra̱ Ndiosí. Na sa̱kakú ña̱'a' a̱ vi̱ti̱n naa' ndi̱xa̱ kundani̱ ña̱'a' a̱, sa̱kan' ña̱ ni̱ ka'a̱n ra̱ ndii: “Si'e̱ Ndiosí nduu' i̱”, ni̱ kachi̱ ra̱ ―ni̱ kachi̱ sa̱kuu' te̱ ja̱a̱n'.
40027044	Te̱ ni̱ xa̱ndi̱'i̱ tu̱ uvi̱ sa̱a' te̱ kui'na̱', te̱ ndondia nuu̱' krusín ja̱a̱n', xiin' a̱.
40027045	Te̱ kii̱' ni̱ xa̱a̱ i̱i̱n ke'in' ndii, ni̱ ku̱u̱ i̱i̱n yaví ka̱nii' i̱i̱n yivi̱' nde̱e̱ ni̱ xa'a̱n' ndi̱ko' a̱ ka̱a̱ uni̱ xa̱kuaa̱'.
40027046	Te̱ kuyatin' ka̱a̱ uni̱ ja̱a̱n' ni̱ ka'a̱n ti'e' Jesús ndii: ―Elí, Elí, ¿lama sabactani? ―ni̱ kachi̱ a̱. Ña̱ ja̱a̱n' kuni kachi̱ a̱ ndii: Ndiosí mi̱i' i̱, Ndiosí mi̱i' i̱, ¿ndichun na ni̱ na̱ko̱o̱ u̱n' yu'u̱?
40027047	Te̱ ni̱ ka'a̱n xiin' ta'an' sa̱va̱ ne̱ ita' i̱kan' kii̱' ni̱ xi̱ni̱ so̱'o̱ ni̱a̱ ni̱ ka'a̱n a̱ ña̱ ja̱a̱n' ndii: ―Elías kana' te̱ kaa̱' ―ni̱ kachi̱ ni̱a̱.
40027048	Xa̱ ka'án e̱', te̱ ni̱ nda̱va̱ i̱i̱n te̱ iin' i̱kan', te̱ ni̱ ki̱'i̱n ra̱ i̱i̱n pachi̱, te̱ ni̱ se̱'vi ra̱ a̱ vino i̱ya'. Te̱ ni̱ sa̱tiín ra̱ a̱ nuu̱' i̱i̱n tun' yoo̱', te̱ ni̱ ka̱ta̱ni̱ ra̱ a̱ nuu̱' Jesús te̱ ko̱'o̱ a̱ ra'.
40027049	Ndisu̱ sa̱va̱ ne̱ yivi̱' ja̱a̱n' ni̱ ka'a̱n xiin' ra̱ ndii: ―Ndiatu' u̱n', te̱ ku̱ni̱ e̱' naa' ki̱xi̱n Elías te̱ sa̱kakú ña̱'a' ra̱ ―ni̱ kachi̱ ni̱a̱.
40027050	Te̱ Jesús ndii, tu̱ku̱ ni̱ ni̱ nde'i̱ ti'e' a̱, te̱ ni̱ ke̱ta̱ nimá a̱.
40027051	Sa̱kan' te̱, toto̱ ña̱ ta'nu' i̱'nu̱ ti̱xi̱n yu̱kun' ka'nu' ndii, ni̱ ndata̱' a̱. Ni̱ xa̱'a' a̱ nde̱e̱ ndi̱e̱nu̱, te̱ ni̱ ki̱e̱e̱ nuu̱ a̱ ninu̱. Te̱ ni̱ ta̱a̱n i̱i̱n yivi̱', te̱ ni̱ ndata̱' tu̱ ka̱va̱'.
40027052	Te̱ ni̱ nuni̱a̱' tu̱ yavi̱ ndi̱i̱, te̱ kua'a̱' va̱ ñu̱'u' nde'i̱, ne̱ nduu' kuenta Ndiosí, ne̱ ni̱ xi'i̱ ndii, ni̱ na̱ti̱a̱ku̱ ni̱a̱.
40027053	Te̱ ne̱ ni̱ na̱ti̱a̱ku̱ ja̱a̱n' ndii, ni̱ ki̱ee̱̱ ni̱a̱ yavi̱ ja̱a̱n' nde̱e̱ kii̱' ni̱ na̱ti̱a̱ku̱ Jesús, te̱ ni̱ ko̱'ni̱ ni̱a̱ ñu̱u̱ Jerusalén, ña̱ su̱'u̱n, te̱ ni̱ xi̱ni̱ ña̱'a' kua'a̱' ne̱ yivi̱'.
40027054	Te̱ kii̱' ni̱ xi̱ni̱ te̱ xíin' kuu' nu̱u' xiin' te̱ ita' xiin' ra̱ xito' ra̱ Jesús ña̱ ni̱ ta̱a̱n' xiin' sa̱kuu' ña̱ ni̱ xka'ndi̱a̱ i̱kan' ndii, ni̱ yi̱'vi xa̱va̱'a̱ ra̱ ka'án ra̱ ndii: ―Ndi̱xa̱ xna̱'a̱ nduu' a̱ ndii, si'e̱ Ndiosí ni̱ nduu̱' te̱ kaa̱' ―ni̱ kachi̱ ra̱.
40027055	Te̱ ni̱ ita̱ kua'a̱' ña̱'a' nde̱e̱ ndo̱so̱' ja̱a̱n' xito' ni̱a̱ ña̱ yoo ja̱a̱n'. Ne̱ ja̱a̱n' ndii, ni̱ ndiku̱n ni̱a̱ Jesús, ni̱ ki̱xi̱n ni̱a̱ nde̱e̱ ñu̱'u' Galilea xika' nu̱u̱ ni̱a̱ nuu̱' a̱.
40027056	Te̱ te̱i̱n ne̱ ja̱a̱n' ni̱ ka̱'ni̱ María Magdalena, xiin' María si̱'i' Jacobo xiin' ña̱ni̱ ra̱ José, xiin' si̱'i' si'e̱ i̱i̱n te̱ nani' Zebedeo.
40027057	Te̱ xa̱kuaa̱' nuu' kii̱' sa̱kan' ndii, ni̱ xa̱a̱ i̱i̱n te̱ vika̱', te̱ ni̱ ki̱e̱e̱ ñu̱u̱ Arimatea, te̱ nani' José. Te̱ ni̱ nduu̱ tu̱ te̱ ja̱a̱n' te̱ ndikún i̱chi' Jesús.
40027058	Sa̱kan' na ni̱ xa'a̱n ra̱ nuu̱' Pilato, te̱ ni̱ xika̱n ra̱ ñu̱'u' nde'i̱ Jesús. Sa̱kan' te̱ ni̱ ka'a̱n chuun' Pilato ña̱ ta̱xi̱ te̱ xíin' ñu̱'u' nde'i̱ a̱ ja̱a̱n' nda̱'a' José.
40027059	Te̱ kii̱' ndi̱'i̱ ni̱ sa̱nuu' ra̱ a̱ ndii, ni̱ ti̱suku̱' ra̱ a̱ i̱i̱n toto̱ ya̱a̱ ndiká.
40027060	Te̱ ni̱ xa'a̱n chi̱naá ra̱ a̱ ti̱xi̱n yavi̱ ndi̱i̱, ña̱ ni̱ xa̱ti̱a̱ ra̱ to̱ko' ka̱va̱'. Ña̱ ja̱a̱n' ndii, yavi̱ xa̱a' ña̱ sa̱kan' ni̱ xa̱'a̱ ra̱ nduu' a̱. Te̱ ni̱ sa̱tuvi̱' ra̱ i̱i̱n yuu̱' chie̱, te̱ ni̱ nda̱si̱ ra̱ yu̱'u' yavi̱ ja̱a̱n'. Sa̱kan' te̱ ni̱ ke̱ta̱ ra̱ kua'a̱n ra̱.
40027061	Te̱ ya̱ti̱n ja̱a̱n' ndu'u̱' María Magdalena xiin' i̱nga̱ ka̱ María xto'ni' ni̱a̱ yavi̱ ja̱a̱n'.
40027062	Te̱ i̱nga̱ kivi̱', kii̱' ni̱ xka'ndi̱a̱ kivi̱' ña̱ sakoo' tu̱'va̱ xiin' mii' ni̱a̱ xa'a̱' kivi̱' sábado, ña̱ xina̱ndiee̱' ni̱a̱ ja̱a̱n' ndii, ni̱ na̱kaya̱ sa̱kuu' sutu̱ kuu' nu̱u' xiin' te̱ fariseo nuu̱' Pilato.
40027063	Te̱ ni̱ ka'a̱n ra̱ ndii: ―Tákui'e, naka'an' ndu̱ ña̱ ni̱ ka'a̱n te̱ ja̱a̱n', te̱ ni̱ xi̱ni̱ xa'an' ne̱ yivi̱', kii̱' ni̱ tiaku̱ ra̱ ndii: “Kivi̱' ña̱ uni̱, te̱ na̱ti̱a̱ku̱ tu̱ku̱u̱ i̱”, ni̱ kachi̱ ra̱.
40027064	Xa'a̱' a̱ ja̱a̱n' na kuii' ti̱a̱nu̱' u̱n' te̱ xíin' te̱ na ko̱to̱ va̱'a̱ ra̱ yavi̱ ndi̱i̱ ja̱a̱n' nde̱e̱ kivi̱' ña̱ uni̱. Saa̱' i̱i̱n kii̱' ku'u̱n te̱ ndikún i̱chi' ra̱ ñu̱u te̱ sa̱kui'na' ra̱ ñu̱'u' nde'i̱ ja̱a̱n', te̱ ka'a̱n ra̱ xiin' ne̱ yivi̱' ndii: “Ni̱ na̱ti̱a̱ku̱ ra̱ te̱i̱n ne̱ ni̱ xi'i̱.” Naa' sa̱a̱ ra̱ sa̱kan' ndii, i̱i̱n tu̱n vixi̱ ndiaa' ka̱ ku̱ndu̱u̱ a̱ te̱ sa̱kan' ña̱ nu̱u' ―ni̱ kachi̱ ra̱ xiin' Pilato.
40027065	Te̱ ni̱ ka'a̱n Pilato xiin' ra̱ ndii: ―Ñaa̱' na̱ka̱ ndo̱' i̱i̱n ti̱'vi̱ te̱ xíin' te̱ ku'u̱n ko̱to̱ ndo̱' yavi̱ ja̱a̱n' sa̱a̱ va̱'a̱ ka̱ tuu mi̱i' ndo̱' ―ni̱ kachi̱ ra̱.
40027066	Te̱ ni̱ ki̱e̱e̱ ra̱ kua'a̱n ra̱, te̱ ni̱ xaa̱ ra̱ i̱kan', te̱ ni̱ chi̱ndu'u̱' ra̱ i̱i̱n tuni̱ xata̱' yuu̱' ña̱ ndasi yu̱'u' yavi̱ ja̱a̱n'. Sa̱kan' te̱ ni̱ na̱ko̱o̱ ra̱ te̱ xíin' ja̱a̱n' te̱ ko̱to̱ ra̱ a̱.
40028001	Kii̱' ni̱ xka'ndi̱a̱ kivi̱' sábado, ña̱ xina̱ndiee̱' ne̱ yivi̱' ndii, ni̱a̱'a̱ va̱ kivi̱' nu̱u' xa'a̱' xi̱mana, te̱ ni̱ xa'a̱n María Magdalena xiin' i̱nga̱ ka̱ María yavi̱ ndi̱i̱ mii' naá ñu̱'u' nde'i̱ Jesús.
40028002	Te̱ ndi̱e̱e' va̱ ni̱ ka̱nda̱, sa̱kan' ña̱ ni̱ nu̱u̱ i̱i̱n ángele, ña̱ xika' nuu' nuu̱' xto̱'o̱ e̱' Ndiosí, ndi̱vi', te̱ ni̱ xaa̱ a̱ yavi̱ ndi̱i̱ ja̱a̱n', te̱ ni̱ sa̱tuvi̱' a̱ yuu̱' ña̱ ndasi yi'e' ja̱a̱n', te̱ ni̱ xi̱ku̱ndu'u̱' a̱ xata̱' yuu̱' ja̱a̱n'.
40028003	Yi'é a̱ nde̱e̱ naa ñu'u̱ savi̱', te̱ toto̱ a̱ ndii, ya̱a̱ kachi̱' vi̱' a̱.
40028004	Te̱ xa'a̱' a̱ ña̱ ni̱ yi̱'vi va̱ te̱ xíin' ni̱ xa̱a̱ ángele ja̱a̱n' ndii, kisi' vi̱' ña̱'a' a̱ nde̱e̱ ni̱ ku̱ni̱a̱a̱' xa̱chi' ra̱.
40028005	I̱kan' te̱ ni̱ ka'a̱n ángele xiin' ña̱'a' ja̱a̱n' ndii: ―Kuän yi'vi ndo̱', xiní i̱ ña̱ Jesús, ña̱ ni̱ xi'i̱ nuu̱' krusín, nanduku' ndo̱'.
40028006	Kö̱o̱' ka̱ ñu̱'u' nde'i̱ a̱ naá yo'o', sa̱kan' ña̱ xa̱ ni̱ na̱ti̱a̱ku̱ a̱ sa̱a̱ nii' ni̱ ka'a̱n a̱. Ni̱a̱'a̱ ndo̱' te̱ ku̱ni̱ ndo̱' mii' ni̱ naa̱ a̱.
40028007	Te̱ vi̱ti̱n ndii, kua'an ki'i̱' ndo̱' te̱ ka'a̱n ndo̱' xiin' te̱ nda̱'a' xa'a̱' a̱ ña̱ xa̱ ni̱ na̱ti̱a̱ku̱ a̱. Te̱ xi̱'na̱ mi̱i' a̱ ni'i' i̱chi' nuu̱' ndo̱' kua'a̱n a̱ ñu̱'u' Galilea, i̱kan' ku̱ni̱ ña̱'a' ndo̱'. Ña̱ kaa̱' nduu' ña̱ ka'án i̱ xiin' ndo̱' ―ni̱ kachi̱ ángele xiin' ni̱a̱.
40028008	Sa̱kan' te̱ yachi̱ va̱ ni̱ ki̱e̱e̱ ne̱ ja̱a̱n' yavi̱ ja̱a̱n' kua'a̱n ni̱a̱. Yi'vi ni̱a̱, te̱ va̱'a̱ tu̱ kuni ni̱a̱. Taxta'an' ni̱a̱ te̱ ka'a̱n ni̱a̱ ña̱ ja̱a̱n' xiin' te̱ nda̱'a' xa'a̱' a̱.
40028009	Xa̱ sa̱kan' ni̱, te̱ ni̱ na̱ta'an' Jesús xiin' ni̱a̱, te̱ ni̱ ka'a̱n a̱ ndii: ―Na ko̱o̱ na ña̱ mani̱' xiin' ndo̱' ―ni̱ kachi̱ a̱. Te̱ ni̱ ku̱ya̱ti̱n ni̱a̱ mii' iin' a̱, te̱ ni̱ xi̱kuita̱ xiti' ni̱a̱ nuu̱' a̱, te̱ ni̱ nu̱mi̱ ni̱a̱ xa'a̱' a̱ tiin' ka'nu' ña̱'a' ni̱a̱.
40028010	Sa̱kan' te̱ ni̱ ka'a̱n a̱ xiin' ni̱a̱ ndii: ―Kuän yi̱'vi ndo̱'. Kua'a̱n ndo̱' te̱ ka'a̱n ndo̱' xiin' ña̱ni̱ i̱ na ku'u̱n ra̱ ñu̱'u' Galilea, te̱ i̱kan' ku̱ni̱ ra̱ yu'u̱ ―ni̱ kachi̱ a̱.
40028011	Te̱ kii̱' kua'a̱n ña̱'a' ja̱a̱n' ndii, kua'a̱n tu̱ sa̱va̱ te̱ xíin' ja̱a̱n' ñu̱u̱, te̱ ni̱ ka'a̱n ra̱ xiin' sutu̱ kuu' nu̱u' sa̱kuu' ña̱ ni̱ yoo̱ ja̱a̱n'.
40028012	Te̱ ni̱ na̱kaya̱ sutu̱ ja̱a̱n' xiin' te̱ xi̱xa̱ nuu̱' ñu̱u̱ ja̱a̱n', te̱ ni̱ na̱ka̱ta̱ ra̱ kuento ra̱. Ndi̱'i̱ ja̱a̱n' te̱ ni̱ ta̱xi̱ ra̱ kua'a̱' xu̱'un' nda̱'a' te̱ xíin' ja̱a̱n',
40028013	te̱ ka'án ra̱ ndii: ―Ka'a̱n ndo̱' ndii: “Kii̱' kixín ndu̱ ndiee' ndu̱ ñu̱u, te̱ ni̱ ki̱xi̱n te̱ ndikún i̱chi' ra̱, te̱ ni̱ xa̱kui'na' ra̱ ñu̱'u' nde'i̱ ja̱a̱n'”, kachi̱ ndo̱'.
40028014	Te̱ naa' ku̱ni̱ Pilato kuento xa'a̱' ña̱ kaa̱' ndii, ndu'u̱ sa̱ka̱ndixa' ña̱'a' te̱ kö̱o̱' a̱ sa̱a̱ ra̱ xiin' ndo̱' ―ni̱ kachi̱ ra̱ xiin' te̱ xíin' ja̱a̱n'.
40028015	Te̱ ni̱ ki̱'i̱n te̱ xíin' ja̱a̱n' xu̱'un', te̱ ni̱ xa̱a̱ ra̱ sa̱a̱ ni̱ ka'a̱n sutu̱ ja̱a̱n' xiin' ra̱, te̱ ni̱ kiku̱ kuento ja̱a̱n' te̱i̱n ne̱ ta'an' e̱', ne̱ judío, nde̱e̱ kivi̱' vi̱ti̱n.
40028016	Te̱ uxi̱ i̱i̱n te̱ nda̱'a' xa'a̱' a̱ ja̱a̱n' ndii, ni̱ ki̱e̱e̱ ra̱ kua'a̱n ra̱ xiki̱' ña̱ kandu'u̱' ñu̱'u' Galilea mii' ni̱ ka'a̱n chuun' Jesús xiin' ra̱.
40028017	Te̱ kii̱' ni̱ xi̱ni̱ ña̱'a' ra̱ ndii, ni̱ xa̱ka'nu' ña̱'a' ra̱. Ndisu̱ sa̱va̱ ra̱ nï̱ ka̱ndi̱xa' va̱'a̱.
40028018	Te̱ ni̱ ku̱ya̱ti̱n Jesús nuu̱' ra̱ ka'án a̱ xiin' ra̱ ndii: ―Nda̱'a' yu'u̱ ni̱ ta̱xi̱ Ndiosí sa̱kuu' ña̱ ndi̱e̱e', te̱ ka̱'ndi̱a̱ chuun' i̱ ndi̱vi' xiin' i̱i̱n yivi̱'.
40028019	Xa'a̱' a̱ ja̱a̱n' na kuii' kua'an ndo̱', te̱ sa̱nia'á ndo̱' sa̱kuu' ne̱ yivi̱' i̱i̱n yivi̱ te̱ ku̱ndiku̱n ni̱a̱ i̱chi' i̱. Te̱ sa̱kuchi' ña̱'a' ndo̱' xiin' ña̱ ndi̱e̱e' yu̱va' e̱' Ndiosí, xiin' ña̱ ndi̱e̱e' si'e̱ a̱, xiin' ña̱ ndi̱e̱e' Espíritu Santo.
40028020	Te̱ sa̱nia'á tu̱ ña̱'a' ndo̱' ña̱ na sa̱xinú ni̱a̱ sa̱kuu' ña̱ ni̱ ka'a̱n chuun' i̱ xiin' ndo̱' kaa̱'. Te̱ yu'u̱ ndii, ko̱o̱ i̱ xiin' ndo̱' nde̱e̱ ndi'i' ni̱ kivi̱' nde̱e̱ ku'u̱n ndi̱ko' i̱i̱n yivi̱' ―ni̱ kachi̱ a̱. Sa̱kan' na ku̱ndu̱u̱ a̱.
41001001	So̱'o̱ ni̱ xa̱'a' tu̱'u̱n va̱'a̱ ña̱ ka'án xa'a̱' Jesucristo, si'e̱ Ndiosí.
41001002	Naa yoso̱' a̱ mii' ni̱ ka'a̱n Isaías te̱ ni̱ ka'a̱n tiakú tu̱'u̱n Ndiosí, kii̱' ni̱ ke̱'i̱ ra̱ ña̱ ni̱ ka'a̱n Ndiosí ndii: Yu'u̱ ndii, tianu̱' i̱ nda̱'a' xa'a̱' i̱, te̱ xi̱'na̱ ra̱ ku'u̱n, te̱ nda̱sa̱va̱'a̱ ra̱ i̱chi' nuu̱' u̱n'.
41001003	Te̱ te̱ ja̱a̱n' nduu' te̱ tiakú tachi̱' yu̱'u' ka'án ti'e' ra̱ mii' taxi̱n' kaa' ndii: “Nda̱sa̱va̱'a̱ ndo'ó i̱chi' mii' ki̱xi̱n xto̱'o̱ e̱', te̱ nda̱sa̱nda̱ku tu̱ ndo̱' a̱.” Kachi a̱.
41001004	Sa̱kan' na kuii' ni̱ xa̱'a' i̱i̱n te̱ nani' Juan sakuchi' ra̱ ne̱ yivi̱' kuenta Ndiosí mii' taxi̱n' kaa'. Te̱ ka'án ndo̱so̱' ra̱ nuu̱' ni̱a̱ kuenta ña̱ na̱ma̱ ni̱a̱ nimá ni̱a̱ xa'a̱' kua̱chi̱ ña̱ xaa' ni̱a̱. Sa̱kan' te̱ ko̱o̱ ka'nu' i̱ni̱ Ndiosí xa'a̱' ni̱a̱, te̱ ku̱chi̱ ni̱a̱ kuenta a̱.
41001005	Te̱ sa̱kuu' ne̱ ndiee' ñu̱u̱ Jerusalén xiin' nda̱'a' a̱, ña̱ ñu'u' nuu̱' ñu̱'u' Judea ndii, ni̱ xa'a̱n ni̱a̱ mii' iin' Juan ja̱a̱n', te̱ ku̱ni̱ so̱'o̱ ña̱'a' ni̱a̱, te̱ na'má ni̱a̱ kua̱chi̱ ni̱a̱, te̱ ni̱ sa̱kuchi' ña̱'a' ra̱ kuenta Ndiosí i̱ti̱a̱ Jordán ja̱a̱n'.
41001006	Toto̱ Juan ndii, xiin' i̱xi' camello ni̱ kua̱'a̱ a̱. Te̱ ki'i' i̱i̱n' to̱ko' ra̱. Te̱ ti̱ka̱ xiin' ñuñu̱' i̱tun' ni̱ xa̱xi̱' ra̱.
41001007	Ni̱ ka'a̱n ndo̱so̱' ra̱ nuu̱' ni̱a̱ ndii: ―Ña̱ kua̱xi̱ xata̱' i̱ ndii, ña̱ koo' chukuu' ka̱ nduu' a̱ te̱ sa̱kan' yu'u̱. Te̱ yu'u̱ ndii, ni̱ nde̱e̱ vä̱'a̱ i̱ ku̱ndu̱u̱ te̱ nda̱xin' i̱i̱n' ndixa̱n' ki'i' a̱.
41001008	Yu'u̱ ndii, sakuchi' i̱ ndo'ó xiin' ti̱kui kui̱ti̱', ndisu̱ ña̱ ja̱a̱n' ndii, sa̱kuchi' a̱ ndo'ó kuenta a̱ xiin' ña̱ ndi̱e̱e' Espíritu Santo ―ni̱ kachi̱ ra̱ xiin' ni̱a̱.
41001009	Te̱ kii̱' sa̱kan' ndii, ni̱ ke̱ta̱ Jesús nde̱e̱ ñu̱u̱ Nazaret, ña̱ naá nuu̱' ñu̱'u' Galilea, te̱ ni̱ xa̱a̱ a̱ mii' iin' Juan ja̱a̱n', te̱ ni̱ sa̱kuchi' ña̱'a' ra̱ i̱ti̱a̱ Jordán.
41001010	Te̱ ndi̱'i̱ so̱'o̱ ni̱ chi̱chi̱ Jesús, te̱ ni̱ ke̱ta̱ a̱ ti̱kui. I̱kan' te̱ ni̱ xi̱ni̱ a̱ ni̱ nuni̱a̱' ndi̱vi', te̱ nuu' Espíritu Ndiosí, naa kaa' paloma kaa' a̱, te̱ ni̱ ndoo̱ a̱ xiin' a̱.
41001011	Sa̱kan' te̱ ni̱ ka'a̱n i̱i̱n tachi̱' yu̱'u' nde̱e̱ ndi̱vi' ndii: ―Yo'ó nduu' si'e̱ mani̱' i̱, te̱ va̱'a̱ va̱ kuni i̱ xini i̱ yo'ó ―ni̱ kachi̱ a̱ xiin' a̱.
41001012	Ndi̱'i̱ so̱'o̱ ña̱ ja̱a̱n', te̱ ni̱ sa̱ka'án Espíritu Santo nimá Jesús te̱ ku'u̱n a̱ mii' taxi̱n' kaa'.
41001013	Te̱ i̱kan' ni̱ xika̱ a̱ nii' uvi̱ xi̱ko̱ kivi̱', te̱ ni̱ xi̱to̱ kua̱'a̱ ña̱'a' ña̱ ndi̱va̱'a̱. Te̱ ni̱ xika̱ a̱ te̱i̱n ti' i̱ku', te̱ ni̱ nde̱kui̱e̱ ángele i̱kan', te̱ ni̱ xika̱ nu̱u̱ a̱ nuu̱' Jesús.
41001014	Te̱ kii̱' ni̱ xi̱ku'u̱n Juan naá ra̱ vi̱'e̱ ka̱a̱ ndii, ni̱ xa'a̱n Jesús nuu̱' ñu̱'u' Galilea ka'án ndo̱so̱' a̱ tu̱'u̱n va̱'a̱ xa'a̱' sa̱a̱ kuní Ndiosí ka̱'ndi̱a̱ chuun' a̱ nimá e̱'.
41001015	Te̱ ka'án a̱ ndii: ―Xa̱ ni̱ xinu̱ kivi̱' ña̱ ni̱ chi̱tuní Ndiosí, te̱ xa̱ ni̱ ku̱ya̱ti̱n ka̱'ndi̱a̱ chuun' a̱ nimá ne̱ yivi̱'. Ña̱ ja̱a̱n' na kuii' na̱ma̱ ndo̱' nimá ndo̱' xa'a̱' kua̱chi̱ ña̱ xaa' ndo̱', te̱ ka̱ndi̱xa' ndo̱' tu̱'u̱n va̱'a̱ xa'a̱' i̱chi' a̱ ―ni̱ kachi̱ a̱.
41001016	Te̱ kii̱' xika' Jesús yu̱'u' mi̱ni̱ Galilea ndii, ni̱ xi̱ni̱ a̱ uvi̱ ta̱'an te̱ yivi̱'. I̱i̱n ra̱ na̱ni' Simón, te̱ i̱nga̱ ra̱ na̱ni' Andrés. Te̱ ja̱a̱n' ndii, ña̱ni̱ ra̱ ku̱ni̱ ta'an' ra̱. Te̱ skó'ni' ra̱ ñu̱nu̱' ra̱ ti̱xi̱n ti̱kui mi̱ni̱ ja̱a̱n', sa̱kan' ña̱ te̱ tava̱' ti̱a̱ka' nduu' ra̱.
41001017	Te̱ ni̱ ka'a̱n a̱ xiin' ra̱ ndii: ―Ni̱a̱'a̱ ndo̱', te̱ ku̱ndiku̱n ndo̱' i̱chi' i̱, te̱ sa̱nia'á i̱ ndo'ó ta̱va̱' ndo̱' ne̱ yivi̱' nuu̱' kua̱chi̱ ni̱a̱ te̱ ku̱ndiku̱n ni̱a̱ yu'u̱ ―ni̱ kachi̱ a̱.
41001018	Xa̱ka'án e̱' te̱ ni̱ na̱ko̱o̱ ra̱ ñu̱nu̱' ra̱, te̱ ni̱ xi̱ku̱ndiku̱n ra̱ Jesús.
41001019	Te̱ kii̱' ni̱ ya'a̱ a̱ ndo̱so̱' ka̱ ndii, ni̱ xi̱ni̱ a̱ Jacobo xiin' ña̱ni̱ ra̱ Juan, te̱ uvi̱ sa̱a' te̱ ja̱a̱n' nduu' si'e̱ Zebedeo. Te̱ ja̱a̱n' ndii, ndiee' ra̱ xiin' yu̱va' ra̱ ti̱xi̱n tundo̱o' ra̱ na'ma' ra̱ ñu̱nu̱' ra̱.
41001020	Sa̱kan' te̱ ni̱ ka̱na̱ Jesús Jacobo xiin' Juan, te̱ ni̱ na̱ko̱o̱ te̱ ja̱a̱n' yu̱va' ra̱ ti̱xi̱n tundo̱o' xiin' te̱ tatú ra̱, te̱ ni̱ xi̱ku̱ndiku̱n ra̱ Jesús.
41001021	Te̱ ni̱ xa̱a̱ Jesús ñu̱u̱ Capernaum xiin' te̱ nda̱'a' xa'a̱' a̱. Te̱ kii̱' ni̱ xa̱a̱ kivi̱' sábado, ña̱ xina̱ndiee̱' ne̱ yivi̱' ndii, ni̱ sko̱'nu' a̱ xiin' te̱ ja̱a̱n' ti̱xi̱n vi̱'e̱ mii' nakayá ne̱ ñu̱u̱ ja̱a̱n', te̱ ni̱ sa̱nia'á a̱ ne̱ yivi̱'.
41001022	Te̱ ni̱ na̱nda̱ni̱ ni̱a̱ sa̱a̱ sania'á ña̱'a' a̱, sa̱kan' ña̱ ni̱ ka'a̱n a̱ nde̱e̱ naa ka'án i̱i̱n te̱ kumi' ña̱ ndi̱e̱e', te̱ süu̱' naa sania'á te̱ sania'á tu̱'u̱n nde̱i' Ndiosí.
41001023	Te̱ ni̱ yoo̱ i̱i̱n te̱ naá ña̱ ndi̱va̱'a̱ nimá ti̱xi̱n vi̱'e̱ ja̱a̱n', te̱ ni̱ nde'i̱ ti'e' ña̱ ja̱a̱n' ka'án a̱ ndii:
41001024	―Kua'an Jesús, te̱ Nazaret. ¿Ndichun kua̱xi̱ sa̱ta̱ña'a̱' u̱n' ndu̱? ¿Ñáá kua̱xi̱ u̱n' te̱ sa̱ndo̱ñu'u' u̱n' ndu̱? Xiní yu'u̱ yo̱o̱ nduu' yo'ó. Ña̱ su̱'u̱n kuenta Ndiosí nduu' u̱n' ―ni̱ kachi̱ a̱.
41001025	I̱kan' te̱ ni̱ ka'a̱n ndi̱e̱e' Jesús xiin' ña̱ ja̱a̱n' ndii: ―Taxi̱n' ko̱o̱ yu̱'u' u̱n' te̱ kua'an ke̱ta̱ nimá te̱ ñaa̱' ―ni̱ kachi̱ a̱.
41001026	Te̱ ni̱ ki̱si̱ ndi̱e̱e' ña̱ ndi̱va̱'a̱ ja̱a̱n' te̱ ja̱a̱n', te̱ ni̱ nde'i̱ ti'e' a̱, te̱ ni̱ ke̱ta̱ a̱ nimá ra̱ kua'a̱n a̱.
41001027	Te̱ sa̱kuu' ne̱ ja̱a̱n' ndii, ni̱ na̱nda̱ni̱ xa̱va̱'a̱ ni̱a̱, te̱ ni̱ ka'a̱n xiin' ta'an' ni̱a̱ ndii: ―¿Mii' tu̱ kua̱xi̱ ña̱ ka'án te̱ yivi̱' kaa̱'? ¿Tee̱' i̱i̱n i̱chi' xa̱a' nduu' ña̱ sania'á ra̱, cho̱'? Sa̱kan' ña̱ xiin' ña̱ ndi̱e̱e' ka'án chuun' ra̱ nuu̱' ña̱ ndi̱va̱'a̱, te̱ xi̱ni̱ so̱'o̱ a̱ ―kachi xiin' ta'an' ni̱a̱.
41001028	Te̱ yachi̱ va̱ ni̱ kiku̱ kuento xa'a̱' Jesús ka̱nii' nuu̱' ñu̱'u' Galilea ja̱a̱n'.
41001029	Sa̱kan' te̱ ni̱ ke̱ta̱ Jesús xiin' te̱ nda̱'a' xa'a̱' a̱ ja̱a̱n' vi̱'e̱ ja̱a̱n' te̱ kua'a̱n a̱ xiin' Simón xiin' Andrés vi̱'e̱ uvi̱ sa̱a' te̱ ja̱a̱n'. Te̱ kua'a̱n tu̱ Jacobo xiin' Juan xiin' a̱.
41001030	Te̱ ña' ti̱so̱ Simón ja̱a̱n' ndii, ka̱'ni' ndi̱e̱e' tiin' ña̱'a' kandu'u̱' a' vi̱'e̱ ja̱a̱n'. Te̱ kii̱' ni̱ xa̱a̱ Jesús xiin' ra̱ i̱kan' ndii, ni̱ ka'a̱n ne̱ yivi̱' xiin' a̱ xa'a̱' ña' ja̱a̱n'.
41001031	Sa̱kan' te̱ ni̱ ku̱ya̱ti̱n a̱ mii' kandu'u̱' a', te̱ ni̱ ti̱i̱n a̱ nda̱'a' a', te̱ ni̱ nda̱ni̱'i̱ ña̱'a' a̱. Xa̱ka'án e̱' te̱ ni̱ ki̱e̱e̱ ña̱'a' ka̱'ni', te̱ ni̱ xa̱'a' a' nduku' a' ña̱ ku̱xi̱ a̱ xiin' te̱ ja̱a̱n'.
41001032	Te̱ xa̱kuaa̱' nuu' kii̱' xa̱ ni̱ keta̱ ñu̱'u̱ kivi̱' ja̱a̱n' ndii, ni̱ xan ndi̱a̱ka̱ te̱ ni̱ xan ndi̱a̱ka̱ ne̱ ndi̱e̱e̱' ñu̱u̱ ja̱a̱n' sa̱kuu' ne̱ kuni ku̱vi̱ nuu̱' Jesús. Te̱ ni̱ xan ndi̱a̱ka̱ tu̱ ni̱a̱ ne̱ ñu'u' ña̱ ndi̱va̱'a̱ nimá.
41001033	Te̱ ni̱ nde̱kui̱e̱ kua'a̱' xa̱va̱'a̱ ne̱ ndiee' ñu̱u̱ ja̱a̱n' yi'e' vi̱'e̱ ja̱a̱n'.
41001034	Te̱ ni̱ sa̱nda'a a̱ kua'a̱' va̱ ne̱ kuni ku̱vi̱ nuu̱' ndee ka̱ nuu̱' kui'e̱. Te̱ sa̱kan' tu̱ ni̱ ta̱va̱' a̱ kua'a̱' ña̱ ndi̱va̱'a̱ ña̱ ñu'u' nimá ne̱ ja̱a̱n'. Te̱ nï̱ ta̱xi̱ Jesús ka'a̱n ña̱ ndi̱va̱'a̱ sa̱kan' ña̱ xiní ña̱ ja̱a̱n' yo̱o̱ nduu' Jesús.
41001035	Te̱ ni̱a̱'a̱ va̱ kua̱xi̱ kitú', te̱ ni̱ ndo̱koo̱ Jesús, te̱ ni̱ ke̱ta̱ a̱ vi̱'e̱ ja̱a̱n' te̱ kua'a̱n a̱ i̱i̱n xaan' mii' taxi̱n' kaa' xa'a̱' ku'u̱, te̱ i̱kan' ni̱ nda̱tu'un' a̱ xiin' Ndiosí.
41001036	Te̱ ni̱ xa'a̱n na̱ndu̱ku' ña̱'a' Simón xiin' i̱nga̱ te̱ nda̱'a' xa'a̱' a̱.
41001037	Te̱ ni̱ ka'a̱n ra̱ xiin' a̱ kii̱' ni̱ xa'a̱n kuni̱ ña̱'a' ra̱ ndii: ―Sa̱kuu' ne̱ yivi̱' nanduku' yo'ó, tákui'e ―ni̱ kachi̱ ra̱.
41001038	Sa̱kan' te̱ ni̱ ka'a̱n a̱ xiin' ra̱ ndii: ―To'o̱' ndo̱' tu̱ku̱ ñu̱u̱, ña̱ ñu'u' ya̱ti̱n, te̱ ka'a̱n ndo̱so̱' tu̱ i̱ tu̱'u̱n va̱'a̱ nuu̱' ne̱ yivi̱' ja̱a̱n'. Kua̱chi̱ ndii xa̱ chu̱u̱n ja̱a̱n' ni̱ ke̱ta̱ i̱ nuu̱' Ndiosí kua̱xi̱ i̱ ―ni̱ kachi̱ a̱.
41001039	Sa̱kan' na kuii ni̱ ke̱ta̱ a̱ xiin' te̱ nda̱'a' xa'a̱' a̱ ja̱a̱n', te̱ ni̱ xa'a̱n ka'a̱n ndo̱so̱' a̱ tu̱'u̱n va̱'a̱ nuu̱' ne̱ ndiee' ka̱nii' nuu̱' ñu̱'u' Galilea. Sa̱kan' ni̱ xa̱a̱ a̱ ti̱xi̱n i̱'i̱n vi̱'e̱ mii' nakayá ne̱ ndiee' ñu̱u̱ ja̱a̱n'. Te̱ sa̱kan' tu̱ ni̱ ta̱va̱' a̱ ña̱ ndi̱va̱'a̱ ña̱ ñu'u' nimá ne̱ ndiee' i̱kan'.
41001040	Te̱ ni̱ ku̱ya̱ti̱n i̱i̱n te̱ kumi' kui'e̱ te'i nuu̱' Jesús, te̱ ni̱ xi̱kuii̱n xiti' ra̱ nuu̱' a̱, te̱ ni̱ ka'a̱n nda'vi ra̱ xiin' a̱ ndii: ―Tákui'e, naa' kuní u̱n' ndii, ku̱vi̱ sa̱nda'a u̱n' yu'u̱ nuu̱' kui'e̱ ña̱ ndo'o' i̱ ―ni̱ kachi̱ ra̱.
41001041	Te̱ ni̱ ku̱vi̱ta i̱ni̱ a̱ xa'a̱' te̱ ja̱a̱n', te̱ ni̱ sa̱na̱kaá a̱ nda̱'a' a̱, te̱ ni̱ tondi̱a̱ nda̱'a' ña̱'a' a̱ ka'án a̱ xiin' ra̱ ndii: ―Kuni sa̱nda'a i̱ yo'ó nda̱'a̱ kii̱' u̱n' ―ni̱ kachi̱ a̱.
41001042	Sa̱kan' na, kii̱' ka'án a̱ ña̱ ja̱a̱n' ndii, xa̱ka'án e̱', te̱ ni̱ ki̱e̱e̱ ña̱'a' kui'e̱ ja̱a̱n', te̱ ni̱ nda̱'a̱ ra̱.
41001043	Ndi̱'i̱ ja̱a̱n' te̱ ni̱ ka'a̱n chuun' ndi̱e̱e' a̱ xiin' ra̱, te̱ ni̱ nde̱i' ña̱'a' a̱ ka'án a̱ xiin' ra̱ ndii:
41001044	―Kua'an, ndisu̱ kä'a̱n u̱n' xiin' nde̱e̱ i̱i̱n ne̱ yivi̱' ña̱ ni̱ xa̱a̱ i̱ xa'a̱' u̱n' yo'o'. Süu̱' ja̱a̱n' ndii kua'an te̱ nia'a̱ xiin' mi̱i' u̱n' nuu̱' sutu̱ ña̱ xa̱ ni̱ nda̱'a̱ u̱n'. Te̱ na̱soko̱' u̱n' ña̱'a̱ nuu̱' Ndiosí xa'a̱' ña̱ xa̱ ni̱ nda̱'a̱ u̱n' naa ni̱ ka'a̱n chuun' Moisés, te̱ ku̱ni̱ ne̱ yivi̱' ña̱ ni̱ nda̱'a̱ xna̱'a̱ u̱n' ―ni̱ kachi̱ a̱.
41001045	Ndisu̱ ni̱ ke̱ta̱ so̱'o̱ te̱ ja̱a̱n' kua'a̱n ra̱, te̱ ni̱ xa̱'a' kiku̱ ra̱ kuento nuu̱' sa̱kuu' ne̱ yivi̱' xa'a̱' ña̱ ni̱ xka'ndi̱a̱ ja̱a̱n'. Xa'a̱' a̱ ja̱a̱n' na nï̱ ku̱vi̱ ka̱ ku'u̱n tuvi' Jesús nde̱e̱ i̱i̱n ñu̱u̱ ja̱a̱n', süu̱' ja̱a̱n' ndii ni̱ ndoo̱ a̱ mii' kataxi̱n', nde̱e̱ sa̱a̱ ka̱ ni̱ ndii, ni̱ xa'a̱n ne̱ ndiee' sa̱kuu' ñu̱u̱ ja̱a̱n' mii' ni̱ yoo̱ a̱.
41002001	Te̱ kii̱' ni̱ xka'ndi̱a̱ ndia'vi' kivi̱' ndii, ni̱ na̱ndi̱ko' tukuu' Jesús ñu̱u̱ Capernaum. Te̱ ni̱ xa̱'a' xika' kuento ña̱ ndu'u̱' a̱ i̱i̱n vi̱'e̱.
41002002	Numi̱' te̱ ni̱ na̱kaya̱ kua'a̱' ya'a̱ ne̱ yivi̱' mii' ndu'u̱' a̱. Te̱ chitu' ni̱'i̱ vi̱' nde̱e̱ yi'e' vi̱'e̱ a̱ ja̱a̱n'. Te̱ ka'án Jesús tu̱'u̱n Ndiosí nuu̱' ni̱a̱.
41002003	I̱kan' te̱ ni̱ nde̱kui̱e̱ ku̱mi' ta'an te̱ yivi̱' ndiso' ra̱ i̱i̱n te̱ kui'e xa'a̱' kandu'u̱' ra̱ nuu̱' i̱i̱n tun' xto̱.
41002004	Te̱ kii̱' ni̱ nde̱kui̱e̱ ra̱ xiin' te̱ ja̱a̱n' vi̱'e̱ mii' iin' Jesús ndii, nï̱ ku̱vi̱ ku̱ya̱ti̱n ra̱ nuu̱' a̱, kua̱chi̱ ndii kua'a̱' va̱ ne̱ yivi̱' ita'. Sa̱kan' na ni̱ ka̱a̱ ra̱ xíni' vi̱'e̱ xiin' te̱ kuni ku̱vi̱ ja̱a̱n', te̱ ni̱ xa̱'a̱ ra̱ i̱i̱n yavi̱ i̱kan' sa̱va̱ ni̱ mii' iin' Jesús. Sa̱kan' te̱ ni̱ sa̱nuu' ra̱ tun' xto̱ mii' kandu'u̱' te̱ kuni ku̱vi̱ ja̱a̱n' nuu̱' a̱.
41002005	Te̱ kii̱' ni̱ xi̱ni̱ Jesús ña̱ i̱ni̱ te̱ yivi̱' ja̱a̱n' xini ña̱'a' ra̱ ndii, ni̱ ka'a̱n a̱ xiin' te̱ kuni ku̱vi̱ ja̱a̱n' ndii: ―Xa̱ ni̱ ndo̱yo̱ kua̱chi̱ u̱n', pi̱a̱'un ―ni̱ kachi̱ a̱.
41002006	Sa̱va̱ te̱ sania'á tu̱'u̱n nde̱i' Ndiosí, te̱ yoo i̱kan' ndii, ni̱ ka'a̱n ra̱ xiin' nimá ra̱ ndii:
41002007	“Te̱ yivi̱' kaa̱' ndii, kani̱a̱'a ra̱ xa'a̱' Ndiosí, sa̱kan' ña̱ Ndiosí kui̱ti̱' yoo ndi̱e̱e̱' te̱ sa̱ndoyo' a̱ kua̱chi̱ ne̱ yivi̱'”, ni̱ kachi̱ ra̱ xiin' nimá ra̱.
41002008	Ndisu̱ numi̱' te̱ ni̱ xi̱ni̱ Jesús xiin' nimá a̱ ña̱ ka'án te̱ ja̱a̱n' xiin' nimá ra̱. Te̱ ni̱ ka'a̱n a̱ xiin' ra̱ ndii: ―Vä̱'a̱ ka'án ndo̱' xiin' nimá ndo̱' xa'a̱' i̱, ta̱a̱.
41002009	¿Ndee ña̱ nduu' ña̱ xa̱ku̱' ka̱ vixi ka'a̱n i̱ xiin' te̱ kaa̱', tuu ndo'ó? ¿Ñáá ña̱ xa̱ ni̱ ndo̱yo̱ kua̱chi̱ ra̱, uun ñáá ña̱ ndo̱koo̱ ra̱ te̱ na̱'i̱n ra̱ tun' xto̱ ra̱, te̱ ku'u̱n ra̱?
41002010	Sa̱kan' na kuii' nia'a̱ yu'u̱, ña̱ nduu' tu̱ te̱ yivi̱', ndo'ó ña̱ kumi' i̱ ndi̱e̱e̱' i̱i̱n yivi̱' te̱ sa̱ndoyo' i̱ kua̱chi̱ ne̱ yivi̱' ―ni̱ kachi̱ a̱.
41002011	Sa̱kan' te̱ ni̱ ka'a̱n a̱ xiin' te̱ kui'e xa'a̱' ja̱a̱n' ndii: ―Xiin' yo'ó ka'án i̱. Ndo̱koo̱ u̱n', te̱ na̱'i̱n u̱n' tun' xto̱ u̱n', te̱ nu'u̱ u̱n' vi̱'e̱ u̱n' ―ni̱ kachi̱ a̱.
41002012	Xa̱ka'án e̱' te̱ ni̱ ndo̱ndi̱chi̱ ra̱, te̱ ni̱ na̱'i̱n ra̱ tun' xto̱ ra̱, te̱ nuu̱' ni'nu' sa̱kuu' ne̱ yivi̱' ja̱a̱n' te̱ ni̱ ke̱ta̱ ra̱ kua'a̱n ra̱. Te̱ ni̱ na̱nda̱ni̱ va̱ ni̱a̱ xaka'nu' ni̱a̱ Ndiosí ka'án ni̱a̱ ndii: ―Nde̱e̱ i̱i̱n kivi̱' tïa̱'an ku̱ni̱ e̱' naa ña̱ kaa' ―ni̱ kachi ni̱a̱.
41002013	Ndi̱'i̱ ña̱ ja̱a̱n' te̱ ni̱ ke̱ta̱ Jesús vi̱'e̱ ja̱a̱n' te̱ kua'a̱n ni̱ tu̱ku̱u̱ a̱ yu̱'u' mi̱ni̱ Galilea. Te̱ kua'a̱' va̱ ne̱ yivi̱' kua'a̱n mii' iin' a̱, te̱ sania'á ña̱'a' a̱ tu̱'u̱n Ndiosí.
41002014	Te̱ kii̱' xka'ndíá a̱ kua'a̱n a̱ ndii, ni̱ xi̱ni̱ a̱ ndu'u̱' Leví, si'e̱ Alfeo, mii' kendiaa̱' ya'vi' ra̱ xa'a̱' ñu̱u̱ Roma. Te̱ ni̱ ka'a̱n a̱ xiin' ra̱ ndii: ―Ni̱a̱'a̱, te̱ ku̱ndiku̱n u̱n' yu'u̱ ―ni̱ kachi̱ a̱. Sa̱kan' te̱ ni̱ ndo̱ndi̱chi̱ ra̱, te̱ ni̱ xi̱ku̱ndiku̱n ña̱'a' ra̱.
41002015	Te̱ kii̱' ndu'u̱' Jesús nuu̱' mesa xixi' a̱ vi̱'e̱ Leví ja̱a̱n' ndii, kua'a̱' tu̱ te̱ kendiaa̱' ya̱'vi̱ xa'a̱' ñu̱u̱ Roma xiin' kua'a̱' tu̱ ne̱ kä'án va̱'a̱ ne̱ yivi̱' xa'a̱' ndiee' inga' ni̱a̱ nuu̱' mesa xiin' Jesús, xiin' te̱ nda̱'a' xa'a̱' a̱ xixi' ni̱a̱, sa̱kan' ña̱ xa̱ yoo kua'a̱' te̱ ndikún xata̱' a̱.
41002016	Te̱ kii̱' ni̱ xi̱ni̱ te̱ sania'á tu̱'u̱n nde̱i' Ndiosí, te̱ nduu' kuenta te̱ fariseo, ña̱ xixi' Jesús xiin' te̱ kendiaa̱' ya'vi' ja̱a̱n' xiin' i̱nga̱ ka̱ ne̱ kä'án va̱'a̱ ra̱ xa'a̱' ja̱a̱n' ndii, ni̱ ka'a̱n ra̱ xiin' te̱ nda̱'a' xa'a̱' a̱ ndii: ―Ko̱to̱ ndo̱' sa̱a̱ vi̱' kuu' te̱ sania'á ndo'ó kaa̱'. Vä̱'a̱ xa̱chi' xaa' ra̱ xixi' ra̱ xiin' te̱ kendiaa̱' ya'vi', xiin' i̱nga̱ te̱ xaa' tu̱ kua̱chi̱ kaa̱' ―ni̱ kachi̱ ra̱.
41002017	Te̱ ni̱ ka'a̱n Jesús xiin' ra̱ kii̱' ni̱ xi̱ni̱ so̱'o̱ a̱ ña̱ ni̱ ka'a̱n ra̱ ja̱a̱n' ndii: ―Ne̱ va̱'a̱ kuni ndii, küní ni̱a̱ te̱ tatan', süu̱' ja̱a̱n' ndii ne̱ kuni ku̱vi̱ kui̱ti̱' kuní ra̱. Te̱ yu'u̱ ndii, kuä̱xi̱ i̱ te̱ ka̱na̱ i̱ ne̱ tuu ña̱ xachuun' nda̱ku ni̱a̱. Süu̱' ja̱a̱n' ndii kua̱xi̱ i̱, te̱ ka̱na̱ i̱ ne̱ xiní ña̱ yoo kua̱chi̱ ni̱a̱ ―ni̱ kachi̱ a̱.
41002018	Kii̱' ni̱ xi̱ni̱ sa̱va̱ ne̱ yivi̱' ña̱ yoo ndi̱ti̱a̱ te̱ nda̱'a' xa'a̱' Juan xiin' te̱ nda̱'a' xa'a̱' te̱ fariseo ndii, ni̱ xa'a̱n nda̱tu'u̱n' ni̱a̱ Jesús ndii: ―Te̱ nda̱'a' xa'a̱' Juan ndii, yoo ndi̱ti̱a̱ chito̱ va̱ ra̱. Te̱ sa̱kan' tu̱ xaa' te̱ nda̱'a' xa'a̱' te̱ fariseo. Te̱, ¿ndichun na yöo ndi̱ti̱a̱ te̱ nda̱'a' xa'a̱' yo'ó? ―ni̱ kachi̱ ni̱a̱ xiin' a̱.
41002019	Te̱ ni̱ ka'a̱n Jesús xiin' ni̱a̱ ndii: ―¿Ñáá ku̱vi̱ ko̱o̱ ndi̱ti̱a̱ ne̱ yivi̱', ne̱ ñu'u' mii' yoo ña̱ tunda'á', kii̱' ndu'u̱' ka̱ te̱ tunda'á' xiin' ni̱a̱? Kü̱vi̱ sa̱a̱ ni̱a̱ ña̱ ja̱a̱n', sa̱kan' ña̱ ndu'u̱' ka̱ te̱ tunda'á' ja̱a̱n' xiin' ni̱a̱.
41002020	Ndisu̱ xaa̱ i̱i̱n kivi̱' kii̱' tu̱'u̱n ne̱ yivi̱' te̱ tunda'á' ja̱a̱n', te̱ kii̱' sa̱kan' ndii, kuni̱ a̱ ka̱ka̱ ndi̱ti̱a̱ ne̱ ja̱a̱n' ―ni̱ kachi̱ a̱ xiin' ni̱a̱.
41002021	Te̱ ni̱ ka'a̱n ka̱ a̱ xiin' ni̱a̱ ndii: ―Nde̱e̱ i̱i̱n ne̱ yivi̱' nä'ma' i̱i̱n toto̱ ya̱ta' xiin' i̱i̱n tu'u̱n' toto̱ xa̱a'. Kua̱chi̱ ndii, kii̱' ndo̱o̱ toto̱ ja̱a̱n' ndii, na̱ndi̱i̱ toto̱ xa̱a' ja̱a̱n' te̱ kua̱chi̱ ndi̱'i̱ ka̱ toto̱ ya̱ta' ja̱a̱n'.
41002022	Te̱ nde̱e̱ i̱i̱n tu̱ ne̱ yivi̱' ndii, täa̱n' ni̱a̱ vino xa̱a' ti̱xi̱n i̱i̱n' ya̱ta'. Sa̱kan' ña̱ naa' sa̱a̱ ni̱a̱ sa̱kan' ndii, kii̱' kuiya̱' ra' ndii, tia'ndi̱a̱ i̱i̱n' ja̱a̱n', te̱ kuiti̱a̱ ndo̱o̱ ra', te̱ ndo̱ñu'u' saka tu̱ i̱i̱n' ja̱a̱n'. Sa̱kan' na kuii' kuní a̱ ña̱ ta̱a̱n' e̱' vino xa̱a' ti̱xi̱n i̱i̱n' xa̱a' ―ni̱ kachi̱ a̱ xiin' ne̱ ja̱a̱n'.
41002023	I̱i̱n kivi̱' sábado, ña̱ xina̱ndiee̱' ne̱ yivi̱', kii̱' xka'ndíá Jesús kua'a̱n a̱ xiin' te̱ nda̱'a' xa'a̱' a̱ mii' yoo trigo ndii, ni̱ xa̱'a' te̱ ja̱a̱n' tu'un' ra̱ yo̱ko' trigo ja̱a̱n'.
41002024	Te̱ ni̱ ka'a̱n sa̱va̱ te̱ fariseo ndii: ―Ko̱to̱ u̱n', ¿ndichun na xaa' ndo̱' ña̱ xäta'a̱n sa̱a̱ e̱' kivi̱' sábado, ña̱ xina̱ndiee̱' e̱'? ―ni̱ kachi̱ ra̱.
41002025	Te̱ ni̱ ka'a̱n Jesús xiin' ra̱ ndii: ―¿Ñáá tïa̱'an ka̱'vi̱ ndo̱' tu̱tu̱ Ndiosí mii' ka'án a̱ xa'a̱' ña̱ ni̱ xa̱a̱ David xta̱'an' kii̱' ni̱ na̱tii̱n ra̱, te̱ ni̱ xi'i̱ ra̱ so̱ko̱ xiin' te̱ ndiaka' ta'an' xiin' ra̱?
41002026	Sa̱kan' te̱ ni̱ xka'ndi̱a̱ ra̱ ti̱xi̱n vi̱'e̱ Ndiosí kii̱' ni̱ nduu̱' Abiatar sutu̱ ka'nu', te̱ ni̱ xi̱xi̱ ra̱ xita̱' va̱'a̱ su̱'u̱n, tee̱' ndee sutu̱ kui̱ti̱' xata'a̱n ku̱xi̱ ña̱ ja̱a̱n', te̱ ni̱ ta̱xi̱ tu̱ ra̱ a̱ ni̱ xi̱xi̱ nde̱e̱ te̱ ndiaka' ta'an' xiin' ra̱ ―ni̱ kachi̱ a̱.
41002027	Te̱ ni̱ ka'a̱n tu̱ a̱ xiin' te̱ ja̱a̱n' ndii: ―Kivi̱' sábado, ña̱ xina̱ndiee̱' e̱' ndii, ni̱ xa̱'a̱ ña̱'a' Ndiosí xa'a̱' ña̱ va̱'a̱ ne̱ yivi̱'. Te̱ süu̱' ne̱ yivi̱' ni̱ xa̱'a̱ a̱ xa'a̱' kivi̱' ja̱a̱n'.
41002028	Xa'a̱' a̱ ja̱a̱n' na yu'u̱, ña̱ nduu' tu̱ te̱ yivi̱' ndii, kumi' i̱ ndi̱e̱e̱' nde̱e̱ xa'a̱' kivi̱' sábado, ña̱ xina̱ndiee̱' e̱' ―ni̱ kachi̱ a̱.
41003001	Tu̱ku̱ ni̱ ni̱ nda̱'ni̱ Jesús vi̱'e̱ mii' nakayá ne̱ ñu̱u̱ ja̱a̱n', te̱ ni̱ ka̱'ni̱ i̱i̱n te̱ kui'e nda̱'a' i̱kan'.
41003002	Te̱ ni̱ chu̱u̱n xa'a' va̱ te̱ fariseo te̱ ku̱ni̱ ra̱ naa' sa̱nda'a a̱ te̱ kui'e nda̱'a' ja̱a̱n' kivi̱' sábado, ña̱ xina̱ndiee̱' ne̱ yivi̱', sa̱kan' te̱ ku̱vi̱ ti̱i̱n kua̱chi̱ ra̱ Jesús.
41003003	Te̱ ni̱ ka'a̱n a̱ xiin' te̱ kui'e nda̱'a' ja̱a̱n' ndii: ―Ndo̱ndi̱chi̱, te̱ kui̱i̱n u̱n' ma̱'in' kaa̱' ―ni̱ kachi̱ a̱.
41003004	Sa̱kan' te̱ ni̱ ka'a̱n Jesús xiin' te̱ kuni ti̱i̱n kua̱chi̱ ña̱'a' ja̱a̱n' ndii: ―¿Ndee ña̱ taxi' tu̱'u̱n nde̱i' Ndiosí sa̱a̱ e̱' kivi̱' sábado, ña̱ xina̱ndiee̱' e̱'? ¿Ñáá ña̱ va̱'a̱ taxi' a̱ sa̱a̱ e̱' uun ñáá ña̱ ni̱a̱'a taxi' a̱ sa̱a̱ e̱'? ¿Ñáá sa̱kakú e̱' ne̱ yivi̱', uun ka̱'ni̱' ndi'i' e̱' ni̱a̱, kachi a̱? Na̱kui̱i̱n ndo̱' ―ni̱ kachi̱ a̱. Ndisu̱ te̱ ja̱a̱n' ndii, kö̱o̱' a̱ ni̱ ka'a̱n xa̱chi' ra̱.
41003005	Sa̱kan' te̱ ni̱ na̱ko̱to̱'ni̱ xi'é a̱ nuu̱' te̱ ja̱a̱n', te̱ nda'vi tu̱ kuni a̱ xa'a̱' ña̱ xi̱i̱ va̱ nimá ra̱. Sa̱kan' te̱ ni̱ ka'a̱n a̱ xiin' te̱ kui'e nda̱'a' ja̱a̱n' ndii: ―Sa̱na̱kaá u̱n' nda̱'a' u̱n' ―ni̱ kachi̱ a̱. Sa̱kan' te̱ ni̱ sa̱na̱kaá ra̱ nda̱'a' ra̱, te̱ ni̱ nda̱'a̱ a̱.
41003006	Ni̱ ki̱e̱e̱ so̱'o̱ te̱ fariseo ja̱a̱n' i̱kan', te̱ ni̱ xa̱'a' ndatu'un' tuní ra̱ xiin' te̱ nda̱'a' xa'a̱' Herodes sa̱a̱ ku̱vi̱ ka̱'ni̱' ra̱ Jesús.
41003007	Sa̱kan' te̱ ni̱ ke̱ta̱ Jesús te̱ kua'a̱n a̱ xiin' te̱ nda̱'a' xa'a̱' a̱ yu̱'u' mi̱ni̱ Galilea, te̱ kua'a̱' ya'a̱ ne̱ yivi̱' ndikún ña̱'a' kua'a̱n ni̱a̱. Sa̱va̱ ne̱ yivi̱' ja̱a̱n' ni̱ ki̱e̱e̱ ñu̱u̱ ña̱ ñu'u' nuu̱' ñu̱'u' Galilea, te̱ sa̱va̱ ni̱a̱ ni̱ ki̱e̱e̱ ñu̱u̱ ña̱ ñu'u' nuu̱' ñu̱'u' Judea,
41003008	te̱ sa̱va̱ tu̱ku̱ ne̱ ja̱a̱n' ni̱ ki̱e̱e̱ ñu̱u̱ Jerusalén. Te̱ sa̱va̱ tu̱ku̱ ni̱a̱ ni̱ ki̱e̱e̱ ñu̱u̱ ña̱ ñu'u' nuu̱' ñu̱'u' Idumea. Te̱ sa̱va̱ tu̱ku̱ ni̱a̱ ni̱ ki̱e̱e̱ ñu̱u̱ ña̱ ñu'u' tu̱ku̱ ta'vi' i̱ti̱a̱ Jordán. Te̱ ni̱ ki̱e̱e̱ tu̱ sa̱va̱ ne̱ yivi̱' ja̱a̱n' ya̱ti̱n ñu̱u̱ Tiro xiin' ñu̱u̱ Sidón. Kua'a̱' ya'a̱ nanduu' ne̱ yivi̱' ja̱a̱n', te̱ kua'a̱n ni̱a̱ mii' kua'a̱n Jesús. Sa̱kan' xaa' ni̱a̱ xa'a̱' ña̱ ni̱ xi̱ni̱ ni̱a̱ kuento xa'a̱' kua'a̱' ya'a̱ chu̱u̱n ka'nu' ña̱ xaa' a̱.
41003009	Sa̱kan' te̱ ni̱ ka'a̱n chuun' a̱ xiin' te̱ nda̱'a' xa'a̱' a̱ ña̱ na ko̱o̱ tu̱'va̱ ra̱ xiin' i̱i̱n tundo̱o' mii' ku̱naa̱ a̱ ka'a̱n ndo̱so̱' a̱, ko̱to̱ ka̱ tavi̱ ña̱'a' ne̱ kua'a̱' ya'a̱ ja̱a̱n'.
41003010	Kua̱chi̱ ndii xa̱ ni̱ sa̱nda'a a̱ kua'a̱' ne̱ yivi̱', xa'a̱' a̱ ja̱a̱n' na ndekuie' te̱ ndekuie' kua'a̱' va̱ ne̱ kuni ku̱vi̱ nuu̱' a̱ te̱ tondi̱a̱ ña̱'a' ni̱a̱ te̱ nda̱'a̱ ni̱a̱.
41003011	Te̱ kii̱' xini ña̱'a' ne̱ ñu'u' ña̱ ndi̱va̱'a̱ nimá ndii, xikuitá xiti' ni̱a̱ nuu̱' a̱, te̱ ka'án ti'e' ña̱ ndi̱va̱'a̱ ja̱a̱n' xiin' Jesús ndii: ―Yo'ó nduu' si'e̱ Ndiosí ―kachi a̱.
41003012	Ndisu̱ ni̱ ka'a̱n chuun' ndi̱e̱e' Jesús nuu̱' ña̱ ndi̱va̱'a̱ ja̱a̱n' te̱ ko̱o̱ taxi̱n' yu̱'u' a̱, sa̱kan' te̱ kä'a̱n a̱ nuu̱' ne̱ yivi̱' yo̱o̱ nduu' Jesús.
41003013	Ni̱ ya'a̱ te̱ ni̱ ka̱a̱ Jesús xíni' i̱i̱n i̱ku', te̱ ni̱ xa̱ka̱ a̱ te̱ kuni na̱ka̱xi̱n a̱. Te̱ kii̱' xa̱ ita' ti̱'vi̱ sa̱kuu' ra̱ nuu̱' a̱ ndii,
41003014	ni̱ na̱ka̱xi̱n a̱ uxi̱ uvi̱ ta'an te̱ ja̱a̱n' te̱ ka̱ka̱ ra̱ xiin' a̱ te̱ ti̱a̱nu̱' ña̱'a' a̱ sania'á ra̱ i̱chi' a̱.
41003015	Te̱ ku̱mi' ra̱ ndi̱e̱e̱' te̱ sa̱nda'a ra̱ ne̱ kuni ku̱vi̱, te̱ ku̱mi' tu̱ ra̱ ndi̱e̱e̱' te̱ ta̱va̱' ra̱ ña̱ ndi̱va̱'a̱ ña̱ ñu'u' nimá ne̱ yivi̱'.
41003016	I̱i̱n te̱ ja̱a̱n' na̱ni' Simón, te̱ ni̱ chi̱ndu'u̱' Jesús i̱nga̱ kivi̱' ra̱ Pedro.
41003017	Te̱ i̱nga̱ ra̱ nani' Jacobo, xiin' ña̱ni̱ ra̱, te̱ na̱ni' Juan. Te̱ si'e̱ Zebedeo nduu' uvi̱ sa̱a' te̱ ja̱a̱n'. Te̱ ni̱ chi̱ndu'u̱' Jesús kivi̱' uvi̱ sa̱a' te̱ ja̱a̱n' Boanerges. Te̱ ña̱ ja̱a̱n' kuni kachi a̱ ndii: Te̱ kui'e̱ va̱ nde̱e̱ naa nde'í savi̱'.
41003018	Te̱ i̱nga̱ tu̱ku̱ ra̱ na̱ni' Andrés, te̱ i̱nga̱ ra̱ nani' Felipe, te̱ i̱nga̱ ra̱ nani' Bartolomé, te̱ i̱nga̱ ra̱ nani' Mateo, te̱ i̱nga̱ ra̱ nani' Tomás, te̱ i̱nga̱ ra̱ nani' Jacobo, te̱ ja̱a̱n' ndii, si'e̱ Alfeo nduu' ra̱. Te̱ i̱nga̱ ra̱ nani' Tadeo, te̱ i̱nga̱ ra̱ nani' Simón, te̱ ja̱a̱n' ndii, kuenta i̱i̱n ti̱'vi̱, te̱ nani' cananista nduu' ra̱.
41003019	Te̱ i̱nga̱ ra̱ nani' Judas Iscariote, te̱ ni̱ sa̱na̱kua'a Jesús so'o̱' ndi'i' nda̱'a' te̱ kuu' ka'nu'. Ndi̱'i̱ ña̱ ja̱a̱n' te̱ ni̱ na̱ndi̱ko' sa̱kuu' ni̱a̱ vi̱'e̱.
41003020	Te̱ tu̱ku̱ ni̱ ni̱ na̱kaya̱ kua'a̱' xa̱va̱'a̱ ne̱ yivi̱' nuu̱' a̱. Xa'a̱' a̱ ja̱a̱n' na nde̱e̱ nï̱ ku̱ni̱a̱'a̱ a̱ ku̱xi̱ a̱ ni̱ nde̱e̱ te̱ nda̱'a' xa'a̱' a̱.
41003021	Kii̱' ni̱ xi̱ni̱ tu̱'u̱n ne̱ i̱i̱n kuu' xiin' Jesús xa'a̱' ña̱ ja̱a̱n' ndii, ni̱ ki̱e̱e̱ ni̱a̱ vi̱'e̱ ni̱a̱ kua'a̱n ni̱a̱ kuni na̱ka̱ ña̱'a' ni̱a̱, sa̱kan' ña̱ ka'án ne̱ ja̱a̱n' ndii: ―Te̱ loco nduu' ra̱ ―kachi ni̱a̱.
41003022	Te̱ ni̱ ka'a̱n tu̱ sa̱va̱ te̱ sania'á tu̱'u̱n nde̱i' Ndiosí, te̱ ni̱ ki̱e̱e̱ ñu̱u̱ Jerusalén ndii: ―Ña̱ ndi̱va̱'a̱ kuu' nu̱u' ña̱ nani' Beelzebú naá nimá Jesús kaa̱', sa̱kan' na chindiee' ña̱'a' a̱ te̱ ku̱vi̱ tava̱' ra̱ ña̱ ndi̱va̱'a̱ ña̱ ñu'u' nimá ne̱ yivi̱' ―kachi te̱ ja̱a̱n'.
41003023	Sa̱kan' te̱ ni̱ ka̱na̱ Jesús te̱ ja̱a̱n' nuu̱' a̱, te̱ ni̱ ka'a̱n a̱ xiin' ra̱ i̱i̱n ña̱ ka'án ndi̱a̱a̱ a̱ ndii: ―¿Ñáá ka'an' ndo'ó ndii, kuní ña̱ ndi̱va̱'a̱ kuu' nu̱u' ta̱va̱' ta'an' a̱ nimá ne̱ yivi̱'?
41003024	Naa' na̱ta'vi̱' ne̱ yivi̱', ne̱ ndiee' i̱i̱n ñu̱u̱ ka'nu' kuu' nu̱u', te̱ ku̱nta'an' ni̱a̱ ndii, ndo̱ñu'u' ñu̱u̱ ja̱a̱n',
41003025	uun naa' na̱ta'vi̱' ne̱ ndiee' ti̱xi̱n i̱i̱n vi̱'e̱ te̱ ku̱nta'an' ni̱a̱ ndii, nduxi̱n tu̱ vi̱'e̱ ne̱ ja̱a̱n'.
41003026	Te̱ nii' sa̱kan' nduu' tu̱ a̱ naa' ku̱nta'an' ña̱ ndi̱va̱'a̱ kuu' nu̱u' ja̱a̱n' xiin' nda̱'a' xa'a̱' a̱, te̱ na̱ta̱'vi' ta'an' a̱ ndii, sa̱ndo̱ñu'u' xiin' mi̱i' a̱, te̱ xa̱ i̱kan' nduxi̱n ndi̱'i̱ ña̱ xa'ndia chuun' a̱.
41003027	Te̱ nde̱e̱ i̱i̱n ne̱ yivi̱' kü̱vi̱ ki'vi̱ vi̱'e̱ i̱i̱n te̱ ndi̱e̱e' va̱ te̱ na̱'i̱n ni̱a̱ ña̱'a̱ ra̱, naa' sä̱tiín ña̱'a' ni̱a̱ ña̱ nu̱u'. Sa̱kan' kui̱ti̱' te̱ ku̱vi̱ sa̱kui'na' ni̱a̱ ña̱ kumi' ra̱.
41003028	’Ña̱ nda̱ku ka'án i̱ xiin' ndo̱' ndii, sa̱kuu' nuu̱' kua̱chi̱ ña̱ xaa' ndee ka̱ ne̱ yivi̱' xiin' sa̱kuu' nuu̱' ña̱ kani̱a̱'a ni̱a̱ ndii, ko̱o̱ ka'nu' i̱ni̱ Ndiosí xa'a̱' ni̱a̱.
41003029	Ndisu̱ yo̱o̱ ka̱ kani̱a̱'a xa'a̱' Espíritu Santo ndii, kö̱o̱' kivi̱' ko̱o̱ ka'nu' i̱ni̱ Ndiosí xa'a̱' ne̱ ja̱a̱n'. Süu̱' ja̱a̱n' ndii kui̱so̱ kua̱chi̱ ni̱a̱ nde̱e̱ ndi'i' ni̱ kivi̱' ―ni̱ kachi̱ a̱ xiin' te̱ ja̱a̱n'.
41003030	Ni̱ ka'a̱n Jesús ña̱ ja̱a̱n', kua̱chi̱ ndii ka'án te̱ ja̱a̱n' ña̱ ña̱ ndi̱va̱'a̱ naá nimá a̱.
41003031	Sa̱kan' te̱ ni̱ xa̱a̱ si'i' Jesús xiin' ña̱ni̱ a̱ vi̱'e̱ mii' iin' a̱. Te̱ ni̱ ndoo̱ ni̱a̱ ita' ni̱a̱ ki̱'e̱, te̱ ni̱ sa̱ya'á ni̱a̱ kuento te̱ ka̱na̱ ña̱'a' ne̱ yivi̱'.
41003032	Te̱ ne̱ yivi̱' kua'a̱', ne̱ ndiee' sa̱a̱ xinundu̱u̱ mii' iin' a̱ ja̱a̱n', ni̱ ka'a̱n xiin' a̱ ndii: ―Tákui'e, si'i' u̱n' xiin' ña̱ni̱ u̱n' ndii, ki̱'e̱ ita' ni̱a̱ nanduku' ni̱a̱ yo'ó ―ni̱ kachi̱ ni̱a̱.
41003033	Sa̱kan' te̱ ni̱ ka'a̱n a̱ xiin' ne̱ ja̱a̱n' ndii: ―Kuní i̱ ña̱ ku̱nda̱ni̱ ndo̱' yo̱o̱ nduu' nde̱e̱ naa si̱'i' i̱ xiin' ña̱ni̱ i̱ ―ni̱ kachi̱ a̱.
41003034	Sa̱kan' te̱ ni̱ na̱ko̱to̱ a̱ nuu̱' ne̱ ndiee' sa̱a̱ xinundu̱u̱ ja̱a̱n' ka'án a̱ ndii: ―Ko̱to̱ ndo̱', ne̱ yo̱'o̱' nduu' nde̱e̱ naa si̱'i' i̱ xiin' ña̱ni̱ i̱.
41003035	Kua̱chi̱ ndii, yo̱o̱ ka̱ xaa' ña̱ kuní Ndiosí ndii, ne̱ ja̱a̱n' nduu' nde̱e̱ naa ña̱ni̱ i̱, xiin' ña' ku̱'va̱ i̱, xiin' si̱'i' i̱ ―ni̱ kachi̱ Jesús xiin' ne̱ yivi̱' ja̱a̱n'.
41004001	Unta' kii̱' kua'a̱n tu̱ku̱u̱ Jesús yu̱'u' mi̱ni̱ ja̱a̱n' ndii, ni̱ na̱kaya̱ kua'a̱' xa̱va̱'a̱ ne̱ yivi̱' nuu̱' a̱ i̱kan'. Sa̱kan' te̱ ni̱ sko̱'nu' a̱ ti̱xi̱n i̱i̱n tundo̱o' nuu̱' ti̱kui ja̱a̱n'. Te̱ ne̱ yivi̱' ja̱a̱n' ndii, yu̱'u' mi̱ni̱ ita' ni̱a̱ te̱ ku̱ni̱ so̱'o̱ ña̱'a' ni̱a̱.
41004002	Te̱ ni̱ xa̱'a' sania'á ña̱'a' a̱ kua'a̱' ña̱'a̱ xiin' ña̱ ka'án ndi̱a̱a̱ ka'án a̱ ndii:
41004003	―Chu̱u̱n xa'a' va̱ ndo̱' ña̱ ka'a̱n i̱ xiin' ndo̱'. Unta' ndii, ni̱ ke̱ta̱ i̱i̱n te̱ yivi̱' kua'a̱n ki̱ku̱' ra̱ ndi̱kin' trigo mii' xika' ra̱.
41004004	Te̱ kii̱' kiku̱' ra̱ ndi̱kin' ja̱a̱n' ndii, sa̱va̱ a̱ ni̱ koyo̱ nuu̱' i̱chi'. Te̱ ni̱ nde̱kui̱e̱ sa̱a̱, te̱ ni̱ xa̱xi̱' ri' a̱.
41004005	Te̱ sa̱va̱ tu̱ku̱ ndi̱kin' ni̱ koyo̱ mii' yaxin' va̱ ndoso̱' ñu̱'u' xata̱' yuu̱'. Te̱ yachi̱ va̱ ni̱ nduti̱a̱ a̱ sa̱kan' ña̱ kö̱o̱' kua'a̱' ñu̱'u' ndoso̱' xata̱' yuu̱' ja̱a̱n'.
41004006	Ndisu̱ kii̱' ni̱ ke̱ta̱ ñu̱'u̱ ndii ni̱ sa̱xii ña̱'a' a̱, te̱ xa'a̱' ña̱ kuali' ti̱o̱'o̱ a̱ ndii, ni̱ ichi̱ a̱.
41004007	Te̱ sa̱va̱ tu̱ku̱ a̱ ni̱ koyo̱ te̱i̱n ku'u̱ i̱ñu̱'. Te̱ kii̱' ni̱ xa̱'nu̱ i̱ñu̱' ja̱a̱n' ndii, ni̱ tavi̱ a̱ i̱ti̱a̱ trigo ja̱a̱n', te̱ ni̱ xa̱'ni̱' ndi'i' ña̱'a' a̱, sa̱kan' na kuii' kö̱o̱' ndi̱kin' a̱ ni̱ ku̱u̱n.
41004008	Te̱ sa̱va̱ ka̱ tu̱ku̱ a̱ ni̱ koyo̱ nuu̱' ñu̱'u' ña'ma. Te̱ ni̱ nduti̱a̱ a̱, te̱ ni̱ xa̱'nu̱ a̱, te̱ ni̱ ku̱u̱n ya'a̱ ndi̱kin' i̱'i̱n a̱. Sa̱va̱ i̱ti̱a̱ trigo ja̱a̱n' ni̱ ta̱xi̱ oko̱ uxi̱ ndi̱kin', te̱ sa̱va̱ a̱ ni̱ ta̱xi̱ uni̱ xi̱ko̱ ndi̱kin', te̱ sa̱va̱ tu̱ku̱ a̱ ni̱ ta̱xi̱ ciento ndi̱kin' ―ni̱ kachi̱ Jesús.
41004009	Te̱ ni̱ ka'a̱n ka̱ a̱ ndii: ―Ndo'ó ne̱ xini so̱'o̱ ndii, chu̱u̱n xa'a' va̱ ndo̱' ña̱ ni̱ ka'a̱n i̱ ―ni̱ kachi̱ a̱.
41004010	Kii̱' ni̱ ndoo̱ i̱i̱n nda̱a̱' Jesús ndii, ni̱ nda̱tu'u̱n' ña̱'a' ne̱ ita' ya̱ti̱n xiin' te̱ uxi̱ uvi̱ ja̱a̱n' xa'a̱' ndee ña̱ kuni kachi̱ ña̱ ni̱ ka'a̱n ndi̱a̱a̱ a̱ ja̱a̱n'.
41004011	Te̱ ni̱ ka'a̱n a̱ xiin' ni̱a̱ ndii: ―Ndo'ó ndii, taxi' Ndiosí ña̱ ku̱nda̱ni̱ ndo̱' ña̱ xiní mi̱i' kui̱ti̱' a̱ xa'a̱' sa̱a̱ xa'ndia chuun' a̱ nimá ne̱ yivi̱'. Ndisu̱ nuu̱' ne̱ xika' ndiká ndii, xiin' ña̱ ka'án ndi̱a̱a̱ kui̱ti̱' ka'án i̱.
41004012	Sa̱kan' te̱ tee̱' ndee xito' ni̱a̱ ndii, kö̱o̱' xa̱chi' a̱ ku̱vi̱ ku̱ni̱ ni̱a̱. Te̱ tee̱' ndee xini so̱'o̱ te̱ xini so̱'o̱ ni̱a̱ ndii, kü̱nda̱ni̱ ni̱a̱ a̱ te̱ na̱ndi̱ko' ni̱a̱ nuu̱' i̱ te̱ ko̱o̱ ka'nu' i̱ni̱ i̱ xa̱'a' kua̱chi̱ ni̱a̱ ―ni̱ kachi̱ a̱.
41004013	Te̱ ni̱ ka'a̱n tu̱ Jesús xiin' ne̱ ni̱ ndoo̱ ita' ja̱a̱n' ndii: ―Naa' kündani̱ ndo̱' ña̱ ka'án ndi̱a̱a̱ ja̱a̱n' ndii, ¿sa̱a̱ ku̱vi̱ ku̱nda̱ni̱ ndo̱' i̱nga̱ ña̱ ka'án ndi̱a̱a̱ ña̱ ka'a̱n ka̱ i̱ xiin' ndo̱'?
41004014	Te̱ kiku̱' ndi̱kin' ja̱a̱n' nduu' te̱ ka'án ndo̱so̱' tu̱'u̱n Ndiosí.
41004015	Te̱ i̱chi' mii' ni̱ koyo̱ sa̱va̱ ndi̱kin', ña̱ ni̱ ki̱ku̱' te̱ ja̱a̱n', nduu' nde̱e̱ naa nimá sa̱va̱ ne̱ yivi̱', ne̱ xini so̱'o̱ tu̱'u̱n Ndiosí. Te̱ kii̱' ndi'i' xini so̱'o̱ ni̱a̱ a̱ ndii, numi̱' te̱ tu'un' ña̱ ndi̱va̱'a̱ ña̱ ja̱a̱n' nimá ni̱a̱.
41004016	Te̱ sa̱kan' tu̱ ñu̱'u' yaxin' va̱ ña̱ ndoso̱' xata̱' yuu̱' mii' ni̱ koyo̱ sa̱va̱ ndi̱kin' ña̱ ni̱ kiku̱' te̱ ja̱a̱n' ndii, nduu' a̱ nde̱e̱ naa nimá sa̱va̱ tu̱ku̱ ne̱ yivi̱', ne̱ xini so̱'o̱ tu̱'u̱n Ndiosí. Te̱ kii̱' ndi'i' xini so̱'o̱ ni̱a̱ a̱ ndii, numi̱' te̱ taxi' so̱'o̱ ni̱a̱, te̱ va̱'a̱ va̱ kuni ni̱a̱.
41004017	Ndisu̱ kö̱o̱' ti̱o̱'o̱ a̱ nimá ni̱a̱, xa'a̱' a̱ ja̱a̱n' na kü̱vi̱ kui̱ta̱ ni̱'i̱ ni̱a̱ xiin' tu̱'u̱n ja̱a̱n'. Sa̱kan' na kii̱' ndo'o' nimá ni̱a̱ uun kii̱' sando'o' ña̱'a' ne̱ yivi̱' xa'a̱' ña̱ kandixa' ni̱a̱ tu̱'u̱n ja̱a̱n' ndii, nakoo' ni̱a̱ a̱.
41004018	Te̱ ñu̱'u' mii' yoo ku'u̱ i̱ñu̱' mii' ni̱ koyo̱ sa̱va̱ ndi̱kin' ña̱ ni̱ ki̱ku̱' te̱ ja̱a̱n' nduu' nde̱e̱ naa nimá sa̱va̱ ne̱ yivi̱', ne̱ xini so̱'o̱ tu̱'u̱n Ndiosí.
41004019	Ndisu̱ ndi'ni̱ va̱ nimá ni̱a̱ xa'a̱' ña̱ yoo i̱i̱n yivi̱', te̱ xini xa'an' ña̱'a' ña̱ vika', te̱ ndioo̱' i̱ni̱ ni̱a̱ xa'a̱' i̱nga̱ ka̱ ña̱'a̱. Sa̱kan' na kuii' taví sa̱kuu' ña̱ ja̱a̱n' tu̱'u̱n ja̱a̱n', te̱ nanduu' ni̱a̱ nde̱e̱ naa ña̱ kö̱o̱' ndi̱kin' kuun' nda̱'a'.
41004020	Te̱ ñu̱'u' ña'ma mii' ni̱ koyo̱ ndi̱kin' ña̱ ni̱ ki̱ku̱' te̱ ja̱a̱n' nduu' nde̱e̱ naa nimá sa̱va̱ tu̱ku̱ ne̱ yivi̱', ne̱ xini so̱'o̱ tu̱'u̱n Ndiosí, te̱ natiin' va̱'a̱ ni̱a̱ a̱. Sa̱va̱ ne̱ ja̱a̱n' nduu' nde̱e̱ naa i̱ti̱a̱ trigo, ña̱ ni̱ ta̱xi̱ oko̱ uxi̱ ndi̱kin', te̱ sa̱va̱ ne̱ ja̱a̱n' nduu' nde̱e̱ naa i̱ti̱a̱ trigo, ña̱ ni̱ ta̱xi̱ uni̱ xi̱ko̱ ndi̱kin', te̱ sa̱va̱ tu̱ku̱ ne̱ ja̱a̱n' nduu' nde̱e̱ naa i̱ti̱a̱ trigo, ña̱ ni̱ ta̱xi̱ ciento ndi̱kin' ―ni̱ kachi̱ Jesús.
41004021	Ni̱ ka'a̱n tu̱ Jesús xiin' ne̱ yivi̱' kua'a̱' ja̱a̱n' ndii: ―Nde̱e̱ i̱i̱n ne̱ yivi̱' ndii, näku̱n' ni̱a̱ ka̱a̱ tuún, te̱ ka̱ni̱ ni̱a̱ a̱ ti̱xi̱n i̱i̱n xatu̱n', ni̱ nde̱e̱ kä̱ni̱ tu̱ ni̱a̱ a̱ ti̱xi̱n i̱i̱n tun' xto̱. Süu̱' ja̱a̱n' ndii naku̱n' ni̱a̱ a̱, te̱ xani' ni̱a̱ a̱ mii' sukun te̱ tuvi' tuún a̱.
41004022	Kua̱chi̱ ndii kö̱o̱' nde̱e̱ i̱i̱n ña̱ yoo si̱'e ña̱ nä̱tuvi̱, te̱ kö̱o̱' nde̱e̱ i̱i̱n tu̱ ña̱ xaa' si̱'e ne̱ yivi̱' ña̱ nä̱tuvi̱ sa̱a̱ Ndiosí.
41004023	Ndo'ó, ne̱ xini so̱'o̱ ndii, chu̱u̱n xa'a' va̱ ndo̱' ña̱ ka'án i̱ ―ni̱ kachi a̱.
41004024	Te̱ ni̱ ka'a̱n tu̱ a̱ xiin' ni̱a̱ ndii: ―Chu̱u̱n xa'a' va̱ ndo̱' sa̱a̱ xini so̱'o̱ ndo̱' ña̱ ka'án i̱ xiin' ndo̱'. Kua̱chi̱ ndii, sa̱a̱ nii' xini so̱'o̱ ndo̱' ña̱ ka'án i̱ ja̱a̱n' ndii, nii' sa̱kan' ta̱xi̱ i̱ ña̱ chu̱u̱n va̱ ndo̱', te̱ ku̱nda̱ni̱ ndo̱' a̱. Te̱ ta̱xi̱ i̱ ña̱ nde̱e̱ ku̱nda̱ni̱ kua'a̱' ka̱ ndo̱' a̱.
41004025	Kua̱chi̱ ndii, yo̱o̱ ka̱ kundani̱ sa̱va̱ ña̱ ka'án i̱ ja̱a̱n' ndii, ta̱xi̱ i̱ ña̱ ku̱nda̱ni̱ kua'a̱' ka̱ ni̱a̱ a̱. Ndisu̱ yo̱o̱ ka̱ täxi' so̱'o̱ xa'a̱' a̱ ja̱a̱n' ndii, sa̱na̱ndoso̱' ña̱'a' i̱ ña̱ sie ña̱ kundani̱ ni̱a̱ ―ni̱ kachi̱ a̱.
41004026	Te̱ ni̱ ka'a̱n tu̱ Jesús ndii: ―Ña̱ xa'ndia chuun' Ndiosí nimá ne̱ yivi̱' ndii, nduu' a̱ nde̱e̱ naa xka'ndíá xiin' ndi̱kin' ña̱ ni̱ ki̱ku̱' i̱i̱n te̱ yivi̱' nuu̱' ñu̱'u'.
41004027	Te̱ yivi̱' ja̱a̱n' ndii, kixín ra̱, te̱ ndokoó ra̱. Te̱ ndi̱kin' ja̱a̱n' ndii, ndutíá a̱, te̱ xa'nu' a̱ ñu̱u nduu' a̱, uun i̱i̱n ke'in' nduu' a̱. Te̱ nde̱e̱ xïní te̱ ja̱a̱n' sa̱a̱ ndutíá ndi̱kin' ja̱a̱n'.
41004028	Sa̱kan' ña̱ mi̱i' ñu̱'u' ja̱a̱n' nduu' ña̱ sakua'nu' ña̱'a'. Xi̱'na̱ ka̱ i̱tun' a̱ xikoó, i̱kan' te̱ kiee' yo̱ko' a̱, ya'á sie te̱ xikoó tu̱ ndi̱kin' a̱.
41004029	Te̱ kii̱' nakuixa' ndi̱kin' ja̱a̱n' ndii, kua'a̱n ra̱ te̱ xa'ndia ra̱ a̱ xiin' ichi̱ ki̱'i', kua̱chi̱ ndii xa̱ ni̱ ki̱e̱e̱ savi̱' ―ni̱ kachi̱ a̱.
41004030	Te̱ ni̱ ka'a̱n tu̱ Jesús ndii: ―¿Ndee ña̱ nakuitá xiin' ña̱ xa'ndia chuun' Ndiosí nimá ne̱ yivi̱', uun ndee ña̱ ka'án ndi̱a̱a̱ va̱'a̱ ka̱ na̱ka̱ta̱ e̱' xiin' a̱ te̱ ku̱vi̱ ku̱nda̱ni̱ ndo̱' a̱?
41004031	Ña̱ xa'ndia chuun' a̱ ja̱a̱n' ndii, nduu' a̱ nde̱e̱ naa ndi̱kin' mostaza. Ndi̱kin' ja̱a̱n' ndii, ña̱ lulu ma'á ka̱ nduu' a̱ te̱ sa̱kan' sa̱kuu' nuu̱' ndi̱kin' ña̱ chi'i' e̱'.
41004032	Ndisu̱ kii̱' xa'nu' a̱ ndii, sukun ka̱ i̱tun' a̱ te̱ sa̱kan' sa̱kuu' nuu̱' ku'u̱ xiti̱n', te̱ na'nu' va̱ nda̱'a' nu̱' nata'ví'. Sa̱kan' na kuii' nde̱e̱ sa̱a̱ ti' ta'nu' ndi̱vi' ku̱vi̱ ku̱ndi̱e̱e̱ ka̱ti' nda̱'a' nu̱' ―ni̱ kachi̱ Jesús.
41004033	Te̱ xiin' kua'a̱' ña̱ ka'án ndi̱a̱a̱ nde̱e̱ naa ña̱ ja̱a̱n' ni̱ ka'a̱n Jesús xiin' ne̱ ja̱a̱n' sa̱a̱ ku̱vi̱ ku̱nda̱ni̱ kui̱ti̱' ni̱a̱.
41004034	Te̱ xa̱ nuu̱' ña̱ ka'án ndi̱a̱a̱ ja̱a̱n' kui̱ti̱' ni̱ ka'a̱n a̱ xiin' ne̱ yivi̱' ja̱a̱n'. Ndisu̱ nuu̱' te̱ nda̱'a' xa'a̱' a̱ ndii, ni̱ sa̱na̱kuachi' ndi'i̱ ña̱'a' a̱ tu̱ku̱ xaan'.
41004035	Kii̱' ni̱ xa̱a̱ ñu̱u kivi̱' ja̱a̱n' ndii, ni̱ ka'a̱n Jesús xiin' te̱ nda̱'a' xa'a̱' a̱ ndii: ―To'o̱' ndo̱' tu̱ku̱ ta'vi' xi̱o̱o̱ mi̱ni̱ ―ni̱ kachi̱ a̱.
41004036	Sa̱kan' te̱ ni̱ na̱ko̱o̱ ra̱ ne̱ yivi̱' kua'a̱' ja̱a̱n', te̱ kua'a̱n ra̱ xiin' a̱ ti̱xi̱n tundo̱o' mii' xa̱ naá a̱ ja̱a̱n'. Te̱ kua'a̱n tu̱ ki'in' ne̱ yivi̱' xiin' sa̱va̱ ka̱ tundo̱o'.
41004037	Sa̱kan' te̱ ni̱ xa̱'a' xika' ndi̱e̱e' tachi̱' nuu̱' ti̱kui ja̱a̱n'. Te̱ ni̱ xa̱'a' a̱ satuvi̱' a̱ ti̱kui nuu̱' mi̱ni̱ ja̱a̱n', te̱ ko'ni' ra' ti̱xi̱n tundo̱o' ja̱a̱n', te̱ xa̱ kua'a̱n chitu' nu̱'.
41004038	Ndisu̱ Jesús ndii, su'ma̱' tundo̱o' ja̱a̱n' kandu'u̱' a̱ kixín a̱ nuu̱' ña̱ ki'i' xíni' a̱. I̱kan' te̱ ni̱ sa̱ndoto' ña̱'a' ra̱ ka'án ra̱ ndii: ―¡Tákui'e, ndo̱to̱ nuu̱' u̱n'! ¿Ñáá ndï'ni̱ yo'ó naa' ndo̱ñu'u' e̱'? ―ni̱ kachi̱ ra̱ xiin' a̱.
41004039	Sa̱kan' te̱ ni̱ ndo̱koo̱ a̱, te̱ ni̱ ka'a̱n chuun' a̱ xiin' tachi̱' ndi̱e̱e' ja̱a̱n' xiin' ti̱kui mi̱ni̱ ja̱a̱n' ndii: ―Taxi̱n' ko̱o̱ u̱n', na̱ku̱naa̱ taxi̱n' u̱n' ―ni̱ kachi̱ a̱. Xa̱ka'án e̱, te̱ ni̱ xi̱kuii̱n ndo̱o̱ tachi̱' ja̱a̱n', te̱ ni̱ na̱ku̱naa̱ taxi̱n' tu̱ ti̱kui mi̱ni̱ ja̱a̱n'.
41004040	Sa̱kan' te̱ ni̱ ka'a̱n a̱ xiin' te̱ ja̱a̱n' ndii: ―¿Ndichun na yi'vi nia ndo̱'? ¿Ñáá tïa̱'an tu̱ i̱ni̱ ndo̱' xini ndo̱' yu'u̱? ―ni̱ kachi̱ a̱.
41004041	Te̱ ni̱ yi̱'vi xa̱va̱'a̱ ra̱ ka'án xiin' ta'an' ra̱ ndii: ―¿Yo̱o̱ nduu' tu̱ te̱ yivi̱' kaa̱', na kuii' nde̱e̱ tachi̱' xiin' ti̱kui mi̱ni̱ ka'án chuun' ra̱ xiin', te̱ kandixa' ña̱'a' a̱? ―ni̱ kachi̱ ra̱.
41005001	Sa̱kan' te̱ ni̱ xa̱a̱ Jesús xiin' te̱ nda̱'a' xa'a̱' a̱ nde̱e̱ tu̱ku̱ ta'vi' yu̱'u' mi̱ni̱ ja̱a̱n' nuu̱' ñu̱'u' ne̱ Gadara.
41005002	Te̱ kii̱' ni̱ nu̱u̱ a̱ tundo̱o' ja̱a̱n' ndii, xa̱ka'án e̱', te̱ ni̱ ke̱ta̱ i̱i̱n te̱ yivi̱' i̱i̱n yavi̱ ndi̱i̱, te̱ ni̱ na̱ta'an' ra̱ xiin' a̱. Te̱ ja̱a̱n' ndii, ña̱ ndi̱va̱'a̱ naá nimá ra̱.
41005003	Te̱ xa̱ yavi̱ ja̱a̱n' ni̱ ndu'u̱' ra̱, te̱ nde̱e̱ i̱i̱n ne̱ yivi̱' nï̱ ku̱vi̱ sa̱tiín ña̱'a' ni̱ nde̱e̱ xiin' ka̱rena.
41005004	Te̱ kua'a̱' va̱ i̱chi' ndii, ni̱ xi̱ko̱tii̱n ra̱ xiin' ka̱rena ndu̱'u', uun xiin' ka̱a̱ ña̱ yoo tivi̱. Ndisu̱ xa'ndia ra̱ ña̱ ja̱a̱n', te̱ sakuachi' ra̱ a̱. Te̱ nde̱e̱ i̱i̱n te̱ yivi̱' kü̱vi̱ sa̱tiín ña̱'a'.
41005005	Ni̱ xika̱ ra̱ i̱i̱n ke'in' xiin' ñu̱u te̱i̱n ku'u̱ xiin' mii' ita' yavi̱ ndi̱i̱ ja̱a̱n' nde'í ra̱, te̱ satuxu'ví xiin' mii' ra̱ xiin' yuu̱' kua'a̱n ra̱.
41005006	Kii̱' ni̱ xi̱ni̱ ra̱ Jesús nde̱e̱ xika' ndii, ni̱ nda̱va̱ ra̱ kua'a̱n ra̱ mii' iin' a̱, te̱ ni̱ xa̱a̱ ra̱, te̱ ni̱ xi̱kuii̱n xiti' ra̱ nuu̱' a̱.
41005007	Te̱ ni̱ ka'a̱n ti'e' ra̱ xiin' a̱ ndii: ―¿Ndichun kua̱xi̱ u̱n' sa̱ta̱ña'a̱' u̱n' yu'u̱, Jesús, si'e̱ Ndiosí ndu'u̱' ndi̱vi'? Ka'án nda'vi i̱ xiin' u̱n' ña̱ sä̱ndo'o' u'vi̱ u̱n' yu'u̱ ―ni̱ kachi̱ ra̱.
41005008	Ni̱ ka'a̱n ra̱ sa̱kan' xiin' a̱ sa̱kan' ña̱ xa̱ ni̱ ka'a̱n chuun' a̱ xiin' ña̱ ndi̱va̱'a̱ ja̱a̱n' ndii: ―Ña̱ ndi̱va̱'a̱, kuan ke̱ta̱ nimá te̱ yivi̱' ñaa̱' ―ni̱ kachi̱ a̱.
41005009	Te̱ ni̱ nda̱tu'u̱n' ña̱'a' Jesús ndii: ―¿Sa̱a̱ na̱ni' yo'ó? ―ni̱ kachi̱ a̱. Sa̱kan' te̱ ni̱ ka'a̱n ra̱ xiin' a̱ ndii: ―Legión na̱ni' i̱, sa̱kan' ña̱ kua'a̱' va̱ ndu̱ ―ni̱ kachi̱ ra̱.
41005010	Sa̱kan' te̱ ni̱ ka'a̱n nda'vi va̱ ña̱ ndi̱va̱'a̱ ja̱a̱n' nuu̱' Jesús ña̱ tï̱'vi' ña̱'a' a̱ tu̱ku̱ xaan'.
41005011	Ya̱ti̱n i̱kan' ni̱ yoo̱ i̱i̱n i̱tu̱n, te̱ ndoso̱' i̱i̱n ti̱'vi̱ chie̱ kini̱ xaxi̱' ri' ku'u̱.
41005012	Te̱ ni̱ ka'a̱n nda'vi tu̱ku̱u̱ a̱ xiin' Jesús ndii: ―Sa̱a̱ u̱n' ña̱ va̱'a̱, te̱ ti̱'vi' u̱n' ndu'u̱, te̱ kun ko̱'ni̱ ndu̱ ti̱xi̱n kini̱ kaa̱' ―ni̱ kachi̱ a̱.
41005013	Sa̱kan' te̱ ni̱ ta̱xi̱ Jesús ña̱ ja̱a̱n'. Te̱ ni̱ ki̱e̱e̱ ña̱ ndi̱va̱'a̱ ja̱a̱n' nimá te̱ yivi̱' ja̱a̱n', te̱ ni̱ ko̱'ni̱ a̱ ti̱xi̱n kini̱ ja̱a̱n'. Te̱ ni̱ ta̱xta'an' ri' ni̱ na̱kaa̱' ri' mii' nako' i̱tu̱n ja̱a̱n' nde̱e̱ ni̱ koyo̱ ri' mi̱ni̱ ja̱a̱n', te̱ ni̱ xi'i̱ ri'. Yatin' uvi̱ mií ni̱ kuu̱ ri'.
41005014	Te̱ yivi̱', te̱ ndiee' xito' kini̱ ja̱a̱n' ndii, ni̱ xi̱nu̱ ra̱ kuan nu'u̱ ra̱. Te̱ ni̱ ka'a̱n ra̱ xiin' ne̱ ndiee' ñu̱u̱ ra̱ nde̱e̱ ña̱ ni̱ xka'ndi̱a̱. Te̱ ni̱ ka'a̱n tu̱ ra̱ xiin' ne̱ ndiee' ya̱ti̱n ñu̱u̱ ja̱a̱n'. Te̱ ni̱ ki̱e̱e̱ ne̱ yivi̱' kuan ku̱ni̱ ndu̱chi' nuu̱' ni̱a̱ ndee ña̱ ni̱ xka'ndi̱a̱ i̱kan'.
41005015	Te̱ ni̱ nde̱kui̱e̱ ni̱a̱ mii' iin' Jesús, te̱ ni̱ xi̱ni̱ ni̱a̱ te̱ ni̱ ñu'u̱ ña̱ ndi̱va̱'a̱ nimá ndu'u̱' ra̱ ya̱ti̱n nuu̱' Jesús ni'nu' ra̱ toto̱, te̱ xa̱ ku̱vi̱ tu̱ xanini va̱'a̱ ra̱. Kii̱' ni̱ xi̱ni̱ ne̱ yivi̱' ña̱ ja̱a̱n' ndii, ni̱ yi̱'vi va̱ ni̱a̱.
41005016	Te̱ ne̱ yivi̱', ne̱ ni̱ xi̱ni̱ ndu̱chi' nuu̱' ña̱ ni̱ xka'ndi̱a̱ ja̱a̱n' ndii, ni̱ ka'a̱n ni̱a̱ xiin' i̱nga̱ ne̱ yivi̱' ndee ña̱ ni̱ xa̱a̱ Jesús xiin' te̱ ni̱ ñu'u̱ ña̱ ndi̱va̱'a̱ nimá ja̱a̱n', xiin' ña̱ ni̱ ndo̱'o̱ kini̱ ja̱a̱n'.
41005017	Sa̱kan' te̱ ni̱ xa̱'a' ka'án nda'vi ni̱a̱ xiin' Jesús ña̱ ke̱ta̱ a̱ nuu̱' ñu̱'u' ni̱a̱ ja̱a̱n'.
41005018	Te̱ kii̱' skó'nu' a̱ ti̱xi̱n tundo̱o' kua'a̱n a̱ ndii, ni̱ xika̱n te̱ ni̱ ñu'u̱ ña̱ ndi̱va̱'a̱ nimá ja̱a̱n' ña̱ sa̱a̱ Jesús ña̱ va̱'a̱ te̱ ta̱xi̱ a̱ ña̱ ku'u̱n ra̱ xiin' a̱.
41005019	Ndisu̱ nï̱ ta̱xi̱ a̱ ku'u̱n ra̱ xiin' a̱. Süu̱' ja̱a̱n' ndii ni̱ ka'a̱n a̱ xiin' ra̱ ndii: ―Kuan nu'u̱ vi̱'e̱ u̱n' mii' ndiee' ne̱ i̱i̱n kuu' xiin' u̱n', te̱ ka'a̱n u̱n' xiin' ni̱a̱ sa̱kuu' ña̱ ka'nu' ña̱ ni̱ xa̱a̱ xto̱'o̱ e̱' Ndiosí xa'a̱' u̱n'. Te̱ ka'a̱n tu̱ u̱n' xiin' ni̱a̱ xa'a̱' sa̱a̱ ni̱ ku̱vi̱ta i̱ni̱ a̱ xa'a̱' u̱n' ―ni̱ kachi a̱.
41005020	Sa̱kan' te̱ ni̱ ke̱ta̱ te̱ ja̱a̱n' kua'a̱n ra̱, te̱ xa̱'a' ka'án ra̱ xiin' sa̱kuu' ne̱ ndiee' nuu̱' ñu̱'u' Decápolis xa'a̱' ña̱ ka'nu' ña̱ ni̱ xa̱a̱ Jesús xa'a̱' ra̱. Te̱ ni̱ na̱nda̱ni̱ sa̱kuu' ni̱a̱ kii̱' ni̱ xi̱ni̱ so̱'o̱ ni̱a̱ ña̱ ni̱ ka'a̱n ra̱ ja̱a̱n'.
41005021	Kii̱' ni̱ na̱ndi̱ko' Jesús xiin' tundo̱o' ja̱a̱n' tu̱ku̱ ta'vi' yu̱'u' mi̱ni̱ ja̱a̱n' ndii, kua'a̱' ya'a̱ ne̱ yivi̱' ni̱ na̱kaya̱ sa̱a̱ xinundu̱u̱ xi̱i̱n' a̱ i̱kan', sa̱kan' na ni̱ nu̱u̱ a̱ te̱ ni̱ ndoo̱ a̱ iin' a̱ i̱kan'.
41005022	Sa̱kan' te̱ ni̱ xa̱a̱ i̱i̱n te̱ na̱ni' Jairo. Te̱ ja̱a̱n' ndii, te̱ xa'ndia chuun' xa'a̱' vi̱'e̱ mii' nakayá ne̱ ñu̱u̱ ja̱a̱n' nduu' ra̱. Te̱ kii̱' ni̱ xi̱ni̱ ra̱ Jesús ndii, ni̱ ku̱ya̱ti̱n ra̱, te̱ ni̱ xi̱kuii̱n xiti' ra̱ nuu̱' a̱,
41005023	te̱ ni̱ ka'a̱n nda'vi va̱ ra̱ xiin' a̱ ndii: ―Ña̱'a' si'e̱ i̱ ndii, xa̱ kuni ku̱vi̱ kuii a'. Ndisu̱ sa̱a̱ u̱n' ña̱ va̱'a̱ te̱ ku'u̱n u̱n', te̱ chi̱ka̱nu' u̱n' nda̱'a' u̱n' xíni' a' te̱ nda̱'a̱ a' te̱ ku̱ti̱a̱ku̱ a' ―ni̱ kachi̱ ra̱.
41005024	Sa̱kan' te̱ kua'a̱n Jesús xiin' te̱ ja̱a̱n'. Te̱ kua'a̱n tu̱ ne̱ yivi̱' kua'a̱' ja̱a̱n' xiin' a̱. Nde̱e̱ ku'ni' vi̱' ña̱'a' ne̱ yivi̱' ja̱a̱n' kua'a̱n ni̱a̱.
41005025	Te̱ te̱i̱n ne̱ yivi̱' ja̱a̱n' ka'ni̱ i̱i̱n ña' ndo'o' kui'e̱ níi', te̱ xa̱ uxi̱ uvi̱ kuiya̱ kua'a̱n ña̱ ndo'o' a' kui'e̱ ja̱a̱n'.
41005026	Te̱ xa̱ kua'a̱' va̱ ni̱ ndo̱'o̱ a' nda̱'a' kua'a̱' te̱ tatan'. Te̱ ni̱ ndi̱'i̱ ndo̱o̱ xu̱'un' a' ni̱ xa̱'ni̱' a' xa'a̱' kui'e̱ ja̱a̱n'. Ndisu̱ süu̱' so̱'o̱ nda'a a', süu̱' ja̱a̱n' ndii so̱'o̱ kundiee' ka̱ kui'e̱ ja̱a̱n' xiin' a'.
41005027	Te̱ kii̱' ni̱ xi̱ni̱ a' kuento ña̱ ka'án ne̱ yivi̱' xa'a̱' Jesús ndii, ni̱ ki̱xi̱n a' xata̱' a̱ te̱i̱n ne̱ yivi̱' kua'a̱' ja̱a̱n', te̱ ni̱ tondi̱a̱ nda̱'a' a' toto̱ a̱.
41005028	Sa̱kan' ña̱ ni̱ ka'a̱n a' xiin' nimá a' ndii: “Naa' ku̱vi̱ tondi̱a̱ i̱ tee̱' toto̱ kui̱ti̱' a̱ ndii, nda̱'a̱ i̱”, ni̱ kachi̱ a' xiin' nimá a'.
41005029	Te̱ kii̱' ni̱ tondi̱a̱ nda̱'a' a' toto̱ a̱ ndii, xa̱ numi̱' sa̱kan', te̱ ni̱ xi̱kuii̱n ña̱'a' níi' ja̱a̱n'. Te̱ ni̱ xi̱ni̱ a' ndii, ni̱ ki̱e̱e̱ ña̱'a' kui'e̱ ja̱a̱n'.
41005030	Xa̱ numi̱' sa̱kan', te̱ ni̱ xi̱ni̱ tu̱ Jesús ña̱ xiin' ña̱ ndi̱e̱e' a̱ ni̱ nda̱'a̱ i̱i̱n ne̱ yivi̱'. I̱kan' te̱ ni̱ na̱ko̱to̱ a̱ xata̱' a̱ te̱i̱n ne̱ yivi̱' ja̱a̱n', te̱ ni̱ ka'a̱n a̱ ndii: ―¿Yo̱o̱ ni̱ tondi̱a̱ nda̱'a' toto̱ i̱? ―ni̱ kachi̱ a̱.
41005031	Sa̱kan' te̱ ni̱ na̱kui̱i̱n te̱ nda̱'a' xa'a̱' a̱ ndii: ―Ko̱to̱ u̱n', sa̱a̱ vi̱' kua'a̱' ne̱ yivi̱' ku'ni' yo'ó, te̱ kusaa' ndatu'ún' u̱n' ndii: “¿Yo̱o̱ ni̱ tondi̱a̱ nda̱'a' toto̱ i̱ kachi u̱n'?” ―ni̱ kachi̱ ra̱.
41005032	Ndisu̱ Jesús ndii, xito' a̱ sa̱a̱ xinundu̱u̱ xiin' a̱ te̱ ku̱ni̱ a̱ yo̱o̱ ni̱ tondi̱a̱ nda̱'a' toto̱ a̱.
41005033	Te̱ ña̱'a' ja̱a̱n' ndii, xa̱ xiní a' ña̱ xa̱ ni̱ nda̱'a̱ a' ña̱ ni̱ tondi̱a̱ nda̱'a' a' toto̱ a̱, sa̱kan' na kuii' tee̱' ndee kisi' vi̱' ña̱'a' ña̱ yi'vi a' ndii, ni̱ ku̱ya̱ti̱n a', te̱ ni̱ xi̱kuii̱n xiti' a' nuu̱' Jesús, te̱ ni̱ ka'a̱n a' nda̱ku a' xiin' a̱ sa̱kuu' ña̱ ni̱ xa̱a̱ a' te̱ ni̱ nda̱'a̱ a'.
41005034	Sa̱kan' te̱ ni̱ ka'a̱n Jesús xiin' a' ndii: ―Xa̱ ni̱ nda̱'a̱ u̱n', pi̱a̱'un, xa'a̱' ña̱ i̱ni̱ u̱n' xini u̱n' yu'u̱. Kua'an te̱ Ndiosí na ta̱xi̱ ña̱ mani̱' ko̱o̱ xiin' u̱n', sa̱kan' ña̱ xa̱ ni̱ nda̱'a̱ u̱n' nuu̱' kui'e̱ ña̱ ni̱ ndo̱'o̱ u̱n' ―ni̱ kachi̱ a̱.
41005035	Kii̱' kusaa' ka'án ka̱ Jesús xiin' ña' ja̱a̱n' ndii, ni̱ nde̱kui̱e̱ i̱i̱n uvi̱ te̱ ni̱ ki̱e̱e̱ vi̱'e̱ Jairo, te̱ xa'ndia chuun' ja̱a̱n', te̱ ni̱ ka'a̱n ra̱ xiin' Jairo ja̱a̱n' ndii: ―Tákui'e, xa̱ ni̱ ndo̱ñu'u' ndi̱'i̱ ña' si'e̱ u̱n'. Sä̱ta̱ña'a̱' ka̱ u̱n' nuu̱' maestro ñaa̱' ―ni̱ kachi̱ ra̱.
41005036	Te̱ Jesús ndii, ni̱ xi̱ni̱ so̱'o̱ a̱ ña̱ ni̱ ka'a̱n te̱ ja̱a̱n', ndisu̱ ni̱ ka'a̱n a̱ xiin' Jairo ndii: ―Kä̱ka̱ nimá u̱n', i̱ni̱ kui̱ti̱' u̱n' ku̱ni̱ u̱n' yu'u̱ ―ni̱ kachi̱ a̱.
41005037	Te̱ nï̱ ta̱xi̱ a̱ ku'u̱n nde̱e̱ i̱i̱n ne̱ yivi̱' ja̱a̱n' xiin' a̱. Süu̱' ja̱a̱n' ndii, Pedro xiin' Jacobo xiin' Juan, ña̱ni̱ Jacobo ja̱a̱n', kui̱ti̱' ni̱ ta̱xi̱ a̱ ku'u̱n xiin' a̱.
41005038	Te̱ kii̱' ni̱ xa̱a̱ a̱ vi̱'e̱ te̱ xa'ndia chuun' ja̱a̱n' xiin' te̱ nda̱'a' xa'a̱' a̱ ja̱a̱n' ndii, ni̱ xi̱ni̱ a̱ ña̱ kuaa' ne̱ yivi̱' xaku' ni̱a̱, te̱ kuaa' xi'í xa̱chi' tu̱ ni̱a̱ xa'a̱' ña' sie, ña' ni̱ xi'i̱ ja̱a̱n'.
41005039	Sa̱kan' te̱ ni̱ nda̱'ni̱ a̱ vi̱'e̱, te̱ ni̱ ka'a̱n a̱ xiin' ne̱ ñu'u' ja̱a̱n' ndii: ―¿Ndichun na kuaa' ndo̱' te̱ xaku' ndo̱' sa̱kan' vi̱'? Kua̱chi̱ ndii kuä̱sa̱' ni̱ xi'i̱ a', süu̱' ja̱a̱n' ndii kixín kui̱ti̱' a' ―ni̱ kachi̱ a̱.
41005040	Te̱ ni̱ xaku̱ ndi̱a̱a̱ ichi̱ ña̱'a' ne̱ yivi̱' ja̱a̱n'. Sa̱kan' te̱ ni̱ ta̱va̱' Jesús sa̱kuu' ni̱a̱ ki̱'e̱, te̱ ni̱ na̱ka̱ a̱ yu̱va' si'i' ña' sie ja̱a̱n', xiin' te̱ kua'a̱n xiin' a̱ ja̱a̱n'. Te̱ ni̱ ko̱'ni̱ ni̱a̱ xiin' a̱ mii' kandu'u̱' ña' ni̱ xi'i̱ ja̱a̱n'.
41005041	Sa̱kan' te̱ ni̱ ti̱i̱n a̱ nda̱'a' ña' sie ja̱a̱n', te̱ ni̱ ka'a̱n a̱ xiin' a' ndii: ―Talita, cumi ―ni̱ kachi̱ a̱. Tu̱'u̱n ja̱a̱n' kuni kachi ndii: Ña' sie, xiin' yo'ó ka'án i̱, ndo̱koo̱ u̱n'.
41005042	Xa̱ka'án e̱', te̱ ni̱ ndo̱koo̱ ña' sie, ña' kumi' uxi̱ uvi̱ kuiya̱ ja̱a̱n', te̱ ni̱ xa̱'a' a' xika' a'. Te̱ kii̱' ni̱ xi̱ni̱ ne̱ ita' xiin' Jesús ña̱ ni̱ xa̱a̱ a̱ ja̱a̱n' ndii, ni̱ na̱nda̱ni̱ ya'a̱ ni̱a̱.
41005043	Te̱ ni̱ ka'a̱n ndi̱e̱e' va̱ Jesús xiin' ni̱a̱ ña̱ kä'a̱n ni̱a̱ xiin' nde̱e̱ i̱i̱n ne̱ yivi̱' ña̱ ni̱ xa̱a̱ a̱ i̱kan'. Sa̱kan' te̱ ni̱ ka'a̱n tu̱ a̱ xiin' yu̱va' si'i' ña' ja̱a̱n' ña̱ ta̱xi̱ ni̱a̱ ña̱ ku̱xi̱ a'.
41006001	Sa̱kan' te̱ ni̱ ke̱ta̱ Jesús i̱kan' xiin' te̱ nda̱'a' xa'a̱' a̱, te̱ ni̱ na̱ndi̱ko' a̱ ñu̱u̱ mii' ni̱ xa̱'nu̱ a̱.
41006002	Te̱ kii̱' ni̱ xa̱a̱ kivi̱' sábado, ña̱ xina̱ndiee̱' ne̱ yivi̱' ndii, ni̱ xa̱'a' a̱ sania'á a̱ ne̱ yivi̱' ti̱xi̱n vi̱'e̱ mii' nakayá ne̱ ñu̱u̱ ja̱a̱n'. Te̱ kua'a̱' ne̱ ni̱ na̱kaya̱ i̱kan' kii̱' ni̱ xi̱ni̱ so̱'o̱ ni̱a̱ ña̱ ka'án a̱ ndii, ni̱ na̱nda̱ni̱ ni̱a̱, ka'án ni̱a̱ ndii: ―¿Mii' ka̱ vi̱' tu̱ ni̱ sa̱kuaa̱n te̱ kaa̱'? Te̱, ¿mii' tu̱ kua̱xi̱ ña̱ xini tuní ra̱? Te̱, ¿mii' ka̱ vi̱' tu̱ kua̱xi̱ ña̱ ndi̱e̱e' ra̱ te̱ ku̱vi̱ xaa' ra̱ chu̱u̱n ka'nu' koo' chukuu' ja̱a̱n'?
41006003	Te̱ tuxi' i̱tun' kui̱ti̱' nduu' ra̱. Te̱ xiní e̱' ña̱ si'e̱ María nduu' ra̱. Te̱ xiní tu̱ e̱' ña̱ni̱ ra̱ Jacobo, xiin' José, xiin' Judas, xiin' Simón. Te̱ ñu̱u̱ yo'o' ndi̱e̱e̱' tu̱ ña̱'a' ta'an' ra̱ ―ni̱ kachi̱ xiin' ta'an' ni̱a̱. Xa'a̱' a̱ ja̱a̱n' na ni̱ na̱saa̱' ni̱a̱, te̱ nï̱ ka̱ndi̱xa' ña̱'a' ni̱a̱.
41006004	Sa̱kan' te̱ ni̱ ka'a̱n Jesús xiin' ni̱a̱ ndii: ―Te̱ ka'án tiakú tu̱'u̱n Ndiosí ndii, xito' ka'nu' ña̱'a' sa̱kuu' ne̱ yivi̱'. Ndisu̱ ne̱ ndiee' ñu̱u̱ mi̱i' ra̱ xiin' ne̱ i̱i̱n kuu' xiin' ra̱, xiin' ne̱ ndiee' vi̱'e̱ ra̱ ndii, xïto' ka'nu' ña̱'a' ni̱a̱ ―ni̱ kachi̱ a̱ xiin' ne̱ ja̱a̱n'.
41006005	Te̱ nï̱ ku̱vi̱ sa̱a̱ a̱ nde̱e̱ i̱i̱n chu̱u̱n ka'nu' koo' chukuu' i̱kan'. Ndia'vi' kui̱ti̱' ne̱ yivi̱' ni̱ sa̱nda'a a̱ kii̱' chindu'u̱' a̱ nda̱'a' a̱ xíni' ni̱a̱.
41006006	Te̱ ni̱ na̱nda̱ni̱ va̱ Jesús xa'a̱' ña̱ ï̱ni̱ ne̱ ja̱a̱n' xini ña̱'a' ni̱a̱. Te̱ ni̱ xi̱nu'ni̱ a̱ sa̱kuu' ñu̱u̱ ña̱ ñu'u' ya̱ti̱n i̱kan' sania'á tu̱'u̱n Ndiosí.
41006007	Sa̱kan' te̱ ni̱ ka̱na̱ siin' Jesús te̱ uxi̱ uvi̱ ta'an te̱ nda̱'a' xa'a̱' a̱, te̱ ni̱ ti̱a̱nu̱' a̱ uvi̱ ta'an uvi̱ ta'an ra̱ te̱ kun ka'a̱n ndo̱so̱' ra̱ tu̱'u̱n a̱. Te̱ ni̱ ta̱xi̱ tu̱ a̱ ndi̱e̱e̱' ra̱ te̱ ta̱va̱' ra̱ ña̱ ndi̱va̱'a̱ ña̱ ñu'u' nimá ne̱ yivi̱'.
41006008	Te̱ ni̱ ka'a̱n chuun' a̱ xiin' ra̱ ña̱ kö̱ni̱'i̱ ra̱ nde̱e̱ i̱i̱n ña̱'a̱ ku'u̱n ra̱ i̱chi', süu̱' ja̱a̱n' ndii tun' katuvi' kui̱ti̱' ra̱ ko̱ni̱'i̱ ra̱. Te̱ kö̱ni̱'i̱ ra̱ tindaa̱', ni̱ nde̱e̱ ña̱ xaxi̱', ni̱ nde̱e̱ xu̱'un'.
41006009	Te̱ ni̱ ka'a̱n a̱ xiin' ra̱ ña̱ ku'u̱n ra̱ xiin' ndixa̱n' ña̱ xa̱ ki'i' kui̱ti̱' ra̱, te̱ sa̱kan' tu̱ toto̱ ña̱ xa̱ ni'nu' kui̱ti̱' ra̱ ku'u̱n ra̱ xiin'.
41006010	Te̱ ni̱ ka'a̱n ka̱ a̱ xiin' ra̱ ndii: ―Ndee ka̱ vi̱'e̱ ne̱ yivi̱' mii' xaa̱ ndo̱' ndii, i̱kan' kui̱ti̱' ku̱ndi̱e̱e̱ ndo̱' nde̱e̱ ki̱e̱e̱ ndo̱' ñu̱u̱ ja̱a̱n'.
41006011	Te̱ naa' xaa̱' ndo̱' i̱i̱n xaan' te̱ nätiin' va̱'a̱ ne̱ yivi̱' ndo'ó, te̱ ni̱ nde̱e̱ täxi' so̱'o̱ tu̱ ni̱a̱ ña̱ ka'án ndo̱so̱' ndo̱' ndii, ki̱e̱e̱ ndo̱' ñu̱u̱ ja̱a̱n', te̱ sa̱koyó ndo̱' ya̱ka' ndixa̱n' ki'i' ndo̱'. Te̱ xiin' ña̱ ja̱a̱n' sa̱kuni' ña̱'a' ndo̱' ña̱ ko̱o̱ ni̱a̱ tu̱ndo'o̱'. Ña̱ nda̱ku ka'án i̱ xiin' ndo̱' ndii, chie̱ ka̱ tu̱ndo'o̱' ku̱ndo̱'o̱ ne̱ ñu̱u̱ ja̱a̱n' kii̱' sa̱na'má Ndiosí ne̱ yivi̱', te̱ sa̱kan' ne̱ ni̱ ndiee̱ ñu̱u̱ Sodoma xiin' ñu̱u̱ Gomorra ―ni̱ kachi̱ Jesús.
41006012	Te̱ ni̱ kiku̱ ra̱ kua'a̱n ra̱ ka'án ndo̱so̱' ra̱ ña̱ na̱ma̱ ne̱ yivi̱' nimá ni̱a̱ xa'a̱' kua̱chi̱ ña̱ xaa' ni̱a̱.
41006013	Te̱ ni̱ ta̱va̱' tu̱ ra̱ kua'a̱' ña̱ ndi̱va̱'a̱ nimá ne̱ yivi̱'. Te̱ ni̱ xa̱ki̱n ra̱ xa̱'a̱n oliva xíni' kua'a̱' ne̱ kuni ku̱vi̱, te̱ ni̱ nda̱'a̱ ni̱a̱.
41006014	Ka̱nii' i̱kan' ni̱ kiku̱ kuento xa'a̱' Jesús. Te̱ ni̱ xi̱ni̱ so̱'o̱ tu̱ Herodes, te̱ xa'ndia chuun' kuu' nu̱u', kuento ña̱ ka'án ne̱ yivi̱' xa'a̱' Jesús. Sa̱kan' ña̱ sa̱va̱ ni̱a̱ ka'án ndii: “Juan, te̱ ni̱ sa̱kuchi' ne̱ yivi̱' kuenta Ndiosí ndii, ni̱ na̱ti̱a̱ku̱ ra̱, te̱ su̱vi̱ nduu' Jesús. Ña̱ ja̱a̱n' na kuii' kumi' ra̱ ña̱ ndi̱e̱e' te̱ xaa' ra̱ kua'a̱' chu̱u̱n ka'nu' koo' chukuu'”, kachi ni̱a̱.
41006015	Te̱ sa̱va̱ tu̱ku̱ ni̱a̱ ka'án ndii: “Elías te̱ ni̱ ka'a̱n tiakú tu̱'u̱n Ndiosí xta̱'an' nduu' Jesús”, kachi ni̱a̱. Te̱ sa̱va̱ ni̱ tu̱ku̱ ni̱a̱ ka'án ndii: “I̱i̱n te̱ ka'án tiakú tu̱'u̱n Ndiosí kui̱ti̱' nduu' a̱ nde̱e̱ naa te̱ ni̱ xika̱ xta̱'an'”, kachi ni̱a̱.
41006016	Te̱ ni̱ ka'a̱n Herodes kii̱' ni̱ xi̱ni̱ ra̱ kuento ja̱a̱n' ndii: ―Te̱ ja̱a̱n' nduu' Juan, te̱ ni̱ ka'a̱n chuun' yu'u̱ te̱ ni̱ ke̱ndoso̱' te̱ xíin' suku̱n', te̱ ni̱ na̱ti̱a̱ku̱ ra̱ ―ni̱ kachi̱ ra̱.
41006017	Ni̱ ka'a̱n Herodes ja̱a̱n' sa̱kan', kua̱chi̱ ndii su̱vi̱ ra̱ ni̱ ka'a̱n chuun', te̱ ni̱ ti̱i̱n te̱ xíin' ra̱ Juan ja̱a̱n', te̱ ni̱ sa̱tiín ña̱'a' ra̱, te̱ ni̱ chi̱naá ña̱'a' ra̱ vi̱'e̱ ka̱a̱, ña̱ kuu' ña' Herodías. Kua̱chi̱ ndii ni̱ tu̱nda'a̱' Herodes xiin' a' tee̱' ndee ña' si'i' Felipe, ña̱ni̱ ra̱, nduu' a'.
41006018	Sa̱kan' na kuii' ni̱ ka'a̱n Juan ja̱a̱n' xiin' ra̱ ndii: “Vä̱'a̱ yoo a̱ ña̱ ni̱ tu̱nda'a̱' u̱n' xiin' ña' si'i ña̱ni̱ u̱n'”, ni̱ kachi̱ ra̱.
41006019	Xa'a̱' a̱ ja̱a̱n' na ña' Herodías ja̱a̱n' ndii, ndasi' va̱ a' Juan. Te̱ kuni ka̱'ni̱' a' ra̱, ndisu̱ kü̱vi̱ sa̱a̱ a' ña̱ ja̱a̱n',
41006020	kua̱chi̱ ndii xito' ka'nu' va̱ Herodes Juan ja̱a̱n', sa̱kan' ña̱ xiní ra̱ ndii, te̱ xachuun' nda̱ku nduu' te̱ ja̱a̱n', te̱ ndo̱o̱ tu̱ nimá ra̱. Ña̱ ja̱a̱n' na nï̱ ta̱xi̱ ra̱ ka̱'ni̱' ña̱'a' ña' ja̱a̱n'. Te̱ ki'in' i̱chi' ni̱ xi̱ni̱ so̱'o̱ Herodes ña̱ ka'án Juan ja̱a̱n', tee̱' ndee ni̱ ndi̱'ni̱ nimá ra̱ xa'a̱' ña̱ ja̱a̱n' ndii, ni̱ xta̱ni̱ va̱ ra̱ ku̱ni̱ so̱'o̱ ra̱ ña̱ ka'án te̱ ja̱a̱n'.
41006021	Te̱ kii̱' ni̱ na̱kuii̱n kivi̱' ña̱ ni̱ ka̱ku̱ Herodes ja̱a̱n' ndii, ni̱ xi̱ni̱ ña' Herodías ña̱ kivi̱' ja̱a̱n' ku̱vi̱ ka̱'ni̱' a' Juan ja̱a̱n'. Kua̱chi̱ ndii ni̱ xa̱'a̱ ra̱ i̱i̱n vi̱ko' sii̱', te̱ ni̱ xa̱'a̱ tu̱ ra̱ ña̱ xaxi̱' xa̱kuaa̱'. Te̱ ki'in' te̱ kuu' ka'nu' ni̱ ta̱tu̱ ra̱ ndiee' i̱kan', te̱ ndiee' tu̱ ki'in' te̱ xa'ndia chuun' nuu̱' te̱ xíin', te̱ ndiee' tu̱ te̱ kuu' ka'nu' nuu̱' ñu̱'u' Galilea.
41006022	I̱kan' te̱ ni̱ nda̱'ni̱ i̱i̱n ña' sa̱va̱, ña' si'e̱ Herodías ja̱a̱n', mii' ndu'u̱' Herodes ja̱a̱n' xixi' ra̱ xiin' sa̱kuu' te̱ ni̱ ta̱tu̱ ra̱, te̱ ni̱ ta̱xa'a' sii̱' a' nuu̱' ra̱. Sa̱kan' te̱ ni̱ ka'a̱n Herodes xiin' a' ndii: ―Kaka̱n u̱n' nuu̱' i̱ ndee ka̱ ña̱ kuní u̱n', pi̱a̱'un, te̱ ta̱xi̱ i̱ e̱ nda̱'a' u̱n' ―ni̱ kachi̱ ra̱.
41006023	Te̱ ni̱ chi̱ka̱ndi̱a̱ ra̱ kuento ra̱ ka'án ra̱ ndii: ―Ta̱xi̱ i̱ nda̱'a' u̱n' ndee ka̱ ña̱ kaka̱n u̱n' nuu̱' i̱, pi̱a̱'un. Kö̱o̱' a̱ xaa' a̱ naa' kaka̱n u̱n' nde̱e̱ ta'vi̱' sa̱va̱ ñu̱'u' mii' xa'ndia chuun' i̱ ―ni̱ kachi̱ ra̱ xiin' a'.
41006024	Sa̱kan' te̱ ni̱ ke̱ta̱ ña' sa̱va̱ ja̱a̱n' mii' ndiee' te̱ ja̱a̱n', te̱ ni̱ nda̱tu'u̱n' a' ña' Herodías, si̱'i' a' ja̱a̱n' ndii: ―¿Ndee ña̱ kaka̱n i̱, naa̱'? ―ni̱ kachi̱ a'. Sa̱kan' te̱ ni̱ ka'a̱n si̱'i' a' ja̱a̱n' xiin' a' ndii: ―Xíni' Juan, te̱ sakuchi' ne̱ yivi̱', kaka̱n u̱n' ―ni̱ kachi̱ a'.
41006025	Sa̱kan' te̱ achi̱ va̱ ni̱ na̱ndi̱ko' ña' sa̱va̱ ja̱a̱n' nuu̱' Herodes ja̱a̱n' te̱ ni̱ ka'a̱n a' xiin' ra̱ ndii: ―Va̱'a̱, kuní i̱ ña̱ naka'án e̱' kui̱ti̱' te̱ ta̱xi̱ u̱n' nda̱'a' i̱ ti̱xi̱n i̱i̱n ko'o̱' xíni' Juan, te̱ sakuchi' ne̱ yivi̱' ―ni̱ kachi̱ a'.
41006026	Sa̱kan' te̱ ni̱ ku̱suchi' va̱ i̱ni̱ te̱ ja̱a̱n'. Ndisu̱ nï̱ kuni̱ ra̱ na̱ndi̱ko' xata' ra̱ xiin' kuento ra̱ ña̱ ni̱ ta̱xi̱ ra̱ nuu̱' a' nuu̱' sa̱kuu' te̱ ndiee' xixi' xiin' ra̱ ja̱a̱n'.
41006027	Sa̱kan' na xa̱ka'án e̱', te̱ ni̱ ka'a̱n chuun' ra̱ xiin' i̱i̱n te̱ xíin' ra̱ ña̱ ku'u̱n na̱'i̱n ra̱ xíni' Juan ja̱a̱n'. Sa̱kan' te̱ ni̱ xa'a̱n te̱ xíin' vi̱'e̱ ka̱a̱, te̱ ni̱ ke̱ndoso̱' ra̱ suku̱n' te̱ ja̱a̱n'.
41006028	Te̱ ni̱ na̱'i̱n ra̱ a̱, te̱ ni̱ chi̱naá ra̱ a̱ ti̱xi̱n i̱i̱n ko'o̱', te̱ ni̱ ta̱xi̱ ra̱ a̱ nda̱'a' ña' sa̱va̱ ja̱a̱n'. Te̱ ña' ja̱a̱n' ni̱ ta̱xi̱ a' a̱ nda̱'a' si'i' a'.
41006029	Kii̱' ni̱ xi̱ni̱ te̱ nda̱'a' xa'a̱' Juan ja̱a̱n' kuento ña̱ ni̱ ndo̱'o̱ ra̱ ndii, ni̱ nde̱kui̱e̱ te̱ ja̱a̱n', te̱ ni̱ na̱'i̱n ra̱ ñu̱'u' nde'i̱ ja̱a̱n', te̱ ni̱ na̱taa̱n' ra̱ a̱.
41006030	Ni̱ ya'a̱ ndia'vi' kivi̱', te̱ ni̱ na̱kaya̱ te̱ ni̱ ti̱a̱nu̱' Jesús ka'a̱n ndo̱so̱' tu̱'u̱n a̱ ja̱a̱n'. Te̱ ni̱ ka'a̱n ra̱ xiin' a̱ sa̱kuu' ña̱ ni̱ xa̱a̱ ra̱ xiin' ña̱ ni̱ sa̱nia'á ra̱.
41006031	Sa̱kan' te̱ ni̱ ka'a̱n a̱ xiin' te̱ ja̱a̱n' ndii: ―To'o̱' mi̱i' e̱' sa̱kan' mii' taxi̱n' kaa', te̱ ku̱vi̱ na̱ndiee̱' e̱' i̱i̱n xa'a' ―ni̱ kachi̱ a̱. Sa̱kan' ña̱ kua'a̱' xa̱va̱'a̱ ne̱ yivi̱' yoo nuu̱' a̱, ne̱ kua'a̱n ni̱ ne̱ xaá ni̱. Te̱ ni̱ nde̱e̱ kü̱ni̱a̱'a̱ a̱ ku̱xi̱ a̱ te̱ sa̱kan' tu̱ te̱ ja̱a̱n'.
41006032	Sa̱kan' te̱ ni̱ ko̱'ni̱ ra̱ i̱i̱n tundo̱o' te̱ kua'a̱n ra̱ xiin' Jesús i̱i̱n xaan' mii' taxi̱n' kaa'.
41006033	Ndisu̱ kua'a̱' ne̱ yivi̱' ndii, ni̱ xi̱ni̱ ni̱a̱ kua'a̱n tundo̱o' ja̱a̱n', te̱ ni̱ na̱ku̱ni̱ ni̱a̱ yo̱o̱ ñu'u' ti̱xi̱n nu̱'. Sa̱kan' na ni̱ ta̱xta'an' ni̱a̱ kua'a̱n xa'a' ni̱a̱ yu̱'u' mi̱ni̱ mii' kua'a̱n tundo̱o' ja̱a̱n'. Te̱ ni̱ ki̱e̱e̱ ne̱ yivi̱' ja̱a̱n' sa̱kuu' ñu̱u̱ te̱ kua'a̱n ni̱a̱ mii' kua'a̱n Jesús. Te̱ xi̱'na̱ ka̱ ni̱a̱ ni̱ nde̱kui̱e̱ i̱kan', te̱ sa̱kan' te̱ ni̱ xaa̱ Jesús xiin' te̱ kua'a̱n xiin' a̱.
41006034	Te̱ kii̱' keta' a̱ ti̱xi̱n tundo̱o' ja̱a̱n' ndii, ni̱ xi̱ni̱ a̱ ndiee' ne̱ yivi̱' kua'a̱' ya'a̱ ja̱a̱n'. Te̱ ni̱ ku̱vi̱ta i̱ni̱ a̱ xa'a̱' ni̱a̱, sa̱kan' ña̱ nde̱e̱ naa mbe̱e̱, ti' kö̱o̱' te̱ pa̱xto, nduu' ni̱a̱. Te̱ ni̱ xa̱'a' sania'á ña̱'a' a̱ kua'a̱' nuu̱' ña̱'a̱.
41006035	Te̱ kii̱' ni̱ kua̱a̱' kua'a̱n ndii, ni̱ ku̱ya̱ti̱n te̱ nda̱'a' xa'a̱' a̱ nuu̱' a̱, te̱ ni̱ ka'a̱n ra̱ xiin' a̱ ndii: ―Tákui'e, xa̱ ni̱ kua̱a̱' va̱ vi̱ti̱n, te̱ mii' kö̱o̱' yoo ndiee' e̱'.
41006036	Va̱'a̱ ka̱ sa̱ndutíá u̱n' ne̱ yivi̱', te̱ kiku̱ ni̱a̱ ku'u̱n ni̱a̱ xa'a̱' ku'u̱, uun ñu̱u̱ kuali' ña̱ ñu'u' ya̱ti̱n te̱ sa̱ta̱' ni̱a̱ ña̱ ku̱xi̱ ni̱a̱, sa̱kan' ña̱ yo'o' ndii, kö̱o̱' a̱ yoo ku̱xi̱ ni̱a̱ sa̱a̱ e̱' ―ni̱ kachi̱ ra̱.
41006037	Ndisu̱ ni̱ ka'a̱n a̱ xiin' ra̱ ndii: ―Ndo'ó ta̱xi̱ ña̱ ku̱xi̱ ni̱a̱ ―ni̱ kachi̱ a̱. Te̱ ni̱ na̱kui̱i̱n ra̱ ndii: ―¿Ñáá kuní u̱n' ña̱ ku'u̱n sa̱ta̱' ndu̱ ña̱ ku̱xi̱ ne̱ kaa̱' xiin' xu̱'un' ña̱ ki'in' i̱i̱n te̱ yivi̱' naa' sa̱chuun' ra̱ uvi̱ ciento kivi̱', te̱ ku̱vi̱ ta̱xi̱ e̱' ña̱ ku̱xi̱ ni̱a̱? ―ni̱ kachi̱ ra̱.
41006038	Sa̱kan' te̱ ni̱ ka'a̱n ka̱ Jesús xiin' ra̱ ndii: ―¿Sa̱a̱ ta'an xita̱' va̱'a̱ kumi' ndo̱'? Kua'a̱n ko̱to̱ ndo̱' ―ni̱ kachi̱ a̱. Te̱ ni̱ ka'a̱n ra̱ xiin' a̱ kii̱' ni̱ ku̱nda̱ni̱ ra̱ sa̱a̱ ta'an kuu' a̱ ndii: ―U'u̱n ta'an xita̱' va̱'a̱ te̱ uvi̱ ta'an ti̱a̱ka' kui̱ti̱' ―ni̱ kachi̱ ra̱.
41006039	Sa̱kan' te̱ ni̱ ka'a̱n chuun' Jesús xiin' ra̱ ña̱ ka'a̱n ra̱ xiin' ne̱ yivi̱' te̱ ku̱ndi̱e̱e̱ ti̱'vi̱ ni̱a̱ nuu̱' i̱ti̱a̱ kuii̱'.
41006040	Te̱ ni̱ xi̱ku̱ndiee̱ ti̱'vi̱ ne̱ yivi̱' ja̱a̱n'. Sa̱va̱ ti̱'vi̱ ni̱ ndiee̱ ciento ni̱a̱, te̱ sa̱va̱ ti̱'vi̱ ni̱ ndiee̱ uvi̱ xi̱ko̱ uxi̱ ni̱a̱.
41006041	Sa̱kan' te̱ ni̱ ki̱'i̱n Jesús u'u̱n sa̱a' xita̱' va̱'a̱ ja̱a̱n' xiin' uvi̱ sa̱a' ti̱a̱ka' ja̱a̱n'. Te̱ ni̱ na̱ko̱to̱ a̱ ndi̱vi', te̱ ni̱ ta̱xi̱ a̱ ña̱ chi̱nda̱ni Ndiosí. Sa̱kan' te̱ ni̱ sa̱kuachi' a̱ xita̱' va̱'a̱ ja̱a̱n' xiin' uvi̱ sa̱a' ti̱a̱ka' ja̱a̱n', te̱ ni̱ ta̱xi̱ ña̱'a' a̱ nda̱'a' te̱ nda̱'a' xa'a̱' a̱. Te̱ ni̱ xa̱xa̱' te̱ ja̱a̱n' a̱ nda̱'a' sa̱kuu' ne̱ yivi̱' kua'a̱' ja̱a̱n'.
41006042	Sa̱kan' te̱ ni̱ xi̱xi̱ sa̱kuu' ni̱a̱ nde̱e̱ ni̱ nda̱'ni̱ ni̱a̱.
41006043	Ndi̱'i̱ ja̱a̱n' te̱ ni̱ na̱ka̱ya̱ te̱ nda̱'a' xa'a̱' a̱ ja̱a̱n' xita̱' va̱'a̱ ña'in' xiin' ti̱a̱ka'. Te̱ ni̱ sa̱kutu' ni̱a̱ uxi̱ uvi̱ ta'an íka' na'nu' xiin' ña̱ ni̱ ndoo̱ ndo̱so̱' ja̱a̱n'.
41006044	Te̱ ne̱ ni̱ xi̱xi̱ ja̱a̱n' ña̱ mi̱i' ndi'i' te̱ yivi̱' kui̱ti̱' ndii, u'u̱n mií ni̱ ku̱u̱ ra̱.
41006045	Xa̱ka'án e̱', te̱ ni̱ ka'a̱n Jesús xiin' te̱ nda̱'a' xa'a̱' a̱, te̱ ni̱ ko̱'ni̱ ra̱ ti̱xi̱n tundo̱o' te̱ ki̱'i̱n i̱chi' ra̱ ku'u̱n ra̱ tu̱ku̱ ta'vi' yu̱'u' mi̱ni̱ ja̱a̱n' te̱ xaa̱ ra̱ ñu̱u̱ ña̱ na̱ni' Betsaida. Te̱ kii̱' kua'a̱n ra̱ ndii, ni̱ ndoo̱ a̱ sandutíá a̱ ne̱ yivi̱' kua'a̱' ja̱a̱n'.
41006046	Te̱ kii̱' ndi̱'i̱ ni̱ sa̱ndutíá ña̱'a' a̱ ndii, ni̱ ka̱a̱ a̱ i̱i̱n xiki̱' kua'a̱n a̱, te̱ nda̱tu'un' a̱ xiin' Ndiosí.
41006047	Te̱ kii̱' ni̱ ku̱u̱ ñu̱u ndii, xa̱ ni̱ ku̱xika' te̱ nda̱'a' xa'a̱' a̱ ja̱a̱n' kua'a̱n ra̱ xiin' tundo̱o' nuu̱' mi̱ni̱, te̱ ni̱ ndoo̱ i̱i̱n nda̱a̱' Jesús ñu̱'u' ja̱a̱n'.
41006048	Te̱ kii̱' xa̱ kitú' kua'a̱n ndii, ni̱ xi̱ni̱ Jesús ña̱ ndo'o' te̱ ja̱a̱n' te̱ satuvi̱' ra̱ tundo̱o' ja̱a̱n' te̱ kua'a̱n nu̱', sa̱kan' ña̱ kua̱xi̱ suma' tachi̱'. I̱kan' te̱ xa̱'a' Jesús kua'a̱n xa'a' a̱ nuu̱' mi̱ni̱ mii' ñu'u' ra̱. Te̱ kii̱' ni̱ na̱ni'i̱' ña̱'a' a̱ ndii, ni̱ xa̱a̱ a̱ nde̱e̱ naa ña̱ kuni xka'ndi̱a̱ kua'a̱n a̱.
41006049	Te̱ kii̱' ni̱ xi̱ni̱ te̱ ja̱a̱n' kua̱xi̱ xa'a' a̱ nuu̱' ti̱kui mi̱ni̱ ja̱a̱n' ndii, ni̱ ka̱'an' ra̱ ndii, i̱'na' nduu' a̱, te̱ ni̱ kua̱a' ni'vi va̱ ra̱.
41006050	Kua̱chi̱ ndii sa̱kuu' ra̱ ni̱ xi̱ni̱ ña̱'a', te̱ ni̱ yi̱'vi va̱ ra̱. Ndisu̱ numi̱' te̱ ni̱ ka'a̱n a̱ xiin' ra̱ ndii: ―Sa̱ndi̱e̱ni xiin' mii' ndo̱' te̱ kuän yi'vi ndo̱', sa̱kan' ña̱ yu'u̱ nduu' i̱ ―ni̱ kachi̱ a̱.
41006051	Sa̱kan' te̱ ni̱ sko̱'nu' a̱ ti̱xi̱n tundo̱o' mii' ñu'u' te̱ ja̱a̱n', te̱ ni̱ xi̱kuii̱n tachi̱' ja̱a̱n'. Ña̱ ja̱a̱n' na ni̱ na̱nda̱ni̱ koo' chukuu' ra̱.
41006052	Sa̱kan' ña̱ tïa̱'an ku̱nda̱ni̱ ra̱ ndee ña̱ kuni kachi̱ a̱ ña̱ ni̱ nda̱sa̱kua'a̱' Jesús xita̱' va̱'a̱ kii̱' ni̱ sa̱kuxi' a̱ ne̱ yivi̱' kua'a̱' ja̱a̱n', sa̱kan' ña̱ xi̱i̱ ka̱ nimá ra̱.
41006053	Te̱ kii̱' ni̱ xka'ndi̱a̱ Jesús xiin' te̱ ja̱a̱n' mi̱ni̱ ja̱a̱n' ndii, ni̱ xa̱a̱ a̱ i̱i̱n ñu̱'u' ña̱ na̱ni' Genesaret. Te̱ ni̱ sa̱tiín ra̱ tundo̱o' ja̱a̱n' yu̱'u' mi̱ni̱ ja̱a̱n'.
41006054	Te̱ kii̱' ni̱ ki̱ee̱̱ ra̱ xiin' a̱ ti̱xi̱n tun' ja̱a̱n' ndii, xa̱ka'án e̱', te̱ ni̱ na̱ku̱ni̱ ne̱ yivi̱' Jesús,
41006055	te̱ ni̱ xa̱'a' xaxa̱' ni̱a̱ kuento xa'a̱' a̱ ka̱nii' nuu̱' ñu̱'u' ja̱a̱n' xiin' nda̱'a' a̱. Sa̱kan' te̱ ni̱ xa̱'a' ne̱ ndiee' sa̱a̱ kua'a̱n i̱kan', kuan ndi̱a̱ka̱ ni̱a̱ ne̱ kuni ku̱vi̱ nuu̱' Jesús, mii' xini' ni̱a̱ kuento yoo a̱, ndiso' ña̱'a' ni̱a̱ nuu̱' tun' xto̱.
41006056	Te̱ ndee ka̱ xaan' xka'ndíá a̱ kua'a̱n a̱ ñu̱u̱ kuali' nduu' a̱, uun ñu̱u̱ na'nu' nduu' a̱, uun xa'a̱' ku'u̱ nduu' a̱ ndii, ni̱ ta̱ndi̱e̱e̱ ne̱ yivi̱' ne̱ kuni ku̱vi̱ ja̱a̱n' i̱chi' mii' xito' xka'ndi̱a̱ a̱. Te̱ ni̱ ka'a̱n nda'vi ni̱a̱ xiin' a̱ ña̱ ta̱xi̱ a̱ tondi̱a̱ nda̱'a' ne̱ kuni ku̱vi̱ ja̱a̱n' tee̱' yu̱'u' toto̱ kui̱ti̱' a̱. Te̱ sa̱kuu' ne̱ ni̱ tondi̱a̱ nda̱'a' yu̱'u' toto̱ a̱ ja̱a̱n' ndii, ni̱ nda̱'a̱ ni̱a̱.
41007001	Unta' ndii, ni̱ na̱kaya̱ te̱ fariseo nuu̱' Jesús xiin' sa̱va̱ te̱ sania'á tu̱'u̱n nde̱i' Ndiosí. Te̱ ja̱a̱n' ndii, ñu̱u̱ Jerusalén ni̱ ki̱e̱e̱ ra̱.
41007002	Kii̱' ni̱ xi̱ni̱ te̱ ja̱a̱n' ña̱ sa̱va̱ te̱ nda̱'a' xa'a̱' a̱ ndii, ndïkún ra̱ xata̱' ña̱ ka'án tu̱'u̱n nde̱i' te̱ ya̱ta', sa̱kan' ña̱ nï̱ na̱ti̱a̱ ra̱ nda̱'a' ra̱ ki'in' i̱chi' te̱ ku̱xi̱ ra̱, sa̱kan' na ni̱ xi̱xi̱ ra̱ xiin' nda̱'a' ki̱ni̱ xtuu te̱ ja̱a̱n'. Te̱ xa'a̱' a̱ ja̱a̱n' na ni̱ ka'a̱n ki̱ni̱ ra̱ xa'a̱' te̱ nda̱'a' xa'a̱' a̱ ja̱a̱n'.
41007003	Sa̱kan' ña̱ te̱ fariseo xiin' sa̱kuu' ne̱ ta'an' ndu̱, ne̱ judío ndii, xïxi' ni̱a̱ naa' tïa̱'an na̱ti̱a̱ ni̱a̱ nda̱'a' ni̱a̱ ki'in' i̱chi'. Sa̱kan' xaa' ni̱a̱ xa'a̱' ña̱ ndikún ni̱'i̱ ni̱a̱ xata̱' ña̱ xi xaá te̱ xii̱' ya̱ta' ndu̱.
41007004	Te̱ kii̱' kua'a̱n ni̱a̱ ya̱'vi̱, te̱ nandiko' ni̱a̱ vi̱'e̱ ni̱a̱ ndii, xïxi' ni̱a̱ naa' tïa̱'an na̱ti̱a̱ ni̱a̱ nda̱'a' ni̱a̱ ki'in' i̱chi'. Ndisu̱ yoo kua'a̱' ka̱ ña̱ ni̱ xa̱a̱ ne̱ xii̱' ya̱ta' ndu̱ xaa' ni̱a̱ naa kuu' ña̱ natia' ni̱a̱ ya̱xin', xiin' ki̱si̱, xiin' sa̱kuu' nda̱chuun', ña̱ ni̱ kua̱'a̱ xiin' ka̱a̱, xiin' tun' xto̱ ni̱a̱.
41007005	Sa̱kan' na ni̱ nda̱tu'u̱n' ña̱'a' te̱ fariseo xiin' te̱ sania'á tu̱'u̱n nde̱i' Ndiosí ndii: ―¿Ndichun na sä̱xinú te̱ nda̱'a' xa'a̱' yo'ó ña̱ xi xaá e̱', ña̱ ni̱ na̱ko̱o̱ te̱ xii̱' ya̱ta' e̱'? Sa̱kan' ña̱ xixi' ra̱ xiin' nda̱'a' ki̱ni̱ nuu̱' Ndiosí ―ni̱ kachi̱ ra̱.
41007006	Sa̱kan' te̱ ni̱ ka'a̱n Jesús xiin' ra̱ ndii: ―Ndo'ó, te̱ xasuvi' xiin' mii' ndii, nda̱ku va̱ ni̱ ka'a̱n Isaías xa'a̱' ndo̱' kii̱' ni̱ ka'a̱n tiakú ra̱ tu̱'u̱n Ndiosí mii' ka'án a̱ ndii: Ne̱ yivi̱' yo'o' ndii, xiin' yu̱'u' kui̱ti̱' ni̱a̱ xito' ka'nu' ni̱a̱ yu'u̱. Ndisu̱ nimá ni̱a̱ ndii, xika' yoo a̱ nuu̱' i̱.
41007007	Tiin' ka'nu' saka ni̱a̱ yu'u̱, kua̱chi̱ ndii ka'án chuun' ni̱a̱ ña̱ xini tuní ne̱ yivi̱' kui̱ti̱'. Te̱ ka'án ni̱a̱ ña̱ tu̱'u̱n nde̱i' yu'u̱ nduu' a̱. Ni̱ kachi̱ a̱.
41007008	Sa̱kan' ña̱ xata̱' ndo̱' nakoo' ndo̱' ña̱ ka'án chuun' Ndiosí, te̱ ndikún kixin' ndo̱' xata̱' ña̱ xi xaá e̱', ña̱ ni̱ na̱ko̱o̱ ne̱ xii̱' ya̱ta' e̱', naa kuu' ña̱ natia' ndo̱' yo̱o̱, xiin' ña̱ natia' ndo̱' ya̱xin' ki'in' va̱ i̱chi', xiin' kua'a̱' ka̱ i̱nga̱ nuu̱' ña̱ xaa' ndo̱' ―ni̱ kachi̱ a̱.
41007009	Te̱ ni̱ ka'a̱n tu̱ Jesús xiin' te̱ ja̱a̱n' ndii: ―Chu̱u̱n va̱ ndo̱' xiin' ña̱ xa'nú ndo̱' ña̱ ka'án chuun' Ndiosí, te̱ ndikún ndo̱' ña̱ xi xaá mi̱i' ndo̱'.
41007010	Kua̱chi̱ ndii ni̱ ke̱'i̱ Moisés tu̱'u̱n Ndiosí nuu̱' tu̱tu̱ mii' ka'án a̱ ndii: “Ko̱to̱ ka'nu' ndo̱' yu̱va' si'i' ndo̱'”, kachi a̱. Te̱ ka'án tu̱ a̱ ndii: “Yo̱o̱ ka̱ kani̱a̱'a xiin' yu̱va' si̱'i' ni̱a̱ ndii, kuní a̱ ña̱ ku̱vi̱ ni̱a̱”, kachi a̱.
41007011	Ndisu̱ ndo'ó ka'án ndii, ku̱vi̱ ka'a̱n i̱i̱n ne̱ yivi̱' xiin' yu̱va' si'i' ni̱a̱ ndii: “Ña̱'a̱ i̱ ndii, Corbán nduu' a̱. Xa'a̱' a̱ ja̱a̱n' na kü̱vi̱ chi̱ndi̱e̱e' i̱ ndo'ó, sa̱kan' ña̱ sa̱kuu' ña̱'a̱ i̱ ndii, xa̱ ni̱ ta̱xi̱ kuento i̱ ña̱ ndi̱ti̱a̱ Ndiosí ku̱ndu̱u̱ a̱.”
41007012	Te̱ ndo'ó ka'án ndii, naa' ka'án i̱i̱n ne̱ yivi̱' sa̱kan' ndii, küní a̱ ña̱ chi̱ndi̱e̱e' ka̱ ni̱a̱ yu̱va' si'i' ni̱a̱ xiin' ña̱'a̱ ni̱a̱.
41007013	Te̱ xiin' ña̱ ja̱a̱n' xa'nú ndo̱' ña̱ ka'án chuun' Ndiosí, te̱ ndikún ndo̱' ña̱ xi xaá mi̱i' ndo̱', ña̱ saya'á nuu̱' ta'an' ndo̱', xiin' kua'a̱' ka̱ i̱nga̱ nuu̱' ña̱ xaa' ndo̱' ―ni̱ kachi̱ a̱ xiin' te̱ ja̱a̱n'.
41007014	Sa̱kan' te̱ ni̱ ka̱na̱ ni̱ tu̱ku̱u̱ a̱ ne̱ yivi̱' kua'a̱' ja̱a̱n', te̱ ni̱ ku̱ya̱ti̱n ni̱a̱ nuu̱' a̱, te̱ ni̱ ka'a̱n a̱ xiin' ni̱a̱ ndii: ―Ku̱ni̱ so̱'o̱ va̱ sa̱kuu' ndo̱' te̱ ku̱nda̱ni̱ ndo̱' ña̱ ka'a̱n i̱ xiin' ndo̱'.
41007015	Nde̱e̱ i̱i̱n ña̱ xaxi̱' ne̱ yivi̱' säti̱vi' nimá ni̱a̱ nuu̱' Ndiosí. Süu̱' ja̱a̱n' ndii tu̱'u̱n ña̱ kiee' yu̱'u' ni̱a̱ nduu' ña̱ sati̱vi' nimá ni̱a̱ nuu̱' a̱.
41007016	Ndo'ó, ne̱ xini so̱'o̱ ndii, chu̱u̱n xa'a' va̱ ndo̱' ña̱ ni̱ ka'a̱n i̱ ―ni̱ kachi̱ Jesús.
41007017	Sa̱kan' te̱ ni̱ na̱ko̱o̱ Jesús ne̱ yivi̱' ja̱a̱n', te̱ ni̱ nda̱'ni̱ a̱ i̱i̱n vi̱'e̱, te̱ ni̱ nda̱tu'u̱n' ña̱'a' te̱ nda̱'a' xa'a̱' a̱ ndee ña̱ kuni kachi̱ ña̱ ni̱ ka'a̱n ndi̱a̱a̱ a̱ ja̱a̱n'.
41007018	Sa̱kan' te̱ ni̱ ka'a̱n a̱ xiin' ra̱ ndii: ―¿Na sa̱kan' ndii, ni̱ nde̱e̱ ndo'ó nï̱ ku̱nda̱ni̱ ña̱ ni̱ ka'a̱n i̱ ja̱a̱n'? Nde̱e̱ i̱i̱n ña̱ xaxi̱' e̱' kü̱vi̱ sa̱tívi' nimá e̱' nuu̱' Ndiosí.
41007019	Sa̱kan' ña̱, ña̱ xaxi̱' e̱' ja̱a̱n' ndii, süu̱' nimá e̱' ko'ni' a̱, süu̱' ja̱a̱n' ndii xi̱ti̱ e̱' ko'ni' a̱, te̱ xitíá a̱ kii̱' kua'a̱n e̱' nuu̱' ku'u̱ ―ni̱ kachi̱ a̱ xiin' ra̱. Te̱ xiin' ña̱ ja̱a̱n' ni̱ ka'a̱n Jesús ña̱ nde̱e̱ i̱i̱n ña̱ xaxi̱' e̱' säti̱vi' nimá e̱' nuu̱' Ndiosí.
41007020	Te̱ ni̱ ka'a̱n ka̱ Jesús ndii: ―Ndisu̱ ña̱ ka'án ne̱ yivi̱' ndii, ti̱xi̱n nimá ni̱a̱ kua̱xi̱ a̱, te̱ ña̱ ja̱a̱n' nduu' ña̱ sati̱vi' nimá ni̱a̱ nuu̱' Ndiosí.
41007021	Sa̱kan' ña̱ nimá ni̱a̱ kua̱xi̱ ña̱ ni̱a̱'a ña̱ xanini ni̱a̱. Naa kuu' ña̱ kumi' ni̱a̱ musa ni̱a̱, xiin' ña̱ xiín ni̱a̱, xiin' ña̱ xa'ni̱' ni̱a̱ ne̱ yivi̱',
41007022	xiin' ña̱ xakui'na' ni̱a̱, xiin' ña̱ ndioo̱' i̱ni̱ va̱ ni̱a̱ xa'a̱' ña̱'a̱ i̱nga̱ ne̱ yivi̱', xiin' ña̱ xaa' va̱ ni̱a̱ ndee ka̱ ña̱ ni̱a̱'a, xiin' ña̱ xini xa'an' ni̱a̱ ne̱ yivi̱', xiin' ña̱ ki̱ni̱ va̱ kuu' ni̱a̱ xiin' i̱i̱n ni̱a̱, xiin' ña̱ nda̱si̱' nuu̱' ni̱a̱ xini ni̱a̱ ne̱ yivi̱', xiin' ña̱ kani̱a̱'a ni̱a̱ xa'a̱' ne̱ yivi̱', xiin' ña̱ ñuñu' ni̱a̱, xiin' ña̱ küu' kaxi' ni̱a̱.
41007023	Te̱ sa̱kuu' ña̱ ni̱a̱'a ja̱a̱n' kiee' nimá ni̱a̱, te̱ sati̱vi' ña̱'a' a̱ nuu̱' Ndiosí ―ni̱ kachi̱ Jesús.
41007024	Te̱ ni̱ ke̱ta̱ Jesús i̱kan', te̱ kua'a̱n a̱ xiin' te̱ nda̱'a' xa'a̱' a̱ ñu̱'u' ya̱ti̱n ñu̱u̱ Tiro xiin' ñu̱u̱ Sidón. Te̱ ni̱ nda̱'ni̱ a̱ i̱i̱n vi̱'e̱, te̱ nï̱ kuni̱ a̱ ña̱ ku̱ni̱ ne̱ yivi̱' ña̱ i̱kan' yoo a̱. Ndisu̱ nï̱ ku̱vi̱ ti̱si̱'e a̱,
41007025	sa̱kan' ña̱ ni̱ xi̱ni̱ i̱i̱n ña̱'a' kuento xa'a̱' a̱. Xa̱ka'án e̱', te̱ ni̱ xa̱a̱ a', te̱ ni̱ xi̱kuii̱n xiti' a' nuu̱' a̱, sa̱kan' ña̱ yoo i̱i̱n ña' si'e̱ a' ña' naá ña̱ ndi̱va̱'a̱ nimá.
41007026	Te̱ ña' griega, ña' ni̱ ki̱e̱e̱ nuu̱' ñu̱'u' Sirofenicia nduu' a'. Te̱ ni̱ ka'a̱n nda'vi a' xiin' Jesús ña̱ xta̱'ni' a̱ ña̱ ndi̱va̱'a̱ ja̱a̱n' nimá ña' si'e̱ a' ja̱a̱n'.
41007027	Sa̱kan' te̱ ni̱ ka'a̱n a̱ xiin' a' ndii: ―Va̱'a̱ ka̱ xi̱'na̱ ta̱xi̱ e̱' ku̱xi̱ si'e̱ e̱' nde̱e̱ nda̱'ni̱ ni̱a̱, sa̱kan' ña̱ vä̱'a̱ na̱'i̱n e̱' ña̱ xaxi̱' nuu̱' ni̱a̱, te̱ ko̱'ni̱ e̱' ña̱ ja̱a̱n' nuu̱' naya̱' ―ni̱ kachi̱ a̱.
41007028	Te̱ ni̱ na̱kui̱i̱n ña' ja̱a̱n' ndii: ―Ña̱ nda̱ku ka'án u̱n', tákui'e. Ndisu̱ nde̱e̱ naya̱' ndii, xaxi̱' ri' xi'e̱ ña̱ koyó ti̱xi̱n mesa yu̱'u' ne̱ kuachi̱' kii̱' xixi' ni̱a̱ ―ni̱ kachi̱ a' xiin' a̱.
41007029	Sa̱kan' te̱ ni̱ ka'a̱n Jesús xiin' a' ndii: ―Va̱'a̱, na̱a̱, na̱ndi̱ko' u̱n' vi̱'e̱ u̱n' vi̱ti̱n. Xa'a̱' a̱ ña̱ ni̱ ka'a̱n u̱n' kaa̱' ndii, xa̱ ni̱ ke̱ta̱ ña̱ ndi̱va̱'a̱ ja̱a̱n' nimá ña' si'e̱ u̱n' ―ni̱ kachi Jesús xiin' a'.
41007030	Te̱ kii̱' ni̱ na̱xa̱a̱ ña̱'a' ja̱a̱n' vi̱'e̱ a' ndii, ni̱ xi̱ni̱ a' kandu'u̱' ña' lulu si'e̱ a' ja̱a̱n' nuu̱' tun' xto̱, te̱ xa̱ ni̱ ke̱ta̱ tu̱ ña̱ ndi̱va̱'a̱ ja̱a̱n' nimá a'.
41007031	Tu̱ku̱ ni̱ ni̱ ke̱ta̱ Jesús xiin' te̱ nda̱'a' xa'a̱' a̱, te̱ ni̱ xka'ndi̱a̱ a̱ ya̱ti̱n ñu̱u̱ Tiro ja̱a̱n' kua'a̱n a̱ xiin' ra̱. Te̱ ni̱ xka'ndi̱a̱ tu̱ a̱ ñu̱u̱ Sidón xi̱i̱n' ñu̱'u' Decápolis, te̱ ni̱ xa̱a̱ a̱ yu̱'u' mi̱ni̱ Galilea.
41007032	Te̱ i̱kan' ni̱ nde̱kui̱e̱ ne̱ yivi̱' nuu̱' a̱ xiin' i̱i̱n te̱ so'o' i'in'. Te̱ ni̱ ka'a̱n nda'vi ni̱a̱ xiin' a̱ te̱ tondi̱a̱ nda̱'a' ña̱'a' a̱ te̱ nda̱'a̱ ra̱.
41007033	Sa̱kan' te̱ ni̱ na̱ka̱ siin' a̱ te̱ ja̱a̱n' nde̱e̱ ndo̱so̱'. Te̱ ni̱ se̱'vi a̱ nuu̱' nda̱'a' a̱ uvi̱ sa̱a' so̱'o̱ ra̱. Te̱ ni̱ ko̱ndi̱a̱ tiasi̱'i a̱ nuu̱' nuu̱' nda̱'a' a̱ ja̱a̱n', te̱ ni̱ tondi̱a̱ a̱ yaa̱' ra̱ xiin' tiasi̱'i a̱ ja̱a̱n'.
41007034	Te̱ ni̱ na̱ko̱to̱ a̱ ndi̱vi', te̱ ni̱ xaka̱ i̱ni̱ a̱, ka'án a̱ ndii: ―Efata ―ni̱ kachi̱ a̱. Te̱ ña̱ ja̱a̱n' kuni kachi̱ a̱ ndii: Nuni̱a̱' vi̱ti̱n.
41007035	Xa̱ka'án e̱' sa̱kan' te̱ ni̱ nuni̱a̱' so̱'o̱ ra̱, te̱ ni̱ na̱ndu̱u̱ va̱'a̱ tu̱ yaa̱' ra̱, te̱ ni̱ xa̱'a' ka'án kaxi' ra̱.
41007036	Te̱ ni̱ ka'a̱n chuun' a̱ xiin' ne̱ yivi̱' ja̱a̱n' ña̱ kä'a̱n ni̱a̱ xiin' nde̱e̱ i̱i̱n ne̱ yivi̱' xa'a̱' ña̱ ja̱a̱n'. Ndisu̱ so̱'o̱ kiku̱' ka̱ ni̱a̱ kuento xa'a̱' a̱ tee̱' ndee täxi' xa̱chi' a̱ sa̱a̱ ni̱a̱ ña̱ ja̱a̱n'.
41007037	Te̱ ni̱ na̱nda̱ni̱ ya'a̱ ne̱ yivi̱' ja̱a̱n' ka'án ni̱a̱ ndii: ―Sa̱kuu' ña̱ xaa' ra̱ ndii, ña̱ va̱'a̱ nduu' a̱. Te̱ nde̱e̱ ne̱ so'o' nuniá' so̱'o̱ xaa' ra̱, te̱ sanaka'án tu̱ ra̱ ne̱ i'in' ―ni̱ kachi̱ ni̱a̱.
41008001	Kivi̱' ja̱a̱n' ndii, kua'a̱' ya'a̱ tu̱ku̱u̱ ne̱ yivi̱' ni̱ na̱kaya̱ nuu̱' Jesús, te̱ kö̱o̱' a̱ kumi' ni̱a̱ ku̱xi̱ ni̱a̱. Sa̱kan' te̱ ni̱ ka̱na̱ a̱ te̱ nda̱'a' xa'a̱' a̱, te̱ ni̱ ka'a̱n a̱ xiin' ra̱ ndii:
41008002	―Kuvita va̱ i̱ni̱ i̱ xa'a̱' ne̱ yivi̱' kua'a̱' kaa̱', sa̱kan' ña̱ xa̱ kua'a̱n uni̱ kivi̱' ndiee' ni̱a̱ xiin' e̱', te̱ kö̱o̱' a̱ kumi' ni̱a̱ ku̱xi̱ ni̱a̱.
41008003	Te̱ naa' na̱ti̱'vi' so̱ko ña̱'a' i̱ vi̱'e̱ ni̱a̱ ndii, i̱yo̱ ku̱ni̱a̱a̱' ni̱a̱ i̱chi', sa̱kan' ña̱ xika' ni̱ ki̱e̱e̱ sa̱va̱ ni̱a̱ ―ni̱ kachi̱ a̱.
41008004	Sa̱kan' te̱ ni̱ ka'a̱n te̱ nda̱'a' xa'a̱' a̱ xiin' a̱ ndii: ―Ndisu̱ mii' taxi̱n' kaa' ndiee' e̱', tákui'e. ¿Sa̱a̱ ku̱vi̱ ta̱xi̱ e̱' ña̱ ku̱xi̱ ne̱ yivi̱' kua'a̱' kaa̱' te̱ nda̱'ni̱ ni̱a̱? ―ni̱ kachi̱ ra̱.
41008005	Sa̱kan' te̱ ni̱ nda̱tu'u̱n' ña̱'a' a̱ ndii: ―¿Sa̱a̱ ta'an xita̱' va̱'a̱ kumi' ndo̱'? ―ni̱ kachi̱ a̱. Te̱ ni̱ na̱kui̱i̱n ra̱ ndii: ―Uxa̱ ta'an a̱ ―ni̱ kachi̱ ra̱.
41008006	Sa̱kan' te̱ ni̱ ka'a̱n chuun' a̱ nuu̱' ne̱ yivi̱' te̱ ku̱ndi̱e̱e̱ ni̱a̱ nuu̱' ñu̱'u' ja̱a̱n'. Te̱ ni̱ ki̱'i̱n a̱ uxa̱ sa̱a' xita̱' va̱'a̱ ja̱a̱n', te̱ ni̱ ta̱xi̱ a̱ ña̱ chi̱nda̱ni Ndiosí. Te̱ ni̱ sa̱kuachi' ña̱'a' a̱, te̱ ni̱ ta̱xi̱ ña̱'a' a̱ nda̱'a' te̱ nda̱'a' xa'a̱' a̱ ja̱a̱n'. Te̱ ni̱ xa̱xa̱' ra̱ ña̱ ja̱a̱n' nda̱'a' ne̱ kua'a̱' ja̱a̱n'.
41008007	Te̱ ni̱ ku̱mi' tu̱ te̱ nda̱'a' xa'a̱' a̱ ja̱a̱n' ndia'vi' ti̱a̱ka' kuali', te̱ ni̱ ki̱'i̱n a̱ ri', te̱ ni̱ ta̱xi̱ tu̱ a̱ ña̱ chi̱nda̱ni Ndiosí. Te̱ ni̱ ka'a̱n chuun' a̱ xiin' ra̱ ña̱ xa̱xa̱' tu̱ ra̱ ti' ja̱a̱n' nda̱'a' ne̱ yivi̱' ja̱a̱n'.
41008008	Ni̱ xi̱xi̱ ne̱ yivi̱' ja̱a̱n' nde̱e̱ ni̱ nda̱'ni̱ ni̱a̱, te̱ ni̱ na̱ka̱ya̱ ra̱ uxa̱ ta'an íka' na'nu' va̱, ña̱ xaxi̱' ña̱ ni̱ ndoo̱ ndo̱so̱'.
41008009	Te̱ ne̱ ni̱ xi̱xi̱ ja̱a̱n' ndii, ni̱ ku̱u̱ ni̱a̱ yatin' ku̱mi' mií. Sa̱kan' te̱ ni̱ sa̱ndutíá ña̱'a' Jesús.
41008010	Ndi̱'i̱ ja̱a̱n' te̱ ni̱ sko̱'nu' a̱ ti̱xi̱n i̱i̱n tundo̱o' xiin' te̱ nda̱'a' xa'a̱' a̱, te̱ kua'a̱n a̱ nuu̱' ñu̱'u' Dalmanuta.
41008011	Sa̱kan' te̱ ni̱ nde̱kui̱e̱ te̱ fariseo nuu̱' Jesús, te̱ ni̱ xa̱'a' iin' ta̱an ra̱ xiin' a̱ ndee ni̱ te̱ ko̱to̱ kua̱'a̱ ña̱'a' ra̱. Sa̱kan' na kuii' ni̱ ka'a̱n ra̱ xiin' a̱ ña̱ sa̱a̱ a̱ i̱i̱n chu̱u̱n ka'nu' ña̱ taxi' Ndiosí.
41008012	Ni̱ xaka̱ i̱ni̱ a̱ ka'án a̱ ndii: ―Ndo'ó, ne̱ ndiee' i̱i̱n yivi̱' vi̱ti̱n ndii, xikán ndo̱' chu̱u̱n ka'nu' nuu̱' i̱, ndisu̱ ka'án nda̱ku i̱ xiin' ndo̱' ndii, nde̱e̱ i̱i̱n chu̱u̱n ka'nu' sä̱a̱ i̱ nuu̱' ndo̱' ―ni̱ kachi̱ a̱.
41008013	Te̱ ni̱ ndoo̱ ra̱ ita' ra̱ i̱kan', te̱ ni̱ sko̱'nu' a̱ tundo̱o' ja̱a̱n', te̱ kua'a̱n a̱ tu̱ku̱ ta'vi' mi̱ni̱ Galilea ja̱a̱n'.
41008014	Te̱ nda̱'a' xa'a̱' Jesús ndii, ni̱ na̱ndoso̱' ra̱ ko̱ni̱'i̱ ra̱ xita̱' va̱'a̱, te̱ i̱i̱n nda̱a̱' kui̱ti̱' a̱ ni'i' ra̱ ñu'u' ra̱ ti̱xi̱n tundo̱o' ja̱a̱n' kua'a̱n ra̱.
41008015	Te̱ ni̱ ka'a̱n chuun' Jesús xiin' ra̱ ndii: ―Ko̱to̱ na xito' xiin' mii' ndo̱' nuu̱' yu̱chi' levadura, ña̱ tiin' te̱ fariseo xiin' te̱ nduu' kuenta Herodes ―ni̱ kachi̱ a̱.
41008016	Te̱ ni̱ xa̱'a' ka'án xiin' ta'an' ra̱ ndii: ―Ka'án a̱ sa̱kan' xiin' e̱', sa̱kan' ña̱ kö̱o̱' xita̱' va̱'a̱ ndiso' e̱' ―kachi ra̱.
41008017	Te̱ ni̱ xi̱ni̱ Jesús ña̱ ndatu'un' xiin' ta'an' ra̱, te̱ ni̱ ka'a̱n a̱ xiin' ra̱ ndii: ―¿Ndichun ndatu'un' xiin' ta'an' ndo̱' xa'a̱' xita̱' va̱'a̱? ¿Ñáá kusaa' kü̱vi̱ na̱ku̱ni̱ ndo̱' ña̱ ka'án i̱ te̱ ku̱nda̱ni̱ ndo̱' a̱? ¿Ñáá xi̱i̱ ka̱ nimá ndo̱' nde̱e̱ vi̱ti̱n?
41008018	Yoo ndu̱chi' nuu̱' ndo̱', ndisu̱ xïto' ndo̱' xiin' a̱, te̱ yoo tu̱ so̱'o̱ ndo̱', ndisu̱ xïni so̱'o̱ ndo̱'. ¿Ñáá näka'an' ndo̱' ña̱ ni̱ xa̱a̱ i̱?
41008019	Kii̱' ni̱ sa̱kuachi' i̱ u'u̱n ta'an xita̱' va̱'a̱, te̱ ni̱ xi̱xi̱ u'u̱n mií ne̱ yivi̱' ndii, ¿sa̱a̱ ta'an íka' na'nu' va̱ chitu' ña̱ xaxi̱' ni̱ ndoo̱ ndo̱so̱' ni̱ na̱chii̱' ndo̱'? ―ni̱ kachi̱ a̱ xiin' ra̱. Te̱ ni̱ ka'a̱n ra̱ ndii: ―Uxi̱ uvi̱ ta'an nu̱' ―ni̱ kachi̱ ra̱.
41008020	Sa̱kan' te̱ ni̱ ka'a̱n tu̱ku̱u̱ a̱ xiin' ra̱ ndii: ―Te̱ kii̱' ni̱ sa̱kuachi' i̱ uxa̱ ta'an xita̱' va̱'a̱, te̱ ni̱ xi̱xi̱ ku̱mi' mií ne̱ yivi̱' ndii, ¿sa̱a̱ ta'an íka' na'nu' va̱ chitu' ña̱ xaxi̱' ña̱ ni̱ ndoo̱ ndo̱so̱' ni̱ na̱chii̱' ndo̱'? ―ni̱ kachi̱ a̱ xiin' ra̱. Te̱ ni̱ ka'a̱n ra̱ ndii: ―Uxa̱ ta'an nu̱' ―ni̱ kachi̱ ra̱.
41008021	Sa̱kan' te̱ ni̱ ka'a̱n ka̱ a̱ xiin' ra̱ ndii: ―¿Ñáá ni̱ nde̱e̱ sa̱kan' kü̱nda̱ni̱ ndo̱'? ―ni̱ kachi̱ a̱.
41008022	Sa̱kan' te̱ ni̱ xa̱a̱ Jesús xiin' te̱ nda̱'a' xa'a̱' a̱ ñu̱u̱ Betsaida, te̱ ni̱ nde̱kui̱e̱ ne̱ yivi̱' nuu̱' a̱ xiin' i̱i̱n te̱ kui'e nuu̱'. Te̱ ni̱ ka'a̱n nda'vi ni̱a̱ xiin' a̱ ña̱ tondi̱a̱ nda̱'a' ña̱'a' a̱ te̱ nda̱'a̱ ra̱.
41008023	I̱kan' te̱ ni̱ ti̱i̱n a̱ nda̱'a' te̱ kui'e nuu̱' ja̱a̱n'. Te̱ ni̱ na̱ka̱ ña̱'a' a̱, te̱ kua'a̱n a̱ nuu̱' ñu̱u̱ ja̱a̱n' xiin' ra̱. Te̱ ni̱ ko̱ndi̱a̱ tiasi̱'i a̱ ndu̱chi' nuu̱' ra̱, te̱ ni̱ tondi̱a̱ nda̱'a' ña̱'a' a̱, te̱ ni̱ nda̱tu'u̱n' ña̱'a' a̱ naa' xa̱ ku̱vi̱ xito' ra̱ sie.
41008024	Sa̱kan' te̱ ni̱ xi̱to̱ te̱ ja̱a̱n', te̱ ni̱ ka'a̱n ra̱ ndii: ―Ku̱vi̱ xini i̱ ne̱ yivi̱', ndisu̱ naa iin' i̱tun' kui̱ti̱' iin' ni̱a̱ nuu̱' i̱, te̱ kuan kua̱xi̱ ni̱a̱ xika' ni̱a̱ ―ni̱ kachi̱ ra̱.
41008025	Sa̱kan' te̱ ni̱ tondi̱a̱ nda̱'a' ni̱ tu̱ku̱u̱ a̱ ndu̱chi' nuu̱' ra̱ ja̱a̱n', te̱ ni̱ xa̱'a' ra̱ xito' tukuu' ra̱. Te̱ xa̱ ni̱ nda̱'a̱ ra̱, te̱ ku̱vi̱ xito' kaxi' ra̱ sa̱kuu' ña̱ yoo.
41008026	Ndi̱'i̱ ja̱a̱n', te̱ ni̱ ti̱'vi' ña̱'a' a̱ vi̱'e̱ ra̱, te̱ ni̱ ka'a̱n a̱ xiin' ra̱ ndii: ―Ndä̱'ni̱ ka̱ u̱n' ñu̱u̱ yo'o', ni̱ nde̱e̱ kä'a̱n tu̱ u̱n' xiin' ne̱ ndiee' ñu̱u̱ yo'o' ña̱ ni̱ nda̱'a̱ u̱n' ―ni̱ kachi̱ a̱.
41008027	Te̱ ni̱ ke̱ta̱ Jesús i̱kan', te̱ kua'a̱n a̱ xiin' te̱ nda̱'a' xa'a̱' a̱ ñu̱u̱ ña̱ nduu' nda̱'a' ñu̱u̱ Cesarea Filipo, te̱ ni̱ nda̱tu'u̱n' a̱ te̱ ja̱a̱n' kii̱' kua'a̱n ra̱ i̱chi' ja̱a̱n' ndii: ―¿Yo̱o̱ nduu' yu'u̱, kachi ne̱ yivi̱'? ―ni̱ kachi̱ a̱.
41008028	Te̱ ni̱ ka'a̱n ra̱ xiin' a̱ ndii: ―Sa̱va̱ ne̱ yivi̱' ka'án ña̱ Juan, te̱ ni̱ sa̱kuchi' ne̱ yivi̱' kuenta Ndiosí, nduu' u̱n', te̱ sa̱va̱ tu̱ku̱ ni̱a̱ ka'án ña̱ Elías nduu' u̱n', te̱ sa̱va̱ tu̱ku̱ ni̱a̱ ka'án ña̱ i̱nga̱ te̱ ni̱ ka'a̱n tiakú tu̱'u̱n Ndiosí xta̱'an' nduu' u̱n' ―ni̱ kachi̱ ra̱.
41008029	Sa̱kan' te̱ ni̱ ka'a̱n a̱ xiin' ra̱ ndii: ―Te̱ ndo'ó ndii, ¿yo̱o̱ nduu' yu'u̱, kachi ndo̱'? ―ni̱ kachi̱ a̱. Te̱ ni̱ na̱kui̱i̱n Pedro ka'án ra̱ xiin' a̱ ndii: ―Yo'ó nduu' Cristo, ña̱ ni̱ ti̱a̱nu̱' Ndiosí sa̱kakú ne̱ yivi̱' ―ni̱ kachi̱ ra̱.
41008030	Ndisu̱ ni̱ ka'a̱n chuun' ndi̱e̱e' a̱ xiin' ra̱ ña̱ kä'a̱n ra̱ xiin' nde̱e̱ i̱i̱n ne̱ yivi̱' yo̱o̱ nduu' a̱.
41008031	Sa̱kan' te̱ ni̱ xa̱'a' Jesús sania'á ña̱'a' a̱ ña̱ kuní a̱ ña̱ ku̱ndo̱'o̱ u'vi̱ va̱ ña̱ nduu' tu̱ te̱ yivi̱', te̱ sa̱ndi̱e̱e̱ kui'e ña̱'a' te̱ xi̱xa̱ nuu̱' ñu̱u̱, xiin' sutu̱ kuu' nu̱u', xiin' te̱ sania'á tu̱'u̱n nde̱i' Ndiosí, te̱ ka̱'ni̱' ña̱'a' ra̱, ndisu̱ na̱ti̱a̱ku̱ a̱ kivi̱' ña̱ uni̱.
41008032	Te̱ ni̱ ka'a̱n kaxi' a̱ ña̱ ja̱a̱n' xiin' ra̱. Sa̱kan' te̱ ni̱ xta̱'ni' siin' ña̱'a' Pedro, te̱ ni̱ xa̱'a' kani' kuento ña̱'a' ra̱.
41008033	I̱kan' te̱ ni̱ ndi̱ko̱ kuiín Jesús, te̱ ni̱ na̱ko̱to̱ a̱ nuu̱' i̱nga̱ ka̱ te̱ nda̱'a' xa'a̱' a̱ ja̱a̱n', te̱ ni̱ ka̱ni̱ kuento a̱ Pedro ka'án a̱ ndii: ―Kua'an ndi̱a̱'a̱ ñaa̱'. Ka'án u̱n' nde̱e̱ naa ña̱ ndi̱va̱'a̱. Te̱ xänini u̱n' sa̱a̱ kuní Ndiosí, süu̱' ja̱a̱n' ndii xanini u̱n' naa xanini ne̱ yivi̱' kui̱ti̱' ―ni̱ kachi̱ a̱.
41008034	Sa̱kan' te̱ ni̱ ka̱na̱ Jesús te̱ nda̱'a' xa'a̱' a̱ xiin' ne̱ yivi̱' kua'a̱', te̱ ni̱ ka'a̱n a̱ ndii: ―Naa' yo̱o̱ ka̱ kuni ku̱ndiku̱n i̱chi' yu'u̱ ndii, kuní a̱ ña̱ na̱ko̱o̱ ni̱a̱ ña̱ kuní mi̱i' ni̱a̱, te̱ na ko̱o̱ tu̱'va̱ tu̱ ni̱a̱ te̱ ku̱ndo̱'o̱ ni̱a̱ nde̱e̱ naa ku̱ndo̱'o̱ i̱ nuu̱' krusín, te̱ ku̱ndiku̱n ni̱a̱ yu'u̱.
41008035	Kua̱chi̱ ndii, yo̱o̱ ka̱ kuni sa̱kakú xiin' mii' mi̱i' ndii, ku̱vi̱ ni̱a̱. Ndisu̱ yo̱o̱ ka̱ taxi' kivi̱' ñu̱u̱ ni̱a̱ xa'a̱' i̱chi' yu'u̱ xiin' xa'a̱' tu̱'u̱n va̱'a̱ ndii, na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i'.
41008036	Te̱ kuä̱sa̱' kuní tu̱ kivi̱' ñu̱u̱ i̱i̱n ne̱ yivi̱' naa' ka̱nando ni̱a̱ sa̱kuu' ña̱'a̱ ña̱ yoo i̱i̱n yivi̱', te̱ ku̱vi̱ ni̱a̱ nuu̱' Ndiosí.
41008037	Sa̱kan' ña̱ kö̱o̱' nde̱e̱ i̱i̱n ña̱'a̱ i̱i̱n yivi̱' ña̱ ku̱vi̱ chi̱ka̱ndi̱a̱ ni̱a̱ xa'a̱' kivi̱' ñu̱u̱, ña̱ kö̱o̱' kivi̱' ndi'i'.
41008038	Te̱ yo̱o̱ ka̱ kuchani xa'a̱' yu'u̱ xiin' xa'a̱' tu̱'u̱n i̱ nuu̱' ne̱ ndiso' kua̱chi̱ ndiee' vi̱ti̱n, ne̱ xa'ní ndo̱so̱' Ndiosí nde̱e̱ naa xaa' i̱i̱n ne̱ kumi' musa ndii, i̱i̱n kachi ku̱chani tu̱ yu'u̱, ña̱ nduu' tu̱ te̱ yivi̱', xa'a̱' ne̱ ja̱a̱n' nuu̱' Ndiosí kii̱' ki̱xi̱n tu̱ku̱u̱ i̱ i̱i̱n yivi̱' xiin' ña̱ ndi̱e̱e' yu̱va' i̱ Ndiosí, xiin' ña̱ ndi̱e̱e' sa̱kuu' ángele, ña̱ xika' nuu' nuu̱' a̱.
41009001	Te̱ ni̱ ka'a̱n ka̱ tu̱ a̱ xiin' ni̱a̱ ndii: ―Ña̱ nda̱ku ka'án i̱ xiin' ndo̱' ndii, ka'ni̱ sa̱va̱ ne̱ yivi̱' te̱i̱n ndo'ó yo'o' vi̱ti̱n ndii, kü̱vi̱ ni̱a̱ nde̱e̱ ku̱ni̱ ni̱a̱ ña̱ xaa̱ ña̱ xa'ndia chuun' Ndiosí xiin' ña̱ ndi̱e̱e̱' a̱ ―ni̱ kachi̱ a̱.
41009002	Iñu̱ ta'an kivi̱' ni̱ xka'ndi̱a̱, te̱ ni̱ na̱ka̱ Jesús Pedro xiin' Jacobo xiin' Juan, te̱ kua'a̱n siin' a̱ xiin' ra̱ i̱i̱n tindu̱' sukun. Te̱ ni̱ xi̱ni̱ te̱ ja̱a̱n' ña̱ ni̱ na̱ndu̱u̱ nda̱tu̱n' va̱ a̱.
41009003	Te̱ toto̱ a̱ ndii, ni̱ na̱ndu̱u̱ yi'é koo' chukuu' a̱, te̱ ya̱a̱ kachi̱' vi̱' a̱. Nde̱e̱ i̱i̱n ne̱ yivi̱' i̱i̱n yivi̱' nde̱e̱ mii' ka̱ kii̱' natia' ni̱a̱ ndii, kü̱vi̱ nda̱sa̱ya̱a̱ ni̱a̱ toto̱ naa toto̱ a̱ ja̱a̱n'.
41009004	I̱kan' te̱ ni̱ xi̱ni̱ ra̱ ña̱ ni̱ tuvi̱ Elías xiin' Moisés, te̱ ndatu'un' ra̱ xiin' Jesús.
41009005	I̱kan' te̱ ni̱ ka'a̱n Pedro xiin' a̱ ndii: ―Va̱'a̱ ña̱ kua̱xi̱ ndu̱ yo'o', tákui'e. Na ka̱sa̱'a̱ ndu̱ uni̱ ta'an ti̱a̱'va'. I̱i̱n a̱ ku̱ndu'u̱' yo'ó, te̱ i̱i̱n a̱ ku̱ndu'u̱' Moisés, te̱ i̱i̱n a̱ ku̱ndu'u̱' Elías ―ni̱ kachi̱ ra̱.
41009006	Ni̱ ka'a̱n ra̱ sa̱kan' xiin' Jesús sa̱kan' ña̱ xïní ka̱ ra̱ ndee ña̱ ka'a̱n ra̱, sa̱kan' ña̱ ni̱ yi̱'vi va̱ uni̱ sa̱a' te̱ ja̱a̱n'.
41009007	Sa̱kan' te̱ ni̱ nu̱u̱ i̱i̱n viko̱', te̱ ni̱ ti̱sa'ví a̱ sa̱kuu' te̱ ita' i̱kan'. Te̱ te̱i̱n viko̱' ja̱a̱n' ni̱ ka'a̱n i̱i̱n tachi̱' yu̱'u' ndii: ―Ña̱ ñaa̱' nduu' si'e̱ mani̱' i̱. Ku̱ni̱ so̱'o̱ ndo̱' ña̱ ka'án a̱ xiin' ndo̱' ―ni̱ kachi̱ a̱.
41009008	Te̱ xa̱ka'án e̱', te̱ ni̱ na̱ko̱to̱ te̱ ja̱a̱n' sa̱a̱ xinundu̱u̱ mii' ita' ra̱ ja̱a̱n', ndisu̱ nde̱e̱ i̱i̱n kö̱o̱' ni̱ xini ka̱ ra̱. Ndee i̱i̱n nda̱a̱' Jesús kui̱ti̱' ni̱ xi̱ni̱ ra̱ i̱kan'.
41009009	Te̱ kii̱' nakaa̱' a̱ xiin' ra̱ tindu̱' ja̱a̱n' ndii, ni̱ ka'a̱n chuun' a̱ xiin' ra̱ ña̱ kä'a̱n ra̱ xiin' nde̱e̱ i̱i̱n ne̱ yivi̱' ña̱ ni̱ xi̱ni̱ ra̱ i̱kan'. Süu̱' ja̱a̱n' ndii nde̱e̱ kii̱' na̱ti̱a̱ku̱ ña̱ nduu' tu̱ te̱ yivi̱', te̱ ku̱vi̱ ka'a̱n ra̱ xa'a̱' ña̱ ja̱a̱n'.
41009010	Te̱ ni̱ sa̱xinu̱ ra̱ ña̱ ni̱ ka'a̱n chuun' a̱ xiin' ra̱ ja̱a̱n'. Ndisu̱ ni̱ xa̱'a' ndatu'ún' ta'an' ra̱ ndee ña̱ kuni kachi̱ a̱ ña̱ na̱ti̱a̱ku̱ tu̱ku̱u̱ a̱ ja̱a̱n'.
41009011	Te̱ ni̱ nda̱tu'u̱n' ra̱ Jesús ndii: ―Naa' sa̱kan' ndii, ¿ndichun na ka'án te̱ sania'á tu̱'u̱n nde̱i' Ndiosí ña̱ xi̱'na̱ ka̱ Elías na̱ndi̱ko', sa̱kan' vi̱' te̱ ki̱xi̱n ña̱ sa̱kakú ne̱ yivi̱'? ―ni̱ kachi̱ ra̱.
41009012	Te̱ ni̱ ka'a̱n a̱ xiin' ra̱ ndii: ―Ña̱ ndi̱xa̱ nduu' a̱ ndii, xi̱'na̱ ka̱ Elías ki̱xi̱n, te̱ sa̱koo' tu̱'va̱ ra̱ sa̱kuu' ña̱ yoo. Te̱ ndii yoso̱' a̱ nuu̱' tu̱tu̱ Ndiosí mii' ka'án a̱ xa'a̱' yu'u̱, ña̱ nduu' tu̱ te̱ yivi̱', ña̱ sa̱ndo'o' kua'a̱' te̱ yivi̱' yu'u̱, te̱ sa̱ndi̱e̱e̱ kui'e tu̱ ra̱ yu'u̱.
41009013	Ndisu̱ ka'án yu'u̱ xiin' ndo̱' ña̱ xa̱ ni̱ ki̱xi̱n Elías ja̱a̱n', te̱ ni̱ xa̱a̱ ne̱ yivi̱' sa̱a̱ ka̱ ni̱ kuni̱ ni̱a̱ xiin' ra̱ naa ka'án tu̱tu̱ Ndiosí xa'a̱' ra̱ ―ni̱ kachi̱ a̱.
41009014	Kii̱' ni̱ xa̱a̱ Jesús xiin' te̱ uni̱ ta'an ja̱a̱n' ndienu̱ mii' ndiee' i̱nga̱ te̱ nda̱'a' xa'a̱' a̱ ndii, ni̱ xi̱ni̱ a̱ kua'a̱' ya'a̱ ne̱ yivi̱' sa̱a̱ xinundu̱u̱ xi̱i̱n' ra̱. Te̱ ita' tu̱ sa̱va̱ te̱ sania'á tu̱'u̱n nde̱i' Ndiosí kani' ta'an' kuento ra̱ xiin' te̱ ja̱a̱n'.
41009015	Kii̱' ni̱ xi̱ni̱ sa̱kuu' ne̱ yivi̱' kua'a̱' ja̱a̱n' kua̱xi̱ Jesús ndii, ni̱ na̱nda̱ni̱ ni̱a̱, te̱ ni̱ ta̱xta'an' ni̱a̱ kua'a̱n na̱kua̱tu̱ ña̱'a' ni̱a̱.
41009016	Te̱ ni̱ ka'a̱n a̱ xiin' te̱ ja̱a̱n' ndii: ―¿Ndee xa'a̱' kani' ta'an' ndo̱' kuento xiin' te̱ kaa̱'? ―ni̱ kachi̱ a̱ xiin' ra̱.
41009017	Sa̱kan' te̱ ni̱ ka'a̱n i̱i̱n te̱ ka'ni̱ te̱i̱n ne̱ yivi̱' ja̱a̱n' xiin' a̱ ndii: ―Tákui'e, si'e̱ i̱ kua̱xi̱ ndi̱a̱ka̱ i̱ nuu̱' u̱n', sa̱kan' ña̱ ña̱ ndi̱va̱'a̱ naá nimá ra̱, te̱ xaa' i'in' ña̱'a' a̱.
41009018	Mii' ka̱ xika' ra̱ te̱ kani' ña̱'a' a̱, te̱ suku̱' ña̱'a' a̱ ñu̱'u', te̱ tava̱' a̱ pele̱ yu̱'u' ra̱, te̱ sake'i̱' a̱ nu̱'u̱ ra̱, te̱ xai̱tun' ña̱'a' a̱. Xa̱ ni̱ ka'a̱n i̱ xiin' te̱ nda̱'a' xa'a̱' u̱n' te̱ xta̱'ni' ra̱ a̱ nimá si'e̱ i̱ kaa̱', ndisu̱ nï̱ ku̱vi̱ xta̱'ni' ra̱ a̱ ―ni̱ kachi̱ ra̱ xiin' Jesús.
41009019	Sa̱kan' te̱ ni̱ ka'a̱n a̱ xiin' ne̱ yivi̱' ja̱a̱n' ndii: ―Ne̱ ï̱ni̱ xini Ndiosí nduu' ndo'ó, ne̱ ndiee' i̱i̱n yivi̱' vi̱ti̱n. ¿Sa̱a̱ ka̱ vi̱' ta'an ka̱ kivi̱' ko̱o̱ i̱ xiin' ndo̱'? Te̱, ¿sa̱a̱ ka̱ vi̱' ta'an ka̱ kivi̱' ku̱ndi̱e̱ni i̱ ña̱ xaa' ndo̱'? Ni̱a̱'a̱ ndo̱' yo'o' xiin' te̱ sa̱va̱ ñaa̱' ―ni̱ kachi̱ a̱.
41009020	Sa̱kan' te̱ ni̱ ki̱xi̱n ndi̱a̱ka̱ ña̱'a' ni̱a̱ nuu̱' a̱. Te̱ kii̱' ni̱ xi̱ni̱ ña̱ ndi̱va̱'a̱ ja̱a̱n' Jesús ndii, ni̱ ki̱si̱ ndi̱e̱e' va̱ a̱ te̱ sa̱va̱ ja̱a̱n', te̱ ni̱ ndu̱va̱ ra̱ ñu̱'u' xiko' kava̱ ra̱ xika' ra̱ i̱kan'. Te̱ ni̱ ki̱e̱e̱ pele̱ yu̱'u' ra̱.
41009021	Sa̱kan' te̱ ni̱ nda̱tu'u̱n' Jesús yu̱va' te̱ ja̱a̱n' ndii: ―¿A̱ma̱ vi̱' ndo'o' ra̱ sa̱kan'? ―ni̱ kachi̱ a̱. Te̱ ni̱ ka'a̱n te̱ ja̱a̱n' xiin' a̱ ndii: ―Nde̱e̱ kii̱' lulu vi̱' ra̱.
41009022	Kua'a̱' va̱ i̱chi' skó'ni' ña̱'a' ña̱ ndi̱va̱'a̱ ja̱a̱n' nuu̱' ñu'u̱ xiin' nuu̱' ti̱kui te̱ ka̱'ni̱' ña̱'a' a̱. Sa̱kan' na kuii' naa' yoo ña̱ ku̱vi̱ sa̱a̱ u̱n' xa'a̱' ra̱ ndii, ku̱vi̱ta i̱ni̱ u̱n' xa'a̱' ra̱, te̱ chi̱ndi̱e̱e' u̱n' ndu'u̱ ―ni̱ kachi̱ ra̱.
41009023	I̱kan' te̱ ni̱ ka'a̱n ni̱ tu̱ku̱u̱ Jesús xiin' ra̱ ndii: ―Kä'a̱n u̱n' “naa' ku̱vi̱”, kua̱chi̱ ndii sa̱kuu' a̱ ku̱vi̱ sa̱a̱ i̱ xa'a̱' ne̱ i̱ni̱ xini yu'u̱ ―ni̱ kachi̱ a̱.
41009024	Xa̱ka'án e̱', te̱ ni̱ ka'a̱n ti'e' yu̱va' te̱ sa̱va̱ ja̱a̱n' ndii: ―I̱ni̱ i̱ xini i̱ yo'ó, tákui'e. Ndisu̱ ta̱xi̱ u̱n' ña̱ kui̱ni̱ va̱'a̱ ka̱ i̱ ku̱ni̱ i̱ yo'ó ―ni̱ kachi̱ ra̱.
41009025	Te̱ kii̱' ni̱ xi̱ni̱ Jesús ña̱ ni̱ xa̱'a' nakutu' ne̱ yivi̱' kua'a̱' ya'a̱ ja̱a̱n' mii' iin' a̱ ndii, ni̱ ka'a̱n ndi̱e̱e' a̱ xiin' ña̱ ndi̱va̱'a̱ ja̱a̱n' ndii: ―Yo'ó, espíritu ña̱ ndi̱va̱'a̱, ña̱ xaso'o' te̱ xaa' i'in' tu̱ u̱n' ndii. Ka'án chuun' i̱ xiin' u̱n', kua'an ke̱ta̱ nimá te̱ sa̱va̱ ñaa̱', te̱ kö̱o̱' kivi̱' ka̱ na̱ndi̱ko' u̱n' ―ni̱ kachi̱ a̱.
41009026	Sa̱kan' te̱ ni̱ nde'i̱ ra̱, te̱ ni̱ ki̱si̱ ndi̱e̱e' va̱ ña̱'a' a̱. Te̱ ni̱ ke̱ta̱ ña̱ ndi̱va̱'a̱ ja̱a̱n' nimá ra̱, te̱ kua'a̱n a̱. Te̱ ni̱ ndoo̱ ra̱ ka̱ndu'u̱' ra̱ ñu̱'u' ndee naa te̱ xa̱ ni̱ xi'i̱. Te̱ kua'a̱' ne̱ yivi̱' ja̱a̱n' ni̱ ka'a̱n ña̱ xa̱ ni̱ xi'i̱ ra̱.
41009027	Ndisu̱ ni̱ ti̱i̱n Jesús nda̱'a' ra̱, te̱ ni̱ nda̱ni̱'i̱ ña̱'a' a̱. Te̱ ni̱ xi̱kuii̱n ndi̱chi̱ ra̱.
41009028	Te̱ kii̱' ni̱ nda̱'ni̱ a̱ i̱i̱n vi̱'e̱ ndii, ni̱ nda̱tu'u̱n' siin' ña̱'a' te̱ nda̱'a' xa'a̱' a̱ ka'án ra̱ ndii: ―¿Ndichun na nï̱ kü̱vi̱ xta̱'ni' ndu̱ ña̱ ndi̱va̱'a̱ ja̱a̱n'? ―ni̱ kachi̱ ra̱.
41009029	Te̱ ni̱ ka'a̱n a̱ xiin' ra̱ ndii: ―Ña̱ ndi̱va̱'a̱ naa ña̱ ja̱a̱n' ndii, kuní a̱ ña̱ ka'a̱n va̱ e̱' xiin' Ndiosí, te̱ kuní tu̱ a̱ ña̱ ko̱o̱ ndi̱ti̱a̱ e̱', te̱ ku̱vi̱ xta̱'ni' e̱' ña̱ ja̱a̱n' ―ni̱ kachi̱ a̱.
41009030	Kii̱' ni̱ ke̱ta̱ a̱ i̱kan' kua'a̱n a̱ xiin' te̱ nda̱'a' xa'a̱' a̱ ndii, ni̱ xka'ndi̱a̱ a̱ ñu̱'u' Galilea, ndisu̱ nï̱ kuní a̱ ña̱ ku̱ni̱ ña̱'a' nde̱e̱ i̱i̱n ne̱ yivi̱',
41009031	kua̱chi̱ ndii te̱ nda̱'a' xa'a̱' a̱ sania'á a̱ kua'a̱n a̱, te̱ ni̱ ka'a̱n a̱ xiin' ra̱ ndii: ―Ña̱ nduu' tu̱ te̱ yivi̱' ndii, sa̱na̱kua'a ña̱'a' ne̱ yivi̱' nda̱'a' te̱ ka'nu', te̱ ka̱'ni̱' ña̱'a' ra̱. Ndisu̱ kivi̱' ña̱ uni̱ te̱ na̱ti̱a̱ku̱ a̱ ―ni̱ kachi̱ a̱ xiin' ra̱.
41009032	Ndisu̱ nï̱ ku̱nda̱ni̱ te̱ ja̱a̱n' ña̱ ka'án a̱ xiin' ra̱, te̱ ni̱ yi̱'vi ra̱ nda̱tu'u̱n' ña̱'a' ra̱ xa̱'a' ña̱ ja̱a̱n'.
41009033	Te̱ kii̱' ni̱ xa̱a̱ a̱ ñu̱u̱ Capernaum ndii, ni̱ nda̱'ni̱ a̱ i̱i̱n vi̱'e̱ xiin' te̱ nda̱'a' xa'a̱' a̱, te̱ ni̱ nda̱tu'u̱n' ña̱'a' a̱ ndii: ―¿Ndee xa'a̱' kani' ta'an' ndo̱' kuento kii̱' kua̱xi̱ e̱' i̱chi'? ―ni̱ kachi̱ a̱.
41009034	Ndisu̱ nï̱ na̱kui̱i̱n ra̱, sa̱kan' ña̱ ni̱ ka̱ni̱ ta'an' kuento ra̱ i̱chi' xa'a̱' yo̱o̱ nduu' te̱ ja̱a̱n' ku̱ndu̱u̱ te̱ ka'nu' ka̱ nuu̱' ra̱.
41009035	Sa̱kan' te̱ ni̱ xi̱ku̱ndu'u̱' a̱, te̱ ni̱ ka̱na̱ a̱ te̱ uxi̱ uvi̱ ja̱a̱n', te̱ ni̱ ka'a̱n a̱ xiin' ra̱ ndii: ―Yo̱o̱ ka̱ kuni ku̱ndu̱u̱ ne̱ ka'nu' ka̱ ndii, kuní a̱ ku̱ndu̱u̱ ni̱a̱ ne̱ so'o̱' ndi'i' nuu̱' sa̱kuu' ndo̱', te̱ ku̱ndu̱u̱ tu̱ ni̱a̱ ne̱ ka̱ka̱ nu̱u̱ nuu̱' sa̱kuu' ndo̱' ―ni̱ kachi̱ a̱ xiin' ra̱.
41009036	Sa̱kan' te̱ ni̱ ki̱'i̱n a̱ i̱i̱n te̱ lulu xa̱ni̱ a̱ ma̱'in' te̱ ja̱a̱n'. Ndi̱'i̱ ja̱a̱n', te̱ ni̱ na̱'i̱n ña̱'a' a̱ naá nda̱'a' a̱, te̱ ni̱ ka'a̱n a̱ xiin' te̱ nda̱'a' xa'a̱' a̱ ja̱a̱n' ndii:
41009037	―Yo̱o̱ ka̱ natiin' i̱i̱n te̱ lulu nde̱e̱ naa te̱ yo'o' xa'a̱' a̱ ña̱ nduu' ni̱a̱ kuenta i̱ ndii, yu'u̱ natiin' ni̱a̱. Te̱ yo̱o̱ ka̱ natiin' yu'u̱ ndii, süu̱' yu'u̱ kui̱ti̱' natiin' ni̱a̱. Süu̱' ja̱a̱n' ndii natiin' tu̱ ni̱a̱ ña̱ ni̱ ti̱a̱nu̱' yu'u̱ ―ni̱ kachi̱ a̱.
41009038	Sa̱kan' te̱ ni̱ ka'a̱n Juan xiin' Jesús ndii: ―Tákui'e, ni̱ xi̱ni̱ ndu̱ i̱i̱n te̱ tava̱' ña̱ ndi̱va̱'a̱ nimá ne̱ yivi̱' xiin' ña̱ ndi̱e̱e' u̱n'. Te̱ ni̱ xika̱ ndu̱ sa̱i̱n kuiín ña̱'a' ndu̱, kua̱chi̱ ndii süu̱' te̱ xika' xiin' e̱' nduu' ra̱ ―ni̱ kachi̱ ra̱.
41009039	Ndisu̱ ni̱ ka'a̱n Jesús xiin' ra̱ ndii: ―Sä̱i̱n kuiín ña̱'a' ndo̱', sa̱kan' ña̱ nde̱e̱ i̱i̱n ne̱ yivi̱' kü̱vi̱ ka̱ni̱a̱'a xa'a̱' i̱ kii̱' ndi̱'i̱ xaa' ni̱a̱ chu̱u̱n ka'nu' koo' chukuu' ja̱a̱n' xiin' ña̱ ndi̱e̱e' i̱.
41009040	Kua̱chi̱ ndii, yo̱o̱ ka̱ näkasi yoo ndii, ne̱ chindiee' yoo nduu' ni̱a̱.
41009041	Ña̱ nda̱ku ka'án i̱ xiin' ndo̱' ña̱ yo̱o̱ ka̱ taxi' tee̱' ti̱kui nda'vi so̱'o̱ ko̱'o̱ ndo'ó xa'a̱' a̱ ña̱ nduu' ndo̱' kuenta ña̱ ni̱ ti̱a̱nu̱' Ndiosí sa̱kakú ne̱ yivi̱' ndii, sa̱ñu'u' ña̱'a' Ndiosí ―ni̱ kachi̱ Jesús xiin' ra̱.
41009042	Sa̱kan' te̱ ni̱ ka'a̱n ka̱ Jesús xiin' ra̱ ndii: ―Te̱ ne̱ yivi̱' ne̱ kaviko' i̱i̱n ne̱ lulu, ne̱ i̱ni̱ xini yu'u̱ nde̱e̱ naa te̱ yo̱'o̱', te̱ sa̱a̱ ni̱a̱ kua̱chi̱ ndii, nde̱e̱ chaa' ka̱ na ko̱tii̱n i̱i̱n yuu̱' molino suku̱n' ne̱ kaviko' ña̱'a' ja̱a̱n', te̱ sko'ni̱' ni̱a̱ nde̱e̱ ma̱a' ti̱xi̱n mi̱ni̱.
41009043	Naa' nda̱'a' u̱n' xaa' sa̱kan' te̱ xaa' u̱n' kua̱chi̱ ndii, va̱'a̱ ka̱ ke̱ndoso̱' u̱n' u̱n. Kua̱chi̱ ndii nde̱e̱ chaa' ka̱ ku̱ndu̱u̱ u̱n' te̱ tikundu' i̱i̱n nda̱a̱' nda̱'a', te̱ na̱ti̱i̱n u̱n' kivi̱' ñu̱u̱ ña̱ kö̱o̱' kivi̱' ndi'i', te̱ sa̱kan' ña̱ ku'u̱n u̱n' xiin' uvi̱ sa̱a' nda̱'a' u̱n' vi̱'e̱ ndi̱a̱ya' mii' kö̱o̱' kivi̱' nda'vá ñu'u̱.
41009044	Te̱ i̱kan' ndii, kö̱o̱' kivi̱' xi'í ti̱ku̱xi', te̱ ni̱ nde̱e̱ kö̱o̱' kivi̱' nda'va̱ tu̱ ñu'u̱.
41009045	Te̱ naa' xa'a̱' u̱n' xaa' sa̱kan' te̱ xaa' u̱n' kua̱chi̱ ndii, va̱'a̱ ka̱ ke̱ndoso̱' u̱n' u̱n. Kua̱chi̱ ndii nde̱e̱ chaa' ka̱ ku̱ndu̱u̱ u̱n' te̱ tikundu' i̱i̱n nda̱a̱' xa'a̱', te̱ na̱ti̱i̱n u̱n' kivi̱' ñu̱u̱ ña̱ kö̱o̱' kivi̱' ndi'i', te̱ sa̱kan' ña̱ ku'u̱n u̱n' xiin' uvi̱ sa̱a' xa'a̱' u̱n' vi̱'e̱ ndi̱a̱ya' mii' kö̱o̱' kivi̱' nda'vá ñu'u̱.
41009046	Te̱ i̱kan' ndii, kö̱o̱' kivi̱' xi'í ti̱ku̱xi', te̱ ni̱ nde̱e̱ kö̱o̱' kivi̱' nda'va̱ tu̱ ñu'u̱.
41009047	Te̱ naa' ndu̱chi' nuu̱' u̱n' xaa' sa̱kan' te̱ xaa' u̱n' kua̱chi̱ ndii, va̱'a̱ ka̱ xta̱'ni' u̱n' u̱n. Kua̱chi̱ ndii nde̱e̱ chaa' ka̱ ku̱ndu̱u̱ u̱n' te̱ kui'e i̱i̱n nda̱a̱' ndu̱chi' nuu̱', te̱ ki'vi̱ u̱n' mii' xa'ndia chuun' Ndiosí, te̱ sa̱kan' ña̱ ku'u̱n u̱n' xiin' uvi̱ sa̱a' ndu̱chi' nuu̱' u̱n' vi̱'e̱ ndi̱a̱ya' mii' kö̱o̱' kivi̱' nda'va̱ ñu'u̱.
41009048	Te̱ i̱kan' ndii, kö̱o̱' kivi̱' xi'í ti̱ku̱xi', te̱ ni̱ nde̱e̱ kö̱o̱' kivi̱' nda'vá tu̱ ñu'u̱.
41009049	’Ñu'u̱ nduu' nde̱e̱ naa ii̱n' ña̱ xaa' u'va̱ sa̱kuu' ndo'ó, nde̱e̱ naa xaa' u'va̱ ne̱ yivi̱' ña̱ nasoko̱' ni̱a̱ nuu̱' Ndiosí.
41009050	Ii̱n' ndii, ña̱ va̱'a̱ nduu' a̱, ndisu̱ naa' ti̱vi' a̱ ndii, kü̱vi̱ ka̱ nda̱sa̱va̱'a̱ e̱'. Sa̱kan' na kuii' ku̱ndi̱e̱e̱ mani̱' xiin' ta'an' i̱'i̱n ndo'ó, te̱ ku̱ndu̱u̱ ndo̱' nde̱e̱ naa ii̱n' va̱'a̱ ―ni̱ kachi̱ Jesús.
41010001	Ndi̱'i̱ ja̱a̱n', te̱ ni̱ ke̱ta̱ Jesús i̱kan' te̱ kua'a̱n a̱ xiin' te̱ nda̱'a' xa'a̱' a̱ tu̱ku̱ ta'vi' i̱ti̱a̱ Jordán, te̱ ni̱ xa̱a̱ a̱ nuu̱' ñu̱'u' Judea. Te̱ tu̱ku̱ sa̱kan' ni̱ na̱kaya̱ kua'a̱' ya'a̱ ne̱ yivi̱' nuu̱' a̱ mii' iin' a̱, te̱ ni̱ sa̱nia'á ña̱'a' a̱ naa xi xaá a̱.
41010002	Sa̱kan' te̱ ni̱ ku̱ya̱ti̱n sa̱va̱ te̱ fariseo nuu̱' a̱ te̱ ko̱to̱ kua̱'a̱ ña̱'a' ra̱ ka'án ra̱ ndii: ―Tákui'e, ¿ñáá kande̱i' ña̱ nata'vi' ta'an' i̱i̱n te̱ yivi̱' xiin' ña' si'i ra̱? ―kachi ra̱.
41010003	Sa̱kan' te̱ ni̱ na̱kui̱i̱n a̱ nuu̱' ra̱ ndii: ―¿Ndee ña̱ ni̱ ke̱'i̱ Moisés xta̱'an' xa'a̱' ña̱ ja̱a̱n'? ―ni̱ kachi̱ a̱.
41010004	Te̱ ni̱ na̱kui̱i̱n te̱ ja̱a̱n' ndii: ―Moisés ndii, ni̱ ta̱xi̱ ra̱ ña̱ ke̱'i̱ i̱i̱n te̱ yivi̱' i̱i̱n tu̱tu̱ mii' ka'án a̱ ña̱ nakoo' ra̱ ña' si'i' ra̱, te̱ xiin' ña̱ ja̱a̱n' ku̱vi̱ na̱ta̱'vi' ta'an' ni̱a̱ ―ni̱ kachi̱ ra̱.
41010005	Sa̱kan' te̱ ni̱ ka'a̱n Jesús xiin' ra̱ ndii: ―Tu̱'u̱n nde̱i' ja̱a̱n' ndii, ni̱ na̱ko̱o̱ ña̱'a' Moisés xa'a̱' ña̱ xi̱i̱ va̱ nimá ndo̱'.
41010006	Ndisu̱ nde̱e̱ ña̱ nu̱u' kii̱' ni̱ xa̱'a̱ Ndiosí i̱i̱n yivi̱' ndii, ni̱ xa̱'a̱ a̱ tiaa̱, te̱ ni̱ xa̱'a̱ tu̱ a̱ ña̱'a'.
41010007	Sa̱kan' na kuii' na̱ko̱o̱ tiaa̱ yu̱va' si'i' ra̱ te̱ ndu̱i̱i̱n ra̱ xiin' ña' si'i ra̱,
41010008	te̱ uvi̱ sa̱a' ni̱a̱ ndii, i̱i̱n nda̱a̱' na̱ndu̱u̱ ni̱a̱. Xa'a̱' a̱ ja̱a̱n' na süu̱' uvi̱ ta'an ka̱ kuu' ne̱ ja̱a̱n', süu̱' ja̱a̱n' ndii i̱i̱n nda̱a̱' nduu' ni̱a̱.
41010009	Sa̱kan' na kuii' ne̱ ni̱ nda̱sa̱i̱i̱n Ndiosí ndii, vä̱'a̱ na̱ta̱'vi' ña̱'a' nde̱e̱ i̱i̱n ne̱ yivi̱' ―ni̱ kachi̱ Jesús.
41010010	Te̱ kii̱' ni̱ xa̱a̱ Jesús xiin' te̱ nda̱'a' xa'a̱' a̱ vi̱'e̱ ndii, ni̱ nda̱tu'u̱n' ni̱ tukuu' ña̱'a' ra̱ xa'a̱' ña̱ nata'vi' ta'an' ne̱ yivi̱' ja̱a̱n'.
41010011	Ni̱ ka'a̱n ka̱ Jesús xiin' ra̱ ndii: ―Yo̱o̱ ka̱ nata'vi' ta'an' xiin' ña' si'i ra̱ te̱ tunda'á' ra̱ xiin' tu̱ku̱ ña̱'a' ndii, xaa' ra̱ kua̱chi̱ xiin' tu̱ku̱ ña̱'a' ja̱a̱n' nuu̱' ña' si'i' nu̱u' ra̱.
41010012	Te̱ naa' ña̱'a' nata'vi' ta'an' xiin' i̱i̱' a', te̱ tu̱nda'a̱' a' xiin' tu̱ku̱ te̱ yivi̱' ndii, xaa' tu̱ ña' ja̱a̱n' kua̱chi̱ xiin' i̱nga̱ te̱ yivi̱' ja̱a̱n' ―ni̱ kachi̱ a̱.
41010013	Unta' ndii, ni̱ nde̱kui̱e̱ ne̱ yivi̱' xiin' ne̱ kuali' nuu̱' Jesús te̱ tondi̱a̱ nda̱'a' ña̱'a' a̱, te̱ sa̱ñu'u' ña̱'a' a̱. Ndisu̱ te̱ nda̱'a' xa'a̱' a̱ ndii, ni̱ xa̱'a' xi'é ra̱ nuu̱' ne̱ kua̱xi̱ xiin' ne̱ kuali' ja̱a̱n'.
41010014	Te̱ kii̱' ni̱ xi̱ni̱ Jesús ña̱ xaa' te̱ ja̱a̱n' ndii, ni̱ xi'e̱ a̱ nuu̱' ra̱ ka'án a̱ xiin' ra̱ ndii: ―Ta̱xi̱ ndo̱' na ki̱xi̱n ne̱ kuali' nuu̱' i̱, te̱ nä̱ka̱si̱ ña̱'a' ndo̱', kua̱chi̱ ndii xa'ndia chuun' Ndiosí nimá ne̱ i̱ni̱ xini ña̱'a' nde̱e̱ naa i̱ni̱ ne̱ kuali' kaa̱' xini ni̱a̱ yu̱va' si'i' ni̱a̱.
41010015	Ña̱ nda̱ku ka'án i̱ xiin' ndo̱' ndii, yo̱o̱ ka̱ täxi' ka̱'ndi̱a̱ chuun' Ndiosí nimá ni̱a̱ nde̱e̱ naa taxi' ne̱ kuali' kaa̱' xa'ndia chuun' yu̱va' si'i' ni̱a̱ nuu̱' ni̱a̱ ndii, kü̱vi̱ ku̱ndu̱u̱ ne̱ ja̱a̱n' kuenta a̱ ne̱ xa̱ xa'ndia chuun' a̱ nimá ―ni̱ kachi̱ a̱.
41010016	Sa̱kan' te̱ ni̱ nu̱mi̱ a̱ ne̱ kuali' ja̱a̱n', te̱ ni̱ chi̱ndi̱e̱e̱ a̱ nda̱'a' a̱ xíni' ni̱a̱, te̱ ni̱ xa̱ñu'u' ña̱'a' a̱.
41010017	Te̱ kii̱' ki'in' Jesús i̱chi' kua'a̱n a̱ xiin' te̱ nda̱'a' xa'a̱' a̱ ndii, ndava' i̱i̱n te̱ yivi̱' ni̱ xa̱a̱ ra̱, te̱ ni̱ xi̱kuii̱n xiti' ra̱ nuu̱' a̱ ndatu'ún' ña̱'a' ra̱ ndii: ―Tákui'e, ña̱ va̱'a̱ nimá, ¿ndee ña̱ kuní a̱ sa̱a̱ i̱, te̱ na̱ti̱i̱n i̱ kivi̱' ñu̱u̱ ña̱ kö̱o̱' kivi̱' ndi'i'? ―ni̱ kachi̱ ra̱.
41010018	Sa̱kan' te̱ ni̱ nda̱tu'u̱n' ña̱'a' Jesús ndii: ―Kii̱' ka'án u̱n' ña̱ ña̱ va̱'a̱ nimá nduu' yu'u̱ ndii, ¿ndichun ka'án u̱n' ña̱ ja̱a̱n'? Kua̱chi̱ ndii i̱i̱n nda̱a̱' Ndiosí kui̱ti̱' nduu' ña̱ va̱'a̱ nimá.
41010019	Xa̱ xiní u̱n' tu̱'u̱n nde̱i' Ndiosí, ña̱ ka'án ndii: “Kümi' u̱n' musa u̱n'. Kä̱'ni̱' u̱n' ne̱ yivi̱'. Sä̱kui'na' u̱n'. Kä'a̱n u̱n' tu̱n vixi̱. Kü̱ndu̱u̱ u̱n' te̱ uvi̱ nimá. Ko̱to̱ ka'nu' u̱n' yu̱va' si'i' u̱n'” ―ni̱ kachi̱ a̱ xiin' ra̱.
41010020	Sa̱kan' te̱ ni̱ ka'a̱n te̱ ja̱a̱n' xiin' Jesús ndii: ―Tákui'e, xa̱ saxinú i̱ sa̱kuu' ña̱ ja̱a̱n' nde̱e̱ kii̱' nduu' i̱ te̱ sa̱va̱ ―ni̱ kachi̱ ra̱.
41010021	Sa̱kan' te̱ ni̱ na̱ko̱to̱'ni̱ Jesús nuu̱' ra̱, te̱ ni̱ ku̱ndani̱ ña̱'a' a̱, te̱ ni̱ ka'a̱n a̱ xiin' ra̱ ndii: ―Ndee i̱i̱n nda̱a̱' ti̱o̱' ña̱'a̱ kuní ka̱ sa̱a̱ u̱n'. Kua'an te̱ xi̱ko̱' u̱n' sa̱kuu' ña̱ kumi' u̱n', te̱ ta̱xi̱ u̱n' xu̱'un' a̱ nda̱'a' ne̱ nda'vi kuu', sa̱kan' te̱ ku̱mi' u̱n' ña̱ vika' ndi̱vi'. Te̱ ki̱xi̱n u̱n', te̱ ku̱ndiku̱n u̱n' yu'u̱ ―ni̱ kachi̱ a̱.
41010022	Te̱ kii̱' ni̱ xi̱ni̱ so̱'o̱ ra̱ ña̱ ja̱a̱n' ndii, ni̱ ku̱nda'vi va̱ kuni ra̱, te̱ ni̱ ku̱suchi' i̱ni̱ ra̱ ni̱ ke̱ta̱ ra̱ kua'a̱n ra̱, sa̱kan' ña̱ te̱ vika̱' va̱ nduu' ra̱.
41010023	Sa̱kan' te̱ ni̱ na̱ko̱to̱ Jesús nuu̱' te̱ nda̱'a' xa'a̱' a̱ sa̱a̱ xinundu̱u̱ xiin' a̱, te̱ ni̱ ka'a̱n a̱ xiin' ra̱ ndii: ―Vixi xa̱va̱'a̱ nuu̱' ne̱ vika̱', te̱ ta̱xi̱ ni̱a̱ ka̱'ndi̱a̱ chuun' Ndiosí nimá ni̱a̱ ―ni̱ kachi̱ a̱.
41010024	Te̱ kii̱' ni̱ xi̱ni̱ so̱'o̱ te̱ nda̱'a' xa'a̱' a̱ ña̱ ja̱a̱n' ndii, ni̱ na̱nda̱ni̱ va̱ ra̱. Te̱ ni̱ ka'a̱n ni̱ tu̱ku̱u̱ Jesús xiin' ra̱ ndii: ―Pi̱a̱'un, xa̱ vixi nduu' a̱ nuu̱' i̱i̱n ne̱ ndani̱ ña̱ vika', te̱ ta̱xi̱ ni̱a̱ ka̱'ndi̱a̱ chuun' Ndiosí nimá ni̱a̱.
41010025	Vixi ka̱ nuu̱' ne̱ vika̱' te̱ ta̱xi̱ ni̱a̱ ka̱'ndi̱a̱ chuun' Ndiosí nimá ni̱a̱, nde̱e̱ naa ña̱ kü̱vi̱ tu̱ xka'ndi̱a̱ nde̱e̱ i̱i̱n camello yavi̱ xa'a̱' i̱i̱n tiku ―ni̱ kachi̱ a̱.
41010026	Te̱ nda̱'a' xa'a̱' a̱ ja̱a̱n' ndii, so̱'o̱ ndi̱e̱e' ka̱ ni̱ na̱nda̱ni̱ ra̱ ka'án xiin' ta'an' ra̱ ndii: ―Naa' sa̱kan' ndii, ¿yo̱o̱ tu̱ ku̱vi̱ kaku̱ nuu̱' kua̱chi̱ ni̱a̱? ―kachi xiin' ta'an' ra̱.
41010027	Sa̱kan' te̱ ni̱ na̱ko̱to̱ ndi̱a̱a̱ ña̱'a' Jesús, te̱ ni̱ ka'a̱n a̱ ndii: ―Ne̱ yivi̱' ndii, kü̱vi̱ sa̱a̱ ni̱a̱ ña̱ ja̱a̱n', ndisu̱ Ndiosí ndii, ku̱vi̱ sa̱a̱ ña̱'a' a̱, sa̱kan' ña̱ sa̱kuu' ña̱'a̱ ku̱vi̱ xaa' ña̱ ja̱a̱n' ―ni̱ kachi̱ a̱ xiin' ra̱.
41010028	Sa̱kan' te̱ ni̱ ka'a̱n Pedro xiin' a̱ ndii: ―Tákui'e, ko̱to̱ u̱n', ndu'u̱ ndii, ni̱ na̱ko̱o̱ ndu̱ sa̱kuu' ña̱ kumi' ndu̱, te̱ ndikún ndu̱ yo'ó ―ni̱ kachi̱ ra̱.
41010029	Te̱ ni̱ ka'a̱n Jesús xiin' te̱ nda̱'a' xa'a̱' a̱ ja̱a̱n' ndii: ―Ña̱ nda̱ku ka'án i̱ xiin' ndo̱' ndii, sa̱kuu' ne̱ yivi̱', ne̱ ni̱ na̱ko̱o̱ vi̱'e̱ ni̱a̱, uun tiaa̱ ta'an' ni̱a̱, uun ña̱'a' ta'an' ni̱a̱, uun yu̱va' si'i' ni̱a̱, uun si'e̱ ni̱a̱, uun ñu̱'u' ni̱a̱ xa'a̱' ña̱ ndikún ni̱a̱ yu'u̱ xiin' xa'a̱' tu̱'u̱n va̱'a̱ ndii,
41010030	sa̱ñu'u' kua'a̱' va̱ ña̱'a' Ndiosí vi̱ti̱n i̱i̱n yivi̱' yo'o'. Ta̱xi̱ a̱ nda̱'a' ni̱a̱ kua'a̱' va̱ vi̱'e̱ ni̱a̱, te̱ ta̱xi̱ tu̱ a̱ kua'a̱' va̱ ne̱ ku̱ndu̱u̱ ta'an' ni̱a̱, xiin' kua'a̱' va̱ ne̱ ku̱ndu̱u̱ si̱'i' ni̱a̱, xi̱i̱n' kua'a̱' va̱ ne̱ ku̱ndu̱u̱ si'e̱ ni̱a̱. Te̱ ta̱xi̱ a̱ kua'a̱' va̱ ñu̱'u' nda̱'a' ni̱a̱. Tee̱' ndee sa̱ndo'o' ña̱'a' ne̱ yivi̱', ndisu̱ nuu̱' ku'u̱n e̱' ndii, ta̱xi̱ a̱ kivi̱' ñu̱u̱ ni̱a̱ ña̱ kö̱o̱' kivi̱' ndi'i' tu̱ku̱ i̱i̱n yivi̱'.
41010031	Ndisu̱ kua'a̱' va̱ ne̱ nduu' ne̱ nu̱u' vi̱ti̱n ndii, ne̱ so'o̱' ndi'i' na̱ndu̱u̱ ni̱a̱ nuu̱' ku'u̱n e̱'. Te̱ kua'a̱' tu̱ ne̱ nduu' ne̱ so'o̱' ndi'i' vi̱ti̱n ndii, ne̱ nu̱u' na̱ndu̱u̱ ni̱a̱ nu̱u' ku'u̱n e̱' ―ni̱ kachi̱ a̱.
41010032	Te̱ kii̱' kua'a̱n kaa' Jesús i̱chi' ñu̱u̱ Jerusalén ndii, ni'i' i̱chi' a̱ nuu̱' te̱ nda̱'a' xa'a̱' a̱ ja̱a̱n' kua'a̱n a̱. Te̱ nandani̱ te̱ ja̱a̱n', te̱ yi'vi tu̱ ra̱ ndikún ña̱'a' ra̱ kua'a̱n ra̱. Sa̱kan' te̱ tu̱ku̱ ni̱ ni̱ na̱ka̱ siin' a̱ te̱ uxi̱ uvi̱ ja̱a̱n', te̱ ni̱ xa̱'a' a̱ ka'án a̱ xiin' ra̱ ña̱ ku̱ndo̱'o̱ a̱ ndii:
41010033	―Xiní ndo̱' ña̱ i̱chi' ñu̱u̱ Jerusalén kaa' e̱' kua'a̱n e̱' vi̱ti̱n. Te̱ i̱kan' sa̱na̱kua'a te̱ yivi̱' yu'u̱, ña̱ nduu' tu̱ te̱ yivi̱', nda̱'a' ki'in' sutu̱ kuu' nu̱u' xiin' nda̱'a' te̱ sa̱nia'á tu̱'u̱n nde̱i' Ndiosí, te̱ ka̱tun' te̱ ja̱a̱n' yu'u̱, te̱ na̱kuita̱ kuento ra̱ ña̱ kuní a̱ ku̱vi̱ i̱, te̱ sa̱na̱kua'a tu̱ ra̱ yu'u̱ nda̱'a' te̱ tuku'.
41010034	Te̱ te̱ ja̱a̱n' ndii, sa̱ndi̱e̱e̱ kui'e ra̱ yu'u̱, te̱ ko̱ndi̱a̱ tiasi̱'i tu̱ ra̱ yu'u̱, te̱ su̱ku̱' yo̱'o' u'vi̱ tu̱ ra̱ yu'u̱, te̱ ka̱'ni̱' ra̱ yu'u̱. Ndisu̱ kivi̱' ña̱ uni̱ te̱ na̱ti̱a̱ku̱ i̱ ―ni̱ kachi̱ Jesús.
41010035	Sa̱kan' te̱ ni̱ ku̱ya̱ti̱n Jacobo xiin' Juan nuu̱' Jesús. Te̱ ja̱a̱n' ndii, si'e̱ Zebedeo nduu' uvi̱ sa̱a' ra̱. Te̱ ni̱ ka'a̱n ra̱ xiin' a̱ ndii: ―Tákui'e, kuní ndu̱ ña̱ sa̱a̱ u̱n' i̱i̱n ña̱ va̱'a̱ ña̱ kaka̱n ndu̱ nuu̱' u̱n' vi̱ti̱n ―ni̱ kachi̱ ra̱.
41010036	Te̱ ni̱ ka'a̱n a̱ xiin' ra̱ ndii: ―¿Ndee ña̱ kuní ndo̱' sa̱a̱ i̱ xa'a̱' ndo̱'? ―ni̱ kachi̱ a̱.
41010037	Te̱ ni̱ ka'a̱n ra̱ ndii: ―Sa̱a̱ u̱n' ña̱ va̱'a̱ te̱ ta̱xi̱ u̱n' ku̱ndi̱e̱e̱ ndu̱ xi̱i̱n' u̱n' mii' ka̱'ndi̱a̱ chuun' u̱n' mii' nda̱tu̱n' koo' chukuu' kaa'. I̱i̱n ndu̱ ku̱ndu'u̱' nda̱'a' kua̱'a̱ u̱n', te̱ i̱i̱n tu̱ku̱ ndu̱ ku̱ndu'u̱' nda̱'a' i̱ti̱n u̱n' ―ni̱ kachi̱ ra̱.
41010038	Sa̱kan' te̱ ni̱ ka'a̱n Jesús xiin' ra̱ ndii: ―Kündani̱ ndo'ó ndee ña̱ xikán ndo̱' nuu̱' i̱. ¿Ñáá ku̱ndi̱e̱ni ndo'ó ko̱o̱ ndo̱' tu̱ndo'o̱' chie̱ koo' chukuu' ña̱ ku̱ndo̱'o̱ yu'u̱? ¿Ñáá ku̱ndi̱e̱ni ndo̱' ña̱ sa̱ndo'o' ne̱ yivi̱' ndo'ó nde̱e̱ naa sa̱a̱ ni̱a̱ xiin' yu'u̱? ―ni̱ kachi̱ a̱.
41010039	Te̱ ni̱ na̱kui̱i̱n te̱ ja̱a̱n' ndii: ―U̱u̱n ndo̱', ku̱ndi̱e̱ni ndu̱ ―ni̱ kachi̱ ra̱. Sa̱kan' te̱ ni̱ ka'a̱n a̱ xiin' ra̱ ndii: ―Ndi̱xa̱ nduu' a̱ ndii, ku̱ndi̱e̱ni ndo'ó ko̱o̱ ndo̱' tu̱ndo'o̱' chie̱ koo' chukuu' ña̱ ku̱ndo̱'o̱ yu'u̱, te̱ ku̱ndi̱e̱ni tu̱ ndo̱' ña̱ sa̱ndo'o' ne̱ yivi̱' ndo'ó nde̱e̱ naa sa̱a̱ ni̱a̱ xiin' yu'u̱.
41010040	Ndisu̱ ña̱ ku̱ndi̱e̱e̱ ndo̱' nda̱'a' kua̱'a̱ i̱, uun nda̱'a' i̱ti̱n i̱ ndii, süu̱' yu'u̱ kuní a̱ taxi' ña̱ ja̱a̱n'. Süu̱' ja̱a̱n' ndii ne̱ xa̱ yoo tu̱'va̱ ña̱ ja̱a̱n' xa'a̱' kui̱ti̱' na̱ti̱i̱n a̱ ―ni̱ kachi̱ a̱.
41010041	Te̱ kii̱' ni̱ xi̱ni̱ so̱'o̱ i̱nga̱ te̱ uxi̱ ta'an ña̱ ja̱a̱n' ndii, ni̱ na̱saa̱' ra̱ ni̱ xi̱ni̱ ra̱ Jacobo xiin' Juan ja̱a̱n'.
41010042	I̱kan' te̱ ni̱ ka̱na̱ Jesús sa̱kuu' ra̱, te̱ ni̱ ka'a̱n a̱ xiin' ra̱ ndii: ―Xiní ndo̱' ña̱ kua'a̱' te̱ kuu' nu̱u' nuu̱' ne̱ tuku' ndii, sananduu' ña̱'a' ra̱ nde̱e̱ naa ña̱'a̱ ra̱, te̱ te̱ kuu' ka'nu' ka̱ te̱i̱n ni̱a̱ ndii, xiko' ni'i' ña̱'a' ra̱ te̱ ña̱ ka'án mi̱i' ra̱ yoo.
41010043	Ndisu̱ süu̱' sa̱kan' ku̱ndu̱u̱ a̱ te̱i̱n ndo'ó. Süu̱' ja̱a̱n' ndii yo̱o̱ ka̱ kuni ku̱ndu̱u̱ te̱ ka'nu' ka̱ te̱i̱n ndo'ó ndii, kuní a̱ ku̱ndu̱u̱ ra̱ te̱ ka̱ka̱ nu̱u̱ nuu̱' ndo̱'.
41010044	Te̱ yo̱o̱ ka̱ kuni ku̱ndu̱u̱ te̱ nu̱u' te̱i̱n ndo'ó ndii, kuní a̱ ña̱ ku̱ndu̱u̱ ra̱ te̱ ka̱ka̱ nu̱u̱ nuu̱' sa̱kuu' ndo̱'.
41010045	Kua̱chi̱ ndii, ni̱ nde̱e̱ yu'u̱, ña̱ nduu' tu̱ te̱ yivi̱' ndii, kuä̱xi̱ i̱ te̱ ka̱ka̱ nu̱u̱ ne̱ yivi̱' nuu̱' i̱. Süu̱' ja̱a̱n' ndii kua̱xi̱ i̱ te̱ ka̱ka̱ nu̱u̱ i̱ nuu̱' ni̱a̱, te̱ cha̱'vi̱ i̱ xiin' kivi̱' ñu̱u̱ i̱ xa'a̱' kua̱chi̱ kua'a̱' ne̱ yivi̱' ―ni̱ kachi̱ Jesús.
41010046	Sa̱kan' te̱ ni̱ xaa̱ Jesús xiin' te̱ nda̱'a' xa'a̱' a̱ ñu̱u̱ Jericó. Te̱ kii̱' keta' a̱ ñu̱u̱ ja̱a̱n' kua'a̱n a̱ xiin' te̱ ja̱a̱n' xiin' kua'a̱' ya'a̱ ka̱ ne̱ yivi̱' ndii, ndu'u̱' i̱i̱n te̱ kui'e ndu̱chi' nuu̱', te̱ nani' Bartimeo, yu̱'u' i̱chi' mii' xka'ndíá a̱ kua'a̱n a̱ ja̱a̱n' xikán ra̱ li̱muxtan. Te̱ ja̱a̱n' ndii, si'e̱ Timeo nduu' ra̱.
41010047	Kii̱' ni̱ xi̱ni̱ so̱'o̱ ra̱ ña̱ Jesús, ña̱ ni̱ ki̱e̱e̱ ñu̱u̱ Nazaret, nduu' ña̱ xka'ndíá kua'a̱n i̱kan' ndii, ni̱ xa̱'a' nde'í ti'e' ra̱ ka'án ra̱ ndii: ―Jesús, yo'ó ña̱ nduu' si̱a̱ni' xika' David, ku̱vi̱ta i̱ni̱ u̱n' xa'a̱' i̱ ―ni̱ kachi̱ ra̱.
41010048	Te̱ kua'a̱' ne̱ yivi̱' ni̱ xi'e̱ nuu̱' ra̱, te̱ ko̱o̱ taxi̱n' yu̱'u' ra̱, ndisu̱ so̱'o̱ ti'e' ka̱ ka'án ra̱ ndii: ―Yo'ó ña̱ nduu' si̱a̱ni' xika' David, ku̱vi̱ta i̱ni̱ u̱n' xa'a̱' i̱ ―ni̱ kachi̱ ra̱.
41010049	Sa̱kan' te̱ ni̱ xi̱kuii̱n Jesús, te̱ ni̱ ka'a̱n chuun' a̱ ña̱ ka̱na̱ ña̱'a' ra̱, te̱ ki̱xi̱n ra̱ mii' iin' a̱. Sa̱kan' te̱ ni̱ ka̱na̱ ña̱'a' ni̱a̱ ka'án ni̱a̱ xiin' ra̱ ndii: ―Kä̱ka̱ nimá u̱n', ndo̱ndi̱chi̱ u̱n'. Kana' ra̱ yo'ó ―ni̱ kachi̱ ni̱a̱.
41010050	Sa̱kan' te̱ ni̱ xta̱'ni' ra̱ toto̱ tití ra̱ ska̱na' ra̱ a̱ i̱kan', te̱ yachi̱ va̱ ni̱ ndo̱ndi̱chi̱ ra̱, te̱ ni̱ xa̱a̱ ra̱ nde̱e̱ mii' iin' Jesús.
41010051	Te̱ ni̱ nda̱tu'u̱n' ña̱'a' a̱ ndii: ―¿Ndee ña̱ kuní u̱n' sa̱a̱ i̱ xa'a̱' u̱n'? ―ni̱ kachi̱ a̱. Te̱ ni̱ na̱kui̱i̱n te̱ kui'e ndu̱chi' nuu̱' ja̱a̱n' ndii: ―Tákui'e, kuní i̱ ndii, na̱ko̱to̱'ni̱ i̱ sa̱a̱ u̱n' ―ni̱ kachi̱ ra̱.
41010052	Sa̱kan' te̱ ni̱ ka'a̱n a̱ xiin' ra̱ ndii: ―Kua'an nu'u̱, xa̱ ni̱ nda̱'a̱ u̱n' xa'a̱' a̱ ña̱ i̱ni̱ u̱n' xini u̱n' yu'u̱ ―ni̱ kachi̱ a̱. Ni̱ ka'a̱n so̱'o̱ a̱ ña̱ ja̱a̱n' xiin' ra̱, te̱ xa̱ka'án e̱', te̱ ni̱ nuni̱a̱' ndu̱chi' nuu̱' ra̱, te̱ ni̱ xi̱ku̱ndiku̱n ña̱'a' ra̱ kua'a̱n ra̱ i̱chi'.
41011001	Kii̱' xa̱ kuyatin' Jesús xiin' te̱ nda̱'a' xa'a̱' a̱ ñu̱u̱ Jerusalén ndii, ni̱ xa̱a̱ ni̱a̱ ñu̱u̱ Betfagé xiin' ñu̱u̱ Betania, ña̱ ñu'u' ya̱ti̱n xa'a̱' xiki̱' ña̱ nani' Olivos, i̱kan' te̱ ni̱ ti̱'vi' a̱ uvi̱ ta̱'an te̱ nda̱'a' xa'a̱' a̱
41011002	ka'án a̱ xiin' ra̱ ndii: ―Kua'a̱n ndo̱' ñu̱u̱ lulu, ña̱ tuvi' kandu'u̱' tu̱ku̱ ta'vi' kaa̱'. Te̱ kii̱' ko̱'ni̱ ndo̱' kua'a̱n ndo̱' ñu̱u̱ kaa̱' ndii, ku̱ni̱ ndo̱' tiín i̱i̱n mburru, ti' sa̱kan' xinú. Ti' ja̱a̱n' ndii, nde̱e̱ i̱i̱n ne̱ yivi̱' tïa̱'an ku̱ndu'u̱' xata̱' ri'. Nda̱xin' ndo̱' ri', te̱ ki̱xi̱n ndo̱' xiin' ri' yo'o'.
41011003	Te̱ naa' nda̱tu'u̱n' yo̱o̱ ka̱ ndo'ó ndii: “¿Ndichun na ndaxin' ndo̱' mburru ñaa̱'?”, ka'a̱n ndo̱' xiin' ni̱a̱ ndii: “Nuu̱' xto̱'o̱ e̱' kuní ri' i̱i̱n xa'a', ndi̱'i̱ ja̱a̱n' te̱ ki̱xi̱n ndi̱a̱ka̱ tu̱ku̱u̱ a̱ ri' yo'o'”, kachi̱ ndo̱' ―ni̱ kachi̱ a̱.
41011004	Sa̱kan' te̱ ni̱ ki̱e̱e̱ te̱ ja̱a̱n' kua'a̱n ra̱ te̱ ndu̱ku' ra̱ ri'. Te̱ kii̱' ni̱ xaa̱ ra̱ ñu̱u̱ ja̱a̱n' ndii, ni̱ xi̱ni̱ ra̱ tiín mburru ja̱a̱n' yi'e' vi̱'e̱ ne̱ yivi̱' ya̱ti̱n yu̱'u' i̱chi', te̱ ni̱ nda̱xin' ra̱ ri'.
41011005	Te̱ ni̱ ka'a̱n sa̱va̱ ne̱ yivi̱', ne̱ ita' ya̱ti̱n ja̱a̱n', xiin' ra̱ ndii: ―¿Ndichun na ndaxin' ndo̱' mburru ñaa̱'? ―ni̱ kachi̱ ni̱a̱.
41011006	Sa̱kan' te̱ ni̱ ka'a̱n ra̱ xiin' ne̱ ja̱a̱n' sa̱a̱ nii' ni̱ ka'a̱n Jesús xiin' ra̱. Sa̱kan' te̱ ni̱ ta̱xi̱ ni̱a̱ nda̱xin' ra̱ ri'.
41011007	Te̱ ni̱ na̱ka̱ ra̱ ri' te̱ kua'a̱n ra̱ xiin' ri' mii' iin' Jesús. Te̱ ni̱ ta̱ndi̱e̱e̱ ra̱ toto̱, ña̱ tití ra̱ xata̱' ri', te̱ ni̱ xi̱ku̱ndu'u̱' a̱ xata̱' ri'.
41011008	Te̱ kua'a̱' ya'a̱ tu̱ ne̱ yivi̱' ndii, ni̱ xa̱ki̱n ni̱a̱ toto̱ ña̱ ndiso' ni̱a̱ i̱chi'. Te̱ sa̱va̱ tu̱ku̱ ni̱a̱ ni̱ xa'nu̱ nda̱'a' nii̱' i̱tun', te̱ ni̱ xa̱ki̱n ni̱a̱ i̱chi' mii' xka'ndíá Jesús kua'a̱n a̱ ja̱a̱n'.
41011009	Te̱ ne̱ yivi̱', ne̱ ni'i' i̱chi' kua'a̱n nuu̱' a̱, xiin' ne̱ ndikún xata̱' a̱ ndii, ti'e' va̱ ni̱ kua̱a' ni̱a̱ ka'án ni̱a̱ ndii: ―¡Na na̱ti̱i̱n xto̱'o̱ e̱' Ndiosí ña̱ xaka'nu' ña̱'a' e̱'! ¡Sañu'u' va̱ a̱ ña̱ kua̱xi̱ kuenta a̱ kaa̱'!
41011010	¡Sañu'u' va̱ tu̱ a̱ ña̱ kua̱xi̱ ka̱'ndi̱a̱ chuun' kaa̱' nde̱e̱ naa ni̱ xa̱a̱ te̱ xii̱' ya̱ta' e̱' David! ¡Na na̱ti̱i̱n Ndiosí, ña̱ ndu'u̱' ndi̱e̱nu̱, ña̱ xaka'nu' ña̱'a' e̱'! ―ni̱ kachi̱ ni̱a̱.
41011011	Te̱ kii̱' ni̱ xa̱a̱ a̱ ñu̱u̱ Jerusalén ndii, ni̱ nda̱'ni̱ a̱ nuu̱' ki̱'e̱ yu̱kun' ka'nu'. Te̱ ni̱ xi̱to̱ a̱ sa̱a̱ xinundu̱u̱ i̱kan'. Sa̱kan' te̱ ni̱ ke̱ta̱ a̱ kua'a̱n a̱ ñu̱u̱ Betania xiin' te̱ uxi̱ uvi̱ ta'an te̱ nda̱'a' xa'a̱' a̱, sa̱kan' ña̱ xa̱kuaa̱' nduu' a̱.
41011012	Te̱ tu̱ku̱ kivi̱' kii̱' keta' Jesús ñu̱u̱ Betania kua'a̱n a̱ xiin' te̱ nda̱'a' xa'a̱' a̱ ndii, ni̱ xi'i̱ a̱ so̱ko̱.
41011013	I̱kan' te̱ ni̱ xi̱ni̱ a̱ iin' i̱i̱n tun' ndo̱ko' higuera nde̱e̱ xika', te̱ yoo yuku̱ nu̱'. Sa̱kan' na ni̱ xa'a̱n ko̱to̱ a̱ naa' yoo ndo̱ko' nu̱'. Te̱ kii̱' ni̱ ku̱ya̱ti̱n a̱ mii' iin' nu̱' ndii, ni̱ xi̱ni̱ a̱ ña̱ kö̱o̱' ndo̱ko' nu̱', süu̱' ja̱a̱n' ndii yuku̱ kui̱ti̱' nu̱' yoo. Sa̱kan' ña̱ süu̱' kivi̱' ña̱ yoo ndo̱ko' nu̱' nduu' a̱ ja̱a̱n'.
41011014	Sa̱kan' te̱ ni̱ ka'a̱n Jesús xiin' nu̱' ndii: ―Kö̱o̱' kivi̱' ka̱xi̱' ka̱ nde̱e̱ i̱i̱n ne̱ yivi̱' ndo̱ko' yo'ó ―ni̱ kachi̱ a̱. Te̱ ni̱ xi̱ni̱ so̱'o̱ te̱ nda̱'a' xa'a̱' a̱ ña̱ ni̱ ka'a̱n a̱ xiin' tun' ja̱a̱n'.
41011015	Ni̱ xa̱a̱ Jesús ñu̱u̱ Jerusalén xiin' te̱ nda̱'a' xa'a̱' a̱, te̱ ni̱ nda̱'ni̱ a̱ nuu̱' ki̱'e̱ yu̱kun'. Te̱ ni̱ xa̱'a' a̱ taxi' u'vi̱ a̱ ne̱ xiko̱' ña̱'a̱ xiin' ne̱ sata̱' nuu̱' ki̱'e̱ ja̱a̱n'. Te̱ ni̱ sa̱ndi̱ko̱ kava̱ tu̱ a̱ mesa te̱ nama' xu̱'un' xiin' tei̱ te̱ xiko̱' paloma,
41011016	te̱ nï̱ ta̱xi̱ a̱ xka'ndi̱a̱ nde̱e̱ i̱i̱n ne̱ yivi̱' nuu̱' ki̱'e̱ yu̱kun' ja̱a̱n' xiin' ña̱'a̱ ni̱a̱.
41011017	Te̱ ni̱ xa̱'a' Jesús sa̱nia'á a̱ ne̱ yivi̱' ja̱a̱n' tu̱'u̱n Ndiosí ka'án a̱ xiin' ni̱a̱ ndii: ―Yoso̱' a̱ nuu̱' tu̱tu̱ Ndiosí mii' ka'án a̱ ndii: “Vi̱'e̱ i̱ ndii, i̱i̱n xaan' mii' ndatu'un' sa̱kuu' nuu̱' ne̱ yivi̱' i̱i̱n yivi̱' xi̱i̱n' i̱ nduu' a̱”, kachi a̱. Ndisu̱ ndo'ó ndii, xa̱ ni̱ nda̱sa̱ndu̱u̱ ndo̱' a̱ vi̱'e̱ ne̱ kui'na̱' ―ni̱ kachi̱ a̱.
41011018	Te̱ kii̱' ni̱ xi̱ni̱ sutu̱ kuu' nu̱u' xiin' te̱ sania'á tu̱'u̱n nde̱i' Ndiosí ña̱ ni̱ xa̱a̱ Jesús i̱kan' ndii, ni̱ xa̱'a' nduku' ra̱ sa̱a̱ ku̱vi̱ ka̱'ni̱' ña̱'a' ra̱. Sa̱kan' ña̱ yi'vi ña̱'a' ra̱, kua̱chi̱ ndii sa̱kuu' ne̱ yivi̱' nandani̱ va̱ xa'a̱' ña̱ sania'á a̱.
41011019	Ndisu̱ kii̱' ni̱ xa̱'a' kuu' ñu̱u ndii, ni̱ ke̱ta̱ Jesús ñu̱u̱ Jerusalén ja̱a̱n' te̱ kua'a̱n a̱ xiin' te̱ nda̱'a' xa'a̱' a̱.
41011020	Te̱ ni̱a̱'a̱ tu̱ku̱ kivi̱' kii̱' xka'ndíá Jesús xiin' te̱ nda̱'a' xa'a̱' a̱ kua'a̱n a̱ mii' iin' tun' higuera ja̱a̱n' ndii, ni̱ xi̱ni̱ ra̱ ña̱ xa̱ ni̱ ichi̱ nde̱e̱ ti̱o̱'o̱ nu̱'.
41011021	I̱kan' te̱ ni̱ na̱ka̱'an' Pedro, te̱ ni̱ ka'a̱n ra̱ xiin' a̱ ndii: ―Maestro, ko̱to̱ u̱n', tun' ndo̱ko' higuera, tun' ni̱ sa̱na̱cha'an' u̱n' kaa̱' ndii, ni̱ ichi̱ nu̱' ―ni̱ kachi̱ ra̱.
41011022	Sa̱kan' te̱ ni̱ ka'a̱n a̱ xiin' sa̱kuu' ra̱ ndii: ―I̱ni̱ va̱ ndo̱' ku̱ni̱ ndo̱' Ndiosí.
41011023	Sa̱kan' ña̱ ña̱ nda̱ku ka'a̱n i̱ xiin' ndo̱' ndii, yo̱o̱ ka̱ ka'a̱n xiin' i̱ku' kaa̱' ndii: “Kua'an ke̱ta̱ mii' iin' u̱n' ñaa̱' te̱ ku'u̱n sko̱'ni' xiin' mi̱i' u̱n' nde̱e̱ mi̱ni̱ ka'nu'”, kachi̱ ni̱a̱, te̱ sä̱xi̱i̱ ni̱a̱ nimá ni̱a̱ nde̱e̱ sie, te̱ i̱ni̱ xna̱'a̱ ni̱a̱ xini ni̱a̱ Ndiosí ña̱ xinu̱ ña̱ ka'án ni̱a̱ ja̱a̱n' ndii, xinu̱ xna̱'a̱ a̱.
41011024	Ña̱ ja̱a̱n' na ka'án i̱ xiin' ndo̱' ña̱ sa̱kuu' ña̱ kaka̱n ndo̱' nuu̱' Ndiosí kii̱' i̱ni̱ ndo̱' xini ña̱'a' ndo̱' ndii, ta̱xi̱ ña̱'a' a̱ nda̱'a' ndo̱'.
41011025	Te̱ kii̱' ka'án ndo̱' xiin' Ndiosí ndii, ko̱o̱ ka'nu' i̱ni̱ ndo̱' xa'a̱' yo̱o̱ ka̱ nduu' ne̱ yivi̱' naa' ni̱ xa̱a̱ ni̱a̱ ña̱ ni̱a̱'a xiin' ndo̱'. Sa̱kan' te̱ ko̱o̱ ka'nu' tu̱ i̱ni̱ yu̱va' e̱', ña̱ ndu'u̱' ndi̱vi', xa'a̱' kua̱chi̱ ndo̱'.
41011026	Kua̱chi̱ ndii, naa' kö̱o̱' ka'nu' i̱ni̱ ndo̱' xa'a̱' ne̱ ja̱a̱n' ndii, kö̱o̱' ka'nu' tu̱ i̱ni̱ yu̱va' e̱', ña̱ ndu'u̱' ndi̱vi', xa'a̱' kua̱chi̱ ndo̱' ―ni̱ kachi̱ a̱.
41011027	Te̱ ni̱ xa̱a̱ tu̱ku̱u̱ Jesús xiin' te̱ nda̱'a' xa'a̱' a̱ ñu̱u̱ Jerusalén. Te̱ kii̱' xika' a̱ nuu̱' ki̱'e̱ yu̱kun' ka'nu' ndii, ni̱ nde̱kui̱e̱ sutu̱ kuu' nu̱u' nuu̱' a̱ xiin' te̱ sania'á tu̱'u̱n nde̱i' Ndiosí xiin' te̱ xi̱xa̱ nuu̱' ñu̱u̱ ja̱a̱n'.
41011028	Te̱ ni̱ nda̱tu'u̱n' ña̱'a' ra̱ ndii: ―¿Yo̱o̱ ni̱ ta̱xi̱ ndi̱e̱e̱' nuu̱' u̱n' te̱ xaa' u̱n' ña̱ xaa' u̱n'? ¿Yo̱o̱ ni̱ sa̱kuiso' chuun' yo'ó? ―ni̱ kachi̱ ra̱.
41011029	Sa̱kan' te̱ ni̱ ka'a̱n a̱ xiin' ra̱ ndii: ―Nda̱tu'u̱n' tu̱ yu'u̱ ndo'ó i̱i̱n ña̱'a̱. Te̱ naa' na̱kui̱i̱n ndo̱' a̱ ndii, na̱kui̱i̱n tu̱ yu'u̱ yo̱o̱ ni̱ ta̱xi̱ ndi̱e̱e̱' i̱, te̱ xaa' i̱ ña̱ kaa̱'.
41011030	¿Yo̱o̱ ni̱ sa̱kuiso' chuun' Juan, te̱ ni̱ sa̱kuchi' ra̱ ne̱ yivi̱' kuenta Ndiosí? ¿Ñáá Ndiosí ni̱ sa̱kuiso' chuun' ña̱'a', uun ñáá te̱ yivi̱' ni̱ sa̱kuiso' chuun' ña̱'a'? ―ni̱ kachi̱ a̱.
41011031	Te̱ ni̱ nda̱tu'un' xiin' ta'an' ra̱ ndii: ―¿Ndee ña̱ ku̱vi̱ ka'a̱n e̱'? Naa' ka'a̱n e̱' ña̱ Ndiosí ni̱ sa̱kuiso' chuun' ña̱'a' ndii, ka'a̱n ra̱ xiin' e̱' ndii: “¿Ndichun na nï̱ ka̱ndi̱xa' ña̱'a' ndo̱'?”
41011032	Te̱ kü̱vi̱ ka'a̱n e̱' ña̱ te̱ yivi̱' ni̱ sa̱kuiso' chuun' ña̱'a' ―ni̱ kachi̱ ra̱. Sa̱kan' ña̱ yi'vi ra̱ ne̱ yivi̱' kua'a̱' ja̱a̱n', kua̱chi̱ ndii sa̱kuu' ni̱a̱ kandixa' ña̱ i̱i̱n te̱ ni̱ ka'a̱n tiakú tu̱'u̱n Ndiosí ni̱ nduu̱ Juan ja̱a̱n'.
41011033	Sa̱kan' na kuii' ni̱ ka'a̱n ra̱ xiin' Jesús ndii: ―Xïní ndu̱ yo̱o̱ ―ni̱ kachi̱ ra̱. Te̱ ni̱ ka'a̱n ka̱ Jesús xiin' ra̱ ndii: ―Sa̱kan' tu̱ yu'u̱ ndii, kä'a̱n i̱ xiin' ndo̱' yo̱o̱ ni̱ ta̱xi̱ ndi̱e̱e̱' i̱ te̱ xaa' i̱ ña̱ kaa̱' ―ni̱ kachi̱ a̱.
41012001	Sa̱kan' te̱ ni̱ xa̱'a' ka'a̱n Jesús i̱i̱n ña̱ ka'án ndi̱a̱a̱ nuu̱' te̱ ka'nu' ja̱a̱n' ndii: ―I̱i̱n te̱ xiin' ñu̱'u' ndii, ni̱ chi̱'i̱ ra̱ kua'a̱' yo̱'o' uva, te̱ ni̱ nda̱si̱ i̱'nu̱ ra̱ a̱, te̱ ni̱ xa̱ti̱a̱ tu̱ ra̱ mii' kuei̱n ra̱ uva ja̱a̱n', te̱ ka̱sa̱'a̱ ra̱ vino xiin' a̱. Te̱ ni̱ xa̱'a̱ ni̱ tu̱ ra̱ i̱i̱n vi̱'e̱ sukun mii' ku̱vi̱ ko̱to̱ ndo̱so̱' ra̱ ka̱nii' nuu̱' ñu̱'u' ja̱a̱n'. Sa̱kan' te̱ ni̱ ndu̱ku' ra̱ te̱ tatú te̱ ko̱to̱ ña̱ ja̱a̱n', te̱ ni̱ ke̱ta̱ ra̱ kua'a̱n ra̱ tu̱ku̱ ñu̱'u'.
41012002	Te̱ kii̱' ni̱ xa̱a̱ kivi̱' ña̱ ni̱ na̱kui̱xa̱ nduu̱' uva ja̱a̱n' ndii, ni̱ ti̱'vi' ra̱ i̱i̱n te̱ xika' nuu' nuu̱' ra̱, te̱ kun na̱so̱ te̱ ja̱a̱n' chaa' uva ña̱ ndoo̱ nda̱'a' te̱ xiin' ñu̱'u' ja̱a̱n'.
41012003	Ndisu̱ kii̱' ni̱ nde̱kui̱e̱ te̱ xika' nuu' ja̱a̱n' ndii, ni̱ ti̱i̱n ña̱'a' te̱ tatú ja̱a̱n', te̱ ni̱ ka̱ni̱ u'vi̱ ña̱'a' ra̱, te̱ ni̱ sa̱na̱ndiko' nda̱'a' xiko' ña̱'a' ra̱.
41012004	Te̱ ni̱ ti̱'vi' tukuu' ra̱ i̱nga̱ te̱ xika' nuu' nuu̱' ra̱ mii' ñu'u' te̱ tatú ja̱a̱n', ndisu̱ te̱ tatú ja̱a̱n' ndii, ni̱ ku̱u̱n yuu̱' ña̱'a' ra̱, te̱ ni̱ sa̱tu̱xu'ví ra̱ xíni' te̱ ja̱a̱n'. Te̱ mi̱i' va̱ ni̱ ku̱u̱ ra̱ xiin' te̱ ja̱a̱n' sanandiko' ña̱'a' ra̱.
41012005	Te̱ ni̱ ti̱'vi' tukuu' ra̱ i̱nga̱ te̱ xika' nuu' nuu̱' ra̱, mii' ñu'u' te̱ tatú ja̱a̱n', ndisu̱ te̱ tatú ja̱a̱n' ndii, ni̱ xa̱'ni̱' ra̱ te̱ ja̱a̱n'. Te̱ i̱i̱n sa̱kan' ni̱ ti̱'vi' xiin' ñu̱'u' ja̱a̱n' kua'a̱' va̱ te̱ xika' nuu' nuu̱' ra̱, te̱ sa̱va̱ te̱ ja̱a̱n' ni̱ sa̱tu̱xu'ví ra̱, te̱ sa̱va̱ tu̱ku̱ ra̱ ndii, ni̱ xa̱'ni̱' ña̱'a' ra̱.
41012006	’Te̱ ndee i̱i̱n nda̱a̱' kui̱ti̱' si'e̱ mi̱i' ra̱ ndoó. Te̱ kundani̱ ya'a̱ ra̱ te̱ ja̱a̱n'. Sa̱kan' te̱ so'o̱' ndi'i' ndii, ni̱ ti̱'vi' tu̱ ra̱ te̱ ja̱a̱n' ka'án ra̱ xiin' nimá ra̱ ndii: “Ko̱to̱ ka'nu' ra̱ tiaa̱ si'e̱ e̱'”, ni̱ kachi̱ ra̱.
41012007	Ndisu̱ ni̱ ka'a̱n xiin' ta'an' te̱ tatú ja̱a̱n' kii̱' ni̱ xa̱a̱ si'e̱, te̱ xiin' ñu̱'u' ja̱a̱n' ndii: “Te̱ kaa̱' na̱ndu̱u̱ te̱ xiin' ñu̱'u' yo'o' kii̱' ku̱vi̱ yu̱va' ra̱. To'o̱' ndo̱' te̱ ka̱'ni̱' e̱' ra̱, sa̱kan' te̱ yoo' na̱ndu̱u̱ te̱ xiin' ñu̱'u' yo'o'”, ni̱ kachi̱ ra̱.
41012008	Sa̱kan' te̱ ni̱ ti̱i̱n ña̱'a' ra̱ xa̱'ni̱' ra̱, te̱ ni̱ xta̱'ni' ra̱ ñu̱'u' nde'i̱ te̱ ja̱a̱n' i̱kan', te̱ ni̱ ska̱na' ra̱ a̱ tu̱ku̱ xaan'.
41012009	’¿Ndee ña̱ tuu ndo'ó sa̱a̱ te̱ xiin' ña̱'a̱ yo̱'o̱' uva ja̱a̱n' xiin' te̱ tatú ja̱a̱n'? Ki̱xi̱n ra̱ te̱ ka̱'ni̱' ra̱ sa̱kuu' te̱ tatú ja̱a̱n', te̱ ta̱xi̱ ra̱ yo̱'o' uva ja̱a̱n' nda̱'a' tu̱ku̱ te̱ yivi̱' ―ni̱ kachi̱ a̱.
41012010	I̱kan' te̱ ni̱ ka'a̱n a̱ xiin' te̱ ja̱a̱n' ndii: ―¿Ñáá tïa̱'an ka̱'vi̱ ndo'ó ña̱ yoso̱' nuu̱' tu̱tu̱ Ndiosí mii' ka'án a̱ ndii? Yuu̱', ña̱ nï̱ xta̱ni̱ te̱ xa'a vi̱'e̱ ndii, ña̱ ja̱a̱n' ni̱ na̱ndu̱u̱ yuu̱' kuu' nu̱u' xa'a̱' xiki̱' vi̱'e̱?
41012011	Ña̱ ja̱a̱n' ni̱ xa̱a̱ xto̱'o̱ e̱' Ndiosí, te̱ nandani̱ xa̱va̱'a̱ e̱'. Sa̱kan' yoso̱' a̱ ―ni̱ kachi̱ Jesús.
41012012	Te̱ ni̱ xika̱ te̱ kuu' ka'nu' ja̱a̱n' ti̱i̱n ra̱ Jesús, sa̱kan' ña̱ ni̱ ku̱nda̱ni̱ ra̱ ña̱ ni̱ ti̱i̱n kua̱chi̱ ña̱'a' a̱ xiin' ña̱ ka'án ndi̱a̱a̱ ja̱a̱n'. Ndisu̱ nï̱ ku̱vi̱ sa̱a̱ ra̱ ña̱ ja̱a̱n' xa'a̱' a̱ ña̱ yi'vi ra̱ ne̱ yivi̱'. Sa̱kan' na ni̱ na̱ko̱o̱ ña̱'a' ra̱, te̱ ni̱ ki̱e̱e̱ ra̱ kua'a̱n ra̱.
41012013	I̱kan' te̱ ni̱ ti̱'vi' te̱ kuu' ka'nu' ja̱a̱n' sa̱va̱ te̱ fariseo xiin' sa̱va̱ te̱ nda̱'a' xa'a̱' Herodes te̱ ko̱to̱ kua̱'a̱ ra̱ Jesús xiin' tu̱'u̱n yu̱'u' a̱.
41012014	Kii̱' ni̱ nde̱kui̱e̱ ra̱ mii' iin' a̱, te̱ ni̱ ka'a̱n ra̱ xiin' a̱ ndii: ―Tákui'e, xiní ndu̱ ña̱ ña̱ nda̱ku kui̱ti̱' ka'án u̱n'. Te̱ kuän yi'vi u̱n' ña̱ ka'án ne̱ yivi̱' xa'a̱' u̱n', sa̱kan' ña̱ näkaxin u̱n' ne̱ yivi̱'. Süu̱' ja̱a̱n' ndii sania'á u̱n' i̱chi' Ndiosí xiin' ña̱ ndi̱xa̱ kui̱ti̱'. Xa'a̱' a̱ ja̱a̱n' na kuii' ka'a̱n xiin' ndu̱, ¿ñáá va̱'a̱ yoo a̱ ña̱ cha̱'vi̱ e̱' César, te̱ xa'ndia chuun' ñu̱u̱ Roma, xu̱'un' yoo̱', uun ñáá vä̱'a̱ yoo a̱? ―ni̱ kachi̱ ra̱.
41012015	Ndisu̱ Jesús ndii, ni̱ xi̱ni̱ a̱ ña̱ te̱ xasuvi' xiin' mii' kui̱ti̱' nduu' te̱ ja̱a̱n', sa̱kan' na ni̱ ka'a̱n a̱ xiin' ra̱ ndii: ―Ndo'ó ndii, kuni ko̱to̱ kua̱'a̱ ndo̱' yu'u̱ xiin' tu̱'u̱n yu̱'u' i̱. Ta̱xi̱ ndo̱' na ko̱to̱ i̱ i̱i̱n xu̱'un' ―ni̱ kachi̱ a̱.
41012016	Sa̱kan' te̱ ni̱ ta̱xi̱ ra̱ i̱i̱n xu̱'un' nda̱'a' a̱. Te̱ ni̱ ka'a̱n a̱ xiin' ra̱ ndii: ―¿Yo̱o̱ nuu̱' nduu' ña̱ ni̱ ni̱a̱ni̱a̱ xata̱' xu̱'un' yo'o', te̱ yo̱o̱ kivi̱' yoso̱' xata̱' a̱? ―ni̱ kachi̱ a̱. Te̱ ni̱ ka'a̱n ra̱ ndii: ―Nuu̱' César, te̱ xa'ndia chuun' ñu̱u̱ Roma, xiin' kivi̱' ra̱ nduu' a̱ ―ni̱ kachi̱ ra̱.
41012017	Sa̱kan' te̱ ni̱ ka'a̱n a̱ xiin' ra̱ ndii: ―Xa'a̱' a̱ ja̱a̱n' na kuii' ta̱xi̱ e̱' nda̱'a' César ña̱ nduu' ña̱'a̱ César, te̱ nda̱'a' Ndiosí na ta̱xi̱ e̱' ña̱ nduu' ña̱'a̱ Ndiosí ―ni̱ kachi̱ a̱. Te̱ ni̱ na̱nda̱ni̱ va̱ ra̱ xa'a̱' ña̱ ni̱ ka'a̱n a̱ ña̱ ja̱a̱n'.
41012018	Sa̱kan' te̱ ni̱ ki̱xi̱n te̱ saduceo nuu̱' Jesús. Te̱ ja̱a̱n' ndii, ka'án ra̱ ña̱ kö̱o̱' ña̱ natiaku ne̱ yivi̱' kii̱' xi'í ni̱a̱, sa̱kan' na kuii' ni̱ nda̱tu'u̱n' ña̱'a' ra̱ ndii:
41012019	―Tákui'e, yoso̱' ña̱ ni̱ ke̱'i̱ Moisés mii' ka'án ra̱ xiin' e̱' ña̱ naa' ni̱ xi'i̱ ña̱ni̱ i̱i̱n te̱ yivi̱', te̱ kö̱o̱' si'e̱ ra̱ ni̱ yoo̱ xiin' ña' si'i' ra̱ ndii, ña̱ni̱ ra̱ ja̱a̱n' kuní a̱ tu̱nda'a̱' xiin' ña' ja̱a̱n', te̱ ko̱o̱ si'e̱ ra̱ xiin' a'. Te̱ si'e̱ te̱ ja̱a̱n' na̱ndu̱u̱ nde̱e̱ naa si'e̱ ña̱ni̱ ra̱, te̱ ni̱ xi'i̱ ja̱a̱n'.
41012020	Va̱'a̱, unta' ndii ni̱ yoo̱ uxa̱ ta'an ña̱ni̱. Te̱ ni̱ tu̱nda'a̱' te̱ nu̱u', ndisu̱ ni̱ xi'i̱ ra̱ ña̱ kuní ka̱ ko̱o̱ si'e̱ ra̱ xiin' ña' si'i ra̱.
41012021	Sa̱kan' te̱ ni̱ tu̱nda'a̱' ña̱ni̱ ra̱, te̱ uvi̱, xiin' ña' ja̱a̱n'. Ndisu̱ ni̱ xi'i̱ tu̱ te̱ ja̱a̱n' ña̱ kuní ka̱ ko̱o̱ si'e̱ ra̱ xiin' a'. Te̱ i̱i̱n kachi ni̱ ndo̱'o̱ tu̱ ña̱ni̱ ra̱, te̱ uni̱.
41012022	Te̱ i̱i̱n kachi ni̱ ndo̱'o̱ sa̱kuu' te̱ uxa̱ ta'an ja̱a̱n' xiin' ña' ja̱a̱n', kö̱o̱' si'e̱ ra̱ ni̱ yoo̱ xiin' a' nde̱e̱ ndi̱'i̱ ra̱ ni̱ xi'i̱. Te̱ so'o̱' ndi'i', te̱ ni̱ xi'i̱ tu̱ ña̱'a' ja̱a̱n'.
41012023	Sa̱kan' na kuii' kii̱' na̱ti̱a̱ku̱ ni̱a̱ ndii, ¿yo̱o̱ ña' si'i ku̱ndu̱u̱ tu̱ ña' ja̱a̱n', kua̱chi̱ ndii uxa̱ sa̱a' te̱ ja̱a̱n' ni̱ tu̱nda'a̱' xiin' a'? ―ni̱ kachi̱ ra̱ xiin' Jesús.
41012024	Sa̱kan' te̱ ni̱ na̱kui̱i̱n Jesús nuu̱' ra̱ ndii: ―Ndo'ó ndii, vä̱'a̱ ka'án ndo̱', sa̱kan' ña̱ kündani̱ ndo̱' ña̱ yoso̱' nuu̱' tu̱tu̱ Ndiosí, te̱ ni̱ nde̱e̱ xïní tu̱ ndo̱' sa̱a̱ xachuun' ña̱ ndi̱e̱e' a̱.
41012025	Kua̱chi̱ ndii, kii̱' na̱ti̱a̱ku̱ ne̱ ni̱ xi'i̱ ndii, tü̱nda'a̱' ka̱ nde̱e̱ i̱i̱n ne̱ yivi̱' i̱kan'. Süu̱' ja̱a̱n' ndii ku̱ndu̱u̱ ni̱a̱ nde̱e̱ naa ángele ña̱ ndiee' ndi̱vi'.
41012026	Ndisu̱ xa'a̱' ña̱ naa' natiaku ne̱ xi'í ndii, ku̱vi̱ ka̱'vi̱ ndo̱' tu̱tu̱ ña̱ ni̱ ke̱'i̱ Moisés, sa̱a̱ ni̱ ka'a̱n Ndiosí xiin' ra̱ te̱i̱n i̱ñu̱' ña̱ xixí, kii̱' ni̱ ka'a̱n a̱ ndii: “Yu'u̱ nduu' Ndiosí Abraham, te̱ yu'u̱ nduu' tu̱ Ndiosí Isaac, te̱ yu'u̱ tu̱ nduu' Ndiosí Jacob”, ni̱ kachi̱ a̱.
41012027	Sa̱kan' na kuii' Ndiosí ndii, süu̱' Ndiosí ne̱ ni̱ xi'i̱ nduu' a̱, süu̱' ja̱a̱n' ndii Ndiosí ne̱ tiaku nduu' a̱, sa̱kan' ña̱ tiaku sa̱kuu' ne̱ yivi̱' nuu̱' Ndiosí. Sa̱kan' na kuii' ndo'ó ndii, kündani̱ xa̱chi' ndo̱' ña̱ ka'án tu̱'u̱n Ndiosí ―ni̱ kachi̱ Jesús.
41012028	Te̱ kii̱' ni̱ xi̱ni̱ so̱'o̱ i̱i̱n te̱ sania'á tu̱'u̱n nde̱i' Ndiosí, ña̱ ni̱ ku̱u̱ kuento te̱ saduceo ja̱a̱n' xiin' Jesús, te̱ va̱'a̱ ni̱ na̱kui̱i̱n a̱ ndii, ni̱ ku̱ya̱ti̱n ra̱ nuu̱' a̱, te̱ ni̱ nda̱tu'u̱n' ña̱'a' ra̱ ndii: ―¿Ndee ña̱ nduu' tu̱'u̱n nde̱i' ka'nu' ka̱ ña̱ ka'án chuun' Ndiosí? ―ni̱ kachi̱ ra̱.
41012029	Te̱ ni̱ ka'a̱n Jesús xiin' ra̱ ndii: ―Tu̱'u̱n nde̱i' ka'nu' ka̱ ndii, ña̱ yo̱'o̱' nduu' a̱: “Ne̱ vi̱'e̱ Israel, ku̱ni̱ so̱'o̱ ndo̱', xa̱ i̱i̱n nda̱a̱' xto̱'o̱ e̱' Ndiosí kui̱ti̱' nduu' xto̱'o̱ e̱'.
41012030	Sa̱kan' na kuii' ku̱ndani̱ ndo̱' xto̱'o̱ e̱' Ndiosí xiin' ka̱nii' nimá ndo̱', xiin' ka̱nii' ña̱ nduu' ndo̱', xiin' sa̱kuu' ña̱ xanini ndo̱', xiin' sa̱kuu' ña̱ ndi̱e̱e' ndo̱'”, ña̱ kaa̱' nduu' ña̱ ka'nu' ka̱.
41012031	Te̱ ña̱ uvi̱ ndii, yatin' i̱i̱n kachi ka'nu' a̱ xiin' ña̱ kaa̱', ka'án a̱ ndii: “Ku̱ndani̱ ndo̱' sa̱kuu' ne̱ yivi̱' xiin' ndo̱' nde̱e̱ naa kundani̱ xiin' mii' mi̱i' ndo̱'”, sa̱kan' kachi a̱. Te̱ kö̱o̱' ka̱ i̱nga̱ tu̱'u̱n nde̱i' ña̱ ka'nu' ka̱ te̱ sa̱kan' ña̱ uvi̱ ta̱'an ja̱a̱n' ―ni̱ kachi̱ Jesús.
41012032	Sa̱kan' te̱ ni̱ ka'a̱n te̱ ja̱a̱n' xiin' a̱ ndii: ―Va̱'a̱ va̱ ni̱ ka'a̱n u̱n', tákui'e. Kumi' u̱n' ña̱ nda̱ku kii̱' ka'án u̱n' ña̱ i̱i̱n nda̱a̱' ña̱ ja̱a̱n' kui̱ti̱' nduu' Ndiosí, xto̱'o̱ e̱', te̱ kö̱o̱' ka̱ i̱nga̱ a̱, süu̱' ja̱a̱n' ndii xa̱ ña̱ ja̱a̱n' kui̱ti̱'.
41012033	Te̱ ña̱ ku̱ndani̱ e̱' Ndiosí xiin' ka̱nii' nimá e̱', xiin' sa̱kuu' ña̱ xanini e̱', xiin' sa̱kuu' ña̱ ndi̱e̱e' e̱', te̱ ku̱ndani̱ e̱' sa̱kuu' ne̱ yivi̱' xiin' e̱' nde̱e̱ naa kundani̱ xiin' mii' mi̱i' e̱' ndii, ña̱ ka'nu' ka̱ nduu' a̱ te̱ sa̱kan' sa̱kuu' ña̱ nasoko̱' e̱' nuu̱' Ndiosí xiin' ña̱ xa'mi' e̱' ki̱ti' nuu̱' a̱ ―ni̱ kachi̱ ra̱.
41012034	Kii̱' ni̱ xi̱ni̱ so̱'o̱ Jesús ña̱ va̱'a̱ ni̱ ka'a̱n te̱ ja̱a̱n' te̱ ni̱ ka'a̱n a̱ xiin' ra̱ ndii: ―Xa̱ kuyatin' ka̱'ndi̱a̱ chuun' Ndiosí nimá u̱n' ―ni̱ kachi̱ a̱. Te̱ nde̱e̱ i̱i̱n ne̱ yivi̱' nï̱ ku̱ndi̱e̱ni ka̱ nda̱tu'u̱n' ña̱'a'.
41012035	Kii̱' sania'á Jesús nuu̱' ki̱'e̱ yu̱kun' ka'nu' te̱ ni̱ nda̱tu'u̱n' a̱ ndii: ―¿Ndichun na ka'án te̱ sania'á tu̱'u̱n nde̱i' Ndiosí ña̱ si̱a̱ni' xika' David nduu' Cristo, ña̱ ti̱a̱nu̱' Ndiosí sa̱kakú ne̱ yivi̱'?
41012036	Kua̱chi̱ ndii nde̱e̱ mi̱i' David ni̱ ka'a̱n kii̱' ni̱ sa̱ka'án ña̱'a' Espíritu Santo ndii: Ni̱ ka'a̱n xto̱'o̱ e̱' Ndiosí xiin' xto̱'o̱ i̱ ndii: “Ku̱ndu'u̱' nda̱'a' kua̱'a̱ i̱ na sa̱ndoó kui'e xa̱chi' i̱ te̱ ndasi' yo'ó.” Ni̱ kachi̱ a̱, ni̱ kachi̱ ra̱.
41012037	Sa̱kan' na kuii' naa' mi̱i' David ja̱a̱n' ka'án ña̱ xto̱'o̱ ra̱ nduu' Cristo ja̱a̱n' ndii, ¿sa̱a̱ ku̱vi̱ ka'án te̱ sania'á tu̱'u̱n nde̱i' ja̱a̱n' ña̱ nduu' a̱ si̱a̱ni' xika' David ja̱a̱n'? ―ni̱ kachi̱ Jesús. Te̱ ne̱ yivi̱' kua'a̱' ja̱a̱n' ndii, va̱'a̱ va̱ kuni ni̱a̱ xini so̱'o̱ ña̱'a' ni̱a̱.
41012038	Te̱ ni̱ ka'a̱n tu̱ Jesús kii̱' sania'á a̱ ndii: ―Ko̱to̱ xiin' mi̱i' va̱ ndo̱' nuu̱' ña̱ kuu' te̱ sania'á tu̱'u̱n nde̱i' Ndiosí, sa̱kan' ña̱ te̱ xasuvi' xiin' mii' kui̱ti̱' nduu' te̱ ja̱a̱n'. Xtani̱ va̱ ra̱ kui̱'nu̱ ra̱ toto̱ nani̱', ña̱ ndiaa ya'vi' ka̱, te̱ xtani̱ tu̱ ra̱ ña̱ na̱kua̱tu̱ va̱'a̱ ña̱'a' ne̱ yivi̱' ma̱'in' ya̱'vi̱ mii' chitu' kaa'.
41012039	Te̱ xtani̱ va̱ tu̱ ra̱ ña̱ ku̱ndi̱e̱e̱ ra̱ nuu̱' tei̱ ka'nu', tun' ita' ti̱xi̱n vi̱'e̱ mii' nakayá ne̱ yivi̱' xaka'nu' ni̱a̱ Ndiosí, te̱ xtani̱ tu̱ ra̱ ku̱ndi̱e̱e̱ ra̱ nuu̱' tei̱, tun' kuu' nu̱u', mii' yoo vi̱ko'.
41012040	Te̱ tu'un' u'vi̱ tu̱ ra̱ ña̱ vika' nda̱'a' ne̱ kuaa̱n' vi̱'e̱ ni̱a̱. Te̱ xini xa'an' ra̱ ña̱ na̱'a' va̱ ka'án ra̱ xiin' Ndiosí, ndiani̱ te̱ na̱nda̱ni̱ ne̱ yivi̱'. Te̱ ja̱a̱n' ndii, chie̱ ka̱ tu̱ndo'o̱' ko̱o̱ ra̱ ―ni̱ kachi̱ Jesús.
41012041	Unta' kii̱' ndu'u̱' Jesús ya̱ti̱n nuu̱' a̱ mii' iin' xatu̱n' mii' kayá xu̱'un' li̱muxtan ndii, ni̱ xi̱ni̱ a̱ taa̱n' ne̱ yivi̱' li̱muxtan ti̱xi̱n nu̱'. Te̱ kua'a̱' ne̱ vika̱' ndii, kua'a̱' va̱ xu̱'un' taa̱n' ni̱a̱ ti̱xi̱n nu̱'.
41012042	I̱kan' te̱ ni̱ xa̱a̱ tu̱ i̱i̱n ña' kuaa̱n' nda'vi kuu', te̱ ni̱ ta̱a̱n' a' uvi̱ ta'an xu̱'un' ya'a kuali' ti̱xi̱n xatu̱n' ja̱a̱n'. Te̱ xu̱'un' ja̱a̱n' ndii, sie va̱ ndiaa ya'vi' a̱.
41012043	Sa̱kan' te̱ ni̱ ka̱na̱ a̱ te̱ nda̱'a' xa'a̱' a̱, te̱ ni̱ ka'a̱n a̱ xiin' ra̱ ndii: ―Ña̱ nda̱ku ka'án i̱ xiin' ndo̱' ndii, ña' kuaa̱n' nda'vi kuu' kaa̱' ni̱ ta̱a̱n kua'a̱' ka̱ xu̱'un' ti̱xi̱n xatu̱n' kaa̱' te̱ sa̱kan' sa̱kuu' i̱nga̱ ne̱ ni̱ ta̱a̱n' tu̱ xu̱'un' ti̱xi̱n nu̱'.
41012044	Sa̱kan' ña̱ sa̱kuu' tu̱ku̱ ni̱a̱ ndii, ni̱ ta̱a̱n' ni̱a̱ xu̱'un' ña̱ ni̱ ndoo̱ ndo̱so̱' nda̱'a' ni̱a̱. Ndisu̱ ña' kaa̱' ndii, tee̱' ndee nda'vi kuu' a' ndii, ni̱ ta̱a̱n' ndi̱'i̱ a' xu̱'un' ña̱ xito' ku̱ti̱a̱ku̱ a' xiin' ―ni̱ kachi̱ a̱.
41013001	Kii̱' keta' Jesús nuu̱' ki̱'e̱ yu̱kun' ka'nu' te̱ kua'a̱n a̱ ndii, ni̱ ka'a̱n i̱i̱n te̱ nda̱'a' xa'a̱' a̱ xiin' a̱ ndii: ―Tákui'e, ko̱to̱ u̱n', xa̱ na'nu' yuu̱' ni̱ ti̱i̱n ra̱ ni̱ xa̱'a̱ ra̱ yu̱kun' kaa̱', te̱ nda̱tu̱n' va̱ ni̱ xa̱'a̱ ra̱ a̱ ―ni̱ kachi̱ ra̱.
41013002	Te̱ ni̱ na̱kui̱i̱n Jesús nuu̱' ra̱ ndii: ―¿Xa'a̱' vi̱'e̱ na'nu' nia kaa̱' ka'án u̱n' nu̱'? Ña̱ kaa̱' ndii, sa̱kuu' a̱ nduxi̱n ndo̱o̱, te̱ kü̱to̱to̱ ta'an' ka̱ nde̱e̱ i̱i̱n yuu̱' ―ni̱ kachi̱ a̱.
41013003	I̱kan' te̱ kua'a̱n Jesús xiin' te̱ nda̱'a' xa'a̱' a̱ xiki̱' ña̱ na̱ni' Olivos, ña̱ kandu'u̱' xto'ni' mii' iin' yu̱kun' ja̱a̱n'. Te̱ ni̱ xi̱ku̱ndu'u̱' a̱ xíni' i̱ku' ja̱a̱n', i̱kan' te̱ ni̱ nda̱tu'u̱n' siin' ña̱'a' Pedro, xiin' Jacobo, xiin' Juan, xiin' Andrés, ka'án ra̱ ndii:
41013004	―Ka'a̱n xiin' ndu̱, ¿a̱ma̱ ko̱o̱ ña̱ ni̱ ka'a̱n u̱n' xa'a̱' ja̱a̱n'? ¿Te̱ ndee ña̱ ka'nu' nduu' ña̱ xka'ndi̱a̱, te̱ ku̱nda̱ni̱ ndu̱ ña̱ xa̱ kuyatin' ko̱o̱ a̱? ―ni̱ kachi̱ ra̱.
41013005	Sa̱kan' te̱ ni̱ xa̱'a' Jesús ka'án a̱ xiin' ra̱ ndii: ―Ko̱to̱ xiin' mi̱i' va̱ ndo̱', tä̱xi̱ ndo̱' ku̱ni̱ xa'an' nde̱e̱ i̱i̱n ne̱ yivi̱' ndo'ó.
41013006	Sa̱kan' ña̱ ki̱xi̱n kua'a̱' te̱ yivi̱', te̱ ti̱i̱n ndi̱a̱a̱ kivi̱' i̱, te̱ ka'a̱n ra̱ ña̱ mi̱i' ra̱ nduu' Cristo, ña̱ ni̱ ti̱a̱nu̱' Ndiosí sa̱kakú ne̱ yivi̱', te̱ ku̱ni̱ xa'an' ra̱ kua'a̱' ne̱ yivi̱'.
41013007	Te̱ kii̱' ku̱ni̱ ndo̱' kuento ña̱ yoo ñu'u̱ mii' ka̱ i̱i̱n yivi̱', te̱ ku̱ni̱ tu̱ ndo̱' ña̱ yoo a̱ xika' i̱i̱n yivi̱' ndii, kü̱ndi̱'ni̱ ndo̱', kua̱chi̱ ndii kuní a̱ ña̱ ko̱o̱ ña̱ ja̱a̱n'. Ndisu̱ tïa̱'an kundi̱'i̱ i̱i̱n yivi̱' kii̱' sa̱kan'.
41013008	Kua̱chi̱ ndii ku̱nta'an' i̱i̱n ti̱'vi̱ ne̱ ñu̱'u' i̱i̱n yivi̱' xiin' tu̱ku̱ ti̱'vi̱ ne̱ yivi̱'. Te̱ ku̱nta'an' tu̱ ne̱ ndiee' i̱i̱n ñu̱u̱ xiin' ne̱ ndiee' tu̱ku̱ ñu̱u̱. Te̱ ka̱nii' xaan' ta̱a̱n ndi̱e̱e' i̱i̱n yivi̱', te̱ ko̱o̱ tu̱ so̱ko̱, te̱ sa̱na̱saá' ta'an' ne̱ yivi̱' mii' ka̱ i̱i̱n yivi̱'. Te̱ sa̱kuu' ña̱ ja̱a̱n' ndii, sa̱kan' xa'ndu̱ ña̱ xito' ko̱o̱ kui̱ti̱' nduu' a̱.
41013009	’Ndisu̱ ndo'ó ndii, ko̱to̱ xiin' mi̱i' ndo̱'. Sa̱kan' ña̱ sa̱na̱kua'a te̱ yivi̱' ndo'ó nda̱'a' te̱ xi̱xa̱, te̱ ku̱tun' ra̱ ndo'ó ti̱xi̱n vi̱'e̱ mii' nakayá ne̱ ta'an' e̱'. Te̱ sa̱na̱kua'a ra̱ ndo'ó nda̱'a' te̱ ndiso' chuun'. Te̱ i̱i̱n kachi sa̱a̱ tu̱ ra̱ xiin' ndo̱' nuu̱' te̱ xa'ndia chuun' kuu' nu̱u' xa'a̱' ña̱ ndikún ndo̱' yu'u̱, te̱ ndi̱e̱e̱ yu̱'u' ndo̱' nuu̱' te̱ ja̱a̱n' xa'a̱' i̱.
41013010	Ndisu̱ ña̱ nu̱u' ndii, kuní a̱ ña̱ ka'a̱n ndo̱so̱' ne̱ yivi̱' ka̱nii' i̱i̱n yivi̱' tu̱'u̱n va̱'a̱ xa'a̱' i̱, sa̱kan' vi̱' te̱ kundi̱'i̱ i̱i̱n yivi̱'.
41013011	Kii̱' na̱ka̱ ra̱ ndo'ó, te̱ sa̱na̱kua'a ra̱ ndo'ó nda̱'a' te̱ ja̱a̱n' ndii, kü̱ndi̱'ni̱ ndo̱' ndee ña̱ ka'a̱n ndo̱'. Kua̱chi̱ ndii, süu̱' ndo'ó nduu' ne̱ ka'a̱n kivi̱' ja̱a̱n', süu̱' ja̱a̱n' ndii Espíritu Santo nduu' ña̱ sa̱ka'án ndo'ó.
41013012	’Te̱ te̱ nduu' ña̱ni̱ ndii, sa̱na̱kua'a ra̱ i̱nga̱ ña̱ni̱ ra̱, te̱ ka̱'ni̱' ña̱'a' te̱ yivi̱'. Te̱ sa̱kan' tu̱ sa̱a̱ yu̱va' xiin' si'e̱ ra̱. Te̱ ne̱ nduu' si'e̱ ndii, ku̱nta'an' ni̱a̱ xiin' yu̱va' si'i' ni̱a̱ te̱ ka̱'ni̱' ña̱'a' ni̱a̱.
41013013	Te̱ sa̱kuu' ne̱ yivi̱' ku̱nda̱si' ndo'ó xa'a̱' ña̱ ndikún ndo̱' i̱chi' yu'u̱. Ndisu̱ yo̱o̱ ka̱ ku̱ndi̱e̱ni naa kundieni nuu̱' tu̱ndo'o̱' ja̱a̱n' nde̱e̱ so'o̱' ndi'i' ndii, na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i'.
41013014	’Ndisu̱ kii̱' ku̱ni̱ ndo̱' ña̱ ki̱ni̱ kaa' iin' a̱ mii' xäta'a̱n kui̱i̱n a̱ naa ni̱ ka'a̱n te̱ ni̱ ka'a̱n tiakú tu̱'u̱n Ndiosí xta̱'an', te̱ ni̱ na̱ni' Daniel ndii, ne̱ ndiee' ñu̱u̱ Judea kii̱' sa̱kan' ndii, na ku̱nu̱ ni̱a̱ ku'u̱n ni̱a̱ te̱i̱n i̱ku'. (Ndo'ó ne̱ ka'vi' ña̱ yo̱'o̱' ndii, kuní a̱ sa̱a̱ ndo̱' ña̱ nduxa̱' te̱ ku̱nda̱ni̱ ndo̱' a̱.)
41013015	Te̱ yo̱o̱ ka̱ ndiee' xíni' vi̱'e̱ ni̱a̱ kii̱' sa̱kan' ndii, na ndä̱'ni̱ ni̱a̱ vi̱'e̱ ni̱a̱ na̱chii̱' ni̱a̱ ña̱'a̱ ni̱a̱.
41013016	Te̱ yo̱o̱ ka̱ naá xa'a̱' ku'u̱ kii̱' sa̱kan' ndii, na nä̱ndi̱ko' ni̱a̱ vi̱'e̱ ni̱a̱ xa'a̱' toto̱ ni̱a̱.
41013017	U'vi̱ va̱ ku̱ndo̱'o̱ ña' ñu'u' si'e̱ xiin' ña' sachichin' si'e̱ kivi̱' ja̱a̱n'.
41013018	Ka'a̱n va̱ ndo̱' xiin' Ndiosí, te̱ na tä̱xi̱ a̱ ña̱ xaa̱ kivi̱' ja̱a̱n' yoo̱ vi̱xi̱n.
41013019	Kua̱chi̱ ndii, kivi̱' ja̱a̱n' ndii, ko̱o̱ tu̱ndo'o̱' ña̱ nde̱e̱ i̱i̱n kivi̱' tïa̱'an ko̱o̱ nde̱e̱ kii̱' ni̱ xa̱'a̱ Ndiosí i̱i̱n yivi̱' te̱ nde̱e̱ vi̱ti̱n, te̱ ni̱ nde̱e̱ kö̱o̱' ka̱ tu̱ a̱ ko̱o̱.
41013020	Te̱ naa' sä̱kuiti xto̱'o̱ e̱' Ndiosí kivi̱' ja̱a̱n' ndii, nde̱e̱ i̱i̱n ne̱ yivi̱' käku̱. Ndisu̱ sa̱kuiti ña̱'a' a̱ xa'a̱' ña̱ kundani̱ a̱ ne̱ ni̱ na̱ka̱xi̱n a̱ ndikún i̱chi' a̱.
41013021	’Te̱ naa' ka'a̱n yo̱o̱ ka̱ xiin' ndo̱' kivi̱' ja̱a̱n' ndii: “A̱an', ko̱to̱ ndo̱', yo'o' yoo Cristo, ña̱ sa̱kakú yoo'”, uun ka'a̱n ni̱a̱ ndii: “A̱an', ko̱to̱ ndo̱' kaa̱' yoo Cristo, ña̱ sa̱kakú yoo'”, kachi̱ ni̱a̱ ndii, kä̱ndi̱xa' ña̱'a' ndo̱'.
41013022	Kua̱chi̱ ndii ki̱xi̱n te̱ xini xa'an', te̱ ka'a̱n ña̱ Cristo nduu' ra̱. Te̱ sa̱kan' tu̱ ki̱xi̱n te̱ ka'a̱n tiakú tu̱n vixi̱. Te̱ yivi̱' ja̱a̱n' ndii, sa̱a̱ ra̱ chuun' ka'nu' xini xa'an' xiin' chu̱u̱n ka'nu' ña̱ nandani̱ ne̱ yivi̱'. Te̱ naa' ni̱ ku̱vi̱ ndii, nde̱e̱ ne̱ ni̱ na̱ka̱xi̱n Ndiosí ndikún i̱chi' a̱ ku̱ni̱ xa'an' ra̱.
41013023	Ndisu̱ ndo'ó ndii, ko̱o̱ tu̱'va̱ ndo̱'. Te̱ na̱ka̱'an' ndo̱' ña̱ ni̱ ka'a̱n i̱ ña̱ kaa̱' xiin' ndo̱' ña̱ kuní ka̱ ko̱o̱ a̱.
41013024	’Ndisu̱ kii̱' ndi̱'i̱ xka'ndi̱a̱ tu̱ndo'o̱' kivi̱' ja̱a̱n' ndii, nda'va̱ ñu̱'u̱, te̱ sa̱kan' tu̱ yoo̱' ndii, nä̱tuu̱n ka̱ a̱.
41013025	Te̱ koyo̱ tu̱ tiuu̱n', te̱ ta̱a̱n ndi̱e̱e' sa̱kuu' ña̱ ndi̱e̱e', ña̱ yoo ndi̱vi'.
41013026	Sa̱kan' te̱ ki̱xi̱n yu'u̱, ña̱ nduu' tu̱ te̱ yivi̱', nuu̱' viko̱' xiin' kua'a̱' ya'a̱ ña̱ ndi̱e̱e' xiin' ña̱ yi'é nda̱tu̱n' koo' chukuu'.
41013027	Sa̱kan' te̱ ti̱'vi' i̱ kua'a̱' ángele, te̱ na̱ka̱ya̱ a̱ ne̱ ni̱ na̱ka̱xi̱n Ndiosí, ne̱ ndiee' ku̱mi' sa̱a' xaan' i̱i̱n yivi̱' mii' kua̱xi̱ tachi̱', nde̱e̱ mii' xa'a' i̱i̱n yivi̱' te̱ nde̱e̱ mii' xa'a' ndi̱vi'.
41013028	’Ku̱nda̱ni̱ ndo̱' ña̱ ka'án ndi̱a̱a̱ yo'o' xa'a̱' sa̱a̱ xaa' tun' higuera, kii̱' nduu' iti̱a̱' nda̱'a' nu̱', te̱ naka'ndi yuku̱ nu̱' ndii, xiní ndo̱' ña̱ xa̱ kuyatin' kuii ku̱u̱n savi̱'.
41013029	Te̱ sa̱kan' tu̱ kii̱' ku̱ni̱ ndo̱' ko̱o̱ ña̱ ni̱ ka'a̱n i̱ xiin' ndo̱' ja̱a̱n' ndii, ku̱nda̱ni̱ ndo̱' ña̱ xa̱ kuyatin' kuii ki̱xi̱n tu̱ku̱u̱ yu'u̱, ña̱ nduu' tu̱ te̱ yivi̱'.
41013030	Ña̱ nda̱ku ka'án i̱ xiin' ndo̱' ndii, ña̱ kuní ka̱ ku̱vi̱ sa̱kuu' ne̱ ndiee' i̱i̱n yivi̱' vi̱ti̱n te̱ xka'ndi̱a̱ sa̱kuu' ña̱ ja̱a̱n'.
41013031	Ndi̱vi' xiin' ñu̱'u' i̱i̱n yivi̱' ndii, ndo̱ñu'u' a̱, ndisu̱ tu̱'u̱n yu̱'u' yu'u̱ ndii, kö̱o̱' kivi̱' ndo̱ñu'u' a̱.
41013032	’Ndisu̱ ndee kivi̱' xiin' ndee hora xka'ndi̱a̱ ña̱ ja̱a̱n' ndii, nde̱e̱ i̱i̱n ne̱ yivi̱' xïní a̱, ni̱ nde̱e̱ ángele, ña̱ ndiee' ndi̱vi' ni̱ nde̱e̱ yu'u̱, ña̱ nduu' si'e̱ Ndiosí, xïní ña̱ ja̱a̱n'. Süu̱' ja̱a̱n' ndii mi̱i' yu̱va' e̱' Ndiosí kui̱ti̱' xiní a̱ma̱a̱ xaa̱ kivi̱' ja̱a̱n'.
41013033	Xa'a̱' a̱ ja̱a̱n' na ko̱o̱ tu̱'va̱ va̱ ndo̱', te̱ ka'a̱n va̱ ndo̱' xiin' Ndiosí, kua̱chi̱ ndii xïní ndo̱' a̱ma̱a̱ kui̱ti̱' xaa̱ kivi̱' ja̱a̱n'.
41013034	’Naa' xaa' i̱i̱n te̱ yivi̱' kii̱' kua'a̱n xika' ra̱ ndii, nakoo' ra̱ vi̱'e̱ ra̱ nda̱'a' te̱ xika' nuu' nuu̱' ra̱. Te̱ nakoo' tu̱ ra̱ chu̱u̱n nuu̱' i̱'i̱n te̱ ja̱a̱n'. Te̱ ni̱ ka'a̱n chuun' tu̱ ra̱ xiin' te̱ xito' yi'e' ra̱ ña̱ na ko̱to̱ va̱'a̱ va̱ ra̱ a̱.
41013035	Ña̱ ja̱a̱n' na kuii' ko̱to̱ naa xito' xiin' mii' ndo̱', kua̱chi̱ ndii xïní ndo̱' a̱ma̱a̱ na̱ndi̱ko' te̱ xiin' vi̱'e̱. Kuain' na̱ndi̱ko' ra̱ ñu̱u nuu', uun na ñu̱u, uun kii̱' kana' ndu̱chié, uun kii̱' xa̱ kitú'.
41013036	Saa̱' i̱i̱n kii̱' i̱i̱n ki̱xi̱n kui̱ti̱' ra̱, te̱ ku̱ni̱ ra̱ ndiee' ndo̱' kixín ndo̱'.
41013037	Te̱ ña̱ ka'án i̱ xiin' ndo̱' kaa̱' ka'án i̱ xiin' sa̱kuu' ne̱ yivi̱' ña̱ ko̱o̱ tu̱'va̱ ni̱a̱ ―ni̱ kachi̱ Jesús.
41014001	Te̱ kii̱' kuní ka̱ uvi̱ ta'an kivi̱' te̱ ko̱o̱ vi̱ko' pascua, ña̱ xi xixi' ni̱a̱ xita̱' va̱'a̱, ña̱ kö̱o̱' yu̱chi' levadura saká xiin', te̱ sutu̱ kuu' nu̱u' xiin' te̱ sania'á tu̱'u̱n nde̱i' Ndiosí ndii, ni̱ na̱ndu̱ku' ra̱ sa̱a̱ sa̱a̱ ra̱ te̱ ti̱i̱n ra̱ Jesús xiin' ña̱ maña, te̱ ka̱'ni̱' ña̱'a' ra̱.
41014002	Te̱ ka'án xiin' ta'an' ra̱ ndii: ―Sä̱a̱ e̱' ña̱ ja̱a̱n' kii̱' yoo vi̱ko' ko̱to̱ ka̱ na̱ku̱chi ne̱ ndiee' ñu̱u̱ yo'o' ―ni̱ kachi̱ ra̱.
41014003	Kii̱' ndu'u̱' Jesús ñu̱u̱ Betania vi̱'e̱ Simón, te̱ ni̱ ku̱ni̱ ku̱vi̱ kui'e̱ te'i ndii, ndu'u̱' a̱ xixi' a̱ nuu̱' mesa. Te̱ ni̱ xa̱a̱ i̱i̱n ña̱'a' xiin' i̱i̱n li̱mita yuu̱', ña̱ ni̱ kua̱'a̱ xiin' alabastro. Te̱ chitu' vi̱' ña̱ ja̱a̱n' ñu'u' xa̱'a̱n xavixín' koo' chukuu', ña̱ nduu' mi̱i' ndi'i' nardo, ña̱ ndiaa ya'vi' xa̱va̱'a̱. Te̱ ni̱ ta̱'vi' a' li̱mita ja̱a̱n', te̱ ni̱ sa̱kaa' a' xa̱'a̱n ja̱a̱n' xíni' Jesús.
41014004	Te̱ sa̱va̱ te̱ ndiee' i̱kan', kii̱' ni̱ xi̱ni̱ ra̱ ña̱ ni̱ xa̱a̱ ña̱'a' ja̱a̱n' ndii, ni̱ na̱saa̱' ra̱ ka'án xiin' ta'an' ra̱ ndii: ―Vä̱'a̱ xa̱chi' xitíá saka xa̱'a̱n xavixín' kaa̱'.
41014005	Sa̱kan' ña̱ va̱'a̱ ka̱ naa' ni̱ ke'vi̱ a̱ te̱ ko̱ndi̱a̱ ya'vi' a̱ xu̱'un' ña̱ ki̱'i̱n i̱i̱n te̱ yivi̱' naa' sa̱chuun' ra̱ uni̱ ciento kivi̱', te̱ xiin' xu̱'un' ja̱a̱n' ku̱vi̱ chi̱ndi̱e̱e' e̱' ne̱ nda'vi kuu' ―ni̱ kachi̱ ra̱. Te̱ ni̱ ku̱chi̱tu̱n ndi̱e̱e' ra̱ ña̱'a' ja̱a̱n'.
41014006	Ndisu̱ ni̱ ka'a̱n Jesús xiin' ra̱ ndii: ―Na ko̱o̱ a' sa̱kan', kua̱chi̱ ndii i̱i̱n chu̱u̱n va̱'a̱ ni̱ xa̱a̱ a' xa'a̱' i̱. ¿Ndichun na sataña'a̱' ña̱'a' ndo̱'?
41014007	Sa̱kan' ña̱ ne̱ nda'vi kuu' ndii, nde̱e̱ ndi'i' ni̱ kivi̱' ko̱o̱ ni̱a̱ xiin' ndo̱', te̱ ku̱vi̱ chi̱ndi̱e̱e' ña̱'a' ndo̱' a̱ma̱a̱ ka̱ kuní ndo̱'. Ndisu̱ yu'u̱ ndii, süu̱' nde̱e̱ ndi'i' ni̱ kivi̱' ka̱ka̱ i̱ te̱i̱n ndo̱'.
41014008	Ña̱'a' yo'o' ndii, ni̱ xa̱a̱ a' ña̱ ni̱ ku̱vi̱ sa̱a̱ a' xa'a̱' i̱ vi̱ti̱n, ni̱ sa̱kaa' a' xa̱'a̱n xavixín' ñu̱'u' nde'i̱ i̱ te̱ koo' tu̱'va̱ a̱, te̱ ndiee̱ a̱ kii̱' ku̱vi̱ i̱.
41014009	Ña̱ nda̱ku ka'án i̱ xiin' ndo̱' ña̱ mii' ka̱ i̱i̱n yivi̱' mii' ka'a̱n ndo̱so̱' ne̱ yivi̱' tu̱'u̱n va̱'a̱ xa'a̱' i̱ ndii, ka'a̱n tu̱ ni̱a̱ xa'a̱' ña̱ ni̱ xa̱a̱ ña̱'a' yo'o' xiin' i̱, te̱ na̱ka̱'an' ña̱'a' ne̱ yivi̱' ―ni̱ kachi̱ Jesús.
41014010	Sa̱kan' te̱, Judas Iscariote, i̱i̱n te̱ uxi̱ uvi̱ ndii, ni̱ xa'a̱n nda̱tu'un' ra̱ xiin' sutu̱ kuu' nu̱u' te̱ sa̱na̱kua'a ra̱ Jesús nda̱'a' te̱ ja̱a̱n'.
41014011	Kii̱' ni̱ xi̱ni̱ so̱'o̱ sutu̱ ja̱a̱n' ña̱ ni̱ ka'a̱n te̱ ja̱a̱n' ndii, va̱'a̱ ni̱ ku̱ni̱ ra̱, te̱ ni̱ ta̱xi̱ ra̱ kuento ra̱ ña̱ ta̱xi̱ ra̱ xu̱'un' nda̱'a' Judas xa'a̱' ña̱ ja̱a̱n'. Sa̱kan' te̱ ni̱ xa̱'a' Judas nanduku' ra̱ sa̱a̱ sa̱a̱ ra̱ te̱ sa̱na̱kua'a ra̱ Jesús nda̱'a' te̱ ja̱a̱n'.
41014012	Kivi̱' nu̱u' ña̱ xixi' ni̱a̱ xita̱' va̱'a̱, ña̱ kö̱o̱' yu̱chi' levadura saká xiin', kii̱' xa'ni̱' ni̱a̱ mbe̱e̱ kuali' xa'a̱' vi̱ko' pascua ndii, ni̱ ka'a̱n te̱ nda̱'a' xa'a̱' Jesús xiin' a̱ ndii: ―¿Mii' kuní u̱n' ku'u̱n sa̱va̱'a̱ ndu̱ ña̱ ku̱xi̱ e̱' xa̱kuaa̱' xa'a̱' vi̱ko' pascua? ―ni̱ kachi̱ ra̱.
41014013	Sa̱kan' te̱ ni̱ ti̱'vi' a̱ uvi̱ ta'an te̱ nda̱'a' xa'a̱' a̱ ka'án a̱ xiin' ra̱ ndii: ―Kua'an ndo̱' ñu̱u̱ ka'nu' kaa̱', te̱ i̱kan' ku̱ni̱ ndo̱' i̱i̱n te̱ yivi̱', te̱ ni'i' i̱i̱n yo̱o̱ ti̱kui kua'a̱n ra̱. Ku̱ndiku̱n ña̱'a' ndo̱'.
41014014	Te̱ ka'a̱n ndo̱' xiin' te̱ xiin' vi̱'e̱ mii' nda̱'ni̱ te̱ ja̱a̱n' ndii: “Ka'án xto̱'o̱ e̱' ndii: ¿Mii' yoo cuarto mii' ku̱xi̱ i̱ ña̱ xaxi̱' xa̱kuaa̱' xa'a̱' vi̱ko' pascua xiin' te̱ nda̱'a' xa'a̱' i̱?, kachi a̱”, kachi̱ ndo̱'.
41014015	Te̱ sa̱nia'á te̱ ja̱a̱n' ndo'ó i̱i̱n cuarto chie̱ ña̱ iin' xata̱' vi̱'e̱ ni̱nu̱, te̱ xa̱ yoo tu̱'va̱ cuarto ja̱a̱n'. Te̱ i̱kan' sa̱va̱'a̱ ndo̱' ña̱ kuní a̱ ku̱xi̱ e̱' ―ni̱ kachi̱ Jesús.
41014016	Ni̱ ki̱e̱e̱ te̱ nda̱'a' xa'a̱' a̱ ja̱a̱n' kua'a̱n ra̱ ñu̱u̱ ja̱a̱n' te̱ ni̱ xka'ndi̱a̱ xna̱'a̱ a̱ sa̱a̱ nii' ni̱ ka'a̱n Jesús xiin' ra̱ ja̱a̱n'. Te̱ ni̱ xa̱va̱'a̱ ra̱ ña̱ xaxi̱' xa'a̱' vi̱ko' pascua i̱kan'.
41014017	Te̱ kii̱' ni̱ ku̱ñu̱u nuu' ndii, ni̱ xa̱a̱ Jesús i̱kan' xiin' uxi̱ uvi̱ ta'an te̱ nda̱'a' xa'a̱' a̱ ja̱a̱n'.
41014018	Te̱ ni̱ xi̱ku̱ndiee̱ ra̱ xixi' ra̱ nuu̱' mesa xiin' Jesús, i̱kan' te̱ ni̱ ka'a̱n a̱ xiin' ra̱ ndii: ―Ña̱ nda̱ku ka'án i̱ xiin' ndo̱' ña̱ i̱i̱n ndo'ó, te̱ xixi' xiin' i̱, sa̱na̱kua'a yu'u̱ nda̱'a' te̱ kuu' ka'nu' ―ni̱ kachi̱ a̱.
41014019	Sa̱kan' te̱ ni̱ xa̱'a' kusuchi' i̱ni̱ sa̱kuu' te̱ ja̱a̱n', te̱ ni̱ xa̱'a' ndatu'ún' ña̱'a' i̱'i̱n ra̱ ndii: ―¿Tee̱' yu'u̱ kachi u̱n' ni̱? ―ni̱ kachi̱ i̱'i̱n ra̱.
41014020	Te̱ ni̱ ka'a̱n a̱ xiin' ra̱ ndii: ―I̱i̱n ndo'ó te̱ uxi̱ uvi̱, te̱ sé'vi inga' xita̱' va̱'a̱ xiin' i̱ ti̱xi̱n ko'o̱' i̱ vi̱ti̱n, nduu' te̱ sa̱na̱kua'a yu'u̱ nda̱'a' te̱ ja̱a̱n'.
41014021	Nde̱e̱ sa̱a̱ ka̱ni̱ ndii yu'u̱, ña̱ nduu' tu̱ te̱ yivi̱' ndii, xa̱ i̱kan' yoo i̱ kua'a̱n i̱ naa yoso̱' a̱ nuu̱' tu̱tu̱ Ndiosí mii' ka'án a̱ xa'a̱' i̱. Ndisu̱ chie̱ va̱ tu̱ndo'o̱' ku̱ndo̱'o̱ te̱ sa̱na̱kua'a yu'u̱, nde̱e̱ va̱'a̱ ka̱ nduu' a̱ nuu̱' te̱ ja̱a̱n' naa' nï̱ tuvi̱ ra̱ ―ni̱ kachi̱ a̱.
41014022	Te̱ kii̱' ndu'u̱' Jesús xixi' a̱ xiin' ra̱ ndii, ni̱ ki̱'i̱n a̱ xita̱' va̱'a̱, te̱ ni̱ ta̱xi̱ a̱ ña̱ chi̱nda̱ni Ndiosí xa'a̱' a̱, te̱ ni̱ sa̱kuachi' ña̱'a' a̱, te̱ ni̱ ta̱xi̱ ña̱'a' a̱ nda̱'a' te̱ nda̱'a' xa'a̱' a̱ ka'án a̱ ndii: ―Ki̱'i̱n ndo̱' a̱ te̱ ku̱xi̱ ndo̱', ña̱ yo'o' nduu' ñu̱'u' nde'i̱ i̱ ―ni̱ kachi̱ a̱.
41014023	Sa̱kan' te̱ ni̱ ki̱'i̱n a̱ i̱i̱n copa, te̱ ni̱ ta̱xi̱ a̱ ña̱ chi̱nda̱ni Ndiosí. Te̱ ni̱ ta̱xi̱ ña̱'a' a̱ nda̱'a' te̱ ja̱a̱n'. Te̱ ni̱ xi̱'i̱ sa̱kuu' ra̱ sie sie.
41014024	Te̱ ni̱ ka'a̱n a̱ xiin' ra̱ ndii: ―Te' naá ti̱xi̱n ña̱ yo̱'o̱' nduu' níi' i̱, ña̱ kuiti̱a̱ xa'a̱' kua̱chi̱ kua'a̱' ne̱ yivi̱', te̱ xiin' ña̱ kaa̱' taxi' xa'a' Ndiosí ña̱ chikandu'u̱' a̱ i̱i̱n kuento xa̱a' xa'a̱' ni̱a̱.
41014025	Ña̱ nda̱ku ka'án i̱ xiin' ndo̱' ndii, kö̱'o̱ ka̱ i̱ vino te' kuva̱'a̱ xiin' uva nde̱e̱ kii̱' xaa̱' kivi̱' ña̱ ko̱'o̱ tu̱ku̱u̱ i̱ vino xa̱a' mii' xa'ndia chuun' Ndiosí ―ni̱ kachi̱ a̱.
41014026	Te̱ kii̱' ndi̱'i̱ ni̱ xi̱ta̱ ra̱ ya̱a̱ nuu̱' Ndiosí ndii, ni̱ ki̱e̱e̱ ra̱ kua'a̱n ra̱ xiki̱' ña̱ nani' Olivos.
41014027	Sa̱kan' te̱ ni̱ ka'a̱n Jesús xiin' te̱ ja̱a̱n' ndii: ―Sa̱kuu' ndo'ó na̱ko̱o̱ i̱i̱n nda̱a̱' yu'u̱ ñu̱u nunu' naa yoso̱' a̱ nuu̱' tu̱tu̱ Ndiosí mii' ka'án a̱ ndii: “Ta̱xi̱ i̱ ka̱'ni̱' te̱ yivi̱' te̱ pa̱xto, te̱ kiku̱ mbe̱e̱ sana̱ ra̱”, kachi a̱.
41014028	Ndisu̱ kii̱' na̱ti̱a̱ku̱ i̱ ndii, xi̱'na̱ yu'u̱ ku'u̱n ñu̱'u' Galilea, te̱ sa̱kan' ndo'ó ―ni̱ kachi̱ a̱.
41014029	Sa̱kan' te̱ ni̱ ka'a̱n Pedro xiin' a̱ ndii: ―Tee̱' ndee na̱ko̱o̱ sa̱kuu' te̱ kaa̱' yo'ó ndii, kuä̱sa̱' yu'u̱ ―ni̱ kachi̱ ra̱.
41014030	Te̱ ni̱ ka'a̱n Jesús xiin' ra̱ ndii: ―Ña̱ nda̱ku ka'án i̱ xiin' u̱n' ña̱ ñu̱u vi̱ti̱n, kii̱' kuní ka̱ ka̱na̱ ndu̱chié i̱chi' ña̱ uvi̱ ndii, xa̱ uni̱ i̱chi' ni̱ ka'a̱n u̱n' ña̱ xïní u̱n' yu'u̱ ―ni̱ kachi̱ a̱.
41014031	Ndisu̱ Pedro ndii, ni̱ xa̱ ndi̱e̱e' ka̱ ra̱ ka'án ra̱ ndii: ―Tee̱' ndee xa̱ta̱'a̱n ku̱vi̱ i̱ xiin' u̱n' ndii, kä'a̱n i̱ ña̱ xïní i̱ yo'ó ―ni̱ kachi̱ ra̱. Te̱ i̱i̱n ni̱ nda̱'a' ni̱ ka'a̱n sa̱kuu' ra̱ xiin' a̱.
41014032	Te̱ kii̱' ni̱ xa̱a̱ Jesús xiin' te̱ nda̱'a' xa'a̱' a̱ i̱i̱n xaan' mii' na̱ni' Getsemaní, te̱ ni̱ ka'a̱n a̱ xiin' ra̱ ndii: ―Ku̱ndi̱e̱e̱ ndo̱' yo'o', na ku'u̱n ka'a̱n i̱ xiin' Ndiosí ―ni̱ kachi̱ a̱.
41014033	Te̱ ni̱ na̱ka̱ a̱ Pedro xiin' Jacobo xiin' Juan ndo̱so̱' i̱kan', te̱ ni̱ xa̱'a' ndi'ni̱ nimá a̱, te̱ suchi' tu̱ i̱ni̱ a̱.
41014034	Te̱ ni̱ ka'a̱n a̱ xiin' ra̱ ndii: ―Suchi' xa̱va̱'a̱ i̱ni̱ nimá i̱ nde̱e̱ xa̱ yoo' i̱ ku̱vi̱ i̱. Ndoo̱ ndo̱' yo'o', te̱ ku̱ndi̱to̱ ndo̱' ―ni̱ kachi̱ a̱.
41014035	Sa̱kan' te̱ ni̱ xa'a̱n a̱ ndo̱so̱' ja̱a̱n', te̱ ni̱ xi̱kuii̱n xiti' a̱ nuu̱' ñu̱'u', te̱ ni̱ ka'a̱n a̱ xiin' Ndiosí ña̱ naa' ku̱vi̱ te̱ kö̱o̱' a̱ tu̱ndo'o̱' ja̱a̱n'
41014036	ka'án a̱ ndii: ―Tata yu̱va' i̱, sa̱kuu' a̱ ku̱vi̱ nuu̱' yo'ó. Tä̱xi̱ u̱n' ku̱ndo̱'o̱ i̱ tu̱ndo'o̱' chie̱ yo'o', ña̱ nduu' nde̱e̱ naa ti̱kui uva̱. Ndisu̱ sä̱a̱ u̱n' ña̱ kuní yu'u̱, süu̱' ja̱a̱n' ndii ña̱ kuní mi̱i' u̱n' ―ni̱ kachi̱ a̱.
41014037	I̱kan' te̱ ni̱ na̱ndi̱ko' a̱ mii' ndiee' te̱ ja̱a̱n', te̱ ndiee' ra̱ kixín ra̱. Te̱ ni̱ ka'a̱n a̱ xiin' Pedro ndii: ―Simón, ¿ndichun na kixín u̱n'? Sa̱a̱ ka̱ vi̱' tu̱ nï̱ ku̱vi̱ ku̱ndi̱to̱ u̱n' nde̱e̱ i̱i̱n nda̱a̱' hora.
41014038	Ko̱o̱ ñu'u' i̱ni̱ va̱ ndo̱' te̱ ka'a̱n ndo̱' xiin' Ndiosí, sa̱kan' te̱ köyo̱ ndo̱' nuu̱' ña̱ xito' kua'a ña̱ ki̱ni̱ ndo'ó. Kuní nimá ndo̱' sa̱a̱ ndo̱' ña̱ kuní Ndiosí, ndisu̱ ñu̱'u' nde'i̱ ndo̱' ndii, kündieni a̱ ―ni̱ kachi̱ a̱ xiin' ra̱.
41014039	Te̱ ni̱ xa'a̱n ni̱ tu̱ku̱u̱ a̱, te̱ ni̱ ka'a̱n a̱ xiin' Ndiosí naa ña̱ xa̱ ni̱ ka'a̱n a̱ ña̱ nu̱u'.
41014040	Te̱ kii̱' ni̱ na̱ndi̱ko' tu̱ku̱u̱ a̱ mii' ndiee' ra̱ ja̱a̱n' ndii, ni̱ xi̱ni̱ a̱ ndiee' ra̱ kixín ra̱, sa̱kan' ña̱ chitu' vi̱' ndu̱chi' nuu̱' te̱ ja̱a̱n' ñu'u' ma̱'na. Te̱ xïní ra̱ ndee ña̱ na̱kui̱i̱n ra̱ nuu̱' a̱.
41014041	Te̱ kii̱' ni̱ na̱ndi̱ko' ni̱ tu̱ku̱u̱ a̱ i̱chi' ña̱ uni̱, te̱ ni̱ ka'a̱n a̱ xiin' ra̱ ndii: ―¿Kixín ka̱ ndo'ó, te̱ nandiee̱' ndo̱' nde̱e̱ vi̱ti̱n uun? Xa̱va̱'a̱ ndo̱koo̱ ndo̱' vi̱ti̱n. Xa̱ ni̱ xa̱a̱ hora ña̱ sa̱na̱kua'a ra̱ yu'u̱, ña̱ nduu' tu̱ te̱ yivi̱', nda̱'a' te̱ ndiso' kua̱chi̱.
41014042	Ndo̱ndi̱chi̱ ndo̱' te̱ ku'u̱n e̱'. Ko̱to̱ ndo̱', xa̱ kuyatin' te̱ sa̱na̱kua'a yu'u̱ nda̱'a' te̱ ja̱a̱n' ―ni̱ kachi̱ a̱.
41014043	Te̱ kii̱' kusaa' iin' ka̱ Jesús ka'án a̱, te̱ ni̱ xa̱a̱ Judas, te̱ ni̱ nduu̱' i̱i̱n te̱ uxi̱ uvi̱ ta'an te̱ nda̱'a' xa'a̱' a̱, xiin' kua'a̱' va̱ te̱ yivi̱' ndiso' ra̱ ichi̱ xiin' i̱tun'. Te̱ te̱ ja̱a̱n' ndii, sutu̱ kuu' nu̱u' xiin' te̱ sania'á tu̱'u̱n nde̱i' Ndiosí xiin' te̱ xi̱xa̱ nuu̱' ñu̱u̱ ni̱ ti̱a̱nu̱' ña̱'a'.
41014044	Te̱ te̱ sa̱na̱kua'a ña̱'a' ndii, xa̱ ni̱ ka'a̱n ra̱ sa̱a̱ nia'a̱ ra̱ yo̱o̱ nduu' Jesús ka'án ra̱ ndii: ―Te̱ chi̱to i̱ nuu̱' kii̱' na̱kua̱tu̱ ña̱'a' i̱ nduu' te̱ ja̱a̱n', te̱ ja̱a̱n' ti̱i̱n ndo̱', te̱ sa̱tiín kutu̱' va̱ ña̱'a' ndo̱', te̱ ku̱ndi̱a̱ka̱ ña̱'a' ndo̱' ku'u̱n ndo̱' ―ni̱ kachi̱ ra̱.
41014045	Sa̱kan' na ni̱ ku̱ya̱ti̱n Judas mii' iin' a̱, te̱ ni̱ ka'a̱n ra̱ xiin' a̱ ndii: ―Maestro ―ni̱ kachi̱ ra̱. Te̱ ni̱ chi̱to ra̱ nuu̱' a̱.
41014046	Sa̱kan' te̱ ni̱ ti̱i̱n te̱ yivi̱' ja̱a̱n' Jesús.
41014047	Ndisu̱ i̱i̱n te̱ iin' xiin' a̱ i̱kan' ndii, ni̱ xta̱'ni' ra̱ ichi̱ ra̱, te̱ ni̱ xa̱'ndi̱a̱ ra̱ so̱'o̱ te̱ xika' nuu' nuu̱' sutu̱ ka'nu'.
41014048	Sa̱kan' te̱ ni̱ nda̱tu'u̱n' Jesús te̱ kua̱xi̱ ti̱i̱n ña̱'a' ja̱a̱n' ndii: ―¿Ndichun na kua̱xi̱ ndo̱', te̱ ti̱i̱n ndo̱' yu'u̱ xiin' ichi̱ xiin' i̱tun' nde̱e̱ naa i̱i̱n te̱ kui'na̱' vi̱'?
41014049	Kua'a̱' kivi̱' ni̱ ii̱n i̱ te̱i̱n ndo̱' sania'á i̱ nuu̱' ki̱'e̱ yu̱kun' ka'nu', te̱ nï̱ tiin' ndo̱' yu'u̱. Ndisu̱ kuní a̱ xka'ndi̱a̱ ña̱ yo̱'o̱' te̱ xinu̱ ña̱ yoso̱' nuu̱' tu̱tu̱ Ndiosí ―ni̱ kachi̱ Jesús.
41014050	Sa̱kan' te̱ ni̱ na̱ko̱o̱ ña̱'a' sa̱kuu' te̱ nda̱'a' xa'a̱' a̱, te̱ ni̱ xi̱nu̱ ra̱.
41014051	Ndisu̱ i̱i̱n te̱ sa̱va̱ ndikún xata̱' Jesús kua'a̱n a̱ ndisuku̱' ra̱ i̱i̱n toto̱ kui̱ti̱', te̱ ni̱ ti̱i̱n ña̱'a' te̱ xíin'.
41014052	Te̱ ndii te̱ sa̱va̱ ja̱a̱n' ndii, ni̱ na̱ko̱o̱ ra̱ toto̱ ja̱a̱n', te̱ ni̱ xi̱nu̱ i̱i̱n' vichi' ra̱.
41014053	Sa̱kan' te̱ ni̱ xan ndi̱a̱ka̱ te̱ yivi̱' ja̱a̱n' Jesús nuu̱' sutu̱ ka'nu'. Te̱ ni̱ na̱kaya̱ sa̱kuu' sutu̱ kuu' nu̱u' xiin' te̱ xi̱xa̱ nuu̱' ñu̱u̱ xiin' te̱ sania'á tu̱'u̱n nde̱i' Ndiosí i̱kan'.
41014054	Te̱ Pedro ndii, ni̱ xi̱ku̱ndiku̱n na ra̱ xika' xika' kua'a̱n ra̱ xiin' te̱ yivi̱' ja̱a̱n' nde̱e̱ ni̱ nda̱'ni̱ ra̱ nuu̱' ki̱'e̱ sutu̱ ka'nu' ja̱a̱n'. Te̱ ni̱ xi̱ku̱ndu'u̱' ra̱ i̱kan' xituni̱' ra̱ nuu̱' ñu'u̱ xiin' te̱ xíin', te̱ xito' yu̱kun'.
41014055	Te̱ sutu̱ kuu' nu̱u' ja̱a̱n' xiin' sa̱kuu' te̱ kuu' ka'nu', te̱ ni̱ na̱kaya̱ i̱kan' ndii, nanduku' ra̱ kua̱chi̱ Jesús te̱ ku̱vi̱ ka'a̱n ra̱ ña̱ xata'a̱n ku̱vi̱ a̱ xa'a̱' ña̱ ja̱a̱n'. Ndisu̱ kö̱o̱' nde̱e̱ i̱i̱n a̱ ni̱ na̱'i̱n ra̱.
41014056	Sa̱kan' ña̱, tee̱' ndee kua'a̱' ne̱ yivi̱' ni̱ ti̱i̱n kua̱chi̱ ndii̱' ña̱'a', ndisu̱ nï̱ na̱kuita̱ ña̱ ka'án i̱'i̱n ni̱a̱.
41014057	Sa̱kan' te̱ ni̱ ndo̱ndi̱chi̱ sa̱va̱ ra̱, te̱ ni̱ xa̱'a' tiin' kua̱chi̱ ndii̱' ña̱'a' ra̱ ka'án ra̱ ndii:
41014058	―Ni̱ xi̱ni̱ so̱'o̱ ndu'u̱ ka'án ra̱ ndii: “Ta̱ni̱ i̱ yu̱kun' ka'nu' yo'o', ña̱ ni̱ kua̱'a̱ xiin' nda̱'a' te̱ yivi̱', te̱ kivi̱' ña̱ uni̱ na̱ka̱ni̱ i̱ i̱nga̱ a̱. Te̱ ña̱ ja̱a̱n' ndii, süu̱' xiin' nda̱'a' te̱ yivi̱' kua̱'a̱ a̱”, ni̱ kachi̱ ra̱ ―ni̱ kachi̱ te̱ ja̱a̱n'.
41014059	Ndisu̱ ni̱ nde̱e̱ sa̱kan' ndii, nï̱ nakuitá ña̱ ndiee' yu̱'u' ne̱ yivi̱' ja̱a̱n' xa'a̱' a̱.
41014060	Sa̱kan' te̱ ni̱ ndo̱ndi̱chi̱ sutu̱ ka'nu' ja̱a̱n', te̱ ni̱ xi̱kuii̱n ndi̱chi̱ ra̱ ma̱'in' ne̱ yivi̱' ja̱a̱n', te̱ ni̱ nda̱tu'u̱n' ra̱ Jesús ndii: ―¿Ndichun na kö̱o̱' a̱ ku̱vi̱ ka'a̱n xa̱chi' u̱n' xa'a̱' u̱n'? ¿Ñáá ña̱ ndi̱xa̱ nduu' ña̱ tiin' kua̱chi̱ te̱ yivi̱' kaa̱' yo'ó? ―ni̱ kachi̱ ra̱.
41014061	Ndisu̱ Jesús ndii, ni̱ yoo̱ taxi̱n' yu̱'u' a̱, te̱ nï̱ na̱kui̱i̱n xa̱chi' a̱. Sa̱kan' te̱ ni̱ nda̱tu'u̱n' tukuu' ña̱'a' sutu̱ ja̱a̱n' ka'án ra̱ ndii: ―¿Ñáá yo'ó nduu' Cristo, si'e̱ ña̱ nduu' Ndiosí, ña̱ xata'a̱n tiin' ka'nu' e̱'? ―ni̱ kachi̱ ra̱.
41014062	Te̱ ni̱ ka'a̱n Jesús ndii: ―Uun, su̱vi̱ nduu' i̱. Te̱ ku̱ni̱ ndo̱' yu'u̱, ña̱ nduu' tu̱ te̱ yivi̱', kii̱' ku̱ndu'u̱' i̱ xi̱i̱n' kua̱'a̱ Ndiosí ka'nu' koo' chukuu', te̱ ku̱ni̱ tu̱ ndo̱' kii̱' ki̱xi̱n i̱ nuu̱' viko̱' ndi̱vi' ―ni̱ kachi̱ a̱.
41014063	Sa̱kan' te̱ ni̱ nda̱ta' sutu̱ ja̱a̱n' toto̱ ra̱ xa'a̱' a̱ ña̱ ni̱ na̱saa̱' ra̱, te̱ ni̱ ka'a̱n ra̱ ndii: ―Küní ka̱ ne̱ yivi̱' ndi̱e̱e̱ yu̱'u' nuu̱' e̱',
41014064	sa̱kan' ña̱ sa̱kuu' ndo̱' ni̱ xi̱ni̱ so̱'o̱ ña̱ kani̱a̱'a ra̱ xa'a̱' Ndiosí. ¿Sa̱a̱ tuu ndo̱'? ―ni̱ kachi̱ ra̱. Te̱ sa̱kuu' te̱ yivi̱' ja̱a̱n' ni̱ ka'a̱n ña̱ xata'a̱n ku̱vi̱ a̱.
41014065	Te̱ ni̱ xa̱'a' sa̱va̱ ra̱ kondia tiasi̱'i ña̱'a' ra̱, te̱ ndasi tu̱ ra̱ nuu̱' a̱, te̱ sa'ndia' ra̱ nuu̱' a̱, te̱ ndatu'ún' ña̱'a' ra̱ ndii: ―Na̱ku̱ni̱ u̱n' yo̱o̱ ni̱ ka̱ni̱ yo'ó ―kachi ra̱. Te̱ ni̱ sa̱'ndia' tu̱ te̱ xíin', te̱ xito' yu̱kun', nuu̱' a̱.
41014066	Te̱ kii̱' ndu'u̱' Pedro nuu̱' ki̱'e̱ ninu̱ ndii, ni̱ ku̱ya̱ti̱n i̱i̱n ña' xika' nuu' nuu̱' sutu̱ ka'nu' ja̱a̱n'.
41014067	Te̱ kii̱' ni̱ xi̱ni̱ a' ndu'u̱' ra̱ i̱kan' xituni̱' ra̱, te̱ ni̱ na̱ko̱to̱ ndi'e̱' ña̱'a' a', te̱ ni̱ ka'a̱n a' xiin' ra̱ ndii: ―Ni̱ xika̱ tu̱ yo'ó xiin' Jesús, te̱ ni̱ ki̱e̱e̱ ñu̱u̱ Nazaret, kaa̱' ―ni̱ kachi̱ a'.
41014068	Ndisu̱ nï̱ ki̱e̱e̱ yu̱'u' ra̱ ka'a̱n ra̱ xiin' a' ndii: ―Xïní ña̱'a' i̱, ni̱ nde̱e̱ xïní tu̱ i̱ ndee xa'a̱' ka'án u̱n' ―ni̱ kachi̱ ra̱. Sa̱kan' te̱ ni̱ ke̱ta̱ ra̱ yi'e' mii' xaá u̱u̱n ne̱ yivi̱', te̱ ni̱ ka̱na̱ i̱i̱n ndu̱chié.
41014069	Sa̱kan' te̱ ni̱ xi̱ni̱ ni̱ tu̱ku̱u̱ ña̱'a' ña' xika' nuu' ja̱a̱n', te̱ ni̱ xa̱'a' a' ka'a̱n a' xiin' ne̱ ita' ya̱ti̱n ja̱a̱n' ndii: ―Te̱ kaa̱' ndii, i̱i̱n te̱ ndiaka' ta'an' xiin' Jesús kaa̱' nduu' ra̱ ―ni̱ kachi̱ a'.
41014070	Ndisu̱ tu̱ku̱ ni̱ ni̱ ka'a̱n ra̱ ña̱ xïní ña̱'a' ra̱. Te̱ i̱i̱n kani̱' ni̱ xka'ndi̱a̱ te̱ tu̱ku̱ ni̱ ni̱ ka'a̱n ne̱ ndi̱e̱e̱' ya̱ti̱n ja̱a̱n' xiin' ra̱ ndii: ―Ña̱ nda̱ku xna̱'a̱ nduu' a̱ ndii, i̱i̱n te̱ ndiaka' ta'an' xiin' te̱ kaa̱' nduu' yo'ó. Kua̱chi̱ ndii te̱ Galilea nduu' u̱n', te̱ nakuitá tu̱ ndatu'un' ndo̱' ―ni̱ kachi̱ ni̱a̱.
41014071	Sa̱kan' te̱ ni̱ xa̱'a' ra̱ kani̱a̱'a xiin' mii' mi̱i' ra̱, te̱ ka'án tu̱ ra̱ kivi̱' Ndiosí ndii: ―Xiní Ndiosí ña̱ xïní yu'u̱ te̱ yivi̱', te̱ ka'án ndo̱' xa'a̱' kaa̱'. Na ka̱ni̱ a̱ yu'u̱ naa' xini xa'an' i̱ ―ni̱ kachi̱ ra̱.
41014072	Te̱ ni̱ ka̱na̱ ndu̱chié i̱chi' ña̱ uvi̱. Sa̱kan' te̱ ni̱ na̱ka̱'an' Pedro ña̱ xa̱ ni̱ ka'a̱n Jesús xiin' ra̱ ndii: “Kii̱' kuní ka̱ ka̱na̱ ndu̱chié uvi̱ i̱chi' ndii, xa̱ uni̱ i̱chi' ni̱ ka'a̱n u̱n' ña̱ xïní u̱n' yu'u̱”, ni̱ kachi̱ a̱. Te̱ kii̱' ni̱ na̱ka̱'an' ra̱ ña̱ ja̱a̱n' te̱ ni̱ xa̱'a' xaku' ra̱.
41015001	Ni̱ kitu̱' so̱'o̱, te̱ ni̱ na̱kaya̱ sa̱kuu' sutu̱ kuu' nu̱u', xiin' te̱ xi̱xa̱ nuu̱' ñu̱u̱, xiin' te̱ sania'á tu̱'u̱n nde̱i' Ndiosí, xiin' sa̱kuu' te̱ ka'nu'. Ndi̱'i̱ ja̱a̱n', te̱ ni̱ sa̱tiín ra̱ Jesús, te̱ ni̱ xan ndi̱a̱ka̱ ña̱'a' ra̱ nda̱'a' Pilato.
41015002	Sa̱kan' te̱ ni̱ nda̱tu'u̱n' Pilato Jesús ndii: ―¿Ñáá yo'ó nduu' rey nuu̱' ne̱ judío? ―ni̱ kachi̱ ra̱. Te̱ ni̱ na̱kui̱i̱n a̱ ndii: ―Xa̱ mi̱i' u̱n' ni̱ ka'a̱n sa̱kan' ―ni̱ kachi̱ a̱.
41015003	Te̱ xa'a̱' a̱ ña̱ kua'a̱' va̱ nuu̱' ña̱'a̱ tiin' kua̱chi̱ ña̱'a' sutu̱ kuu' nu̱u' ja̱a̱n',
41015004	sa̱kan' na tu̱ku̱ ni̱ ni̱ nda̱tu'u̱n' ña̱'a' Pilato ndii: ―¿Ndichun na kö̱o̱' a̱ ku̱vi̱ ka'a̱n xa̱chi' u̱n'? Ko̱to̱ u̱n' sa̱a̱ vi̱' kua'a̱' ña̱'a̱ tiin' kua̱chi̱ ra̱ yo'ó ―ni̱ kachi̱ ra̱.
41015005	Ndisu̱ ni̱ nde̱e̱ sa̱kan' ndii, nï̱ na̱kui̱i̱n xa̱chi' Jesús, te̱ ni̱ na̱nda̱ni̱ va̱ Pilato.
41015006	Va̱'a̱, sa̱kuu' i̱chi' kii̱' nasukú vi̱ko' ja̱a̱n' ndii, xi saña' ra̱ i̱i̱n te̱ ñu'u' vi̱'e̱ ka̱a̱, te̱ saña' ra̱ ndee ka̱ te̱ kuní mi̱i' ne̱ yivi̱'.
41015007	Te̱ naá i̱i̱n te̱ na̱ni' Barrabás vi̱'e̱ ka̱a̱ xiin' i̱nga̱ te̱ ni̱a̱'a xa'a̱' ña̱ ni̱ xa̱'ni̱' ra̱ te̱ yivi̱' kii̱' ni̱ ku̱nta'an' ra̱ xiin' te̱ xíin' romano.
41015008	Sa̱kan' te̱ ni̱ ku̱ya̱ti̱n ne̱ kua'a̱' ja̱a̱n' nuu̱' Pilato, te̱ ni̱ ka'a̱n ni̱a̱ xiin' ra̱ ña̱ sa̱xinu̱ ra̱ ña̱ sa̱ña' ra̱ i̱i̱n te̱ naá vi̱'e̱ ka̱a̱ naa xi xaá ra̱ sa̱a̱ kuiya̱.
41015009	Sa̱kan' te̱ ni̱ ka'a̱n Pilato xiin' ni̱a̱ ndii: ―¿Ñáá kuní ndo̱' ña̱ sa̱ña' i̱ te̱ yo̱'o̱', te̱ nduu' rey ndo'ó, ne̱ judío? ―ni̱ kachi̱ ra̱.
41015010	Ni̱ ka'a̱n ra̱ sa̱kan', kua̱chi̱ ndii ni̱ ku̱nda̱ni̱ ra̱ ña̱ ni̱ sa̱na̱kua'a sutu̱ kuu' nu̱u' ja̱a̱n' Jesús xa'a̱' a̱ ña̱ nda̱si̱' nuu̱' ra̱ xini ña̱'a' ra̱ kui̱ti̱'.
41015011	Ndisu̱ sutu̱ kuu' nu̱u' ja̱a̱n' ndii, ni̱ chu̱'u̱' ra̱ ne̱ yivi̱' kua'a̱' ja̱a̱n' te̱ ka'a̱n ni̱a̱ ña̱ va̱'a̱ ka̱ na sa̱ña' ra̱ Barrabás.
41015012	Te̱ ni̱ ka'a̱n ni̱ tu̱ku̱u̱ Pilato xiin' ni̱a̱ ndii: ―¿Te̱ ndee ña̱ kuní ndo̱' sa̱a̱ i̱ xiin' te̱ yo̱'o̱', te̱ ka'án ndo̱' nduu' rey ndo'ó, ne̱ judío? ―ni̱ kachi̱ ra̱.
41015013	Te̱ tu̱ku̱ ni̱ ni̱ ka'a̱n ti'e' ne̱ ja̱a̱n' ndii: ―Nuu̱' krusín ku̱xi̱ u̱n' te̱ ñaa̱' ―ni̱ kachi̱ ni̱a̱.
41015014	Te̱ ni̱ ka'a̱n ni̱ tu̱ku̱u̱ Pilato xiin' ni̱a̱ ndii: ―¿Ndichun? ¿Ndee ña̱ ni̱a̱'a ni̱ xa̱a̱ ra̱? ―ni̱ kachi̱ ra̱. Ndisu̱ ni̱ kua̱a' ti'e' ka̱ ne̱ ja̱a̱n' ka'án ni̱a̱ ndii: ―Nuu̱' krusín ku̱xi̱ u̱n' te̱ ñaa̱' ―ni̱ kachi̱ ni̱a̱.
41015015	Te̱ xa'a̱' a̱ ña̱ ni̱ kuni̱ Pilato ndoo̱ va̱'a̱ ra̱ xiin' ne̱ yivi̱' ja̱a̱n' ndii, ni̱ sa̱ña' ra̱ Barrabás. Sa̱kan' te̱ ni̱ ka'a̱n chuun' ra̱, te̱ su̱ku̱' yo̱'o' te̱ xíin' ra̱ Jesús. Ndi̱'i̱ ja̱a̱n', te̱ ni̱ sa̱na̱kua'a ña̱'a' ra̱ te̱ kuxi̱ ña̱'a' te̱ ja̱a̱n' nuu̱' krusín.
41015016	Sa̱kan' te̱ ni̱ xan ndi̱a̱ka̱ te̱ xíin' Jesús ti̱xi̱n vi̱'e̱ ka'nu'. Te̱ i̱kan' ni̱ na̱kaya̱ sa̱kuu' te̱ xíin', te̱ xachuun' i̱kan'.
41015017	Sa̱kan' te̱ ni̱ sa̱kui'nú ra̱ Jesús toto̱ ndixin' kua'a ndu̱kun'. Te̱ ni̱ xa̱'a̱ ra̱ i̱i̱n corona yo̱'o' i̱ñu̱', te̱ ni̱ chi̱ndu'u̱' ra̱ a̱ xíni' a̱.
41015018	Sa̱kan' te̱ ni̱ xa̱'a' xandi'i' ra̱ xiin' a̱ nakuatu' ña̱'a' ra̱ xtun ka'án ra̱ ndii: ―Yoo va̱'a̱ yo'ó, te̱ nduu' rey ne̱ judío ―ni̱ kachi̱ ra̱.
41015019	I̱kan' te̱ ni̱ ku̱tun' ra̱ xíni' a̱ xiin' i̱i̱n tun' yoo̱', te̱ ni̱ ko̱ndi̱a̱ tiasi̱'i tu̱ ña̱'a' ra̱, te̱ ni̱ ku̱ndi̱'i̱ ra̱ xiin' a̱ xikuitá xiti' ra̱ nuu̱' a̱ ki'in' ka'nu' ña̱'a' ra̱ xtun.
41015020	Te̱ kii̱' ndi̱'i̱ ni̱ ku̱ndi̱'i̱ ra̱ xiin' a̱ ndii, ni̱ xta̱'ni' ra̱ toto̱ ndixin' kua'a ndu̱kun' ja̱a̱n', te̱ ni̱ sa̱na̱kui'nú ña̱'a' ra̱ toto̱ mi̱i' a̱. Sa̱kan' te̱ kua'a̱n ra̱ xiin' a̱ te̱ ku̱xi̱ ña̱'a' ra̱ nuu̱' krusín.
41015021	Kii̱' ni̱ ki̱e̱e̱ te̱ xíin' kua'a̱n ra̱ xiin' Jesús ndii, ni̱ na̱ta'an' ra̱ xiin' i̱i̱n te̱ ni̱ ki̱ee̱̱ ñu̱u̱ Cirene, te̱ nani' Simón, te̱ nduu' yu̱va' Alejandro xiin' Rufo. Te̱ ja̱a̱n' ndii, xa'a̱' ku'u̱ ni̱ xa'a̱n ra̱, te̱ ni̱ na̱ndi̱ko' ra̱. Te̱ ni̱ ti̱i̱n u'vi̱ ña̱'a' te̱ xíin' ja̱a̱n' ña̱ ko̱ni̱'i̱ ra̱ krusín Jesús ku'u̱n ra̱.
41015022	Te̱ ni̱ xan ndi̱a̱ka̱ ra̱ Jesús i̱i̱n xaan' mii' na̱ni' a̱ Gólgota. Te̱ kivi̱' ja̱a̱n' kuni kachi̱ a̱ i̱ki' xíni' ndi̱i̱.
41015023	Te̱ ni̱ xika̱ ra̱ sa̱ko'o' ña̱'a' ra̱ vino te̱ saká xiin' su̱xa̱ ña̱ nani' mirra, ndisu̱ nï̱ xi̱i̱n a̱ ko̱'o̱ a̱ ra'.
41015024	Sa̱kan' te̱ ni̱ ku̱xi̱ ña̱'a' te̱ xíin' nuu̱' krusín. Ndi̱'i̱ ja̱a̱n', te̱ ni̱ ka̱ti̱n ra̱ toto̱ a̱, te̱ ku̱ni̱ ra̱ yo̱o̱ nda̱'a' ndoo̱ i̱'i̱n a̱.
41015025	Ka̱ íin ni̱a̱'a̱ ni̱ ku̱xi̱ ra̱ Jesús nuu̱' krusín ja̱a̱n'.
41015026	Te̱ ni̱ ke̱'i̱ ra̱ i̱i̱n tu'u̱n' yu̱'u' nuu̱' i̱i̱n vitu̱', te̱ ni̱ chi̱ndu'u̱' ra̱ a̱ xíni' krusín ja̱a̱n' xa'a̱' ña̱ ni̱ ti̱i̱n kua̱chi̱ ña̱'a' ra̱ ka'án a̱ ndii: “Te̱ yo'o' nduu' rey ne̱ judío”, kachi ña̱ ni̱ ke̱'i̱ ra̱ ja̱a̱n'.
41015027	Te̱ ta̱ta'vi' xi̱i̱n' a̱ ni̱ ku̱xi̱ ra̱ i̱i̱n te̱ kui'na̱' nuu̱' i̱nga̱ krusín, i̱i̱n ra̱ nda̱'a' kua̱'a̱ a̱, te̱ i̱nga̱ ra̱ nda̱'a' i̱ti̱n a̱.
41015028	Sa̱kan' te̱ ni̱ xinu̱ tu̱'u̱n Ndiosí, ña̱ yoso̱' nuu̱' tu̱tu̱ a̱, mii' ka'án a̱ ndii: “Ni̱ chi̱ka̱'ni̱ ña̱'a' te̱ yivi̱' te̱i̱n te̱ ni̱a̱'a”, kachi a̱.
41015029	Te̱ ne̱ xka'ndíá i̱kan' ndii, ni̱ xa̱ndi̱'i̱ ni̱a̱ xiin' a̱ seko' ni̱a̱ xíni' ni̱a̱ te̱ ka'án ni̱a̱ ndii: ―Ja̱n', yo'ó, te̱ ka'án ña̱ ta̱ni̱ u̱n' yu̱kun' ka'nu' e̱', te̱ na̱ka̱ni̱ u̱n' tu̱ku̱ a̱ kivi̱' ña̱ uni̱ ndii,
41015030	sa̱kakú xiin' mii' ki'i̱', kuan nu̱u̱ u̱n' nuu̱' krusín ñaa̱' ―ni̱ kachi̱ ni̱a̱.
41015031	Sutu̱ kuu' nu̱u' xiin' te̱ sania'á tu̱'u̱n nde̱i' Ndiosí ndii, nii' sa̱kan' ni̱ xa̱ndi̱'i̱ tu̱ te̱ ja̱a̱n' xiin' a̱ ka'án xiin' ta'an' ra̱ ndii: ―I̱nga̱ ne̱ yivi̱' ni̱ sa̱kakú ra̱, ndisu̱ kü̱vi̱ sa̱kakú xiin' mii' mi̱i' ra̱.
41015032	Sa̱a̱ ni̱ Cristo, te̱ ni̱ ti̱a̱nu̱' Ndiosí sa̱kakú yoo' nduu' te̱ kaa̱', te̱ nduu' tu̱ ra̱ rey nuu̱' yoo', ne̱ Israel chi̱, na nu̱u̱ ki'i̱' ra̱ nuu̱' krusín vi̱ti̱n naa' ndi̱xa̱, te̱ ka̱ndi̱xa' ña̱'a' e̱' ―ni̱ kachi̱ ra̱. Te̱ ni̱ xa̱ndi̱'i̱ tu̱ uvi̱ sa̱a' te̱ ndondia nuu̱' i̱nga̱ krusín ja̱a̱n' xiin' a̱.
41015033	Te̱ kii̱' ni̱ xa̱a̱ i̱i̱n ke'in' ndii, ni̱ ku̱u̱ i̱i̱n yaví ka̱nii' i̱i̱n yivi̱' nde̱e̱ ni̱ xa'a̱n' ndi̱ko' a̱ ka̱a̱ uni̱ xa̱kuaa̱'.
41015034	Te̱ ka̱a̱ uni̱ ja̱a̱n' ni̱ nde'i̱ ti'e' Jesús ka'án a̱ ndii: ―Eloi, Eloi, ¿lama sabactani? ―ni̱ kachi̱ a̱. Ña̱ ja̱a̱n' kuni kachi̱ a̱ kii̱' ndiko kuiín a̱ ndii: Ndiosí mi̱i' i̱, Ndiosí mi̱i' i̱, ¿ndiochun na ni̱ na̱ko̱o̱ u̱n' yu'u̱?
41015035	Te̱ ni̱ ka'a̱n xiin' ta'an' sa̱va̱ ne̱ ita' i̱kan' kii̱' ni̱ xi̱ni̱ so̱'o̱ ni̱a̱ ni̱ ka'a̱n ña̱ ja̱a̱n' ndii: ―Ku̱ni̱ so̱'o̱ ndo̱', Elías kana' ra̱ ―ni̱ kachi̱ ni̱a̱.
41015036	I̱kan' te̱ ni̱ nda̱va̱ i̱i̱n te̱ iin' i̱kan', te̱ ni̱ ki̱'i̱n ra̱ i̱i̱n pachi̱, te̱ ni̱ se̱'vi ra̱ a̱ vino i̱ya'. Te̱ ni̱ sa̱tiín ra̱ a̱ nuu̱' i̱i̱n tun' yoo̱', te̱ ni̱ ka̱ta̱ni̱ ra̱ a̱ nuu̱' Jesús te̱ ko̱'o̱ a̱ ra' ka'án ra̱ xiin' ne̱ yivi̱' ja̱a̱n' ndii: ―Ndiatu' e̱' te̱ ku̱ni̱ e̱' naa' ki̱xi̱n Elías te̱ sa̱nuu' ña̱'a' ra̱ nuu̱' krusín kaa̱' ―ni̱ kachi̱ ra̱.
41015037	Sa̱kan' te̱ ni̱ nde'i̱ ti'e' ka̱ Jesús, te̱ ni̱ xi'i̱ a̱.
41015038	Sa̱kan' te̱ toto̱, ña̱ ta'nu' i̱'nu̱ ti̱xi̱n yu̱kun' ka'nu' ndii, ni̱ ndata̱' a̱. Ni̱ xa̱'a' a̱ nde̱e̱ ndi̱e̱nu̱, te̱ ni̱ ki̱e̱e̱ nuu̱ a̱ ndienu̱.
41015039	Te̱ ni̱ ka'a̱n te̱ xíin' kuu' nu̱u', te̱ iin' ya̱ti̱n nuu̱' Jesús, kii̱' ni̱ xi̱ni̱ ra̱ sa̱a̱ ni̱ xa̱a̱ te̱ ni̱ xi'i̱ a̱ ndii: ―Ndi̱xa̱ xna̱'a̱ nduu' a̱ ndii, si'e̱ Ndiosí ni̱ nduu̱' te̱ kaa̱' ―ni̱ kachi̱ ra̱.
41015040	Te̱ ni̱ ita̱ tu̱ ndia'vi' ña̱'a' nde̱e̱ ndo̱so̱' ja̱a̱n' xito' ndi'e̱' ni̱a̱ ña̱ ni̱ yoo̱ i̱kan'. Te̱ te̱i̱n ne̱ ja̱a̱n' ni̱ ka̱'ni̱ María Magdalena, xiin' Salomé, xiin' María, si̱'i' José xiin' ña̱ni̱ ra̱ Jacobo, te̱ sa̱va̱.
41015041	Ña̱'a' ja̱a̱n' ndii, ni̱ ndiku̱n ni̱a̱ Jesús, te̱ ni̱ xika̱ nu̱u̱ tu̱ ni̱a̱ nuu̱' a̱ kii̱' ni̱ xika̱ a̱ ñu̱'u' Galilea. Te̱ ni̱ i̱ta̱ tu̱ kua'a̱' ka̱ i̱nga̱ ña̱'a', ne̱ ni̱ ki̱e̱e̱ ñu̱'u' ja̱a̱n', te̱ ni̱ ka̱a̱ tu̱ ni̱a̱ ñu̱u̱ Jerusalén xiin' a̱.
41015042	Te̱ xa̱kuaa̱' kii̱' sakoo' tu̱'va̱ xiin' mi̱i' ne̱ yivi̱' xa'a̱' kivi̱' sábado, ña̱ xina̱ndiee̱' ni̱a̱ ndii,
41015043	ni̱ xa̱a̱ José, te̱ ñu̱u̱ Arimatea. Te̱ ja̱a̱n' ndii, i̱i̱n te̱ ka'nu' te̱i̱n te̱ xa'ndia chuun' nduu' ra̱. Te̱ ni̱ ndiatu̱ i̱ni̱ tu̱ te̱ ja̱a̱n' ña̱ xa̱'a' ka̱'ndi̱a̱ chuun' Ndiosí i̱i̱n yivi̱' yo'o'. Te̱ ni̱ xa̱ndi̱e̱ni xiin' mi̱i' ra̱, te̱ ni̱ nda̱'ni̱ ra̱ mii' ndu'u̱' Pilato, te̱ ni̱ xika̱n ra̱ ñu̱'u' nde'i̱ Jesús nuu̱' te̱ ja̱a̱n'.
41015044	Te̱ ni̱ na̱nda̱ni̱ va̱ Pilato ja̱a̱n' kii̱' ni̱ xi̱ni̱ ra̱ kuento ña̱ xa̱ ni̱ xi'i̱ Jesús. Sa̱kan' na ni̱ ka̱na̱ ra̱ te̱ xíin' kuu' nu̱u' ja̱a̱n', te̱ ni̱ nda̱tu'u̱n' ña̱'a' ra̱ naa' xa̱ ni̱ xi'i̱ xna̱'a̱ a̱.
41015045	Te̱ kii̱' ni̱ ta̱xi̱ te̱ xíin' kuu' nu̱u' ja̱a̱n' ña̱ nda̱ku nu̱u' ra̱ ndii, ni̱ ta̱xi̱ ra̱ ñu̱'u' nde'i̱ Jesús nda̱'a' José.
41015046	Sa̱kan' te̱ ni̱ sa̱ta̱' José ja̱a̱n' i̱i̱n toto̱ ya̱a̱ ndiká, te̱ ni̱ sa̱nuu' ra̱ ñu̱'u' nde'i̱ Jesús. I̱kan' te̱ ni̱ ti̱suku̱' ra̱ a̱ toto̱ ja̱a̱n'. Te̱ ni̱ xa'a̱n chi̱naá ra̱ a̱ ti̱xi̱n yavi̱ ndi̱i̱, ña̱ ni̱ xa̱ti̱a̱ ra̱ to̱ko' ka̱va̱'. Te̱ ni̱ sa̱tuvi̱' ra̱ i̱i̱n yuu̱' ña̱ nda̱si̱ ra̱ yu̱'u' yavi̱ ja̱a̱n'.
41015047	Te̱ María Magdalena xiin' María si̱'i' José ndii, ni̱ xi̱ni̱ ni̱a̱ mii' ni̱ chi̱naá ra̱ ñu̱'u' nde'i̱ a̱ ja̱a̱n'.
41016001	Kii̱' ni̱ xka'ndi̱a̱ kivi̱' sábado, ña̱ xina̱ndiee̱' ni̱a̱ ndii, María Magdalena, xiin' Salomé, xiin' María si̱'i' Jacobo ndii, ni̱ sa̱ta̱' ni̱a̱ xa̱'a̱n xavixín' te̱ ku'u̱n ka̱ki̱n ni̱a̱ a̱ ñu̱'u' nde'i̱ Jesús.
41016002	Te̱ ni̱a̱'a̱ va̱, kii̱' sa̱kan' kua̱xi̱ ke̱ta̱ kui̱ti̱' ñu̱'u̱ kivi̱' nu̱u' xa'a̱' xi̱mana ndii, ni̱ xa'a̱n tu̱ku̱u̱ ni̱a̱ yavi̱ ndi̱i̱ mii' naá ñu̱'u' nde'i̱ Jesús.
41016003	Te̱ ni̱ ka'a̱n xiin' ta'an' ni̱a̱ ndii: ―¿Yo̱o̱ tu̱ sa̱tuvi̱' yuu̱' ña̱ ndasi' yu̱'u' yavi̱ ndi̱i̱ ja̱a̱n'? ―ni̱ kachi̱ ni̱a̱.
41016004	Ndisu̱ kii̱' ni̱ na̱ko̱to̱ ni̱a̱ i̱kan' ndii, ni̱ xi̱ni̱ ni̱a̱ ña̱ xa̱ ni̱ nu̱ndia'a̱ yuu̱' ja̱a̱n', sa̱a̱ ni̱ i̱i̱n yuu̱' chie̱ va̱ nduu' a̱.
41016005	Te̱ kii̱' ni̱ ko̱'ni̱ ni̱a̱ yavi̱ ndi̱i̱ mii' ni̱ ka̱ndu'u̱' ñu̱'u' nde'i̱ Jesús ja̱a̱n' ndii, ni̱ xi̱ni̱ ni̱a̱ ndu'u̱' i̱i̱n te̱ sa̱va̱ nda̱'a' kua̱'a̱ ni'nu' ra̱ toto̱ ya̱a̱ nani̱', te̱ ni̱ yi̱'vi xa̱va̱'a̱ ni̱a̱.
41016006	Ndisu̱ ni̱ ka'a̱n te̱ ja̱a̱n' xiin' ni̱a̱ ndii: ―Kuän yi'vi ndo̱'. Ndo'ó ndii, Jesús, ña̱ ni̱ ki̱e̱e̱ ñu̱u̱ Nazaret, ña̱ ni̱ xi'i̱ nuu̱' krusín, nanduku' ndo̱'. Kö̱o̱' ka̱ ñu̱'u' nde'i̱ a̱ kandu'u̱' yo'o', xa̱ ni̱ na̱ti̱a̱ku̱ a̱. Ko̱to̱ ndo̱' mii' ni̱ chi̱naá ña̱'a' ra̱.
41016007	Ndisu̱ kua'a̱n ndo̱' te̱ ka'a̱n ndo̱' xiin' Pedro xiin' i̱nga̱ te̱ nda̱'a' xa'a̱' a̱ ña̱ xi̱'na̱ mi̱i' a̱ ni'i' i̱chi' nuu̱' ra̱ kua'a̱n a̱ ñu̱'u' Galilea, te̱ i̱kan' ku̱ni̱ ña̱'a' ra̱ sa̱a̱ nii' ni̱ ka'a̱n a̱ xiin' ra̱ sa̱a' ―ni̱ kachi̱ ángele ja̱a̱n'.
41016008	Sa̱kan' te̱ ni̱ ki̱e̱e̱ ne̱ ja̱a̱n' yavi̱ ja̱a̱n' taxta'an' ni̱a̱ kua'a̱n ni̱a̱, sa̱kan' ña̱ kisi' vi̱' ña̱'a' ña̱ yi'vi ni̱a̱. Te̱ nde̱e̱ i̱i̱n ña̱'a̱ nï̱ ka'a̱n ni̱a̱ xiin' nde̱e̱ i̱i̱n ne̱ yivi̱' i̱chi' xa'a̱' ña̱ ja̱a̱n' xa'a̱' ña̱ yi'vi ni̱a̱.
41016009	[Te̱ kii̱' ni̱ na̱ti̱a̱ku̱ Jesús ni̱a̱'a̱ kivi̱' nu̱u' xa'a̱' xi̱mana ja̱a̱n' ndii, xi̱'na̱ ka̱ nuu̱' María Magdalena, ña' ni̱ ta̱va̱' a̱ uxa̱ ta'an ña̱ ndi̱va̱'a̱ nimá, ni̱ sa̱tuví xiin' mii' a̱.
41016010	Sa̱kan' te̱ ni̱ xa'a̱n sa̱kuni' tu̱'u̱n a' te̱ nda̱'a' xa'a̱' a̱. Te̱ xa̱ ndiee' suchi' i̱ni̱ va̱, te̱ xaku' tu̱ ra̱.
41016011	Te̱ kii̱' ni̱ xi̱ni̱ te̱ ja̱a̱n' kuento ña̱ xa̱ ni̱ na̱ti̱a̱ku̱ Jesús, te̱ ni̱ xi̱ni̱ ña̱'a' ña' ja̱a̱n' ndii, nï̱ ka̱ndi̱xa' ra̱.
41016012	Ni̱ ya'a̱, te̱ siin' kaa' Jesús ni̱ tuvi̱ a̱ nuu̱' uvi̱ ta̱'an te̱ nda̱'a' xa'a̱' a̱ kii̱' ñu'u' ra̱ i̱chi' kua'a̱n ra̱ xa'a̱' ku'u̱.
41016013	Sa̱kan' te̱ ni̱ na̱ndi̱ko' te̱ ja̱a̱n', te̱ ni̱ ka'a̱n ra̱ xiin' i̱nga̱ te̱ nda̱'a' xa'a̱' a̱ ña̱ ni̱ xi̱ni̱ ña̱'a' ra̱. Ndisu̱ tu̱ku̱ ni̱ nï̱ ka̱ndi̱xa' te̱ ja̱a̱n'.
41016014	Ndi'i' ndo̱so̱', te̱ ni̱ tuvi̱ a̱ nuu̱' te̱ uxi̱ i̱i̱n ta'an ja̱a̱n' kii̱' ndiee' ra̱ nuu̱' mesa. Te̱ ni̱ ka̱ni̱ kuento ña̱'a' a̱ xa'a̱' a̱ ña̱ nï̱ ka̱ndi̱xa' ña̱'a' ra̱ xiin' xa'a̱' ña̱ xi̱i̱ nimá ra̱. Kua̱chi̱ ndii nï̱ ka̱ndi̱xa' ra̱ ña̱ ni̱ ka'a̱n ne̱ yivi̱' xiin' ra̱ ña̱ ni̱ na̱ti̱a̱ku̱ a̱.
41016015	Te̱ ni̱ ka'a̱n a̱ xiin' ra̱ ndii: ―Kua'an ndo̱' ka̱nii' i̱i̱n yivi̱' te̱ ka'a̱n ndo̱so̱' ndo̱' tu̱'u̱n va̱'a̱ nuu̱' sa̱kuu' nuu̱' ne̱ yivi̱'.
41016016	Ne̱ kui̱ni̱ ku̱ni̱ ña̱ ja̱a̱n' te̱ ku̱chi̱ ni̱a̱ kuenta i̱ ndii, kaku̱ ni̱a̱ nuu̱' kua̱chi̱ ni̱a̱. Ndisu̱ ne̱ kuï̱ni̱ ku̱ni̱ ña̱ ja̱a̱n' ndii, ne̱ katu̱n' ku̱ndu̱u̱ ni̱a̱ nuu̱' Ndiosí xa'a̱' kua̱chi̱ ni̱a̱.
41016017	Te̱ ña̱ yo'o' nduu' chu̱u̱n ka'nu' ña̱ sa̱a̱ ne̱ i̱ni̱ xini yu'u̱ kii̱' ka'a̱n ndo̱so̱' ni̱a̱: Xiin' ndi̱e̱e̱' i̱ ta̱va̱' ni̱a̱ ña̱ ndi̱va̱'a̱ nimá ne̱ yivi̱', te̱ ka'a̱n tu̱ ni̱ tu̱ku̱ tu̱'u̱n,
41016018	te̱ naa' ti̱i̱n nda̱'a' kuein' ni̱a̱ koo̱', te̱ ka̱xi̱' ña̱'a' ri' ndii, kö̱o̱' a̱ ku̱ndo̱'o̱ ni̱a̱. Te̱ naa' ko̱'o̱ kuein' ni̱a̱ tata̱n' xatu̱ ndii, kö̱o̱' a̱ ku̱ndo̱'o̱ ni̱a̱. Te̱ naa' chi̱ndi̱e̱e̱ ni̱a̱ nda̱'a' ni̱a̱ xíni' ne̱ kuni ku̱vi̱ ndii, nda̱'a̱ ne̱ ja̱a̱n' ―ni̱ kachi̱ Jesús.
41016019	Sa̱kan' te̱ kii̱' ndi̱'i̱ ni̱ ka'a̱n xto̱'o̱ e̱' Jesús xiin' ra̱ ndii, ni̱ nda̱a̱ a̱ ndi̱vi', te̱ ni̱ xi̱ku̱ndu'u̱' a̱ nda̱'a' kua̱'a̱ Ndiosí.
41016020	Te̱ nda̱'a' xa'a̱' a̱ ja̱a̱n' ndii, ni̱ ki̱e̱e̱ ra̱, te̱ ni̱ xa̱'a' ka'án ndo̱so̱' ra̱ tu̱'u̱n va̱'a̱ ka̱nii' mii' kua'a̱n ra̱. Te̱ chindiee' ña̱'a' xto̱'o̱ e̱', te̱ nia'á a̱ ña̱ ña̱ nda̱ku nduu' ña̱ ka'án ra̱ ja̱a̱n' xiin' chu̱u̱n ka'nu' ña̱ xaa' ra̱. Sa̱kan' na ku̱ndu̱u̱ a̱.]
42001001	Kua'a̱' va̱ te̱ yivi̱' ndii, ni̱ xika̱ ra̱ ke̱'i̱ yuku̱n ra̱ sa̱kuu' ña̱ ni̱ xka'ndi̱a̱ te̱i̱n e̱'.
42001002	Te̱ ni̱ ke̱'i̱ ra̱ sa̱a̱ nii' ni̱ sa̱nia'á ña̱'a' ne̱ ni̱ xi̱ni̱ ndu̱chi' nuu̱' ña̱ ja̱a̱n' nde̱e̱ ña̱ nu̱u', te̱ ne̱ ja̱a̱n' nduu' ne̱ ni̱ na̱'i̱n chuun' te̱ ka'a̱n ndo̱so̱' tu̱ ni̱a̱ tu̱'u̱n ja̱a̱n'.
42001003	Xa'a̱' a̱ ja̱a̱n' na sa̱kan' tu̱ yu'u̱ ndii, ni̱ sa̱kuaa̱n kuie i̱ nde̱e̱ mii' ni̱ xa̱'a' ña̱ ja̱a̱n', te̱ ni̱ tu̱u̱ i̱ ña̱ va̱'a̱ ña̱ ke̱'i̱ yuku̱n i̱ sa̱kuu' a̱ nuu̱' yo'ó, tákui'e, Teófilo,
42001004	te̱ ku̱nda̱ni̱ va̱'a̱ u̱n' ña̱ ndi̱xa̱, ña̱ ni̱ sa̱nia'á ne̱ yivi̱' yo'ó.
42001005	Kii̱' ni̱ nduu̱ Herodes, te̱ xa'ndia chuun' kuu' nu̱u' nuu̱' ñu̱'u' Judea ndii, ni̱ yoo̱ i̱i̱n sutu̱, te̱ ni̱ na̱ni' Zacarías. Te̱ ni̱ nduu̱ ra̱ i̱i̱n te̱ ni̱ ta'an' xiin' i̱i̱n ti̱'vi̱ sutu̱, te̱ nduu' kuenta Abías. Te̱ ña̱ si'i Zacarías ja̱a̱n' ndii, kuenta ne̱ vi̱'e̱ Aarón ni̱ nduu̱ a', te̱ ni̱ na̱ni' a' Elisabet.
42001006	Te̱ uvi̱ sa̱a' ne̱ ja̱a̱n' ndii, ni̱ xa̱chuun' nda̱ku ni̱a̱ nuu̱' xto̱'o̱ e̱' Ndiosí, sa̱kan' ña̱ ni̱ sa̱xinu̱ ni̱a̱ sa̱kuu' ña̱ ka'án chuun' tu̱'u̱n nde̱i' a̱.
42001007	Ndisu̱ nï̱ yoo̱ si'e̱ ni̱a̱, sa̱kan' ña̱ Elisabet ndii, ña' nï̱ ku̱vi̱ ko̱o̱ si'e̱ nduu' a'. Te̱ uvi̱ sa̱a' ni̱a̱ ndii, ne̱ xi̱xa̱ va̱ ni̱ nduu̱ ni̱a̱.
42001008	Unta' ndii, ni̱ xa̱a̱ Zacarías te̱ sa̱xinú ra̱ chu̱u̱n sutu̱, sa̱kan' ña̱ ni̱ tondi̱a̱ kivi̱' ña̱ sa̱a̱ sutu̱, te̱ ni̱ ta'an' xiin' ra̱, chu̱u̱n nuu̱' Ndiosí.
42001009	Te̱ naa xi xaá sutu̱ ndii, ni̱ ka̱ti̱n ra̱ te̱ ku̱ni̱ ra̱ yo̱o̱ kuní a̱ ndi'vi̱ yu̱kun' ka'nu' xto̱'o̱ e̱', te̱ chu̱'ma ra̱ ti̱xi̱n a̱. Te̱ nda̱'a' Zacarías ni̱ na̱ma̱ a̱ te̱ ndi'vi̱ ra̱ ja̱a̱n'.
42001010	Kii̱' chu̱'ma ra̱ ndii, kua'a̱' va̱ ne̱ yivi̱' ndiee' ki̱'e̱ ka'án xiin' Ndiosí.
42001011	Te̱ i̱i̱n ni̱ tuvi̱ ti̱o̱' i̱i̱n ángele, ña̱ xika' nuu' nuu̱' xto̱'o̱ e̱' Ndiosí, nuu̱' ra̱ iin' a̱ xi̱i̱n' kua̱'a̱ mii' xixí su̱xa̱ chu̱'ma ja̱a̱n'.
42001012	Te̱ kii̱' ni̱ xi̱ni̱ ra̱ ángele ja̱a̱n' ndii, ni̱ na̱nda̱ni̱ va̱ ra̱, te̱ ni̱ yi̱'vi xa̱va̱'a̱ ra̱.
42001013	Ndisu̱ ni̱ ka'a̱n a̱ xiin' ra̱ ndii: ―Zacarías, kuän yi'vi u̱n', xa̱ ni̱ xi̱ni̱ so̱'o̱ Ndiosí ña̱ ni̱ xika̱n u̱n' nuu̱' a̱. Te̱ Elisabet, ña' si'i u̱n' ndii, ko̱o̱ i̱i̱n tiaa̱ si'e̱ a', te̱ chi̱ndu'u̱' u̱n' kivi̱' ra̱ Juan.
42001014	Te̱ na̱kua̱tia' va̱ nimá u̱n' xa'a̱' ña̱ tuvi̱ ra̱, te̱ na̱kua̱tia' tu̱ kua'a̱' ne̱ yivi̱' xa'a̱' ña̱ ja̱a̱n',
42001015	sa̱kan' ña̱ te̱ ka'nu' ku̱ndu̱u̱ ra̱ nuu̱' xto̱'o̱ e̱' Ndiosí. Te̱ kö̱'o̱ ra̱ vino, te' kuva̱'a̱ xiin' uva, ni̱ nde̱e̱ kö̱'o̱ tu̱ ra̱ ndi̱xi̱. Te̱ ku̱tu' nimá ra̱ xiin' Espíritu Santo nde̱e̱ ña̱ kuní ka̱ tuvi̱ ra̱.
42001016	Te̱ kua'a̱' ne̱ vi̱'e̱ u̱n' Israel sa̱na̱ndiko' tu̱ku̱u̱ ra̱ nuu̱' i̱chi' xto̱'o̱ e̱' Ndiosí.
42001017	Te̱ xi̱'na̱ Juan ja̱a̱n' ki̱'i̱n i̱chi' nuu̱' xto̱'o̱ e̱', te̱ ki̱xi̱n ra̱ xiin' ña̱ ndi̱e̱e' Ndiosí naa ña̱ ni̱ ta̱xi̱ a̱ nda̱'a' Elías, te̱ sa̱na̱ndiko' ra̱ nimá yu̱va' si'i' nuu̱' si'e̱ ni̱a̱, te̱ ku̱ni̱ tu̱ ne̱ so̱'o̱ sa̱a̱ kuu' ne̱ xachuun' nda̱ku. Te̱ xiin' ña̱ ja̱a̱n' sa̱koo' tu̱'va̱ ña̱'a' ra̱ te̱ na̱ti̱i̱n ni̱a̱ xto̱'o̱ e̱' ―ni̱ kachi a̱.
42001018	Sa̱kan' te̱ ni̱ ka'a̱n ra̱ ndii: ―¿Sa̱a̱ ku̱vi̱ tu̱ xka'ndi̱a̱ ña̱ ka'án u̱n' ja̱a̱n'? Sa̱kan' ña̱ yu'u̱ ndii, i̱i̱n te̱ xi̱xa̱ nduu' i̱, te̱ xi̱xa̱ va̱ tu̱ ña' si'i' i̱ ―ni̱ kachi̱ ra̱.
42001019	Sa̱kan' te̱ ni̱ ka'a̱n ángele ja̱a̱n' xiin' ra̱ ndii: ―Yu'u̱ nduu' Gabriel, te̱ xika' nuu' nuu̱' Ndiosí. Ña̱ ja̱a̱n' ni̱ ti̱'vi' yu'u̱ te̱ ta̱xi̱ i̱ tu̱'u̱n va̱'a̱ yo'o' nuu̱' u̱n'.
42001020	Ndisu̱ vi̱ti̱n ndii, xa'a̱' a̱ ña̱ nï̱ ka̱ndi̱xa' u̱n' ña̱ ni̱ ka'a̱n i̱ xiin' u̱n' kaa̱' ndii, ku̱u̱ i'in' u̱n', te̱ kü̱vi̱ ka'a̱n ka̱ u̱n' nde̱e̱ tondi̱a̱ kivi̱' ña̱ xinu̱, ña̱ ni̱ ka'a̱n i̱ xiin' u̱n' kaa̱' ―ni̱ kachi̱ a̱.
42001021	Te̱ ndiee' sa̱kuu' ne̱ yivi̱' kua'a̱' ja̱a̱n' nuu̱' ki̱'e̱ yu̱kun' ka'nu' ja̱a̱n' ndiatu' ni̱a̱ Zacarías, te̱ xa̱ ni̱ xa̱'a' ndi'ni̱ ni̱a̱ xa'a̱' a̱ ña̱ ni̱ ku̱u̱ kuachí va̱ ra̱ ti̱xi̱n yu̱kun' ja̱a̱n'.
42001022	Te̱ so'o̱' ndi'i', kii̱' ni̱ ke̱ta̱ ra̱ ti̱xi̱n yu̱kun' ndii, kü̱vi̱ ka'a̱n ka̱ ra̱ xiin' ni̱a̱. Sa̱kan' te̱ ni̱ ku̱nda̱ni̱ ni̱a̱ ña̱ ni̱ tuvi̱ i̱i̱n ña̱'a̱ nuu̱' ra̱ ti̱xi̱n yu̱kun' ja̱a̱n'. Te̱ ndee xiin' nda̱'a' ra̱ ni̱ sa̱kuni' ra̱ ne̱ yivi̱' ja̱a̱n', sa̱kan' ña̱ ni̱ ku̱u̱ i'in' ra̱.
42001023	Te̱ kii̱' ni̱ xinu̱ kivi̱' ña̱ ni̱ xa̱a̱ ra̱ chu̱u̱n sutu̱ ndii, kuan nu'u̱ ra̱ vi̱'e̱ ra̱.
42001024	Te̱ kii̱' ni̱ xka'ndi̱a̱ ña̱ ja̱a̱n' ndii, ni̱ na̱kui̱so̱ ña' si'i ra̱ Elisabet. Te̱ ni̱ ndoo̱ a' vi̱'e̱ a' u'u̱n yoo̱' ka'án a' xiin' nimá a' ndii:
42001025	“Xto̱'o̱ e̱' Ndiosí ni̱ sa̱ñu'u' yoo' te̱ ko̱o̱ i̱i̱n si'e̱ e̱' vi̱ti̱n, sa̱kan' te̱ kä'án kui'e ka̱ ne̱ yivi̱' xiin' e̱'”, kachi a' xiin' nimá a'.
42001026	Te̱ kii̱' ni̱ tondi̱a̱ iñu̱ yoo̱' ña̱ ndiso' Elisabet ndii, ni̱ ti̱'vi' Ndiosí ángele Gabriel ja̱a̱n' te̱ kua'a̱n a̱ i̱i̱n ñu̱u̱ ña̱ na̱ni' Nazaret, ña̱ naá tein' i̱ku' nuu̱' ñu̱'u' Galilea,
42001027	te̱ ko̱to̱ a̱ i̱i̱n ña' ndu'u̱' sie, ña' na̱ni' María. Te̱ xa̱ ni̱ ta̱xi̱ ña' ja̱a̱n' kuento a' ña̱ tu̱nda'a̱' a' xiin' i̱i̱n te̱ nani' José. Te̱ ja̱a̱n' ndii, si̱a̱ni' xika' tákui'e David ni̱ nduu̱ ra̱.
42001028	Te̱ kii̱' ni̱ xa̱a̱ ángele ja̱a̱n' mii' ndu'u̱' María, te̱ ni̱ ka'a̱n a̱ xiin' a' ndii: ―Nakuatu' i̱ yo'ó, te̱ va̱'a̱ va̱ kuni xto̱'o̱ e̱' Ndiosí xini a̱ yo'ó, te̱ yoo a̱ xiin' u̱n'. Te̱ sañu'u' ka̱ yo'ó te̱ sa̱kan' sa̱kuu' i̱nga̱ ña̱'a' ―ni̱ kachi̱ a̱.
42001029	Ndisu̱ kii̱' ni̱ xi̱ni̱ a' ángele ja̱a̱n' ndii, ni̱ na̱nda̱ni̱ xa̱va̱'a̱ a' xa'a̱' ña̱ ni̱ ka'a̱n a̱ xiin' a', te̱ ni̱ nda̱tu'u̱n' xiin' mii' mi̱i' a' ndee ña̱ kuni kachi̱ tu̱ ña̱ ni̱ ka'a̱n ángele ja̱a̱n'.
42001030	Te̱ ni̱ ka'a̱n ka̱ ángele xiin' a' ndii: ―Kuän yi'vi u̱n', María, sa̱kan' ña̱ va̱'a̱ va̱ kuni Ndiosí xini a̱ yo'ó.
42001031	Kua̱chi̱ ndii na̱kui̱so̱ u̱n', te̱ sa̱kaku' u̱n' i̱i̱n te̱ kuañu'u̱, te̱ chi̱ndu'u̱' u̱n' kivi̱' ra̱ Jesús.
42001032	Te̱ ja̱a̱n' ndii, te̱ ka'nu' ku̱ndu̱u̱ ra̱, te̱ ku̱na̱ni' ra̱ si'e̱ Ndiosí, ña̱ ka'nu' koo' chukuu'. Te̱ ta̱xi̱ xto̱'o̱ e̱' Ndiosí ka̱'ndi̱a̱ chuun' ra̱ nde̱e̱ naa ni̱ xa̱a̱ David, te̱ xii̱' ya̱ta' ra̱, xta̱'an'.
42001033	Te̱ ka̱'ndi̱a̱ chuun' ra̱ nuu̱' ne̱ ta'an' u̱n', ne̱ si̱a̱ni' xika' Jacob, nde̱e̱ ndi'i' ni̱ kivi̱', te̱ kö̱o̱' kivi̱' kun ndi̱ko' ña̱ ka̱'ndi̱a̱ chuun' ra̱ ―ni̱ kachi̱ a̱.
42001034	Sa̱kan' te̱ ni̱ ka'a̱n María xiin' a̱ ndii: ―¿Sa̱a̱ ku̱vi̱ ko̱o̱ si'e̱ yu'u̱? Sa̱kan' ña̱ ña' ndu'u̱' sie nduu' i̱ ―ni̱ kachi̱ a'.
42001035	Sa̱kan' te̱ ni̱ ka'a̱n ángele ja̱a̱n' xiin' a' ndii: ―Espíritu Santo ki̱xi̱n ko̱to̱ yo'ó, sa̱kan' ña̱ ña̱ ndi̱e̱e' Ndiosí ka'nu' koo' chukuu' ti̱sa'ví yo'ó xiin' ka̱ti' a̱. Sa̱kan' na kuii' si'e̱ u̱n', ña̱ su̱'u̱n, ña̱ tuvi̱ ja̱a̱n' ndii, si'e̱ Ndiosí ku̱na̱ni' a̱.
42001036	Te̱ sa̱kan' tu̱ Elisabet, ña' iin' kuu' xiin' u̱n', ña' ka'án ne̱ yivi̱' kü̱vi̱ ko̱o̱ si'e̱ ndii, xa̱ kua'a̱n kuyatin' iñu̱ yoo̱' ndiso' a' tee̱' ndee i̱i̱n ña' xi̱xa̱ va̱ nduu' a',
42001037	sa̱kan' ña̱ nuu̱' Ndiosí ndii, sa̱kuu' a̱ ku̱vi̱ ―ni̱ kachi̱ a̱.
42001038	Sa̱kan' te̱ ni̱ ka'a̱n María xiin' ángele ja̱a̱n' ndii: ―Yu'u̱ ndii, ña' xika' nuu' nuu̱' xto̱'o̱ e̱' Ndiosí nduu' i̱. Na sa̱a̱ a̱ xiin' i̱ sa̱a̱ nii' ni̱ ka'a̱n u̱n' ja̱a̱n' ―ni̱ kachi̱ a'. Sa̱kan' te̱ ni̱ ke̱ta̱ ángele ja̱a̱n' kua'a̱n a̱.
42001039	Ndia'vi' kivi̱' te̱ ni̱ xa'a̱n ki'i̱' va̱ María i̱i̱n ñu̱u̱ ña̱ naá tein' i̱ku' nuu̱' ñu̱'u' Judea,
42001040	te̱ ni̱ xa̱a̱ a' vi̱'e̱ Zacarías, te̱ ni̱ na̱kua̱tu̱ a' Elisabet.
42001041	Te̱ kii̱' ni̱ xi̱ni̱ so̱'o̱ ña̱ ja̱a̱n' ña̱ nakuatu' ña̱'a' María ndii, ni̱ ka̱nde̱ta̱ si'e̱ a' ti̱xi̱n a'. Sa̱kan' te̱ ni̱ chi̱tu' nimá a' xiin' Espíritu Santo,
42001042	te̱ ni̱ ka'a̱n ti'e' a' ndii: ―Sañu'u' ka̱ Ndiosí yo'ó te̱ sa̱kan' sa̱kuu' ña̱'a' i̱i̱n yivi̱', te̱ sañu'u' tu̱ a̱ si'e̱ u̱n', ña̱ sa̱kaku' u̱n'.
42001043	¿Yo̱o̱ vi̱' nduu' yu'u̱ naa kua̱xi̱ ko̱to̱ si̱'i' xto̱'o̱ i̱ yu'u̱?
42001044	Sa̱kan' ña̱ sa̱a̱ ni̱ xi̱ni̱ so̱'o̱ i̱ ña̱ ni̱ na̱kua̱tu̱ u̱n' yu'u̱, te̱ ni̱ ka̱nde̱ta̱ si'e̱ i̱ ti̱xi̱n i̱ ña̱ va̱'a̱ kuni ra̱.
42001045	Te̱ sañu'u' va̱ xto̱'o̱ e̱' Ndiosí yo'ó xa'a̱' a̱ ña̱ ni̱ ka̱ndi̱xa' u̱n' ña̱ sa̱xinú a̱ ña̱ ni̱ ka'a̱n ángele xiin' u̱n' ―ni̱ kachi̱ a'.
42001046	Sa̱kan' te̱ ni̱ ka'a̱n María ndii: Xaka'nu' nimá i̱ xto̱'o̱ e̱' Ndiosí.
42001047	Te̱ nakuatia' nimá i̱ nuu̱' Ndiosí, ña̱ sakakú yu'u̱.
42001048	Sa̱kan' ña̱ ni̱ na̱ka̱'an' a̱ xa'a̱' yu'u̱, ña' nda'vi so̱'o̱ xika' nuu' nuu̱' a̱. Nde̱e̱ vi̱ti̱n, te̱ nde̱e̱ nuu̱' ku'u̱n e̱' ndii, ka'a̱n ne̱ yivi̱' ña̱ ni̱ sañu'u' va̱ Ndiosí yu'u̱.
42001049	Kua̱chi̱ ndii Ndiosí ka'nu' koo' chukuu' ni̱ xa̱a̱ kua'a̱' chu̱u̱n ka'nu' xiin' i̱. Te̱ ña̱ su̱'u̱n ndi̱'i̱ nduu' a̱.
42001050	Te̱ kö̱o̱' kivi̱' ndi'i' ña̱ kuvita i̱ni̱ a̱ xa'a̱' ne̱ xaka'nu' ña̱'a'.
42001051	Ni̱ xa̱a̱ a̱ chu̱u̱n ka'nu' xiin' nda̱'a' a̱, te̱ ni̱ sa̱nduxín tu̱ a̱ ña̱ chituní te̱ ñuñu' xiin' nimá ra̱.
42001052	Ni̱ ta̱va̱' a̱ ndi̱e̱e̱' te̱ kuu' ka'nu', te̱ ni̱ xa̱ka'nu' a̱ ne̱ nda'vi so̱'o̱.
42001053	Ni̱ sa̱nda'ni a̱ ne̱ xi'í so̱ko̱ xiin' ña̱'a̱, te̱ ne̱ vika̱' ndii, ni̱ na̱ti̱'vi' nda̱'a' xiko' ña̱'a' a̱.
42001054	Ni̱ chi̱ndi̱e̱e' a̱ yoo', ne̱ Israel, ne̱ xika' nuu' nuu̱' a̱, sa̱kan' ña̱ ni̱ na̱ka̱'an' a̱ ña̱ ku̱vi̱ta i̱ni̱ a̱ xa'a̱' e̱'.
42001055	Sa̱kan' ña̱ xa̱ sa̱kan' ni̱ ta̱xi̱ a̱ kuento a̱ nuu̱' te̱ xii̱' ya̱ta' e̱' naa kuu' Abraham, xiin' sa̱kuu' tu̱ ne̱ si̱a̱ni' xika' ra̱ nde̱e̱ ndi'i' ni̱ kivi̱'. Ni̱ kachi̱ María.
42001056	Te̱ ni̱ ndoo̱ a' xiin' Elisabet yatin' uni̱ yoo̱'. Ndi̱'i̱ ja̱a̱n', te̱ ni̱ na̱ndi̱ko' a' vi̱'e̱ a'.
42001057	Te̱ kii̱' ni̱ xa̱a̱ kivi̱' ña̱ tuvi̱ si'e̱ Elisabet ndii, ni̱ tuvi̱ i̱i̱n tiaa̱.
42001058	Te̱ kii̱' ni̱ xi̱ni̱ ne̱ ndiee' ya̱ti̱n xiin' ne̱ i̱i̱n kuu' xiin' a' kuento ña̱ ni̱ ku̱vi̱ta i̱ni̱ xto̱'o̱ e̱' Ndiosí xa'a̱' a' ndii, va̱'a̱ va̱ ni̱ ku̱ni̱ ni̱a̱ xi̱ni̱ ña̱'a' ni̱a̱.
42001059	Va̱'a̱, kii̱' ni̱ xinu̱ uni̱a̱ kivi̱' ña̱ ni̱ tuvi̱ te̱ kuañu'u̱ ja̱a̱n' ndii, ni̱ xa'a̱n ni̱a̱ xiin' ra̱ te̱ kua̱'a̱ tuni̱ i̱i̱n' ra̱. Te̱ ni̱ kuni̱ ne̱ yivi̱' ña̱ ku̱na̱ni' ra̱ Zacarías naa nani' yu̱va' ra̱.
42001060	I̱kan' te̱ ni̱ ka'a̱n si̱'i' te̱ kuañu'u̱ ja̱a̱n' xiin' ni̱a̱ ndii: ―Ü'u̱n', Juan ku̱na̱ni' ra̱ ―ni̱ kachi̱ a'.
42001061	Sa̱kan' te̱ ni̱ ka'a̱n ni̱a̱ xiin' a' ndii: ―¿Ndichun kuní u̱n' ku̱na̱ni' ra̱ sa̱kan'? Kö̱o̱' nde̱e̱ i̱i̱n ne̱ i̱i̱n kuu' xiin' ndo̱' na̱ni' sa̱kan' ―ni̱ kachi̱ ni̱a̱.
42001062	Te̱ ni̱ xa̱'a' ni̱a̱ seko' ni̱a̱ nda̱'a' ni̱a̱ nuu̱' yu̱va' ra̱ nda̱tu'u̱n' ña̱'a' ni̱a̱ sa̱a̱ kuní ra̱ ku̱na̱ni' si'e̱ ra̱.
42001063	Sa̱kan' te̱ ni̱ xika̱n ra̱ i̱i̱n vitu̱' sie, te̱ ni̱ ke̱'i̱ ra̱ nuu̱' nu̱' ndii: “Juan nduu' kivi̱' ra̱”, kachi a̱. Te̱ ni̱ na̱nda̱ni̱ va̱ sa̱kuu' ne̱ yivi̱' ja̱a̱n'.
42001064	Xa̱ ka'án e̱', te̱ ni̱ ndi̱xa̱a̱ tu̱'u̱n ra̱, te̱ ni̱ xa̱'a' xaka'nu' ra̱ Ndiosí.
42001065	Te̱ sa̱kuu' ne̱ ndiee' ya̱ti̱n ja̱a̱n' ndii, ni̱ yi̱'vi xa̱va̱'a̱ ni̱a̱, te̱ i̱i̱n ka̱nii' te̱i̱n i̱ku' nuu̱' ñu̱'u' Judea ni̱ kiku̱ kuento xa'a̱' ña̱ ja̱a̱n'.
42001066	Te̱ sa̱kuu' ne̱ ni̱ xi̱ni̱ so̱'o̱ ña̱ ja̱a̱n' ndii, ni̱ ta̱xa̱'a̱ ni̱a̱ a̱ nimá ni̱a̱ ka'án xiin' ta'an' ni̱a̱ ndii: ―¿Ndee nuu̱' te̱ yivi̱' ku̱ndu̱u̱ tu̱ te̱ kuañu'u̱ ja̱a̱n' kii̱' kua̱'nu̱ ra̱? ―ni̱ kachi̱ ni̱a̱. Sa̱kan' ña̱ xto̱'o̱ e̱' Ndiosí yoo xiin' ra̱.
42001067	Te̱ ni̱ chi̱tu' nimá Zacarías, yu̱va' te̱ kuañu'u̱ ja̱a̱n', xiin' Espíritu Santo, te̱ ni̱ ka'a̱n tiakú ra̱ tu̱'u̱n Ndiosí ndii:
42001068	Ka'nu' va̱ Ndiosí, ña̱ nduu' xto̱'o̱ yoo', ne̱ Israel, sa̱kan' ña̱ xa̱ ni̱ ki̱xi̱n a̱, te̱ ni̱ sa̱ndoó ndiká a̱ yoo'.
42001069	Te̱ ni̱ ti̱'vi' a̱ i̱i̱n ña̱ ndi̱e̱e' koo' chukuu' sa̱kakú yoo'. Te̱ ña̱ ja̱a̱n' ndii, si̱a̱ni' xika' David, te̱ ni̱ xika̱ nu̱u̱ nuu̱' Ndiosí, nduu' a̱
42001070	sa̱a̱ nii' ni̱ ta̱xi̱ Ndiosí kuento a̱ xa'a̱' ña̱ ja̱a̱n' nde̱e̱ ña̱ nu̱u' kii̱' ni̱ ka'a̱n a̱ xiin' yu̱'u' te̱ ni̱ ka'a̱n tiakú tu̱'u̱n a̱, te̱ nduu' ndi̱ti̱a̱ a̱,
42001071	ña̱ sa̱kakú a̱ yoo' nuu̱' ne̱ ndasi' ta'an' xiin' e̱' xiin' sa̱kuu' ne̱ xi'é xini yoo'.
42001072	Te̱ sa̱kan' tu̱ ku̱vi̱ta i̱ni̱ a̱ xa'a̱' ne̱ xii̱' ya̱ta' e̱'. Te̱ sa̱kan' tu̱ na̱ka̱'an' a̱ xa'a̱' kuento su̱'u̱n, ña̱ ni̱ ndoo̱ a̱ xiin' ni̱a̱.
42001073	Te̱ kuento ja̱a̱n' nduu' ña̱ ni̱ ta̱xi̱ a̱ nuu̱' Abraham, te̱ ni̱ nduu̱ xii̱' ya̱ta' e̱', ña̱ ta̱xi̱ a̱
42001074	ka̱ka̱ ndi̱tu̱ni̱ e̱' i̱i̱n yivi̱'. Te̱ sa̱kakú tu̱ a̱ yoo' nuu̱' ne̱ ndasi' ta'an' xiin' e̱', te̱ ku̱vi̱ ka̱ka̱ nu̱u̱ e̱' nuu̱' a̱,
42001075	te̱ ka̱ka̱ ndo̱o̱ e̱' nuu̱' a̱, te̱ sa̱chuun' nda̱ku tu̱ e̱' nde̱e̱ ndi'i' ni̱ kivi̱'.
42001076	Te̱ yo'ó, si'e̱ mi̱i' i̱, te̱ ka'án tiakú tu̱'u̱n Ndiosí ka'nu' koo' chukuu' ku̱ndu̱u̱ u̱n', sa̱kan' ña̱ xi̱'na̱ u̱n' ku'u̱n nuu̱' xto̱'o̱ e̱', te̱ sa̱koo' tu̱'va̱ u̱n' ne̱ yivi̱' te̱ na̱ti̱i̱n ña̱'a' ni̱a̱.
42001077	Te̱ sa̱kuni' u̱n' ne̱ yivi̱' ña̱ sa̱kakú ña̱'a' a̱ xa'a̱' a̱ ña̱ ko̱o̱ ka'nu' i̱ni̱ a̱ xa'a̱' kua̱chi̱ ni̱a̱.
42001078	Te̱ xa'a̱' a̱ ña̱ kuvita i̱ni̱ Ndiosí xa'a̱' e̱' ndii, ni̱ ti̱'vi' a̱ nde̱e̱ ndi̱vi' i̱i̱n ña̱ nduu' nde̱e̱ naa i̱i̱n ñu'u̱, ña̱ nayi'é i̱i̱n kivi̱' xa̱a'.
42001079	Te̱ ta̱xi̱ a̱ ñu'u̱ nuu̱' yoo', ne̱ xika' i̱chi' i̱i̱n yaví, ne̱ ñu'u' nda̱'a' te̱ kui'e̱, te̱ sa̱kaka' a̱ yoo' nuu̱' i̱chi' mii' ko̱o̱ ña̱ mani̱' nimá e̱'. Ni̱ kachi̱ ra̱.
42001080	Te̱ te̱ kuañu'u̱ ja̱a̱n' ndii, so̱'o̱ kua̱xi̱ kua̱'nu̱ ka̱ ra̱ i̱'i̱n kivi̱' kua'a̱n, te̱ so̱'o̱ nakunaá ka̱ tu̱ ndi̱e̱e̱' ra̱ xaa' Espíritu Ndiosí. Te̱ ni̱ xika̱ ra̱ mii' taxi̱n' kaa' nde̱e̱ ni̱ xa̱a̱ kivi̱' ña̱ sa̱tuví xiin' mii' ra̱ nuu̱' ne̱ Israel.
42002001	Kivi̱' ja̱a̱n' ni̱ ka'a̱n chuun' tu̱ Augusto, te̱ ni̱ xa̱'ndi̱a̱ chuun' kuu' nu̱u', ña̱ na̱ko̱so̱' sa̱kuu' ne̱ ndiee' nuu̱' ñu̱'u' mii' xa'ndia chuun' ra̱.
42002002	Ña̱ yo̱'o̱' ni̱ nduu̱ i̱chi' nu̱u' ña̱ ni̱ na̱ko̱so̱' ne̱ yivi̱' kii̱' nduu' Cirenio, te̱ xa'ndia chuun' nuu̱' ñu̱'u' Siria.
42002003	Sa̱kan' na kuii' i̱'i̱n ne̱ yivi̱' ni̱ xa'a̱n na̱ko̱so̱' ñu̱u̱ mi̱i' ni̱a̱.
42002004	Sa̱kan' na ni̱ ke̱ta̱ José ñu̱u̱ Nazaret, ña̱ kandu'u̱' nuu̱' ñu̱'u' Galilea, te̱ kua'a̱n ra̱ ñu̱u̱ Belén, ña̱ kandu'u̱' nuu̱' ñu̱'u' Judea. Sa̱kan' ña̱ ñu̱u̱ Belén ja̱a̱n' ni̱ ka̱ku̱ David, te̱ kuenta ne̱ vi̱'e̱ David ja̱a̱n' nduu' ra̱.
42002005	Te̱ na̱ko̱so̱' ra̱ xiin' María, ña' xa̱ ni̱ ta̱xi̱ kuento ña̱ tu̱nda'a̱' a' xiin' ra̱, te̱ xa̱ ñu'u' si'e̱ a'.
42002006	Te̱ kii̱' ndiee' ni̱a̱ ñu̱u̱ Belén ja̱a̱n' ndii, ni̱ xa̱a̱ kivi̱' ña̱ tuvi̱ si'e̱ a'.
42002007	Te̱ ni̱ tuvi̱ tiaa̱ si'e̱ a', te̱ nu̱u'. Te̱ ni̱ ti̱suku̱' a' i̱i̱n ti̱a̱'ndia, te̱ ni̱ chi̱ka̱ndu'u̱' ña̱'a' a' ti̱xi̱n tundo̱o' mii' xaxi̱' ki̱ti' ña̱'a̱, sa̱kan' ña̱ nï̱ ni'i̱' ni̱a̱ i̱i̱n vi̱'e̱ mii' ku̱ndi̱e̱e̱ nuu' ni̱a̱.
42002008	Te̱ ya̱ti̱n ñu̱u̱ Belén ja̱a̱n' ndiee' te̱ pa̱xto xa'a̱' ku'u̱ ñu̱u xito' ra̱ mbe̱e̱ sana̱ ra̱.
42002009	Te̱ i̱i̱n ni̱ tuvi̱ ti̱o̱' i̱i̱n ángele, ña̱ xika' nuu' nuu̱' xto̱'o̱ e̱', nuu̱' ra̱, te̱ ni̱ yi'e̱ ñu'u̱ xto̱'o̱ e̱' ja̱a̱n' sa̱a̱ xinundu̱u̱ xi̱i̱n' ra̱ nda̱tu̱n' koo' chukuu' yi'é a̱, te̱ ni̱ yi̱'vi xa̱va̱'a̱ ra̱.
42002010	Ndisu̱ ni̱ ka'a̱n ángele ja̱a̱n' xiin' ra̱ ndii: ―Kuän yi'vi ndo̱', sa̱kan' ña̱ ni'i' i̱ i̱i̱n tu̱'u̱n va̱'a̱ ña̱ sa̱kuatia' nimá sa̱kuu' ne̱ yivi̱' kua̱xi̱ i̱.
42002011	Kua̱chi̱ ndii vi̱ti̱n ni̱ ka̱ku̱ i̱i̱n ña̱ sa̱kakú ne̱ yivi̱', te̱ ni̱ ka̱ku̱ a̱ ñu̱u̱ Belén, mii' ni̱ ka̱ku̱ David, te̱ ña̱ ja̱a̱n' nduu' Cristo xto̱'o̱ e̱', ña̱ ni̱ ti̱a̱nu̱' Ndiosí.
42002012	Te̱ ku̱vi̱ na̱ku̱ni̱ ña̱'a' ndo̱', sa̱kan' ña̱ ku̱ni̱ ndo̱' i̱i̱n ña̱ kuañu'u̱ ndisuku̱' a̱ ti̱a̱'ndia, te̱ kandu'u̱' a̱ ti̱xi̱n i̱i̱n tundo̱o' mii' xaxi̱' ki̱ti' ña̱'a̱ ―ni̱ kachi̱ a̱.
42002013	Te̱ i̱i̱n ni̱ tuvi̱ ti̱o̱' i̱i̱n ti̱'vi̱ chie̱ ya'a̱ ángele, ña̱ ndiee' ndi̱vi', xiin' ángele ja̱a̱n' xaka'nu' a̱ Ndiosí ka'án a̱ ndii:
42002014	Na na̱ti̱i̱n Ndiosí ña̱ xaka'nu' ña̱'a' e̱' nde̱e̱ mii' ndu'u̱' a̱ ndi̱e̱nu̱, te̱ i̱i̱n yivi̱' yo'o' taxi' a̱ ña̱ mani̱' ko̱o̱ xiin' ne̱ va̱'a̱ kuni a̱ xini a̱. Ni̱ kachi̱ a̱.
42002015	Te̱ kii̱' kuan nu'u̱ sa̱kuu' ángele ja̱a̱n' ndi̱vi', te̱ ni̱ ka'a̱n xiin' ta'an' te̱ pa̱xto ja̱a̱n' ndii: ―To'o̱' ki'i̱' ndo̱' ñu̱u̱ Belén te̱ ku̱ni̱ e̱' ña̱ ni̱ xka'ndi̱a̱ i̱kan', ña̱ ni̱ sa̱kuni' xto̱'o̱ e̱' Ndiosí nuu̱' e̱' ―ni̱ kachi̱ xiin' ta'an' ra̱.
42002016	Te̱ numi̱' va̱ ni̱ ki̱e̱e̱ ra̱ kua'a̱n ra̱, te̱ kii̱' ni̱ xaa̱ ra̱ i̱kan' ndii, ni̱ xi̱ni̱ ra̱ María xiin' José xiin' ña̱ kuañu'u̱ ja̱a̱n' kandu'u̱' a̱ ti̱xi̱n i̱i̱n tundo̱o' mii' xaxi̱' ki̱ti' ña̱'a̱.
42002017	Te̱ kii̱' ni̱ xi̱ni̱ ña̱'a' ra̱ ndii, ni̱ ki̱ku̱' ra̱ kuento ña̱ ni̱ ka'a̱n ángele ja̱a̱n' xa'a̱' ña̱ kuañu'u̱ ja̱a̱n' xiin' ra̱.
42002018	Te̱ sa̱kuu' ne̱ ni̱ xi̱ni̱ so̱'o̱ kuento ja̱a̱n' ndii, ni̱ na̱nda̱ni̱ va̱ ni̱a̱ xa'a̱' ña̱ ni̱ ka'a̱n ra̱ ja̱a̱n'.
42002019	Te̱ María ndii, ni̱ ta̱xa̱'a̱ a' kuento ja̱a̱n' nimá a' xanini a' xa'a̱' a̱.
42002020	Te̱ ni̱ na̱ndi̱ko' te̱ pa̱xto ja̱a̱n' kua'a̱n ra̱ xaka'nu' ra̱ Ndiosí, te̱ taxi' tu̱ ra̱ ña̱ chi̱nda̱ni a̱ xa'a̱' sa̱kuu' ña̱ ni̱ xi̱ni̱ so̱'o̱ ra̱, xiin' ña̱ ni̱ xi̱ni̱ ndu̱chi' nuu̱' ra̱. Kua̱chi̱ ndii ni̱ xka'ndi̱a̱ ña̱ ja̱a̱n' sa̱a̱ nii' ni̱ ka'a̱n ángele ja̱a̱n' xiin' ra̱.
42002021	Te̱ kii̱' ni̱ xinu̱ uni̱a̱ kivi̱' ña̱ ni̱ tuvi̱ a̱ ndii, ni̱ xa̱'a̱ te̱ yivi̱' tuni̱ i̱i̱n' a̱, te̱ ni̱ chi̱ndu'u̱' yu̱va' si'i' a̱ kivi̱' a̱ Jesús, naa ni̱ ka'a̱n ángele, ña̱ xika' nuu' nuu̱' Ndiosí, ja̱a̱n' xiin' ni̱a̱ kii̱' tïa̱'an na̱kui̱so̱ ña̱'a' si̱'i' a̱.
42002022	Te̱ kii̱' ni̱ xinu̱ kivi̱' ña̱ kuní a̱ sa̱ndo̱o̱ xiin' mii' ni̱a̱, naa ka'án tu̱'u̱n nde̱i' Ndiosí ña̱ ni̱ ke̱'i̱ Moisés ndii, ni̱ xa'a̱n ni̱a̱ xiin' Jesús ñu̱u̱ Jerusalén te̱ sa̱na̱kua'a ña̱'a' ni̱a̱ nuu̱' xto̱'o̱ e̱' Ndiosí,
42002023	naa yoso̱' tu̱'u̱n nde̱i' a̱ ja̱a̱n' ndii: “Sa̱kuu' tiaa̱ si'e̱ ne̱ yivi̱', te̱ tuví nu̱u' ndii, ndi̱ti̱a̱ xto̱'o̱ e̱' ku̱ndu̱u̱ ra̱”, kachi a̱.
42002024	Sa̱kan' na ni̱ xa'a̱n ni̱a̱, te̱ ni̱ na̱soko̱' ni̱a̱ nuu̱' xto̱'o̱ e̱', naa ka'án tu̱'u̱n nde̱i' a̱ ja̱a̱n': “ii̱n na̱'a̱ paloma uun i̱i̱n na̱'a̱ ndi̱kukú”, sa̱kan' kachi a̱.
42002025	Te̱ ni̱ ndu'u̱' i̱i̱n te̱ ni̱ na̱ni' Simeón ñu̱u̱ Jerusalén. Te̱ ja̱a̱n' ndii, ni̱ yoo̱ nda̱ku nimá ra̱ nuu̱' Ndiosí, te̱ ni̱ xa̱a̱ ra̱ sa̱kuu' ña̱ kuní a̱. Te̱ ni̱ ndiatu̱ va̱ ra̱ ña̱ ki̱xi̱n ña̱ ti̱'vi' Ndiosí te̱ sa̱ki'ví a̱ nimá ne̱ ñu̱u̱ ra̱ Israel. Te̱ ni̱ yoo̱ Espíritu Santo xiin' te̱ ja̱a̱n'.
42002026	Te̱ ni̱ sa̱kuni' ña̱'a' Espíritu Santo ña̱ kü̱vi̱ ra̱ nde̱e̱ ku̱ni̱ ndu̱chi' nuu̱' ra̱ Cristo, ña̱ ti̱a̱nu̱' xto̱'o̱ e̱' Ndiosí sa̱kakú ne̱ ñu̱u̱ ra̱.
42002027	Te̱ ni̱ sa̱ka'án Espíritu Santo nimá ra̱, te̱ ni̱ xa'a̱n ra̱ nuu̱' ki̱'e̱ yu̱kun' ka'nu' ja̱a̱n'. Te̱ i̱kan' ndu'u̱' ra̱ kii̱' ni̱ xa̱a̱ María xiin' José xiin' te̱ kuañu'u̱ si'e̱ ni̱a̱, te̱ sa̱xinú ni̱a̱ ña̱ ka'án chuun' tu̱'u̱n nde̱i' Ndiosí.
42002028	Te̱ ni̱ na̱'i̱n ra̱ te̱ kuañu'u̱ ja̱a̱n' ni'i' ra̱, te̱ ni̱ ta̱xi̱ ra̱ ña̱ chi̱nda̱ni Ndiosí ka'án ra̱ ndii:
42002029	―Tákui'e, xa̱ ni̱ xinu̱ kuento ña̱ ni̱ ta̱xi̱ u̱n' nuu̱' i̱, vi̱ti̱n ndii xa̱ ku̱vi̱ ta̱xi̱ u̱n' ña̱ ku̱vi̱ mani̱' yu'u̱, te̱ xika' nuu' nuu̱' u̱n'.
42002030	Sa̱kan' ña̱ xa̱ ni̱ xi̱ni̱ ndu̱chi' nuu̱' i̱ ña̱ ni̱ ti̱a̱nu̱' u̱n' te̱ sa̱kakú a̱ ndu'u̱,
42002031	te̱ xa̱ ni̱ xa̱'a' u̱n' nia'a̱ ña̱'a' u̱n' nuu̱' sa̱kuu' ne̱ yivi̱'.
42002032	Te̱ yo̱'o̱' ku̱ndu̱u̱ nde̱e̱ naa ñu'u̱ nuu̱' ne̱ tuku', te̱ na̱ti̱i̱n ndu̱, ne̱ Israel, ña̱ xito' ka'nu' ne̱ yivi̱' xa'a̱' a̱. Ni̱ kachi̱ ra̱ xiin' Ndiosí.
42002033	Te̱ yu̱va' si'i' a̱ ndii, ni̱ na̱nda̱ni̱ va̱ ni̱a̱ xa'a̱' ña̱ ni̱ ka'a̱n Simeón ja̱a̱n' xa'a̱' a̱.
42002034	Sa̱kan' te̱ ni̱ sa̱ñu'u' Simeón uni̱ sa̱a' ni̱a̱. Te̱ ni̱ ka'a̱n ra̱ xiin' si̱'i' a̱ María ndii: ―Ko̱to̱ u̱n', pi̱a̱'un, te̱ kuañu'u̱ yo'o' ku̱ndu̱u̱ te̱ sa̱a̱ sa̱kan' te̱ kua'a̱' ne̱ ta'an' e̱', ne̱ Israel, ku̱xi̱o̱o̱ nuu̱' Ndiosí, te̱ kua'a̱' tu̱ ni̱a̱ ku̱ya̱ti̱n nuu̱' a̱, te̱ ña̱ ja̱a̱n' ku̱ndu̱u̱ tu̱ ña̱ nia'a̱ Ndiosí, te̱ kua'a̱' ne̱ yivi̱' sa̱xi̱o̱o̱ ña̱'a'.
42002035	Sa̱kan' te̱ na̱tuvi̱ ña̱ xanini si̱'e nimá kua'a̱' ne̱ yivi̱'. Ndisu̱ yo'ó ndii, kua'a̱' va̱ tu̱xu'ví nimá u̱n' nde̱e̱ naa ña̱ ni̱ tu̱xu'ví xiin' i̱i̱n ichi̱ ―ni̱ kachi̱ ra̱.
42002036	Te̱ i̱kan' tu̱ ni̱ yoo̱ i̱i̱n ña̱'a' ña' ni̱ na̱ni' Ana, te̱ ña' ka'án tiakú tu̱'u̱n Ndiosí nduu' a'. Te̱ si'e̱ i̱i̱n te̱ ni̱ na̱ni' Fanuel nduu' a', te̱ ja̱a̱n' ndii, kuenta ne̱ vi̱'e̱ Aser ni̱ nduu̱' ra̱. Ña' ja̱a̱n' ndii, i̱i̱n ña' xi̱xa̱ va̱ ni̱ nduu̱' a', te̱ uxa̱ kuiya̱ kui̱ti̱' ni̱ ndu'u̱' a' xiin' i̱i̱' a', te̱ ni̱ xi'i̱ ra̱.
42002037	Te̱ xa̱ kua'a̱n ku̱mi' xi̱ko̱ ku̱mi' kuiya̱ ña̱ ni̱ ku̱u̱ kuaa̱n' a'. Te̱ kö̱o̱' kivi̱' ni̱ ke̱ta̱ a' nuu̱' ki̱'e̱ yu̱kun' ka'nu' ja̱a̱n'. Süu̱' ja̱a̱n' ndii i̱i̱n ke'in' nduu' a̱ uun ñu̱u nduu' a̱ ndii, i̱kan' ndu'u̱' a' xika' nuu' a' nuu̱' Ndiosí ka'án xiin' a̱, te̱ yoo ndi̱ti̱a̱ a'.
42002038	Te̱ kii̱' ndi̱'i̱ ni̱ ka'a̱n Simeón xiin' Ndiosí ndii, ni̱ xa̱a̱ tu̱ Ana ja̱a̱n', te̱ ni̱ ta̱xi̱ a' ña̱ chi̱nda̱ni Ndiosí. Te̱ ni̱ ka'a̱n a' xa'a̱' te̱ kuañu'u̱ ja̱a̱n' xiin' sa̱kuu' ne̱ ndiatu' i̱i̱n ña̱ sa̱ndoó ndiká ne̱ ndiee' ñu̱u̱ Jerusalén nuu̱' ña̱ ndo'o' ni̱a̱.
42002039	Kii̱' ndi̱'i̱ ni̱ sa̱xinú ni̱a̱ sa̱kuu' ña̱ ka'án chuun' tu̱'u̱n nde̱i' xto̱'o̱ e̱' ndii, ni̱ na̱ndi̱ko' ni̱a̱ ñu̱u̱ ni̱a̱ Nazaret, ña̱ naá nuu̱' ñu̱'u' Galilea.
42002040	Te̱ i̱'i̱n kivi̱' kua'a̱n kua̱xi̱ kua̱'nu̱ ka̱ Jesús, te̱ nakunaá ka̱ tu̱ ndi̱e̱e̱' a̱, te̱ so̱'o̱ kundichi ka̱ a̱ xiin' ña̱ xini tuní, te̱ chindiee' va̱ ña̱'a' Ndiosí.
42002041	Te̱ sa̱a̱ kuiya̱ kua'a̱n yu̱va' si'i' Jesús ñu̱u̱ Jerusalén vi̱ko' pascua.
42002042	Te̱ kii̱' ni̱ ku̱mi' Jesús uxi̱ uvi̱ kuiya̱ ndii, ni̱ ka̱a̱ ni̱a̱ xiin' a̱ ñu̱u̱ Jerusalén xa'a̱' vi̱ko' ja̱a̱n' naa xi xaá ne̱ yivi̱' kii̱' yoo vi̱ko' ja̱a̱n'.
42002043	Te̱ kii̱' ni̱ xka'ndi̱a̱ vi̱ko' ja̱a̱n', te̱ ni̱ na̱ndi̱ko' ni̱a̱ kua'a̱n nu'u̱ ni̱a̱ ndii, ni̱ ndoo̱ Jesús ñu̱u̱ Jerusalén ja̱a̱n'. Ndisu̱ nï̱ xi̱ni̱ yu̱va' si'i' a̱ naa' ni̱ ndoo̱ a̱ i̱kan'.
42002044	Te̱ ni̱ xa̱ni̱ni̱ ni̱a̱ ña̱ kua'a̱n a̱ xiin' ne̱ yivi̱', ne̱ kua'a̱n xiin' ni̱a̱. Te̱ nde̱e̱ xa̱kuaa̱' vi̱' ni̱ xa̱'a' nanduku' ña̱'a' ni̱a̱ te̱i̱n ne̱ i̱i̱n kuu' xiin' ni̱a̱ xiin' te̱i̱n sa̱kuu' ne̱ kua'a̱n xiin' ni̱a̱ ja̱a̱n'.
42002045	Te̱ xa'a̱' a̱ ña̱ nï̱ na̱'i̱n ña̱'a' ni̱a̱ ndii, ni̱ na̱ndi̱ko' tu̱ku̱u̱ ni̱a̱ ñu̱u̱ Jerusalén ja̱a̱n', te̱ na̱ndu̱ku' ña̱'a' ni̱a̱.
42002046	Ni̱ ya'a̱ uni̱ kivi̱', te̱ ni̱ xan kuni̱ ni̱a̱ ndu'u̱' a̱ nuu̱' ki̱'e̱ yu̱kun' ka'nu' te̱i̱n te̱ sania'á tu̱'u̱n nde̱i' Ndiosí xini so̱'o̱ a̱ ña̱ ka'án te̱ ja̱a̱n', te̱ ndatu'ún' ña̱'a' a̱.
42002047	Te̱ sa̱kuu' ne̱ ni̱ xi̱ni̱ so̱'o̱ ña̱ ka'án a̱ ndii, ni̱ na̱nda̱ni̱ va̱ ni̱a̱ xa'a̱' a̱ ña̱ va̱'a̱ kundani̱ a̱ xiin' ña̱ va̱'a̱ nakuiin' a̱ nuu̱' te̱ sania'á tu̱'u̱n nde̱i' Ndiosí ja̱a̱n'.
42002048	Te̱ kii̱' ni̱ xi̱ni̱ ña̱'a' yu̱va' si'i' a̱ ndii, ni̱ na̱nda̱ni̱ ni̱a̱. Sa̱kan' te̱ ni̱ ka'a̱n si̱'i' a̱ xiin' a̱ ndii: ―Yu̱va' i̱, ¿ndiochun naa ni̱ xa̱a̱ u̱n' sa̱kan' xiin' ndu̱? Yu̱va' u̱n' xiin' yu'u̱ ndii, ni̱ ndi̱'ni̱ va̱ ndu̱ ni̱ xa̱a̱ u̱n' xika' ndu̱ na̱ndu̱ku' ndu̱ yo'ó ―ni̱ kachi̱ a'.
42002049	Te̱ ni̱ ka'a̱n a̱ xiin' ni̱a̱ ndii: ―¿Ndichun nanduku' ndo̱' yu'u̱? ¿Ñáá xïní ndo̱' ña̱ chu̱u̱n nuu̱' yu̱va' i̱ kuní a̱ sa̱a̱ i̱? ―ni̱ kachi̱ a̱.
42002050	Ndisu̱ nï̱ ku̱nda̱ni̱ ne̱ ja̱a̱n' ndee xa'a̱' ni̱ ka'a̱n a̱ ña̱ ja̱a̱n' xiin' ni̱a̱.
42002051	Sa̱kan' te̱ ni̱ na̱kaa̱' Jesús xiin' ne̱ ja̱a̱n', te̱ ni̱ na̱ndi̱ko' ni̱a̱ ñu̱u̱ Nazaret. Te̱ ni̱ sa̱xinú a̱ sa̱kuu' ña̱ ka'án yu̱va' si'i' a̱. Te̱ si̱'i' a̱ ndii, ni̱ ta̱xa̱'a̱ a' sa̱kuu' ña̱ ja̱a̱n' nimá a'.
42002052	Te̱ i̱'i̱n kivi̱' kua'a̱n kua̱xi̱ kua̱'nu̱ ka̱ Jesús xiin' ña̱ xini tuní, te̱ so̱'o̱ kuxati'é' ka̱ a̱, te̱ va̱'a̱ va̱ kuni Ndiosí xini ña̱'a' a̱, te̱ sa̱kan' tu̱ ne̱ yivi̱'.
42003001	Xa̱ xa'u̱n kuiya̱ kua'a̱n ña̱ xa'ndia chuun' rey Tiberio ñu̱u̱ Roma xiin' nda̱'a' a̱, te̱ kii̱' sa̱kan' ni̱ nduu̱ Poncio Pilato, te̱ xa'ndia chuun' nuu̱' ñu̱'u' Judea, ña̱ nduu' nda̱'a' ñu̱u̱ Roma ja̱a̱n', te̱ rey Herodes xa'ndia chuun' nuu̱' ñu̱'u' Galilea, te̱ rey Felipe ña̱ni̱ Herodes ja̱a̱n' ndii, xa'ndia chuun' ra̱ nuu̱' ñu̱'u' ña̱ na̱ni' Iturea xiin' Traconite, te̱ rey Lisanias xa'ndia chuun' nuu̱' ñu̱'u' Abilinia.
42003002	Te̱ kii̱' sa̱kan' ndii, Anás xiin' Caifás nduu' sutu̱ ka'nu'. Te̱ ni̱ ka'a̱n Ndiosí xiin' Juan, si'e̱ Zacarías, mii' taxi̱n' kaa'.
42003003	Te̱ ni̱ xa'a̱n ndo̱o̱ Juan yo̱so' mii' kandu'u̱' i̱ti̱a̱ Jordán ka'án ndo̱so̱' ra̱ nuu̱' ne̱ yivi̱' kuenta ña̱ na̱ma̱ ni̱a̱ nimá ni̱a̱ xa'a̱' kua̱chi̱ ña̱ xaa' ni̱a̱, te̱ ko̱o̱ ka'nu' i̱ni̱ Ndiosí xa'a̱' ni̱a̱, te̱ ku̱chi̱ ni̱a̱ kuenta a̱.
42003004	Te̱ xa'a̱' Juan ja̱a̱n' ni̱ ke̱'i̱ Isaías, i̱i̱n te̱ ni̱ ka'a̱n tiakú tu̱'u̱n Ndiosí xta̱'an', nuu̱' tu̱tu̱ mii' ni̱ ka'a̱n ra̱ ndii: Tiakú ka'án ti'e' i̱i̱n tachi̱' yu̱'u' mii' taxi̱n' kaa' ndii: “Nda̱sa̱va̱'a̱ ndo̱' i̱chi' mii' ki̱xi̱n xto̱'o̱ e̱', te̱ nda̱sa̱nda̱ku tu̱ ndo̱' a̱.
42003005	Ka̱nii' yo̱so' ndii, ndu̱ndaa̱ a̱, te̱ ndu̱ndaa̱ tu̱ mii' tetuvi', te̱ ndu̱nda̱ku tu̱ i̱chi' mii' ya̱kua' a̱, te̱ mii' ki̱ni̱ kaa' a̱ ndii, ndu̱va̱'a̱ a̱,
42003006	te̱ ku̱ni̱ sa̱kuu' ne̱ yivi̱' i̱i̱n yivi̱' ña̱ ti̱a̱nu̱' Ndiosí sa̱kakú yoo'.” Kachi a̱.
42003007	Te̱ ni̱ ka'a̱n Juan ja̱a̱n' xiin' ne̱ kua'a̱', ne̱ ni̱ nde̱kui̱e̱ i̱kan' te̱ ku̱chi̱ ni̱a̱ kuenta Ndiosí ndii: ―Ndo'ó ndii, nde̱e̱ naa si'e̱ koo̱' nduu' ndo̱'. ¿Yo̱o̱ ni̱ ka'a̱n xiin' ndo̱' ña̱ ku̱vi̱ kaku̱ ndo̱' nuu̱' ña̱ sa̱ndo'o' Ndiosí ndo'ó nuu̱' ku'u̱n e̱', sa̱kan' kui̱ti̱'?
42003008	Nia'a̱ ndo̱' xiin' ña̱ va̱'a̱ ña̱ xaa' ndo̱' ña̱ xa̱ ni̱ na̱ma̱ xna̱'a̱ ndo̱' nimá ndo̱' xa'a̱' kua̱chi̱, ña̱ ni̱ xa̱a̱ ndo̱'. Te̱ kä'án ñuñu' ndo̱' ña̱ si̱a̱ni' xika' Abraham nduu' ndo̱', te̱ xiin' ña̱ ja̱a̱n' ku̱vi̱ kaku̱ ndo̱'. Sa̱kan' ña̱ ka'án kaxi' i̱ xiin' ndo̱' ña̱ ku̱vi̱ sa̱na̱nduu' Ndiosí yuu̱' kaa̱' si̱a̱ni' xika' Abraham ja̱a̱n'.
42003009	Ndiosí ndii, xa̱ yoo tu̱'va̱ a̱, te̱ sa̱ndo'o' a̱ ne̱ xaa' kua̱chi̱ nde̱e̱ naa yoo tu̱'va̱ i̱i̱n te̱ yivi̱' xiin' yacha te̱ ka̱'ndi̱a̱ ra̱ i̱tun' ta̱ta̱. Te̱ ja̱a̱n' ndii, ka̱'ndi̱a̱ ra̱ nde̱e̱ ti̱o̱'o̱ sa̱kuu' tun' ta̱ta̱ ja̱a̱n', tun' täxi' nduu̱' va̱'a̱, te̱ ka̱'mi̱ ra̱ nu̱'. Sa̱kan' tu̱ sa̱a̱ Ndiosí ―ni̱ kachi̱ ra̱.
42003010	Sa̱kan' te̱ kua'a̱' ne̱ yivi̱' ni̱ nda̱tu'u̱n' ña̱'a' ndii: ―¿Ndee ña̱ kuní a̱ sa̱a̱ ndu̱, tákui'e? ―ni̱ kachi̱ ni̱a̱.
42003011	Te̱ ni̱ ka'a̱n ra̱ xiin' ni̱a̱ ndii: ―Ne̱ kumi' uvi̱ ta'an ndi̱ni̱ ndii, na sa̱mani̱' ni̱a̱ i̱i̱n nda̱a̱' a̱ ne̱ kö̱o̱' a̱ kumi'. Te̱ ne̱ kumi' ña̱ xaxi̱' ndii, na sa̱mani̱' ni̱a̱ a̱ ne̱ kö̱o̱' a̱ kumi' ―ni̱ kachi̱ ra̱.
42003012	Te̱ ni̱ nde̱kui̱e̱ tu̱ te̱ kendiaa̱' ya'vi' xa'a̱' ñu̱u̱ Roma te̱ ku̱chi̱ ra̱ kuenta Ndiosí. Te̱ ni̱ ka'a̱n tu̱ ra̱ xiin' Juan ndii: ―¿Ndee ña̱ kuní a̱ sa̱a̱ ndu̱, tákui'e? ―ni̱ kachi̱ ra̱.
42003013	Te̱ ni̱ ka'a̱n ra̱ xiin' te̱ ja̱a̱n' ndii: ―Sä̱kaa' ka̱ ndo̱' xu̱'un' ña̱ kendiaa̱' ya'vi' ndo̱'. Süu̱' ja̱a̱n' ndii, ke̱ndiaa̱' ya'vi' kui̱ti̱' ndo̱' sa̱a̱ kuní a̱ ―ni̱ kachi̱ Juan.
42003014	Te̱ ni̱ nde̱kui̱e̱ tu̱ te̱ xíin', te̱ ni̱ ka'a̱n ra̱ xiin' Juan ndii: ―Te̱ ndu'u̱ tu̱ku̱, ¿ndee ña̱ kuní a̱ sa̱a̱ ndu̱? ―ni̱ kachi̱ ra̱. Sa̱kan' te̱ ni̱ ka'a̱n ra̱ xiin' te̱ ja̱a̱n' ndii: ―Tü̱'u̱n u'vi̱ ndo̱' ña̱'a̱ nda̱'a' nde̱e̱ i̱i̱n ne̱ yivi̱', te̱ tï̱i̱n kua̱chi̱ nianí tu̱ ndo̱' ne̱ yivi̱'. Te̱ na ndoo̱ va̱'a̱ nimá ndo̱' xiin' xu̱'un' ña̱ xiku'ún ya'vi' ndo̱' ―ni̱ kachi̱ ra̱.
42003015	Te̱ ne̱ yivi̱' ndii, sa̱kuu' ni̱a̱ ni̱ ndiatu̱ i̱ni̱, te̱ ka'án ni̱a̱ xiin' nimá ni̱a̱ ña̱ tee̱' kuain' Juan ja̱a̱n' nduu' Cristo, ña̱ ni̱ ti̱a̱nu̱' Ndiosí sa̱kakú yoo.
42003016	Ndisu̱ Juan ndii, ni̱ ka'a̱n ra̱ nuu̱' sa̱kuu' ni̱a̱ ndii: ―Yu'u̱ ndii, xiin' ti̱kui kui̱ti̱' sakuchi' i̱ ndo'ó, ndisu̱ ña̱ kua̱xi̱ xata̱' i̱ ndii, ña̱ koo' chukuu' ka̱ nduu' a̱ te̱ sa̱kan' yu'u̱. Te̱ yu'u̱ ndii, ni̱ nde̱e̱ vä̱'a̱ i̱ ku̱ndu̱u̱ te̱ nda̱xin' i̱i̱n' ndixa̱n' ki'i' a̱. Ña̱ ja̱a̱n' ndii, sa̱kuchi' a̱ ndo'ó kuenta a̱ xiin' ña̱ ndi̱e̱e' Espíritu Santo, te̱ sa̱kuchi' tu̱ a̱ ndo'ó xiin' ñu'u̱.
42003017	Ña̱ ja̱a̱n' ndii, xa̱ yoo tu̱'va̱ a̱ te̱ na̱ta̱'vi' a̱ ne̱ yivi̱' naa xaa' te̱ yivi̱' kii̱' nativi ra̱ trigo, te̱ tava̱' ra̱ mi̱'in' a̱ xiin' ña̱ tiin' ra̱ te̱ kisi' ra̱ a̱. Trigo va̱'a̱ ndii, taxa'a' ra̱ yaka̱, te̱ mi̱'in' a̱ ndii, ka̱'mi̱ ra̱ a̱ nuu̱' ñu'u̱ ña̱ kö̱o̱' kivi̱' nda'vá ―ni̱ kachi̱ ra̱.
42003018	Xiin' ña̱ kaa̱' ni̱, te̱ xiin' kua'a̱' ka̱ nuu̱' ña̱'a̱ ni̱ ndiaa̱ yu̱'u' Juan ne̱ ja̱a̱n' ka'án ndo̱so̱' ra̱ tu̱'u̱n va̱'a̱ nuu̱' ni̱a̱.
42003019	Te̱ saki'in' kuento Juan ja̱a̱n' rey Herodes, te̱ xa'ndia chuun' nuu̱' ñu̱'u' Galilea, kua̱chi̱ ndii ni̱ ndu'u̱' ra̱ xiin' Herodías, ña' si'i ña̱ni̱ ra̱, Felipe. Te̱ ni̱ sa̱ki'in' kuento tu̱ ra̱ te̱ ja̱a̱n' xa'a̱' kua'a̱' i̱nga̱ ña̱ ni̱a̱'a ña̱ ni̱ xa̱a̱ ra̱.
42003020	Ndisu̱ nuu̱' sa̱kuu' ña̱ ni̱a̱'a, ña̱ ni̱ xa̱a̱ Herodes ja̱a̱n' ndii, ni̱ xa̱a̱ ka̱ ra̱ i̱nga̱ a̱, nde̱e̱ ni̱ ka'a̱n chuun' ra̱ xiin' nda̱'a' xa'a̱' ra̱, te̱ ni̱ sko̱'ni' ra̱ Juan vi̱'e̱ ka̱a̱.
42003021	Te̱ kii̱' sakuchi' Juan ne̱ yivi̱' kuenta Ndiosí ndii, ni̱ xa̱a̱ tu̱ Jesús, te̱ ni̱ sa̱kuchi' ña̱'a' ra̱. Te̱ kii̱' ka'án a̱ xiin' Ndiosí ndii, ni̱ nuni̱a̱' ndi̱vi'.
42003022	Te̱ ni̱ nu̱u̱ Espíritu Santo ndi̱vi', naa kaa' paloma kaa' a̱, te̱ ni̱ ndoo̱ a̱ xiin' Jesús. Sa̱kan' te̱ ni̱ ka'a̱n i̱i̱n tachi̱' yu̱'u' nde̱e̱ ndi̱vi' ndii: ―Yo'ó nduu' si'e̱ mani̱' i̱, te̱ va̱'a̱ va̱ kuni i̱ xini i̱ yo'ó ―ni̱ kachi̱ a̱.
42003023	Jesús, kii̱' ni̱ xa̱'a' a̱ ka'án ndo̱so̱' a̱ i̱chi' Ndiosí ndii, ni̱ ku̱mi' a̱ yatin' oko̱ uxi̱ kuiya̱. Te̱ ni̱ tu̱u̱ ne̱ yivi̱' ña̱ si'e̱ José ni̱ nduu̱ a̱, te̱ José ja̱a̱n' ni̱ nduu̱ si'e̱ Elí,
42003024	te̱ Elí ja̱a̱n' ni̱ nduu̱ si'e̱ Matat, te̱ Matat ja̱a̱n' ni̱ nduu̱ si'e̱ Leví, te̱ Leví ja̱a̱n' ni̱ nduu̱ si'e̱ Melqui, te̱ Melqui ja̱a̱n' ni̱ nduu̱ si'e̱ Jana, te̱ Jana ja̱a̱n' ni̱ nduu̱ si'e̱ José,
42003025	te̱ José ja̱a̱n' ni̱ nduu̱ si'e̱ Matatías, te̱ Matatías ja̱a̱n' ni̱ nduu̱ si'e̱ Amós, te̱ Amós ja̱a̱n' ni̱ nduu̱ si'e̱ Nahúm, te̱ Nahúm ja̱a̱n' ni̱ nduu̱ si'e̱ Esli, te̱ Esli ja̱a̱n' ni̱ nduu̱ si'e̱ Nagai,
42003026	te̱ Nagai ja̱a̱n' ni̱ nduu̱ si'e̱ Maat, te̱ Maat ja̱a̱n' ni̱ nduu̱ si'e̱ Matatías, te̱ Matatías ja̱a̱n' ni̱ nduu̱ si'e̱ Semei, te̱ Semei ja̱a̱n' ni̱ nduu̱ si'e̱ José, te̱ José ja̱a̱n' ni̱ nduu̱ si'e̱ Judá,
42003027	te̱ Judá ja̱a̱n' ni̱ nduu̱ si'e̱ Joana, te̱ Joana ja̱a̱n' ni̱ nduu̱ si'e̱ Resa, te̱ Resa ja̱a̱n' ni̱ nduu̱ si'e̱ Zorobabel, te̱ Zorobabel ja̱a̱n' ni̱ nduu̱ si'e̱ Salatiel, te̱ Salatiel ja̱a̱n' ni̱ nduu̱ si'e̱ Neri,
42003028	te̱ Neri ja̱a̱n' ni̱ nduu̱ si'e̱ Melqui, te̱ Melqui ja̱a̱n' ni̱ nduu̱ si'e̱ Adi, te̱ Adi ja̱a̱n' ni̱ nduu̱ si'e̱ Cosam, te̱ Cosam ja̱a̱n' ni̱ nduu̱ si'e̱ Elmodam, te̱ Elmodam ja̱a̱n' ni̱ nduu̱ si'e̱ Er,
42003029	te̱ Er ja̱a̱n' ni̱ nduu̱ si'e̱ Josué, te̱ Josué ja̱a̱n' ni̱ nduu̱ si'e̱ Eliezer, te̱ Eliezer ja̱a̱n' ni̱ nduu̱ si'e̱ Jorím, te̱ Jorím ja̱a̱n' ni̱ nduu̱ si'e̱ Matat,
42003030	te̱ Matat ja̱a̱n' ni̱ nduu̱ si'e̱ Leví, te̱ Leví ja̱a̱n' ni̱ nduu̱ si'e̱ Simeón, te̱ Simeón ja̱a̱n' ni̱ nduu̱ si'e̱ Judá, te̱ Judá ja̱a̱n' ni̱ nduu̱ si'e̱ José, te̱ José ja̱a̱n' ni̱ nduu̱ si'e̱ Jonán, te̱ Jonán ja̱a̱n' ni̱ nduu̱ si'e̱ Eliaquím,
42003031	te̱ Eliaquím ja̱a̱n' ni̱ nduu̱ si'e̱ Melea, te̱ Melea ja̱a̱n' ni̱ nduu̱ si'e̱ Mainán, te̱ Mainán ja̱a̱n' ni̱ nduu̱ si'e̱ Matata, te̱ Matata ja̱a̱n' ni̱ nduu̱ si'e̱ Natán,
42003032	te̱ Natán ja̱a̱n' ni̱ nduu̱ si'e̱ David, te̱ David ja̱a̱n' ni̱ nduu̱ si'e̱ Isaí, te̱ Isaí ja̱a̱n' ni̱ nduu̱ si'e̱ Obed, te̱ Obed ja̱a̱n' ni̱ nduu̱ si'e̱ Booz, te̱ Booz ja̱a̱n' ni̱ nduu̱ si'e̱ Salmón, te̱ Salmón ja̱a̱n' ni̱ nduu̱ si'e̱ Naasón,
42003033	te̱ Naasón ja̱a̱n' ni̱ nduu̱ si'e̱ Aminadab, te̱ Aminadab ja̱a̱n' ni̱ nduu̱ si'e̱ Aram, te̱ Aram ja̱a̱n' ni̱ nduu̱ si'e̱ Esrom, te̱ Esrom ja̱a̱n' ni̱ nduu̱ si'e̱ Fares, te̱ Fares ja̱a̱n' ni̱ nduu̱ si'e̱ Judá,
42003034	te̱ Judá ja̱a̱n' ni̱ nduu̱ si'e̱ Jacob, te̱ Jacob ja̱a̱n' ni̱ nduu̱ si'e̱ Isaac, te̱ Isaac ja̱a̱n' ni̱ nduu̱ si'e̱ Abraham, te̱ Abraham ja̱a̱n' ni̱ nduu̱ si'e̱ Taré, te̱ Taré ja̱a̱n' ni̱ nduu̱ si'e̱ Nacor,
42003035	te̱ Nacor ja̱a̱n' ni̱ nduu̱ si'e̱ Serug, te̱ Serug ja̱a̱n' ni̱ nduu̱ si'e̱ Ragau, te̱ Ragau ja̱a̱n' ni̱ nduu̱ si'e̱ Peleg, te̱ Peleg ja̱a̱n' ni̱ nduu̱ si'e̱ Heber, te̱ Heber ja̱a̱n' ni̱ nduu̱ si'e̱ Sala,
42003036	te̱ Sala ja̱a̱n' ni̱ nduu̱ si'e̱ Cainán, te̱ Cainán ja̱a̱n' ni̱ nduu̱ si'e̱ Arfaxad, te̱ Arfaxad ja̱a̱n' ni̱ nduu̱ si'e̱ Sem, te̱ Sem ja̱a̱n' ni̱ nduu̱ si'e̱ Noé, te̱ Noé ja̱a̱n' ni̱ nduu̱ si'e̱ Lamec,
42003037	te̱ Lamec ja̱a̱n' ni̱ nduu̱ si'e̱ Matusalén, te̱ Matusalén ja̱a̱n' ni̱ nduu̱ si'e̱ Enoc, te̱ Enoc ja̱a̱n' ni̱ nduu̱ si'e̱ Jared, te̱ Jared ja̱a̱n' ni̱ nduu̱ si'e̱ Mahalaleel, te̱ Mahalaleel ja̱a̱n' ni̱ nduu̱ si'e̱ Cainán,
42003038	te̱ Cainán ja̱a̱n' ni̱ nduu̱ si'e̱ Enós, te̱ Enós ja̱a̱n' ni̱ nduu̱ si'e̱ Set, te̱ Set ja̱a̱n' ni̱ nduu̱ si'e̱ Adán, te̱ Adán ja̱a̱n' ni̱ nduu̱ si'e̱ Ndiosí.
42004001	Te̱ chitu' vi̱' nimá Jesús xiin' Espíritu Santo, te̱ ni̱ ke̱ta̱ a̱ i̱ti̱a̱ Jordán, te̱ ni̱ na̱ka̱ ña̱'a' Espíritu ja̱a̱n' te̱ kua'a̱n a̱ mii' taxi̱n' kaa',
42004002	te̱ i̱kan' ni̱ xika̱ a̱ nii' uvi̱ xi̱ko̱ kivi̱', te̱ ni̱ xi̱to̱ kua̱'a̱ ña̱'a' ña̱ ndi̱va̱'a̱. Te̱ nï̱ xi̱xi̱ a̱ sa̱kuu' kivi̱' ja̱a̱n', sa̱kan' na nde̱e̱ ndi'i' ndo̱so̱' ndii, ni̱ xi'i̱ va̱ a̱ so̱ko̱.
42004003	Te̱ ni̱ ka'a̱n ña̱ ndi̱va̱'a̱ ja̱a̱n' xiin' a̱ ndii: ―Naa' ndi̱xa̱ xna̱'a̱ si'e̱ Ndiosí nduu' u̱n' ndii, ka'a̱n chuun' u̱n' xiin' yuu̱' ñaa̱' te̱ na̱ndu̱u̱ a̱ xita̱' va̱'a̱, te̱ ku̱xi̱ u̱n' ―ni̱ kachi̱ a̱.
42004004	Te̱ ni̱ na̱kui̱i̱n Jesús nuu̱' ña̱ ja̱a̱n' ndii: ―Yoso̱' a̱ nuu̱' tu̱tu̱ Ndiosí mii' ka'án a̱ ndii: “Süu̱' xita̱' va̱'a̱ kui̱ti̱' kuní nuu̱' ne̱ yivi̱' te̱ ku̱ti̱a̱ku̱ ni̱a̱. Süu̱' ja̱a̱n' ndii, kuní tu̱ sa̱kuu' tu̱'u̱n ña̱ kiee' yu̱'u' Ndiosí te̱ ku̱ti̱a̱ku̱ ni̱a̱”, kachi a̱ ―ni̱ kachi̱ Jesús.
42004005	Te̱ ni̱ na̱ka̱ ña̱ ndi̱va̱'a̱ Jesús te̱ kua'a̱n a̱ xiin' a̱ xíni' i̱i̱n i̱ku' sukun va̱, te̱ i̱i̱n ni̱ nia'a̱ kui̱ti̱' ña̱'a' a̱ sa̱kuu' ñu̱u̱ kuu' nu̱u' i̱i̱n yivi̱'.
42004006	Te̱ ni̱ ka'a̱n ña̱ ndi̱va̱'a̱ ja̱a̱n' xiin' a̱ ndii: ―Nda̱'a' yo'ó ta̱xi̱ i̱ sa̱kuu' a̱ kaa̱' xiin' ña̱ vika' a̱ te̱ ka̱'ndi̱a̱ chuun' u̱n' nuu̱' a̱, sa̱kan' ña̱ xa̱ ni̱ na̱ti̱i̱n i̱ sa̱kuu' ñu̱u̱ kaa̱', te̱ ku̱vi̱ ta̱xi̱ e̱ nda̱'a' yo̱o̱ ka̱ kuní mi̱i' i̱.
42004007	Sa̱kan' na kuii' naa' kui̱i̱n xiti' u̱n' te̱ ko̱to̱ ka'nu' u̱n' yu'u̱ ndii, sa̱kuu' ña̱ kaa̱' ku̱ndu̱u̱ ña̱'a̱ u̱n' ―ni̱ kachi̱ a̱ xiin' Jesús.
42004008	Te̱ ni̱ ka'a̱n Jesús xiin' ña̱ ndi̱va̱'a̱ ja̱a̱n' ndii: ―Kua'an ke̱ta̱ nuu̱' i̱ yo'o', ña̱ ndi̱va̱'a̱, sa̱kan' ña̱ yoso̱' a̱ nuu̱' tu̱tu̱ Ndiosí mii' ka'án a̱ ndii: “Xto̱'o̱ ndo̱' Ndiosí kui̱ti̱' sa̱ka'nu' ndo̱', te̱ nuu̱' ña̱ ja̱a̱n' kui̱ti̱' ka̱ka̱ nu̱u̱ ndo̱'”, kachi a̱ ―ni̱ kachi̱ Jesús xiin' ña̱ ndi̱va̱'a̱.
42004009	Sa̱kan' te̱ ni̱ na̱ka̱ ña̱ ndi̱va̱'a̱ Jesús, te̱ kua'a̱n a̱ xiin' a̱ ñu̱u̱ Jerusalén. Te̱ ni̱ sa̱kaa' a̱ Jesús xíni' yu̱kun' ka'nu' mii' sukun ka̱. Te̱ ni̱ ka'a̱n a̱ xiin' Jesús ndii: ―Naa' ndi̱xa̱ xna̱'a̱ si'e̱ Ndiosí nduu' u̱n' ndii, sa̱nama' xiin' mi̱i' u̱n' nde̱e̱ ndienu̱,
42004010	kua̱chi̱ ndii yoso̱' a̱ nuu̱' tu̱tu̱ Ndiosí mii' ka'án a̱ ndii: Ka'a̱n chuun' Ndiosí xiin' ángele, ña̱ xika' nuu' nuu̱' a̱ te̱ ko̱to̱ a̱ yo'ó.
42004011	Te̱ ti̱i̱n ña̱ ja̱a̱n' nda̱'a' u̱n' te̱ nä̱ma̱ xa̱chi' u̱n' nde̱e̱ ñu̱'u' te̱ tü̱xu'ví xa'a̱' u̱n' sa̱a̱ yuu̱'. Sa̱kan' kachi a̱ ―ni̱ kachi̱ ña̱ ndi̱va̱'a̱ ja̱a̱n' xiin' Jesús.
42004012	Te̱ ni̱ na̱kui̱i̱n Jesús nuu̱' a̱ ndii: ―Yoso̱' a̱ nuu̱' tu̱tu̱ Ndiosí mii' ka'án a̱ ndii: “Kö̱to̱ kua̱'a̱ ndo̱' xto̱'o̱ ndo̱' Ndiosí”, kachi a̱ ―ni̱ kachi̱ Jesús xiin' ña̱ ja̱a̱n'.
42004013	Te̱ kii̱' ndi̱'i̱ ni̱ xi̱to̱ kua̱'a̱ ña̱ ndi̱va̱'a̱ ja̱a̱n' Jesús xiin' sa̱kuu' ña̱ ja̱a̱n' ndii, ni̱ na̱ko̱o̱ ña̱'a' a̱ i̱i̱n xa'a'.
42004014	Te̱ ni̱ na̱ndi̱ko' Jesús ñu̱'u' Galilea chitu' vi̱' nimá a̱ xiin' ña̱ ndi̱e̱e' ña̱ taxi' Espíritu Santo. Te̱ ni̱ kiku̱ kuento xa'a̱' a̱ sa̱kuu' ñu̱u̱ ña̱ ñu'u' nuu̱' ñu̱'u' ja̱a̱n' xiin' ñu̱u̱ ña̱ ñu'u' ya̱ti̱n.
42004015	Te̱ kua'a̱n a̱ ti̱xi̱n i̱'i̱n vi̱'e̱ mii' nakayá ne̱ ñu̱u̱ ja̱a̱n' te̱ sania'á ña̱'a' a̱ xa'a̱' tu̱'u̱n Ndiosí. Te̱ sa̱kuu' ne̱ yivi̱' ja̱a̱n' ka'án va̱'a̱ xa'a̱' a̱.
42004016	Ni̱ na̱ndi̱ko' Jesús ñu̱u̱ Nazaret mii' ni̱ xa̱'nu̱ a̱. Te̱ ni̱ xka'ndi̱a̱ a̱ ti̱xi̱n vi̱'e̱ mii' nakayá ne̱ ñu̱u̱ ja̱a̱n' naa xi xaá a̱ sa̱a̱ kivi̱' sábado, ña̱ xina̱ndiee̱' ne̱ yivi̱'. Te̱ ni̱ xi̱kuii̱n ndi̱chi̱ a̱ te̱ ka̱'vi̱ a̱ ña̱ yoso̱' nuu̱' tu̱tu̱ Ndiosí.
42004017	I̱kan' te̱ ni̱ ta̱xi̱ te̱ xito' vi̱'e̱ ja̱a̱n' tu̱tu̱ ña̱ ni̱ ke̱'i̱ Isaías, te̱ ni̱ ka'a̱n tiakú tu̱'u̱n Ndiosí xta̱'an'. Ni̱ nu̱nia' Jesús tu̱tu̱ ja̱a̱n', te̱ ni̱ xi̱ni̱ a̱ mii' yoso̱' ña̱ ka'án ndii:
42004018	Espíritu xto̱'o̱ e̱' Ndiosí yoo xiin' i̱, sa̱kan' ña̱ ña̱ ja̱a̱n' ni̱ ta̱xi̱ ndi̱e̱e̱' i̱ te̱ ka'a̱n ndo̱so̱' i̱ tu̱'u̱n va̱'a̱ nuu̱' ne̱ nda'vi kuu'. Te̱ ni̱ ti̱a̱nu̱' a̱ yu'u̱ te̱ na̱chi̱naá va̱'a̱ i̱ nimá ne̱ suchi' va̱ i̱ni̱. Te̱ ni̱ ti̱a̱nu̱' tu̱ a̱ yu'u̱ te̱ ka'a̱n ndo̱so̱' i̱ ña̱ xa̱ ku̱vi̱ ndoo̱ ndiká ne̱ ni̱ xi̱ku'u̱n nda̱'a' ña̱ ndi̱va̱'a̱. Te̱ ni̱ ti̱a̱nu̱' tu̱ a̱ yu'u̱ te̱ nu̱nia' i̱ ndu̱chi' nuu̱' ne̱ kui'e nuu̱'. Te̱ ni̱ ti̱a̱nu̱' tu̱ a̱ yu'u̱ te̱ sa̱ndoó ndiká i̱ ne̱ ndo'o' nuu̱' ne̱ kataví ndo̱so̱' ña̱'a'.
42004019	Te̱ ni̱ ti̱a̱nu̱' tu̱ a̱ yu'u̱ te̱ ka'a̱n ndo̱so̱' i̱ ña̱ xa̱ ni̱ tondi̱a̱ kivi̱' ña̱ chi̱ndi̱e̱e' xto̱'o̱ e̱' Ndiosí yoo'. Ña̱ ja̱a̱n' ni̱ ka̱'vi̱ Jesús.
42004020	Sa̱kan' te̱ ni̱ na̱tu̱vi' Jesús tu̱tu̱ ja̱a̱n', te̱ ni̱ na̱ta̱xi̱ ña̱'a' a̱ nda̱'a' te̱ xito' vi̱'e̱ ja̱a̱n'. Te̱ ni̱ xi̱ku̱ndu'u̱' a̱. Te̱ sa̱kuu' ne̱ ndiee' vi̱'e̱ ja̱a̱n' ndii, ni̱ xto̱'ni̱ ni̱a̱ nuu̱' a̱.
42004021	Te̱ ni̱ xa̱'a' ka'án Jesús xiin' ni̱a̱ ndii: ―Kivi̱' vi̱ti̱n ni̱ xinu̱ ña̱ yoso̱' nuu̱' tu̱tu̱ yo'o' nuu̱' sa̱kuu' ndo'ó ―ni̱ kachi̱ a̱.
42004022	Te̱ sa̱kuu' ne̱ yivi̱' ja̱a̱n' ka'án va̱'a̱ xa'a̱' Jesús, te̱ nandani̱ va̱ ni̱a̱ xa'a̱' ña̱ nda̱tu̱n' va̱ ka'án a̱. Te̱ ni̱ ka'a̱n xiin' ta'an' ni̱a̱ ndii: ―¿Sa̱a̱ tu̱ ku̱vi̱ nda̱tu̱n' niatu̱ ka'án te̱ kaa̱', sa̱kan' ña̱ si'e̱ José kui̱ti̱' nduu' ra̱? ―ni̱ kachi̱ ni̱a̱.
42004023	Te̱ ni̱ ka'a̱n Jesús xiin' ni̱a̱ ndii: ―Xiní yu'u̱ ña̱ kuni ka'a̱n ndo̱' xiin' i̱ naa ka'án ne̱ yivi̱' ndii: “Yo'ó, te̱ tatan' ndii, sa̱tatan' xiin' mii' mi̱i' u̱n' te̱ ku̱vi̱ ku̱ni̱ ndu̱ a̱. Ñu̱u̱ Capernaum ndii, kua'a̱' chu̱u̱n ka'nu' ni̱ xa̱a̱ u̱n' xa'a̱' ne̱ yivi̱' ja̱a̱n', sa̱kan' na kuii' sa̱kan' tu̱ sa̱a̱ u̱n' ña̱ ja̱a̱n' ñu̱u̱ mi̱i' u̱n' yo'o'”, ña̱ ja̱a̱n' kuni ka'a̱n ndo̱' xiin' i̱ ―ni̱ kachi̱ a̱.
42004024	Te̱ ni̱ ka'a̱n ka̱ a̱ ndii: ―Ña̱ nda̱ku ka'án i̱ xiin' ndo̱' ña̱ nde̱e̱ i̱i̱n te̱ ka'án tiakú tu̱'u̱n Ndiosí ndii, nätiin' va̱'a̱ ña̱'a' ne̱ ñu̱u̱ mi̱i' ra̱.
42004025	Ña̱ nda̱ku ka'án i̱ xiin' ndo̱' ndii, ni̱ yoo̱ va̱ ne̱ kuaa̱n' ka̱nii' nuu̱' ñu̱'u' Israel yo'o' kii̱' ni̱ xika̱ Elías xta̱'an'. Kivi̱' ja̱a̱n' ndii, uni̱ kuiya̱ yoso̱' sa̱va̱ nï̱ ku̱u̱n savi̱', te̱ ni̱ yoo̱ va̱ so̱ko̱ ka̱nii' nuu̱' ñu̱'u' yo'o'.
42004026	Ndisu̱ nï̱ ti̱'vi' Ndiosí Elías ja̱a̱n' te̱ chi̱ndi̱e̱e' ra̱ ndee i̱i̱n ne̱ kuaa̱n' ja̱a̱n'. Süu̱' ja̱a̱n' ndii ni̱ ti̱'vi' ña̱'a' a̱ te̱ chi̱ndi̱e̱e' ra̱ i̱i̱n ña' kuaa̱n', ña' ni̱ ndu'u̱' ñu̱u̱ Sarepta, ña̱ nduu' nda̱'a' ñu̱u̱ Sidón.
42004027	Te̱ ni̱ yoo̱ va̱ tu̱ ne̱ kumi' kui'e̱ te'i ka̱nii' nuu̱' ñu̱'u' Israel yo'o' kii̱' ni̱ xika̱ Eliseo, te̱ ni̱ ka'a̱n tiakú tu̱'u̱n Ndiosí xta̱'an'. Ndisu̱ nï̱ sa̱nda'a ra̱ nde̱e̱ i̱i̱n ne̱ ja̱a̱n'. Süu̱' ja̱a̱n' ndii te̱ ni̱ na̱ni' Naamán, te̱ Siria, kui̱ti̱' ni̱ sa̱nda'a ra̱ ―ni̱ kachi̱ a̱.
42004028	Te̱ kii̱' ni̱ xi̱ni̱ so̱'o̱ ne̱ ndiee' ti̱xi̱n vi̱'e̱ ja̱a̱n' ña̱ ni̱ ka'a̱n a̱ ndii, ni̱ na̱saa̱' xa̱va̱'a̱ sa̱kuu' ni̱a̱.
42004029	Sa̱kan' na ni̱ ndo̱ndi̱chi̱ ni̱a̱, te̱ ni̱ xta̱'ni' xa̱'a̱ ni̱a̱ Jesús vi̱'e̱ ja̱a̱n' chinda'a' ña̱'a' ni̱a̱, te̱ kua'a̱n ni̱a̱ xiin' a̱ nde̱e̱ nuu̱' ñu̱u̱ Nazaret ja̱a̱n'. Te̱ ni̱ nde̱kui̱e̱ ni̱a̱ nde̱e̱ yu̱'u' ta̱'vi' ya̱ti̱n mii' nduu' xa'a̱' ñu̱u̱ ja̱a̱n' te̱ sa̱nama' ña̱'a' ni̱a̱ nde̱e̱ ndienu̱.
42004030	Ndisu̱ Jesús ndii, ni̱ xka'ndi̱a̱ a̱ te̱i̱n ne̱ ja̱a̱n', te̱ ni̱ ke̱ta̱ a̱ kua'a̱n a̱.
42004031	Te̱ ni̱ na̱kaa̱' Jesús nde̱e̱ ñu̱u̱ Capernaum, ña̱ kandu'u̱' nuu̱' ñu̱'u' Galilea. I̱kan' te̱ ni̱ sa̱nia'á a̱ ne̱ yivi̱' ti̱xi̱n vi̱'e̱ mii' nakayá ne̱ ñu̱u̱ ja̱a̱n' kivi̱' sábado, ña̱ xina̱ndiee̱' ni̱a̱.
42004032	Te̱ ni̱ na̱nda̱ni̱ ni̱a̱ sa̱a̱ sania'á ña̱'a' a̱, sa̱kan' ña̱ ni̱ ka'a̱n a̱ xiin' ña̱ ndi̱e̱e'.
42004033	Te̱ ni̱ yoo̱ i̱i̱n te̱ naá ña̱ ndi̱va̱'a̱ nimá ti̱xi̱n vi̱'e̱ ja̱a̱n', te̱ ni̱ nde'i̱ ti'e' ña̱ ndi̱va̱'a̱ ja̱a̱n' ka'án a̱ ndii:
42004034	―Kua'an Jesús, te̱ Nazaret, na̱ko̱o̱ u̱n' ndu̱. ¿Ndichun kua̱xi̱ sa̱ta̱ña'a̱' u̱n' ndu̱? ¿Ñáá kua̱xi̱ u̱n' te̱ sa̱ndo̱ñu'u' u̱n' ndu̱? Xiní yu'u̱ yo̱o̱ nduu' yo'ó. Ña̱ su̱'u̱n kuenta Ndiosí nduu' u̱n' ―ni̱ kachi̱ a̱.
42004035	I̱kan' te̱ ni̱ ka'a̱n ndi̱e̱e' Jesús xiin' ña̱ ja̱a̱n' ndii: ―Taxi̱n' ko̱o̱ yu̱'u' u̱n', te̱ kua'an ke̱ta̱ nimá te̱ ñaa̱' ―ni̱ kachi̱ a̱. Te̱ ni̱ sa̱nduva ña̱ ndi̱va̱'a̱ ja̱a̱n' te̱ yivi̱' ja̱a̱n' te̱i̱n ne̱ yivi̱' ja̱a̱n', te̱ ni̱ ke̱ta̱ a̱ kua'a̱n a̱. Ndisu̱ nï̱ sa̱tu̱xu'ví ña̱'a' a̱.
42004036	Te̱ sa̱kuu' ne̱ ja̱a̱n' ndii, ni̱ na̱nda̱ni̱ xa̱va̱'a̱ ni̱a̱, te̱ ni̱ ka'a̱n xiin' ta'an' ni̱a̱ ndii: ―¿Mii' tu̱ kua̱xi̱ tu̱'u̱n ña̱ kumi' ña̱ ndi̱e̱e' ña̱ ka'án te̱ yivi̱' kaa̱'? Sa̱kan' ña̱ xiin' ña̱ ndi̱e̱e', te̱ xiin' tu̱'u̱n ndi̱e̱e' ka'án chuun' ra̱ nuu̱' ña̱ ndi̱va̱'a̱, te̱ xini so̱'o̱ a̱, te̱ ki̱e̱e̱ a̱ nimá ne̱ yivi̱' ―ni̱ kachi̱ xiin' ta'an' ni̱a̱.
42004037	Te̱ ni̱ kiku̱ kuento xa'a̱' Jesús ka̱nii' nuu̱' ñu̱'u' ja̱a̱n'.
42004038	Te̱ ni̱ ke̱ta̱ Jesús vi̱'e̱ ja̱a̱n', te̱ kua'a̱n a̱ vi̱'e̱ Simón. Te̱ ña' ti̱so̱ Simón ja̱a̱n' ndii, ka̱'ni' ndi̱e̱e' tiin' ña̱'a' kandu'u̱' a' vi̱'e̱ ja̱a̱n'. Te̱ kii̱' ni̱ xa̱a̱ Jesús i̱kan' ndii, ni̱ ka'a̱n nda'vi ne̱ yivi̱' xiin' a̱ xa'a̱' ña' ja̱a̱n'.
42004039	Sa̱kan' te̱ ni̱ xi̱to̱ ndo̱so̱' Jesús ña' ja̱a̱n', te̱ ni̱ ka'a̱n ndi̱e̱e' a̱ xiin' ka̱'ni' ja̱a̱n', te̱ ni̱ ki̱e̱e̱ ña̱'a' a̱. Xa̱ ka'án e̱', te̱ ni̱ ndo̱koo̱ a', te̱ ni̱ xa̱'a' a' nduku' a' ña̱ ku̱xi̱ a̱ xiin' te̱ ja̱a̱n'.
42004040	Te̱ xa̱kuaa̱' ña̱ xa̱ ketá ñu̱'u̱ ndii, sa̱kuu' ne̱ kumi' ne̱ kuni ku̱vi̱ xiin' ki'in' nuu̱' kui'e̱ ndii, ni̱ xan ndi̱a̱ka̱ ña̱'a' ni̱a̱ nuu̱' Jesús. Te̱ ni̱ tondi̱a̱ nda̱'a' a̱ i̱'i̱n ne̱ ja̱a̱n', te̱ ni̱ sa̱nda'a ña̱'a' a̱.
42004041	Te̱ ni̱ ki̱e̱e̱ tu̱ kua'a̱' ña̱ ndi̱va̱'a̱ ña̱ ñu'u' nimá ne̱ yivi̱' ja̱a̱n', te̱ ka'án ti'e' a̱ xiin' Jesús ndii: ―Yo'ó nduu' si'e̱ Ndiosí ―kachi a̱. Ndisu̱ Jesús ndii, ni̱ ka'a̱n ndi̱e̱e' a̱ xiin' ña̱ ndi̱va̱'a̱ ja̱a̱n', te̱ nï̱ ta̱xi̱ a̱ ka'a̱n ña̱ ja̱a̱n', sa̱kan' ña̱ xiní ña̱ ja̱a̱n' ña̱ Cristo, ña̱ ni̱ ti̱a̱nu̱' Ndiosí sa̱kakú yoo', nduu' Jesús ja̱a̱n'.
42004042	Te̱ ni̱a̱'a̱ va̱ kua̱xi̱ kitú', te̱ ni̱ ndo̱koo̱ Jesús, te̱ ni̱ ke̱ta̱ a̱ vi̱'e̱ ja̱a̱n', te̱ kua'a̱n a̱ i̱i̱n xaan' mii' taxi̱n' kaa' xa'a̱' ku'u̱. Te̱ ni̱ xa'a̱n na̱ndu̱ku' ña̱'a' ne̱ yivi̱' kua'a̱' ja̱a̱n', te̱ ni̱ nde̱kui̱e̱ ni̱a̱ mii' iin' a̱ ja̱a̱n', te̱ ni̱ xika̱ ni̱a̱ na̱ka̱si̱ ña̱'a' ni̱a̱, te̱ ndoo̱ a̱ ñu̱u̱ ni̱a̱.
42004043	Ndisu̱ ni̱ ka'a̱n Jesús xiin' ni̱a̱ ndii: ―Kuní a̱ ku'u̱n i̱ i̱nga̱ ñu̱u̱ te̱ ka'a̱n ndo̱so̱' tu̱ i̱ tu̱'u̱n va̱'a̱ xa'a̱' sa̱a̱ kuní Ndiosí ka̱'ndi̱a̱ chuun' a̱ nimá ne̱ yivi̱', kua̱chi̱ ndii xa̱ chu̱u̱n ja̱a̱n' ni̱ ke̱ta̱ i̱ nuu̱' Ndiosí kua̱xi̱ i̱ ―ni̱ kachi̱ a̱.
42004044	Sa̱kan' te̱ ni̱ xa'a̱n a̱ ka'a̱n ndo̱so̱' a̱ tu̱'u̱n va̱'a̱ ja̱a̱n' ti̱xi̱n i̱'i̱n vi̱'e̱ mii' nakayá ne̱ ndiee' ñu̱u̱ ña̱ ñu'u' nuu̱' ñu̱'u' Galilea ja̱a̱n'.
42005001	Unta' kii̱' iin' Jesús yu̱'u' mi̱ni̱ ña̱ na̱ni' Genesaret ndii, kua'a̱' xa̱va̱'a̱ ne̱ yivi̱' ni̱ yoo̱ i̱kan' nde̱e̱ ni̱ ku̱'ni' ña̱'a' ni̱a̱ xa'a̱' a̱ ña̱ kuni ku̱ni̱ so̱'o̱ ni̱a̱ tu̱'u̱n Ndiosí.
42005002	Te̱ ni̱ xi̱ni̱ Jesús ita' uvi̱ ta'an tundo̱o' ya̱ti̱n yu̱'u' mi̱ni̱ ja̱a̱n'. Te̱ ita' so̱'o̱ nu̱', sa̱kan' ña̱ xa̱ ni̱ ki̱e̱e̱ te̱ tava̱' ti̱a̱ka' te̱ na̱ti̱a̱ ra̱ ñu̱nu̱' ra̱.
42005003	Sa̱kan' te̱ ni̱ sko̱'nu' a̱ ti̱xi̱n tundo̱o' Simón, te̱ ni̱ xika̱n a̱ ña̱ ku̱xika' ra̱ sie xiin' nu̱' yu̱'u' mi̱ni̱ ja̱a̱n'. Sa̱kan' te̱ ni̱ xi̱ku̱ndu'u̱' a̱, te̱ nde̱e̱ ti̱xi̱n tun' ja̱a̱n' ni̱ xa̱'a' a̱ sa̱nia'á a̱ ne̱ yivi̱' kua'a̱' ja̱a̱n'.
42005004	Te̱ kii̱' ndi̱'i̱ ni̱ ka'a̱n a̱ xiin' ne̱ ja̱a̱n', te̱ ni̱ ka'a̱n a̱ xiin' Simón ja̱a̱n' ndii: ―To'o̱' ndo̱' xiin' tundo̱o' yo'o' nde̱e̱ mii' kunu kaa̱', te̱ sko̱'ni' ndo̱' ñu̱nu̱' te̱ ti̱i̱n ndo̱' ti̱a̱ka' ―ni̱ kachi̱ a̱.
42005005	Te̱ ni̱ na̱kui̱i̱n Simón nuu̱' a̱ ndii: ―Maestro, nii' ñu̱u ndi'e̱' ni̱ xika̱ ndi̱e̱e' va̱ ndu̱ ta̱va̱' ndu̱ ti̱a̱ka', te̱ kö̱o̱' xa̱chi' ri' ni̱ ti̱i̱n ndu̱. Ndisu̱ xa'a̱' a̱ ña̱ yo'ó ka'án ndii, va̱'a̱ ku'u̱n e̱' te̱ sko̱'ni' ndu̱ ñu̱nu̱' ti̱xi̱n ti̱kui ―ni̱ kachi̱ ra̱.
42005006	Te̱ kii̱' ni̱ sko̱'ni' ra̱ ñu̱nu̱' ja̱a̱n' ndii, kua'a̱' xa̱va̱'a̱ ti̱a̱ka' ni̱ ti̱i̱n ra̱, te̱ ñu̱nu̱' ra̱ ndii, xa̱ yoo a̱ tia'ndi̱a̱ a̱.
42005007	Sa̱kan' te̱ ni̱ ka̱na̱ nda̱'a' ra̱ te̱ ndiaka' ta'an' xiin' ra̱, te̱ ñu'u' i̱nga̱ tundo̱o', te̱ chi̱ndi̱e̱e' ña̱'a' ra̱. Te̱ ni̱ xa̱a̱ te̱ ja̱a̱n', te̱ ni̱ sa̱kutu' xa̱va̱'a̱ ra̱ uvi̱ sa̱a' tundo̱o' ja̱a̱n' ndee xa̱ku̱' va̱, te̱ nde̱ka'nu̱ nu̱'.
42005008	Te̱ kii̱' ni̱ xi̱ni̱ Simón Pedro ña̱ ni̱ yoo̱ i̱kan' ndii, ni̱ xi̱kuii̱n xiti' ra̱ nuu̱' Jesús, te̱ ni̱ ka'a̱n ra̱ ndii: ―Tákui'e, ku̱xi̱o̱o̱ u̱n' nuu̱' i̱, sa̱kan' ña̱ te̱ ndiso' kua̱chi̱ nduu' i̱ ―ni̱ kachi̱ ra̱.
42005009	Ni̱ ka'a̱n Simón ja̱a̱n' sa̱kan' xa'a̱' ña̱ ni̱ na̱nda̱ni̱ yi'vi va̱ ra̱ xiin' te̱ ndiaka' ta'an' xiin' ra̱ xa'a̱' a̱ ka̱ ni̱ ti̱i̱n ra̱ kua'a̱' ya'a̱ ti̱a̱ka'.
42005010	Te̱ sa̱kan' tu̱ i̱nga̱ te̱ ndiaka' ta'an' xiin' ra̱, te̱ nduu' Jacobo, xiin' Juan, te̱ nduu' si'e̱ Zebedeo ndii, ni̱ na̱nda̱ni̱ yi'vi ra̱. Te̱ ni̱ ka'a̱n Jesús xiin' Simón ndii: ―Kuän yi'vi u̱n', ta̱a̱. Sa̱kan' ña̱ nde̱e̱ vi̱ti̱n te̱ nde̱e̱ nuu̱' ku'u̱n e̱' ndii, ta̱va̱' ndo̱' ne̱ yivi̱' nuu̱' kua̱chi̱ ni̱a̱ te̱ ku̱ndiku̱n ni̱a̱ yu'u̱ ―ni̱ kachi̱ a̱.
42005011	Te̱ kii̱' ndi̱'i̱ ni̱ xta̱'ni' Simón tundo̱o' xiin' te̱ ndiaka' ta'an' xiin' ra̱ ja̱a̱n' nde̱e̱ yu̱'u' mi̱ni̱ ndii, ni̱ na̱ko̱o̱ ra̱ nu̱' xiin' sa̱kuu' a̱, te̱ kua'a̱n ra̱ xiin' Jesús.
42005012	I̱i̱n kivi̱' kii̱' xika' Jesús i̱i̱n ñu̱u̱ ndii, ni̱ xa̱a̱ i̱i̱n te̱ kumi' kui'e̱ te'i ka̱nii' ñu̱'u' nde'i̱ ra̱. Te̱ kii̱' ni̱ xi̱ni̱ ña̱'a' ra̱ ndii, ni̱ xi̱kuii̱n xiti' ra̱, te̱ ni̱ ka̱ta̱ndi̱e̱e̱ ra̱ nuu̱' ra̱ nde̱e̱ nuu̱' ñu̱'u' nuu̱' Jesús, te̱ ni̱ ka'a̱n nda'vi ra̱ xiin' a̱ ndii: ―Tákui'e, naa' kuní u̱n' ndii, ku̱vi̱ sa̱nda'a u̱n' yu'u̱ nuu̱' kui'e̱ ña̱ ndo'o' i̱ ―ni̱ kachi̱ ra̱.
42005013	Te̱ ni̱ sa̱na̱kaá a̱ nda̱'a' a̱, te̱ ni̱ tondi̱a̱ nda̱'a' ña̱'a' a̱ ka'án a̱ xiin' ra̱ ndii: ―Kuni sa̱nda'a i̱ yo'ó. Nda̱'a̱ kii̱' u̱n' ―ni̱ kachi̱ a̱. Te̱ xa̱ numi̱' sa̱kan', te̱ ni̱ ki̱e̱e̱ ña̱'a' kui'e̱ ja̱a̱n'.
42005014	Sa̱kan' te̱ ni̱ ka'a̱n chuun' a̱ xiin' ra̱ ña̱ kä'a̱n ra̱ xiin' nde̱e̱ i̱i̱n ne̱ yivi̱' sa̱a̱ ni̱ xa̱a̱ a̱, te̱ ni̱ nda̱'a̱ ra̱. Te̱ ni̱ ka'a̱n ka̱ a̱ xiin' ra̱ ndii: ―Kua'an, te̱ nia'a̱ xiin' mi̱i' u̱n' nuu̱' sutu̱ ña̱ xa̱ ni̱ nda̱'a̱ u̱n'. Te̱ na̱soko̱' u̱n' ña̱'a̱ nuu̱' Ndiosí xa'a̱' ña̱ xa̱ ni̱ nda̱'a̱ u̱n', naa ni̱ ka'a̱n chuun' Moisés, te̱ ku̱ni̱ ne̱ yivi̱' ña̱ ni̱ nda̱'a̱ xna̱'a̱ u̱n' ―ni̱ kachi̱ a̱.
42005015	Te̱ ndii, so̱'o̱ kikú te̱ kikú ka̱ kuento xa'a̱' Jesús. Te̱ kua'a̱' xa̱va̱'a̱ ne̱ yivi̱' nakayá nuu̱' a̱ te̱ ku̱ni̱ so̱'o̱ ni̱a̱ ña̱ ka'án a̱, te̱ sa̱nda'a tu̱ ña̱'a' a̱ nuu̱' kui'e̱ ña̱ ndo'o' ni̱a̱.
42005016	Ndisu̱ Jesús ndii, kua'a̱n chito̱ a̱ mii' kataxi̱n' te̱ nda̱tu'un' a̱ xiin' Ndiosí.
42005017	Te̱ unta' tu̱, kii̱' sania'á Jesús ne̱ yivi̱' ndii, ni̱ xi̱ku̱ndiee̱ kua'a̱' te̱ fariseo xiin' kua'a̱' te̱ sania'á tu̱'u̱n nde̱i' Ndiosí. Ni̱ ki̱e̱e̱ te̱ ja̱a̱n' sa̱kuu' ñu̱u̱ ña̱ ñu'u' nuu̱' ñu̱'u' Galilea, xiin' ñu̱u̱ Jerusalén, xiin' sa̱kuu' i̱nga̱ nda̱'a' a̱ ña̱ ñu'u' nuu̱' ñu̱'u' Judea. Te̱ yoo ña̱ ndi̱e̱e' xto̱'o̱ e̱' Ndiosí xiin' Jesús te̱ sa̱nda'a a̱ ne̱ yivi̱'.
42005018	I̱kan' te̱ ni̱ nde̱kui̱e̱ ku̱mi' ta'an te̱ yivi̱' ndiso' ra̱ i̱i̱n te̱ kui'e xa'a̱', kanu' ra̱ nuu̱' i̱i̱n tun' xto̱. Te̱ ja̱a̱n' ndii, ni̱ xika̱ ra̱ ko̱'ni̱ ra̱ vi̱'e̱ xiin' te̱ kui'e xa'a̱' ja̱a̱n' te̱ chi̱ka̱ndu'u̱' ña̱'a' ra̱ nuu̱' Jesús.
42005019	Ndisu̱ nï̱ ku̱vi̱ ku̱ya̱ti̱n ra̱ nuu̱' a̱ xa'a̱' ña̱ kua'a̱' va̱ ne̱ yivi̱' ñu'u' vi̱'e̱ a̱ ja̱a̱n', sa̱kan' na ni̱ ka̱a̱ ra̱ xíni' vi̱'e̱ xiin' te̱ kuni ku̱vi̱ ja̱a̱n', te̱ ni̱ sa̱nu̱ndia'á ra̱ ndia'vi' chi̱o̱. Sa̱kan' te̱ ni̱ sa̱nuu' ra̱ tun' xto̱ mii' kandu'u̱' te̱ kuni ku̱vi̱ ja̱a̱n' ma̱'in' vi̱'e̱ ja̱a̱n' nuu̱' a̱.
42005020	Te̱ kii̱' ni̱ xi̱ni̱ Jesús ña̱ i̱ni̱ te̱ yivi̱' ja̱a̱n' xini ña̱'a' ra̱ ndii, ni̱ ka'a̱n a̱ xiin' te̱ kuni ku̱vi̱ ja̱a̱n' ndii: ―Te̱ yivi̱' kua'a, ka'án i̱ xiin' u̱n' ña̱ xa̱ ni̱ ndo̱yo̱ kua̱chi̱ u̱n' ―ni̱ kachi̱ a̱.
42005021	Sa̱kan' te̱, te̱ sania'á tu̱'u̱n nde̱i' Ndiosí xiin' te̱ fariseo ndii, ni̱ xa̱'a' ka'án ra̱ xiin' nimá ra̱ ndii: “¿Yoo nduu' te̱ yivi̱' kaa̱', tuu ra̱, na kani̱a̱'a ra̱ xa'a̱' Ndiosí? Sa̱kan' ña̱ Ndiosí kui̱ti̱' yoo ndi̱e̱e̱' te̱ sa̱ndoyo' a̱ kua̱chi̱ ne̱ yivi̱'.”
42005022	Ndisu̱ Jesús ndii, ni̱ xi̱ni̱ a̱ ña̱ ka'án te̱ ja̱a̱n' xiin' nimá ra̱, te̱ ni̱ ka'a̱n a̱ xiin' ra̱ ndii: ―Vä̱'a̱ ka'án ndo̱' xiin' nimá ndo̱' xa'a̱' i̱.
42005023	¿Ndee ña̱ nduu' ña̱ xa̱ku̱' ka̱ vixi ka'a̱n i̱ xiin' te̱ kaa̱', tuu ndo'ó? ¿Ñáá ña̱ xa̱ ni̱ ndo̱yo̱ kua̱chi̱ ra̱ uun ñáá ña̱ ndo̱koo̱ ra̱ te̱ ku'u̱n ra̱?
42005024	Sa̱kan' na kuii' nia'a̱ yu'u̱, ña̱ nduu' tu̱ te̱ yivi̱', ndo'ó ña̱ kumi' i̱ ndi̱e̱e̱' i̱i̱n yivi̱' te̱ sa̱ndoyo' i̱ kua̱chi̱ ne̱ yivi̱' ―ni̱ kachi̱ a̱. Sa̱kan' te̱ ni̱ ka'a̱n a̱ xiin' te̱ kui'e xa'a̱' ja̱a̱n' ndii: ―Xiin' yo'ó ka'án i̱. Ndo̱koo̱ u̱n', te̱ na̱'i̱n u̱n' tun' xto̱ u̱n', te̱ nu'u̱ u̱n' vi̱'e̱ u̱n' ―ni̱ kachi̱ a̱.
42005025	Xa̱ka'án e̱', te̱ ni̱ ndo̱ndi̱chi̱ ra̱, te̱ ni̱ na̱'i̱n ra̱ tun' xto̱ ra̱ mii' ni̱ ka̱ndu'u̱' ra̱, te̱ nuu̱' ni'nu' sa̱kuu' ne̱ yivi̱' ja̱a̱n', te̱ ni̱ ke̱ta̱ ra̱ xaka'nu' ra̱ Ndiosí kua'a̱n ra̱.
42005026	Te̱ ni̱ na̱nda̱ni̱ va̱ sa̱kuu' ne̱ yivi̱' ja̱a̱n', te̱ ni̱ xa̱ka'nu' ni̱a̱ Ndiosí, te̱ yi'vi xa̱va̱'a̱ ni̱a̱ ka'án ni̱a̱ ndii: ―Vi̱ti̱n ndii, ni̱ xi̱ni̱ e̱' i̱i̱n chu̱u̱n ka'nu' koo' chukuu' ―kachi ni̱a̱.
42005027	Ndi̱'i̱ ja̱a̱n' te̱ ni̱ ke̱ta̱ Jesús kua'a̱n a̱, te̱ ni̱ xi̱ni̱ a̱ i̱i̱n te̱ kendiaa̱' ya'vi' xa'a̱' ñu̱u̱ Roma, te̱ na̱ni' Leví. Te̱ ja̱a̱n' ndii, ndu'u̱' ra̱ mii' kendiaa̱' ya'vi' ra̱. Te̱ ni̱ ka'a̱n a̱ xiin' ra̱ ndii: ―Ni̱a̱'a̱, te̱ ku̱ndiku̱n u̱n' yu'u̱ ―ni̱ kachi̱ a̱.
42005028	Sa̱kan' te̱ ni̱ ndo̱ndi̱chi̱ ra̱, te̱ ni̱ na̱ko̱o̱ ra̱ sa̱kuu' chu̱u̱n nuu̱' ra̱, te̱ ni̱ xi̱ku̱ndiku̱n ña̱'a' ra̱.
42005029	Te̱ ni̱ xa̱'a̱ Leví ja̱a̱n' i̱i̱n vi̱ko' chie̱ vi̱'e̱ ra̱ xa'a̱' Jesús. Te̱ kua'a̱' te̱ kendiaa̱' ya'vi' xa'a̱' ñu̱u̱ Roma ni̱ ki̱xi̱n xiin' tu̱ku̱ ne̱ yivi̱', te̱ ni̱ xi̱xi̱ ni̱a̱ xiin' ra̱ xiin' Jesús nuu̱' mesa.
42005030	Te̱ te̱ fariseo xiin' te̱ sania'á tu̱'u̱n nde̱i' Ndiosí ndii, ni̱ ka'a̱n kui'e ra̱ xiin' te̱ nda̱'a' xa'a̱' a̱ ndii: ―Vä̱'a̱ xa̱chi' xixi' ndo̱', te̱ xi'i' ndo̱' xiin' te̱ kendiaa̱' ya'vi' ñaa̱' xiin' i̱nga̱ ka̱ te̱ xaa' tu̱ kua̱chi̱ ―ni̱ kachi̱ ra̱.
42005031	Sa̱kan' te̱ ni̱ ka'a̱n Jesús ndii: ―Ne̱ va̱'a̱ kuni ndii, küní ni̱a̱ te̱ tatan', süu̱' ja̱a̱n' ndii ne̱ kuni ku̱vi̱ kui̱ti̱' kuní ra̱.
42005032	Te̱ yu'u̱ ndii, kuä̱xi̱ i̱ te̱ ka̱na̱ i̱ ne̱ tuu ña̱ xachuun' nda̱ku ni̱a̱. Süu̱' ja̱a̱n' ndii kua̱xi̱ i̱, te̱ ka̱na̱ i̱ ne̱ xiní ña̱ yoo kua̱chi̱ ni̱a̱ te̱ na̱ma̱ ni̱a̱ nimá ni̱a̱ ―ni̱ kachi̱ a̱.
42005033	Sa̱kan' te̱ ni̱ ka'a̱n ka̱ te̱ ja̱a̱n' xiin' a̱ ndii: ―Te̱ nda̱'a' xa'a̱' Juan ndii, yoo ndi̱ti̱a̱ chito̱ va̱ ra̱. Te̱ ka'án chito̱ va̱ tu̱ ra̱ xiin' Ndiosí. Te̱ sa̱kan' tu̱ xaa' te̱ nda̱'a' xa'a̱' te̱ fariseo. Ndisu̱ te̱ nda̱'a' xa'a̱' yo'ó ndii, xixi' ra̱, te̱ xi'i' ra̱ tiaa̱n tiaa̱n ―ni̱ kachi̱ ra̱.
42005034	Te̱ ni̱ ka'a̱n Jesús xiin' ra̱ ndii: ―¿Ñáá ku̱vi̱ ti̱i̱n ndi̱e̱e' e̱' ne̱ yivi̱', ne̱ ñu'u' mii' yoo ña̱ tunda'á', te̱ ko̱o̱ ndi̱ti̱a̱ ni̱a̱ kii̱' ndu'u̱' ka̱ te̱ tunda'á' xiin' ni̱a̱?
42005035	Ndisu̱ xaa̱ i̱i̱n kivi̱' kii̱' tu̱'u̱n ne̱ yivi̱' te̱ tunda'á' ja̱a̱n', te̱ kii̱' sa̱kan' ndii, kuni̱ a̱ ka̱ka̱ ndi̱ti̱a̱ ne̱ ja̱a̱n' ―ni̱ kachi̱ a̱.
42005036	Te̱ ni̱ ka'a̱n tu̱ a̱ i̱i̱n ña̱ ka'án ndi̱a̱a̱ xiin' te̱ fariseo xiin' te̱ sania'á tu̱'u̱n nde̱i' Ndiosí ndii: ―Nde̱e̱ i̱i̱n ne̱ yivi̱' xä'ndia i̱i̱n tu'u̱n' toto̱ xa̱a', te̱ na'ma' ndi̱a̱a̱ ni̱a̱ toto̱ ya̱ta'. Naa' sa̱a̱ ni̱a̱ sa̱kan' ndii, ka̱'ndi̱a̱ saka ni̱a̱ ña̱ xa̱a' ja̱a̱n', te̱ näkuitá a̱ xiin' toto̱ ya̱ta' ja̱a̱n'.
42005037	Te̱ nde̱e̱ i̱i̱n tu̱ ne̱ yivi̱' ndii, täa̱n' ni̱a̱ vino xa̱a' ti̱xi̱n i̱i̱n' ya̱ta'. Sa̱kan' ña̱ naa' sa̱a̱ ni̱a̱ sa̱kan' ndii, kii̱' kuiya̱' ra' ndii, tia'ndi̱a̱ i̱i̱n' ja̱a̱n', te̱ kuiti̱a̱ ndo̱o̱ ra', te̱ ndo̱ñu'u' saka tu̱ i̱i̱n' ja̱a̱n'.
42005038	Sa̱kan' na kuii' kuní a̱ ña̱ ta̱a̱n' e̱' vino xa̱a' ti̱xi̱n i̱i̱n' xa̱a'.
42005039	Te̱ nde̱e̱ i̱i̱n ne̱ yivi̱' kii̱' xi'i' ni̱a̱ vino ya̱ta' va̱ ndii, küni ko̱'o̱ ka̱ ni̱a̱ te' xa̱a', sa̱kan' ña̱ ka'án ni̱a̱ ndii, xavixín' ka̱ te' ya̱ta' ja̱a̱n' ―ni̱ kachi̱ Jesús.
42006001	I̱i̱n kivi̱' sábado, ña̱ xina̱ndiee̱' ne̱ yivi̱', kii̱' xka'ndíá Jesús kua'a̱n a̱ xiin' te̱ nda̱'a' xa'a̱' a̱ mii' yoo trigo ndii, ni̱ xa̱'a' te̱ ja̱a̱n' tu'un' ra̱ yo̱ko' trigo ja̱a̱n', te̱ kuu̱n' nda̱'a' ra̱ a̱, te̱ xaxi̱' ra̱ ndi̱kin' a̱ kua'a̱n ra̱.
42006002	Te̱ ni̱ ka'a̱n sa̱va̱ te̱ fariseo ndii: ―¿Ndichun na xaa' ndo̱' ña̱ xäta'a̱n sa̱a̱ e̱' kivi̱' sábado, ña̱ xina̱ndiee̱' e̱'? ―ni̱ kachi̱ ra̱.
42006003	Te̱ ni̱ ka'a̱n Jesús xiin' ra̱ ndii: ―¿Ñáá tïa̱'an ka̱'vi̱ ndo̱' tu̱tu̱ Ndiosí mii' ka'án a̱ xa'a̱' ña̱ ni̱ xa̱a̱ David xta̱'an' kii̱' ni̱ xi'i̱ ra̱ so̱ko̱ xiin' te̱ ndiaka' ta'an' xiin' ra̱?
42006004	Te̱ ja̱a̱n' ndii, ni̱ xka'ndi̱a̱ ra̱ ti̱xi̱n vi̱'e̱ Ndiosí, te̱ ni̱ na̱chii̱' ra̱ xita̱' va̱'a̱ su̱'u̱n, te̱ ni̱ xi̱xi̱ ra̱ a̱, te̱ ni̱ ta̱xi̱ tu̱ ra̱ a̱ xi̱xi̱ te̱ ndiaka' ta'an' xiin' ra̱ ja̱a̱n', tee̱' ndee sutu̱ kui̱ti̱' xata'a̱n ku̱xi̱ ña̱ ja̱a̱n' ―ni̱ kachi̱ a̱ xiin' ra̱.
42006005	Te̱ ni̱ ka'a̱n tu̱ a̱ ndii: ―Yu'u̱, ña̱ nduu' tu̱ te̱ yivi̱' ndii, kumi' i̱ ndi̱e̱e̱' nde̱e̱ xa'a̱' kivi̱' sábado, ña̱ xina̱ndiee̱' e̱' ―ni̱ kachi̱ a̱.
42006006	Te̱ i̱nga̱ kivi̱' sábado, ña̱ xina̱ndiee̱' ne̱ yivi̱' ndii, ni̱ xka'ndi̱a̱ Jesús ti̱xi̱n vi̱'e̱ mii' nakayá ne̱ ñu̱u̱ ja̱a̱n', te̱ sania'á ña̱'a' a̱. Te̱ ni̱ ka̱'ni̱ i̱i̱n te̱ kui'e nda̱'a' kua̱'a̱ i̱kan'.
42006007	Te̱ sania'á tu̱'u̱n nde̱i' Ndiosí xiin' te̱ fariseo ndii, ni̱ chu̱u̱n xa'a' va̱ ra̱ te̱ ku̱ni̱ ra̱ naa' sa̱nda'a a̱ te̱ kui'e nda̱'a' ja̱a̱n' kivi̱' ja̱a̱n', sa̱kan' te̱ ku̱vi̱ ko̱o̱ i̱i̱n xa'a̱' ña̱ ti̱i̱n kua̱chi̱ ra̱ Jesús.
42006008	Ndisu̱ Jesús ndii, xa̱ xiní a̱ sa̱a̱ xanini nimá te̱ yivi̱' ja̱a̱n'. Te̱ ni̱ ka'a̱n a̱ xiin' te̱ kui'e nda̱'a' ja̱a̱n' ndii: ―Ndo̱ndi̱chi̱, te̱ kui̱i̱n u̱n' ma̱'in' kaa̱' ―ni̱ kachi̱ a̱. Te̱ ni̱ ndo̱ndi̱chi̱ te̱ ja̱a̱n', te̱ ni̱ xi̱kuii̱n ndi̱chi̱ ra̱ i̱kan'.
42006009	Sa̱kan' te̱ ni̱ ka'a̱n Jesús xiin' te̱ kuni ti̱i̱n kua̱chi̱ ña̱'a' ja̱a̱n' ndii: ―¿Ndee ña̱ taxi' tu̱'u̱n nde̱i' Ndiosí sa̱a̱ e̱' kivi̱' sábado, ña̱ xina̱ndiee̱' e̱'? ¿Ñáá ña̱ va̱'a̱ taxi' a̱ sa̱a̱ e̱', uun ña̱ ña̱ ni̱a̱'a taxi' a̱ sa̱a̱ e̱'? ¿Ñáá sa̱kakú e̱' ne̱ yivi̱', uun ka̱'ni̱' ndi'i' e̱' ni̱a̱, kachi a̱? Na̱kui̱i̱n ndo̱' ―ni̱ kachi̱ Jesús.
42006010	Te̱ kii̱' ndi̱'i̱ ni̱ xi̱to̱ ndi̱a̱a̱ a̱ nuu̱' i̱'i̱n te̱ ita' sa̱a̱ xinundu̱u̱ i̱kan' ndii, ni̱ ka'a̱n a̱ xiin' te̱ kui'e nda̱'a' ja̱a̱n' ndii: ―Sa̱na̱kaá u̱n' nda̱'a' u̱n' ―ni̱ kachi̱ a̱. Sa̱kan' te̱ ni̱ sa̱na̱kaá ra̱ nda̱'a' ra̱, te̱ ni̱ nda̱'a̱ a̱.
42006011	Te̱ ni̱ na̱ka̱'mi̱ va̱ xíni' te̱ sania'á tu̱'u̱n nde̱i' Ndiosí xiin' te̱ fariseo, te̱ ni̱ nda̱tu'un' xiin' ta'an' ra̱ sa̱a̱ ku̱vi̱ na̱ka̱si̱ ra̱ Jesús.
42006012	Kii̱' sa̱kan' ndii, ni̱ ka̱a̱ Jesús i̱i̱n i̱ku', te̱ nda̱tu'un' a̱ xiin' Ndiosí. Te̱ ni̱ ndoo̱ a̱ i̱kan' nii' ñu̱u ndatu'un' a̱ xiin' a̱.
42006013	Te̱ kii̱' ni̱ kitu̱' ndii, ni̱ ka̱na̱ a̱ sa̱kuu' te̱ ndikún i̱chi' a̱, te̱ ni̱ na̱ka̱xi̱n a̱ uxi̱ uvi̱ ta'an te̱ ja̱a̱n'. Te̱ ni̱ chi̱ndu'u̱' a̱ kivi̱' ra̱ apóstoles, te̱ ti̱a̱nu̱ a̱ sa̱nia'á i̱chi' a̱.
42006014	I̱i̱n te̱ ja̱a̱n' na̱ni' Simón, te̱ ni̱ chi̱ndu'u̱' Jesús i̱nga̱ kivi̱' ra̱ Pedro, xiin' ña̱ni̱ ra̱, te̱ na̱ni' Andrés, te̱ i̱nga̱ ra̱ na̱ni' Jacobo, xiin' Juan, ña̱ni̱ ra̱, te̱ i̱nga̱ tu̱ku̱ ra̱ na̱ni' Felipe, te̱ i̱nga̱ tu̱ku̱ ra̱ na̱ni' Bartolomé,
42006015	te̱ i̱nga̱ tu̱ku̱ ra̱ nani' Mateo, te̱ i̱nga̱ tu̱ku̱ ra̱ na̱ni' Tomás, te̱ i̱nga̱ tu̱ku̱ ra̱ na̱ni' Jacobo, te̱ ja̱a̱n' ndii, si'e̱ Alfeo nduu' ra̱, te̱ i̱nga̱ tu̱ku̱ ra̱ na̱ni' Simón, te̱ ja̱a̱n' ndii, kuenta i̱i̱n ti̱'vi̱ te̱ nani' Zelote nduu' ra̱.
42006016	Te̱ i̱nga̱ tu̱ku̱ ra̱ na̱ni' Judas, te̱ nduu' ña̱ni̱ Jacobo, te̱ i̱nga̱ tu̱ku̱ ra̱ na̱ni' Judas Iscariote, te̱ ja̱a̱n' nduu' te̱ ni̱ sa̱na̱kua'a Jesús so'o̱' ndi'i' nda̱'a' te̱ kuu' ka'nu'.
42006017	Ndi̱'i̱ ja̱a̱n', te̱ ni̱ na̱kaa̱' Jesús i̱ku' ja̱a̱n' xiin' te̱ nda̱'a' xa'a̱' a̱ ja̱a̱n', te̱ ni̱ xi̱kuii̱n a̱ i̱i̱n xaan' mii' kandaá. Te̱ i̱kan' ni̱ na̱kaya̱ kua'a̱' xa̱va̱'a̱ ne̱ ndikún i̱chi' a̱ xiin' kua'a̱' xa̱va̱'a̱ ne̱ yivi̱', ne̱ ni̱ ki̱e̱e̱ ñu̱u̱ Jerusalén, xiin' i̱nga̱ ñu̱u̱ ña̱ ñu'u' nuu̱' ñu̱'u' Judea, xiin' ne̱ ni̱ ki̱e̱e̱ yo̱so' ñu̱u̱ Tiro xiin' ñu̱u̱ Sidón. Ni̱ xa̱a̱ ne̱ ja̱a̱n' te̱ ku̱ni̱ so̱'o̱ ni̱a̱ ña̱ ka'a̱n a̱. Te̱ ni̱ xa̱a̱ tu̱ ni̱a̱ te̱ sa̱nda'a ña̱'a' a̱ nuu̱' kui'e̱ ña̱ ndo'o' ni̱a̱.
42006018	Te̱ ni̱ sa̱nda'a tu̱ a̱ ne̱ ndo'o' xaa' ña̱ ndi̱va̱'a̱ ña̱ ñu'u' nimá ni̱a̱.
42006019	Te̱ sa̱kuu' ne̱ yivi̱' ni̱ xika̱ tondi̱a̱ ña̱'a', sa̱kan' ña̱ xiin' ndi̱e̱e̱' ña̱ kumi' a̱ ni̱ sa̱nda'a a̱ sa̱kuu' ne̱ kuni ku̱vi̱ ja̱a̱n'.
42006020	Sa̱kan' te̱ ni̱ ndo̱ni̱'i̱ Jesús nuu̱' a̱ mii' ita' te̱ nda̱'a' xa'a̱' a̱, te̱ ni̱ ka'a̱n a̱ ndii: ―Sañu'u' va̱ Ndiosí ndo'ó, ne̱ nda'vi kuu', sa̱kan' ña̱ xa'ndia chuun' a̱ nimá ndo̱'.
42006021	’Sañu'u' va̱ Ndiosí ndo'ó, ne̱ xi'í so̱ko̱ vi̱ti̱n, sa̱kan' ña̱ sa̱nda'ni a̱ ndo'ó. ’Sañu'u' va̱ Ndiosí ndo'ó, ne̱ xaku' vi̱ti̱n, sa̱kan' ña̱ kuaku̱ ndo̱'.
42006022	’Sañu'u' va̱ Ndiosí ndo'ó kii̱' ku̱nda̱si' ne̱ yivi̱' ndo'ó, te̱ saxio' ni̱a̱ ndo'ó, te̱ ka'án ki̱ni̱ ni̱a̱ xiin' ndo̱', te̱ kani̱a̱'a ni̱a̱ xiin' ndo̱' xa'a̱' a̱ ña̱ ndikún ndo̱' yu'u̱, ña̱ nduu' tu̱ te̱ yivi̱'.
42006023	Kii̱' sa̱kan' ndii, va̱'a̱ va̱ ku̱ni̱ i̱'i̱n ndo'ó, te̱ sii̱' tu̱ ku̱ni̱ ndo̱', sa̱kan' ña̱ i̱i̱n ña̱ va̱'a̱ koo' chukuu' ni'i̱' ndo̱' ndi̱vi'. Kua̱chi̱ ndii sa̱kan' tu̱ ni̱ sa̱ndo'o' ne̱ xii̱' ya̱ta' e̱', te̱ ni̱ ka'a̱n tiakú tu̱'u̱n Ndiosí xta̱'an'.
42006024	’Ndisu̱ ndo'ó, ne̱ vika̱' ndii, nda'vi va̱ kuu' ndo̱', sa̱kan' ña̱ xa̱ kumi' ndo̱' ña̱ xakuatia' nimá ndo̱' i̱i̱n yivi̱' yo'o' kui̱ti̱'.
42006025	’Ndo'ó, ne̱ xika' chitu' vi̱ti̱n ndii, nda'vi va̱ kuu' ndo̱', sa̱kan' ña̱ ku̱xi'i̱ va̱ ndo̱' so̱ko̱. ’Ndo'ó, ne̱ xakú vi̱ti̱n ndii, nda'vi va̱ kuu' ndo̱', sa̱kan' ña̱ kua̱ku̱ suchi' i̱ni̱ va̱ ndo̱'.
42006026	’Ndo'ó, ne̱ ka'án va̱'a̱ sa̱kuu' ne̱ yivi̱' xa'a̱' vi̱ti̱n ndii, nda'vi va̱ kuu' ndo̱', sa̱kan' ña̱ i̱i̱n kachi ni̱ xa̱a̱ tu̱ ne̱ xii̱' ya̱ta' e̱' xta̱'an' xa'a̱' te̱ ni̱ ka'a̱n tiakú tu̱n vixi̱.
42006027	’Ndisu̱ ka'án i̱ xiin' ndo'ó, ne̱ xini so̱'o̱ ña̱ ka'án i̱ vi̱ti̱n ndii: Ku̱ndani̱ ndo̱' ne̱ ndasi' ndo'ó. Te̱ sa̱a̱ ndo̱' ña̱ va̱'a̱ xa'a̱' ne̱ xi'é xini ndo'ó.
42006028	Te̱ ka'a̱n va̱'a̱ ndo̱' xiin' ne̱ sanacha'an' ndo'ó. Te̱ ka'a̱n ndo̱' xiin' Ndiosí xa'a̱' ne̱ kani̱a̱'a xiin' ndo̱'.
42006029	Te̱ naa' ni̱ sa̱'ndia' yo̱o̱ ka̱ i̱i̱n ta'vi' nuu̱' ndo̱' ndii, ta̱xi̱ tu̱ ndo̱' tu̱ku̱ ta'vi' nuu̱' ndo̱' sa̱'ndia' ni̱a̱. Te̱ naa' yo̱o̱ ka̱ tu̱'u̱n toto̱ tití ndo̱' ndii, ta̱xi̱ tu̱ ndo̱' ndi̱ni̱ ndo̱' nda̱'a' ni̱a̱.
42006030	Te̱ yo̱o̱ ka̱ xikán ña̱'a̱ ndo̱' ndii, ta̱xi̱ tu̱ ndo̱' a̱. Te̱ yo̱o̱ ka̱ xakui'na' ña̱'a̱ ndo̱' ndii, näka̱n ka̱ ndo̱' a̱ nuu̱' ni̱a̱.
42006031	Te̱ sa̱a̱ kuní ndo̱' sa̱a̱ ne̱ yivi̱' xiin' ndo̱' ndii, sa̱kan' tu̱ sa̱a̱ ndo'ó xiin' ni̱a̱.
42006032	’Te̱ naa' ku̱ndani̱ ndo̱' ne̱ ndani̱ ndo'ó kui̱ti̱' ndii, kö̱o̱' nde̱e̱ i̱i̱n ña̱ va̱'a̱ xaa' ndo̱' na sa̱kan', kua̱chi̱ ndii nde̱e̱ ne̱ kö̱o̱' Ndiosí nuu̱' xaa' ña̱ ja̱a̱n'.
42006033	Te̱ naa' sa̱a̱ ndo̱' ña̱ va̱'a̱ xa'a̱' ne̱ xaa' ña̱ va̱'a̱ xa'a̱' ndo̱' kui̱ti̱' ndii, kö̱o̱' nde̱e̱ i̱i̱n ña̱ va̱'a̱ xaa' ndo̱' na sa̱kan', kua̱chi̱ ndii nde̱e̱ ne̱ kö̱o̱' Ndiosí nuu̱' xaa' ña̱ ja̱a̱n'.
42006034	Te̱ naa' satatu ndo̱' ña̱'a̱ ndo̱' nuu̱' ne̱ ndiatu' i̱ni̱ ndo̱' na̱ta̱xi̱ a̱ te̱ ko̱o̱ ya'vi' a̱ ndii, kö̱o̱' nde̱e̱ i̱i̱n ña̱ va̱'a̱ xaa' ndo̱' na sa̱kan', kua̱chi̱ ndii nde̱e̱ ne̱ kö̱o̱' Ndiosí nuu̱' satatu ta'an' ña̱'a̱ ni̱a̱, te̱ natiin' kua'a̱' ka̱ ni̱a̱ xata̱' a̱.
42006035	Ndisu̱ ndo'ó ndii, ku̱ndani̱ ndo̱' ne̱ ndasi' ndo'ó, te̱ sa̱a̱ ndo̱' ña̱ va̱'a̱ xa'a̱' ne̱ ja̱a̱n', te̱ sa̱tatu ndo̱' ña̱'a̱ ndo̱' te̱ kü̱ndi̱a̱tu̱ i̱ni̱ ndo̱' na̱ta̱xi̱ ni̱a̱ a̱, te̱ na̱ti̱i̱n ndo̱' i̱i̱n ña̱ va̱'a̱ va̱, ku̱ndu̱u̱ ndo̱' si'e̱ Ndiosí ña̱ ka'nu' koo' chukuu'. Sa̱kan' ña̱ ña̱ ja̱a̱n' ndii, va̱'a̱ i̱ni̱ a̱ xini a̱ ne̱ täxi' ña̱ chi̱nda̱ni a̱, te̱ va̱'a̱ tu̱ i̱ni̱ a̱ xini a̱ ne̱ ni̱a̱'a.
42006036	Na ku̱ndu̱u̱ ndo̱' ne̱ kuvita i̱ni̱ xa'a̱' ne̱ yivi̱' nde̱e̱ naa xaa' yu̱va' e̱' Ndiosí kuvita i̱ni̱ a̱ xa'a̱' ni̱a̱.
42006037	’Nä̱tava̱' ndo̱' kuenta kuu' ne̱ yivi̱', te̱ nä̱tava̱' tu̱ Ndiosí kuenta kuu' ndo'ó. Kä̱tun' ndo̱' ne̱ yivi̱', te̱ kä̱tun' Ndiosí ndo'ó. Ko̱o̱ ka'nu' i̱ni̱ ndo'ó xa'a̱' ne̱ yivi̱', te̱ ko̱o̱ ka'nu' tu̱ i̱ni̱ a̱ xa'a̱' ndo̱'.
42006038	Ta̱xi̱ ndo'ó ña̱'a̱ ndo̱' nda̱'a' ne̱ yivi̱', te̱ ta̱xi̱ tu̱ Ndiosí ña̱ ja̱a̱n' nda̱'a' ndo̱'. Ña̱ ja̱a̱n', kii̱' ta̱xi̱ ña̱'a' a̱ ndii, chu̱nku̱'va̱ va̱'a̱ ña̱'a' a̱, te̱ chu̱nkutu̱' ña̱'a' a̱, te̱ ki̱si̱ a̱ ku̱'va̱ ja̱a̱n' te̱ na̱ku'u̱n va̱'a̱ ka̱ a̱, te̱ sa̱kutu' kati'i̱' a̱ nuu̱' toto̱ ndo̱' nde̱e̱ kuiti̱a̱ vi̱' ña̱'a̱ ja̱a̱n'. Kua̱chi̱ ndii, xiin' ku̱'va̱ ña̱ chu'un' ndo̱' ña̱ ja̱a̱n', chu̱'u̱n tu̱ Ndiosí ña̱ ta̱xi̱ a̱ nda̱'a' ndo̱' ―ni̱ kachi̱ Jesús.
42006039	Te̱ ni̱ ka'a̱n Jesús xiin' ni̱a̱ i̱i̱n ña̱ ka'án ndi̱a̱a̱ ndii: ―Xiní e̱' ña̱ kü̱vi̱ ku̱ndi̱a̱ka̱ i̱i̱n te̱ kui'e nuu̱' tu̱ku̱ te̱ kui'e nuu̱' ku'u̱n ra̱ i̱chi', kua̱chi̱ ndii koyo̱ uvi̱ sa̱a' ra̱ ta̱'vi'.
42006040	I̱i̱n te̱ sakuaa̱n ndii, süu̱' te̱ xiní ka̱ nduu' te̱ ja̱a̱n' te̱ sa̱kan' te̱ sania'á ña̱'a'. Ndisu̱ kii̱' ndi̱'i̱ sa̱kuaa̱n ra̱ ña̱ xini tuní ja̱a̱n' ndii, ku̱ndu̱u̱ ra̱ nde̱e̱ naa te̱ sania'á ña̱'a' ja̱a̱n'.
42006041	Vä̱'a̱ xaa' u̱n' xito' u̱n' naá xi'e̱ i̱tun' ndu̱chi' nuu̱' ta'an' u̱n', te̱ xäa' u̱n' kuenta kuu' ti̱kundu̱ tun' naá ndu̱chi' nuu̱' mi̱i' u̱n'.
42006042	Vä̱'a̱ xaa' u̱n' ña̱ ka'án u̱n' xiin' ta'an' u̱n' ndii: “Ta̱xi̱ na xta̱'ni' i̱ xi'e̱ i̱tun' ña̱ naá ndu̱chi' nuu̱' u̱n', ña̱ni̱ i̱”, kii̱' xäa' u̱n' kuenta kuu' ti̱kundu̱ tun' naá ndu̱chi' nuu̱' mi̱i' u̱n'. Te̱ xasuvi' xiin' mi̱i', va̱'a̱ ka̱ xi̱'na̱ xta̱'ni' u̱n' ti̱kundu̱ tun' naá ndu̱chi' nuu̱' mi̱i' u̱n'. Te̱ sa̱kan' ku̱vi̱ ko̱to̱'ni̱ kaxi' u̱n' te̱ xta̱'ni' u̱n' xi'e̱ i̱tun' ña̱ naá ndu̱chi' nuu̱' ta'an' u̱n' ja̱a̱n'.
42006043	’Nde̱e̱ i̱i̱n i̱tun' va̱'a̱ kü̱vi̱ ku̱u̱n nduu̱' ni̱a̱'a nda̱'a', te̱ nde̱e̱ i̱i̱n tun' ni̱a̱'a kü̱vi̱ ku̱u̱n nduu̱' va̱'a̱ nda̱'a'.
42006044	Kua̱chi̱ ndii, i̱'i̱n i̱tun' ta̱ta̱ ndii, ku̱vi̱ na̱ku̱ni̱ e̱' nu̱' xiin' nduu̱' ña̱ kuun' nda̱'a' nu̱'. Sa̱kan' ña̱ kü̱vi̱ ka̱'ndi̱a̱ e̱' higo nda̱'a' tun' i̱ñu̱', ni̱ nde̱e̱ kü̱vi̱ tu̱ ka̱'ndi̱a̱ e̱' uva nda̱'a' i̱ñu̱' kuii̱'.
42006045	Te̱ sa̱kan' tu̱ i̱i̱n ne̱ yivi̱' va̱'a̱ ndii, xaa' ni̱a̱ ña̱ va̱'a̱ ña̱ ñu'u' nimá ni̱a̱, te̱ ne̱ ni̱a̱'a ndii, xaa' ni̱a̱ ña̱ ni̱a̱'a ña̱ ñu'u' nimá ni̱a̱. Sa̱kan' ña̱ ña̱ taxa'a chitu' ni̱a̱ nimá ni̱a̱ ja̱a̱n' nduu' ña̱ ka'án ni̱a̱.
42006046	’¿Ndichun na ka'án ndo̱' xiin' i̱ ndii: “Yo'ó nduu' xto̱'o̱ i̱, yo'ó nduu' xto̱'o̱ i̱”, te̱ xäa' ndo̱' ña̱ ka'án i̱?
42006047	Yo̱o̱ ka̱ kua̱xi̱ nuu̱' i̱, te̱ xini so̱'o̱ ni̱a̱ ña̱ ka'án i̱, te̱ xaa' ni̱a̱ a̱ ndii, sa̱nia'á i̱ ndo'ó yoo xiin' nakuitá ni̱a̱.
42006048	Nakuitá ne̱ ja̱a̱n' xiin' i̱i̱n te̱ ni̱ xa̱va̱'a̱ vi̱'e̱ ra̱. Te̱ ja̱a̱n' ndii, kunu va̱ ni̱ xa̱ti̱a̱ ra̱ chi̱chi̱ xa'a̱' vi̱'e̱ nde̱e̱ ni̱ tondi̱a̱ ra̱ yuu̱' chie̱ mii' ni̱ sa̱kania' ra̱ xa'a̱' vi̱'e̱ ja̱a̱n'. Te̱ kii̱' ni̱ ki̱e̱e̱ kua'a̱' te̱ñu'u̱' i̱ti̱a̱ nde̱e̱ ni̱ nda̱a̱ ra', te̱ ni̱ ko̱ndi̱a̱ ndi̱e̱e' ra' xa'a̱' vi̱'e̱ ja̱a̱n' ndii, nï̱ ndu̱va̱ a̱, sa̱kan' ña̱ ni̱ xa̱'a̱ ra̱ a̱ xata̱' yuu̱'.
42006049	Ndisu̱ yo̱o̱ ka̱ xini so̱'o̱ ña̱ ka'án i̱, te̱ xäa' ni̱a̱ a̱ ndii, nakuitá ni̱a̱ xiin' i̱i̱n te̱ nï̱ xa̱va̱'a̱ vi̱'e̱ ra̱. Te̱ ja̱a̱n' ndii, ni̱ xa̱'a̱ ra̱ vi̱'e̱ ja̱a̱n' nuu̱' ñu̱'u' kui̱ti̱', te̱ nï̱ sa̱kania' ra̱ xa'a̱' a̱. Te̱ kii̱' ni̱ ki̱e̱e̱ kua'a̱' te̱ñu'u̱' i̱ti̱a̱, te̱ ni̱ nda̱a̱ ra', te̱ ni̱ ko̱ndi̱a̱ ndi̱e̱e' ra' xa'a̱' vi̱'e̱ ja̱a̱n' ndii, ni̱ ndu̱va̱ a̱, te̱ ni̱ nduxi̱n xa̱chi' a̱ ―ni̱ kachi̱ Jesús.
42007001	Te̱ kii̱' ndi̱'i̱ ni̱ ka'a̱n Jesús sa̱kuu' ña̱ ja̱a̱n' nuu̱' ne̱ ja̱a̱n' ndii, ni̱ ke̱ta̱ a̱ kua'a̱n, te̱ ni̱ xa̱a̱ a̱ ñu̱u̱ Capernaum.
42007002	Te̱ i̱kan' ni̱ ndu'u̱' i̱i̱n te̱ xa'ndia chuun' nuu̱' ciento te̱ xíin'. Te̱ xa̱ kuni ku̱vi̱ kuii i̱i̱n te̱ xika' nuu' nuu̱' ra̱, te̱ kundani̱ ya'a̱ ra̱.
42007003	Te̱ kii̱' ni̱ xi̱ni̱ te̱ ja̱a̱n' kuento xa'a̱' Jesús ndii, ni̱ ti̱'vi' ra̱ i̱i̱n uvi̱ te̱ xi̱xa̱ nuu̱' ne̱ judío te̱ ka'a̱n nda'vi ra̱ xiin' Jesús, te̱ ki̱xi̱n sa̱nda'a a̱ te̱ xika' nuu' nuu̱' ra̱ ja̱a̱n'.
42007004	Te̱ ni̱ nde̱kui̱e̱ te̱ ja̱a̱n' mii' iin' Jesús, te̱ ni̱ ka'a̱n nda'vi ra̱ xiin' a̱ ndii: ―I̱i̱n te̱ xata'a̱n ña̱ chi̱ndi̱e̱e' ña̱'a' u̱n' nduu' ra̱,
42007005	sa̱kan' ña̱ ndani̱ ra̱ ne̱ ñu̱u̱ e̱', te̱ ni̱ xa̱'a̱ mi̱i' tu̱ ra̱ i̱i̱n vi̱'e̱ mii' nakayá ndu̱ ―ni̱ kachi̱ ra̱.
42007006	Te̱ ni̱ ke̱ta̱ Jesús kua'a̱n a̱ xiin' ra̱. Te̱ kii̱' xa̱ kuyatin' a̱ vi̱'e̱ te̱ xa'ndia chuun' ja̱a̱n' ndii, ni̱ ti̱'vi' ra̱ i̱i̱n uvi̱ te̱ xiní ta'an' xiin' ra̱, te̱ kua'a̱n ka'a̱n te̱ ja̱a̱n' xiin' Jesús. Te̱ ni̱ ka'a̱n ra̱ xiin' a̱ ndii: ―Ka'án te̱ xa'ndia chuun' ndii: “Tákui'e, sä̱ndi'ni̱ xiin' mi̱i' u̱n' kö̱o̱' nduu' xa̱chi' yu'u̱ na ndi'vi̱ u̱n' vi̱'e̱ i̱,
42007007	xa'a̱' a̱ ja̱a̱n' na ni̱ nde̱e̱ nï̱ ku̱ndi̱e̱ni i̱ ña̱ ku'u̱n na̱ta'an' i̱ xiin' u̱n'. Sa̱kan' na kuii' ka'a̱n chuun' kui̱ti̱' u̱n', te̱ nda̱'a̱ te̱ xika' nuu' nuu̱' i̱.
42007008	Kua̱chi̱ ndii yoo tu̱ te̱ xa'ndia chuun' nuu̱' yu'u̱, te̱ yoo' tu̱ te̱ xíin' te̱ xa'ndia chuun' yu'u̱ nuu̱'. Te̱ kii̱' ka'án i̱ xiin' i̱i̱n ra̱: Kua'an' ndii, kua'a̱n ra̱. Te̱ kii̱' ka'án i̱ xiin' i̱nga̱ ra̱: Ni̱a̱'a̱ ndii, kua̱xi̱ ra̱. Te̱ kii̱' ka'án i̱ xiin' te̱ xika' nuu' nuu̱' i̱: Sa̱a̱ u̱n' ña̱ yo̱'o̱' ndii, xaa' ra̱ ña̱ ja̱a̱n'”, kachi ra̱ ―ni̱ kachi̱ te̱ xiní ta'an' xiin' ra̱ ja̱a̱n' xiin' a̱.
42007009	Te̱ kii̱' ni̱ xi̱ni̱ so̱'o̱ Jesús ña̱ ja̱a̱n' ndii, ni̱ na̱nda̱ni̱ a̱ ni̱ xi̱ni̱ a̱ te̱ xa'ndia chuun' ja̱a̱n'. Te̱ ni̱ ndi̱ko̱ kuiín a̱, te̱ ni̱ ka'a̱n a̱ xiin' ne̱ ndikún ña̱'a' ja̱a̱n' ndii: ―Ña̱ nda̱ku ka'án i̱ xiin' ndo̱' ndii, tïa̱'an ku̱ni̱ i̱ nde̱e̱ i̱i̱n ne̱ ta'an' e̱', ne̱ Israel, ne̱ i̱ni̱ xini yu'u̱ nde̱e̱ naa i̱ni̱ te̱ ja̱a̱n' ―ni̱ kachi̱ a̱.
42007010	Te̱ kii̱' ni̱ na̱ndi̱ko' te̱ ni̱ ti̱'vi' te̱ xíin' ja̱a̱n' vi̱'e̱ ndii, xa̱ ni̱ nda̱'a̱ te̱ xika' nuu' ja̱a̱n'.
42007011	Te̱ kii̱' ni̱ xka'ndi̱a̱ ndia'vi' kivi̱' ndii, ni̱ ke̱ta̱ Jesús, te̱ kua'a̱n a̱ ñu̱u̱ ña̱ na̱ni' Naín. Te̱ kua'a̱n tu̱ kua'a̱' ne̱ ndikún i̱chi' a̱ xiin' kua'a̱' xa̱va̱'a̱ ka̱ ne̱ yivi̱' xiin' a̱.
42007012	Te̱ kii̱' ni̱ ku̱ya̱ti̱n a̱ yi'e' ñu̱u̱ ja̱a̱n' ndii, ni̱ xi̱ni̱ a̱ ña̱ kua'a̱n na̱taa̱n' ne̱ yivi̱' i̱i̱n te̱ ni̱ xi'i̱. Te̱ ni̱ xi'i̱ ja̱a̱n' ndii, i̱i̱n nda̱a̱' ra̱ sa̱kan' nduu' si'e̱ i̱i̱n ña' kuaa̱n', te̱ kua'a̱' va̱ ne̱ ñu̱u̱ ja̱a̱n' kua'a̱n xiin' a'.
42007013	Te̱ kii̱' ni̱ xi̱ni̱ xto̱'o̱ e̱' ña' ja̱a̱n' ndii, ni̱ ku̱vi̱ta i̱ni̱ a̱ xa'a̱' a', te̱ ni̱ ka'a̱n a̱ xiin' a' ndii: ―Kuä̱ku̱ u̱n' ―ni̱ kachi̱ a̱.
42007014	Te̱ ni̱ ku̱ya̱ti̱n a̱ mii' kanu' te̱ ni̱ xi'i̱ ja̱a̱n', te̱ ni̱ tondi̱a̱ nda̱'a' a̱ ña̱'a' a̱, te̱ ni̱ xi̱kuita̱ te̱ ndiso' ña̱'a', te̱ ni̱ ka'a̱n Jesús ndii: ―Te̱ lu̱i̱, xiin' yo'ó ka'án i̱, ndo̱koo̱ u̱n' ―ni̱ kachi̱ a̱.
42007015	Sa̱kan' te̱ ni̱ ndo̱koo̱ te̱ ni̱ xi'i̱ ja̱a̱n', te̱ ni̱ xa̱'a' ka'án ra̱. Te̱ ni̱ sa̱na̱kua'a ña̱'a' Jesús nda̱'a' si̱'i' ra̱.
42007016	Te̱ ni̱ yi'vi xa̱va̱'a̱ sa̱kuu' ne̱ yivi̱' ja̱a̱n' kii̱' ni̱ xi̱ni̱ ni̱a̱ ña̱ ja̱a̱n', te̱ ni̱ xa̱ka'nu' ni̱a̱ Ndiosí ka'án ni̱a̱ ndii: ―I̱i̱n te̱ ka'nu' ka'án tiakú tu̱'u̱n Ndiosí ni̱ tuvi̱ te̱i̱n e̱' ―ni̱ kachi̱ ni̱a̱. Te̱ ni̱ ka'a̱n tu̱ ni̱a̱ ndii: ―Ndiosí ndii, kua̱xi̱ chi̱ndi̱e̱e' a̱ yoo', ne̱ nduu' kuenta a̱ ―ni̱ kachi̱ ni̱a̱.
42007017	Te̱ ni̱ kiku̱ kuento xa'a̱' Jesús ka̱nii' nuu̱' ñu̱'u' Judea xiin' sa̱kuu' ñu̱u̱ ña̱ ñu'u' ya̱ti̱n ja̱a̱n'.
42007018	Te̱ nda̱'a' xa'a̱' Juan ndii, ni̱ nda̱tu'un' ndi'i̱ ra̱ nuu̱' te̱ ja̱a̱n' xa'a̱' sa̱kuu' ña̱ xaa' Jesús. Te̱ ni̱ ka̱na̱ Juan ja̱a̱n' uvi̱ ta'an ra̱,
42007019	te̱ ni̱ ti̱'vi' ña̱'a' ra̱ nuu̱' Jesús, te̱ nda̱tu'u̱n' ña̱'a' ra̱ ndii: “¿Ñáá yo'ó nduu' ña̱ ni̱ ti̱a̱nu̱' Ndiosí sa̱kakú ndu'u̱, uun va̱'a̱ ka̱ ndiatu' ndu̱ xaa̱ i̱nga̱ ra̱?, kachi̱ ndo̱'”, ni̱ kachi̱ Juan xiin' te̱ ja̱a̱n'.
42007020	Sa̱kan' na kii̱' ni̱ nde̱kui̱e̱ te̱ ja̱a̱n' mii' iin' Jesús, te̱ ni̱ ka'a̱n ra̱ xiin' a̱ ndii: ―Juan, te̱ sakuchi' ne̱ yivi̱' kuenta Ndiosí, ni̱ ti̱'vi' ndu'u̱ te̱ nda̱tu'u̱n' ndu̱ yo'ó ndii: ¿Ñáá yo'ó nduu' ña̱ ni̱ ka'a̱n Ndiosí ti̱'vi' a̱ sa̱kakú ndu'u̱, uun ñáá kuní a̱ ndiatu' ndu̱ xaa̱ i̱nga̱ ra̱? ―ni̱ kachi̱ ra̱.
42007021	Xa̱ sa̱va̱ ni̱ hora ja̱a̱n' ni̱ sa̱nda'a Jesús kua'a̱' ne̱ kuni ku̱vi̱ xiin' ki'in' nuu̱' kui'e̱ xiin' kui'e̱ xi̱i̱, te̱ ni̱ tava̱' tu̱ a̱ kua'a̱' ña̱ ndi̱va̱'a̱ nimá ne̱ yivi̱', te̱ ni̱ sa̱nda'a tu̱ a̱ kua'a̱' ne̱ kui'e ndu̱chi' nuu̱'.
42007022	Te̱ ni̱ ka'a̱n Jesús xiin' te̱ ja̱a̱n' ndii: ―Kua'an ndo̱' te̱ ka'a̱n ndo̱' xiin' Juan ña̱ ni̱ xi̱ni̱ ndu̱chi' nuu̱' ndo̱' xiin' ña̱ ni̱ xi̱ni̱ so̱'o̱ ndo̱'. Ne̱ kui'e ndu̱chi' nuu̱' ndii, nuniá' ndu̱chi' nuu̱' ni̱a̱, ne̱ kui'e xa'a̱' ndii, nakaka' ni̱a̱, ne̱ kumi' kui'e̱ te'i ndii, nda'a ni̱a̱, ne̱ so'o' ndii, nuniá' so̱'o̱ ni̱a̱, ne̱ ni̱ xi'i̱ ndii, natiaku ni̱a̱, te̱ ne̱ nda'vi kuu' ndii, ka'án ndo̱so̱' i̱ tu̱'u̱n va̱'a̱ nuu̱' ni̱a̱.
42007023	Te̱ sañu'u' va̱ Ndiosí ne̱ nä̱ko̱o̱ ña̱ i̱ni̱ ni̱a̱ xini ni̱a̱ yu'u̱ ―ni̱ kachi̱ a̱.
42007024	Te̱ kii̱' ni̱ ki̱e̱e̱ te̱ ja̱a̱n' kua'a̱n ra̱ ndii, ni̱ xa̱'a' Jesús ndatu'ún' a̱ ne̱ yivi̱' xa'a̱' Juan ndii: ―¿Yo̱o̱ ni̱ xa'a̱n ko̱to̱ ndo̱' kii̱' ni̱ xa'a̱n ndo̱' mii' taxi̱n' kaa'? ¿Ñáá ni̱ xan ko̱to̱ ndo̱' i̱i̱n te̱ yivi̱', te̱ xiko' nde̱e̱ naa xiko' tun' yoo̱' xaa' tachi̱'?
42007025	Süu̱' sa̱kan' nduu' a̱. ¿Yo̱o̱ ni̱ xan ko̱to̱ ndo̱' na sa̱kan'? ¿Ñáá i̱i̱n te̱ yivi̱' te̱ ni'nu' toto̱ nda̱tu̱n' va̱? Süu̱' sa̱kan' nduu' a̱, sa̱kan' ña̱ te̱ yivi̱', te̱ ni'nu' toto̱ nda̱tu̱n' ja̱a̱n' te̱ ndiee' sii̱' ra̱ ndii, vi̱'e̱ rey ndiee' te̱ ja̱a̱n'.
42007026	Sa̱kan' na kuii', ¿yo̱o̱ nduu' ra̱ ni̱ xa'a̱n ko̱to̱ ndo̱'? ¿Ñáá i̱i̱n te̱ ka'án tiakú tu̱'u̱n Ndiosí? Ña̱ nda̱ku ka'án i̱ xiin' ndo̱' ndii, su̱vi̱ xna̱'a̱ ra̱, ndisu̱ ya'a̱ ka̱ te̱ sa̱kan' te̱ ka'án tiakú tu̱'u̱n Ndiosí kui̱ti̱' nduu' te̱ ja̱a̱n'.
42007027	Sa̱kan' ña̱ xa'a̱' Juan ja̱a̱n' yoso̱' a̱ nuu̱' tu̱tu̱ Ndiosí mii' ka'án a̱ ndii: Ko̱to̱ u̱n', ti̱'vi' i̱ xi̱'na̱ i̱i̱n te̱ xika' nuu' nuu̱' i̱, te̱ te̱ ja̱a̱n' sa̱koo' tu̱'va̱ ne̱ yivi̱' xa'a̱' u̱n'. Sa̱kan' kachi a̱.
42007028	’Te̱ ka'án i̱ xiin' ndo̱' ña̱ tïa̱'an tuvi̱ i̱i̱n te̱ ka'nu' ka̱ i̱i̱n yivi̱' te̱ sa̱kan' Juan ja̱a̱n', ndisu̱ te̱i̱n ne̱ xa̱ xa'ndia chuun' Ndiosí nimá ndii, ne̱ yivi̱' ne̱ nda'vi so̱'o̱ kui̱ti̱' nduu' ne̱ ka'nu' ka̱ i̱kan' te̱ sa̱kan' Juan ja̱a̱n'.
42007029	Te̱ sa̱kuu' ne̱ ni̱ xi̱ni̱ so̱'o̱ ña̱ ni̱ ka'a̱n te̱ ja̱a̱n', nde̱e̱ te̱ kendiaa̱' ya̱'vi̱ xa'a̱' ñu̱u̱ Roma ndii, ni̱ nia'a̱ ni̱a̱ ña̱ ña̱ nda̱ku xaa' Ndiosí, sa̱kan' na ni̱ chi̱chi̱ ni̱a̱ kuenta a̱ ni̱ xa̱a̱ Juan ja̱a̱n'.
42007030	Ndisu̱ te̱ fariseo xiin' te̱ sanakuachi' tu̱'u̱n nde̱i' Ndiosí ndii, ni̱ xa̱siin' ra̱ ña̱ kuní Ndiosí xa'a̱' ra̱, sa̱kan' ña̱ nï̱ na̱ma̱ ra̱ nimá ra̱, ña̱ ja̱a̱n' na nï̱ sa̱kuchi' ña̱'a' Juan kuenta a̱.
42007031	’¿Ndee ña̱ na̱ka̱ta̱ i̱ xiin' ne̱ ndiee' i̱i̱n yivi̱' vi̱ti̱n? Te̱, ¿yo̱o̱ xiin' nakuitá ni̱a̱?
42007032	Nakuitá ni̱a̱ xiin' nde̱e̱ naa ne̱ kuachi̱', ne̱ xasiki̱' xiin' ta'an' ma̱'in' ya̱'vi̱, te̱ ka'án xiin' ta'an' ni̱a̱ ndii: “Ni̱ ti̱vi̱ ndu̱ tun' yoo̱', te̱ nï̱ taxa'a' ndo̱'. Ni̱ xi̱ta̱ ndu̱ ya̱a̱ nda'vi kua'a̱n, te̱ nï̱ xa̱ku̱ ndo̱'”, kachi xiin' ta'an' ni̱a̱.
42007033	Sa̱kan' kuu' ni̱a̱, kua̱chi̱ ndii ni̱ ki̱xi̱n Juan te̱ sakuchi' ne̱ yivi̱' kuenta Ndiosí, te̱ nï̱ xi̱xi̱ va̱'a̱ ra̱, te̱ ni̱ nde̱e̱ nï̱ xi̱'i̱ tu̱ ra̱ vino. Te̱ ni̱ ka'a̱n ndo̱' ña̱ ña̱ ndi̱va̱'a̱ naá nimá ra̱.
42007034	I̱kan' te̱ ni̱ xaa̱ yu'u̱, ña̱ nduu' tu̱ te̱ yivi̱', te̱ xixi' va̱'a̱ i̱, te̱ xi'i' i̱, te̱ ka'án ndo̱' ña̱ i̱i̱n te̱ xixi' nda̱si̱' nuu̱' nduu' i̱, te̱ nduu' tu̱ i̱ i̱i̱n te̱ xini̱. Te̱ ka'án tu̱ ndo̱' ña̱ nduu' i̱ te̱ ndiaka' ta'an' xiin' te̱ kendiaa̱' ya̱'vi̱ xa'a̱' ñu̱u̱ Roma xiin' tu̱ku̱ te̱ xaa' kua̱chi̱, kachi ndo̱'.
42007035	Ndisu̱ ne̱ kumi' ña̱ ndichi ndii, nia'á ni̱a̱ a̱ xiin' ña̱ xaa' ni̱a̱ ―ni̱ kachi̱ Jesús.
42007036	I̱i̱n te̱ fariseo ni̱ ka'a̱n nda'vi xiin' Jesús te̱ kun ku̱xi̱ a̱ vi̱'e̱ ra̱. Te̱ ni̱ ndi'vi̱ a̱, te̱ ni̱ xi̱ku̱ndu'u̱' a̱ te̱ ku̱xi̱ a̱ nuu̱' mesa.
42007037	I̱kan' te̱ ni̱ xa̱a̱ i̱i̱n ña̱'a', ña' xaa' kua̱chi̱, sa̱kan' ña̱ ni̱ xi̱ni̱ a' kuento ña̱ ndu'u̱' Jesús vi̱'e̱ te̱ fariseo ja̱a̱n' xixi' a̱, te̱ ni'i' a' i̱i̱n li̱mita yuu̱' ña̱ ni̱ kua̱'a̱ xiin' alabastro mii' naá xa̱'a̱n xavixín' xa̱va̱'a̱.
42007038	Te̱ ni̱ ku̱ya̱ti̱n a' xata̱' Jesús xaku' a' iin' xiti' a' xa'a̱' a̱, te̱ ni̱ xa̱'a' xitíá ti̱kui ndu̱chi' nuu̱' a', te̱ ni̱ chi̱i̱ xa'a̱' Jesús, sa̱kan' te̱ ni̱ sa̱na̱yaa' a̱ a' xiin' i̱xi' xíni' a', te̱ ni̱ chi̱to tu̱ a̱ a', te̱ ni̱ sa̱kaa' a' xa̱'a̱n xavixín' ja̱a̱n' xa'a̱' a̱.
42007039	Kii̱' ni̱ xi̱ni̱ te̱ fariseo, te̱ ni̱ ka̱na̱ Jesús, te̱ ku̱xi̱ a̱ vi̱'e̱ ra̱ ja̱a̱n', ña̱ xaa' ña̱'a' ja̱a̱n' xiin' a̱ ndii, ni̱ ka'a̱n ra̱ xiin' nimá ra̱ ndii: “Te̱ yivi̱' kaa̱' ndii, naa' te̱ ka'án tiakú tu̱'u̱n Ndiosí xna̱'a̱ nduu' ra̱ ndii, na̱ku̱ni̱ ra̱ ndee nuu̱' ña̱'a' nduu' ña' tondíá ña̱'a' kaa̱', sa̱kan' ña̱ ña' xaa' kua̱chi̱ nduu' a'”, ni̱ xa̱ni̱ni̱ ra̱ xiin' nimá ra̱.
42007040	I̱kan' te̱ ni̱ ka'a̱n Jesús xiin' ra̱ ndii: ―Simón, yoo i̱i̱n ña̱ kuni ka'a̱n i̱ xiin' u̱n' ―ni̱ kachi̱ a̱. Sa̱kan' te̱ ni̱ ka'a̱n te̱ ja̱a̱n' ndii: ―Maestro, ka'a̱n xiin' i̱ ―ni̱ kachi̱ ra̱.
42007041	Sa̱kan' te̱ ni̱ ka'a̱n a̱ xiin' ra̱ ndii: ―Yoo uvi̱ ta'an te̱ yivi̱', te̱ ni̱ ta̱tu̱ xu̱'un' nuu̱' i̱i̱n te̱ satatu xu̱'un'. I̱i̱n ra̱ ndii u'u̱n ciento ndiso' i̱ka' ña̱'a' ra̱. Te̱ i̱nga̱ ra̱ ndii, uvi̱ xi̱ko̱ uxi̱ ndiso' i̱ka' ña̱'a' ra̱.
42007042	Te̱ kii̱' nï̱ ku̱vi̱ sa̱na̱ndiko' uvi̱ sa̱a' ra̱ xu̱'un' ña̱ ni̱ ta̱tu̱ ra̱ ja̱a̱n' ndii, ni̱ yoo̱ ka'nu' i̱ni̱ te̱ satatu xu̱'un' ja̱a̱n' xa'a̱' uvi̱ sa̱a' ra̱. Te̱ ka'a̱n xiin' i̱ vi̱ti̱n, ¿ndee te̱ yivi̱' ja̱a̱n' nduu' te̱ nia'a̱ ña̱ kundani̱ ka̱ ra̱ te̱ satatu xu̱'un' ja̱a̱n'? ―ni̱ kachi̱ Jesús.
42007043	Te̱ ni̱ na̱kui̱i̱n Simón ndii: ―Tuu i̱ ndii, te̱ ni̱ ndiso̱ i̱ka' kua'a̱' ka̱ ña̱'a' ja̱a̱n' nduu' te̱ ku̱ndani̱ ka̱ ña̱'a' ―ni̱ kachi̱ ra̱. Te̱ ni̱ ka'a̱n a̱ xiin' ra̱ ndii: ―Ña̱ nda̱ku ka'án u̱n' ―ni̱ kachi̱ a̱.
42007044	Sa̱kan' te̱ ni̱ na̱ko̱to̱ a̱ nuu̱' ña̱'a' ja̱a̱n', te̱ ni̱ ka'a̱n a̱ xiin' Simón ndii: ―¿Xa̱ ni̱ xi̱ni̱ u̱n' ña̱ xaa' ña̱'a' kaa̱' xiin' i̱? Kii̱' ni̱ xa̱a̱ i̱ vi̱'e̱ u̱n' ndii, nï̱ ta̱xi̱ u̱n' ti̱kui na̱ti̱a̱ i̱ xa'a̱' i̱. Ndisu̱ ña̱'a' yo̱'o̱' ndii, xiin' ti̱kui nuu̱' a' ni̱ sa̱chii' a' xa'a̱' i̱, te̱ xiin' i̱xi' xíni' a' ni̱ sa̱na̱yaa' a' a̱.
42007045	Te̱ ni̱ nde̱e̱ nuu̱' i̱ nï̱ chi̱to u̱n'. Ndisu̱ ña̱'a' yo̱'o̱' ndii, tïa̱'an vi̱kuii̱n a' chito̱ a' xa'a̱' i̱ nde̱e̱ kii̱' ni̱ xa̱a̱ i̱ vi̱'e̱ u̱n'.
42007046	Te̱ ni̱ nde̱e̱ xa̱'a̱n oliva nï̱ sa̱kaa' u̱n' xíni' i̱. Ndisu̱ ña̱'a' yo̱'o̱' ndii, ni̱ sa̱kaa' a' xa̱'a̱n xavixín' xa̱va̱'a̱ xa'a̱' i̱.
42007047	Xa'a̱' a̱ ja̱a̱n' na ka'án i̱ xiin' u̱n' ndii, tee̱' ndee kua'a̱' ya'a̱ kua̱chi̱ ndiso' ña' kaa̱' ndii, xa̱ ni̱ ndo̱yo̱ a̱, sa̱kan' ña̱ kua'a̱' va̱ kundani̱ a' yu'u̱. Ndisu̱ yo̱o̱ ka̱ tuu ña̱ sie kui̱ti̱' kua̱chi̱ ni̱a̱ ni̱ ndo̱yo̱ ndii, sie kui̱ti̱' kundani̱ ni̱a̱ yu'u̱ ―ni̱ kachi̱ a̱.
42007048	Te̱ ni̱ ka'a̱n a̱ xiin' ña' ja̱a̱n' ndii: ―Xa̱ ni̱ ndo̱yo̱ kua̱chi̱ u̱n' ―ni̱ kachi̱ a̱.
42007049	Te̱, te̱ yivi̱' te̱ ndiee' xixi' xiin' Jesús ndii, ni̱ xa̱'a' ka'án xiin' ta'an' ra̱ ndii: ―¿Yo̱o̱ nduu' te̱ kaa̱', tuu ra̱, na ka'a̱n ra̱ ña̱ xa̱ ni̱ ndo̱yo̱ kua̱chi̱ ña' kaa̱'? ―ni̱ kachi̱ ra̱.
42007050	Te̱ ni̱ ka'a̱n ka̱ Jesús xiin' ña' ja̱a̱n' ndii: ―Xa'a̱' a̱ ña̱ i̱ni̱ u̱n' xini u̱n' yu'u̱ ndii, xa̱ ni̱ kaku̱ u̱n' nuu̱' kua̱chi̱ u̱n'. Kua'an te̱ Ndiosí na ta̱xi̱ ña̱ mani̱' ko̱o̱ xiin' u̱n' ―ni̱ kachi̱ a̱.
42008001	Te̱ kii̱' ni̱ xka'ndi̱a̱ ña̱ ja̱a̱n' ndii, ni̱ xa'a̱n Jesús xiin' te̱ uxi̱ uvi̱ nda̱'a' xa'a̱' a̱ ja̱a̱n' sa̱a̱ ñu̱u̱ xiin' nda̱'a' a̱ ka'án ndo̱so̱' a̱ tu̱'u̱n va̱'a̱ xa'a̱' sa̱a̱ xa'ndia chuun' Ndiosí nimá ne̱ yivi̱'.
42008002	Te̱ kua'a̱n tu̱ ndia'vi' ña̱'a', ne̱ ni̱ ndiaka̱ ta'an' xiin' a̱. Sa̱va̱ ne̱ ja̱a̱n' ni̱ sa̱nda'a a̱ nuu̱' kui'e̱, te̱ sa̱va̱ tu̱ku̱ ni̱a̱ ni̱ ta̱va̱' a̱ ña̱ ndi̱va̱'a̱ nimá. I̱i̱n ña̱'a' ja̱a̱n' na̱ni' María Magdalena, ña' ni̱ ta̱va̱' Jesús uxa̱ ta'an ña̱ ndi̱va̱'a̱ nimá.
42008003	Te̱ i̱nga̱ ña̱'a' ja̱a̱n' na̱ni' Juana, ña' si'i Chuza, te̱ ndiso' chuun' xa'a̱' ña̱'a̱ Herodes. Te̱ i̱nga̱ ka̱ ña̱'a' ja̱a̱n' na̱ni' Susana, xiin' ki'in' tu̱ku̱ ña̱'a', ne̱ ni̱ chi̱ndi̱e̱e' ña̱'a' xiin' ña̱'a̱ ni̱a̱.
42008004	Te̱ kii̱' ni̱ na̱kaya̱ kua'a̱' koo' chukuu' ne̱ yivi̱', ne̱ ni̱ ki̱e̱e̱ ki'in' ñu̱u̱, te̱ ku̱ni̱ ni̱a̱ Jesús ndii, ni̱ ka'a̱n a̱ i̱i̱n ña̱ ka'án ndi̱a̱a̱ nuu̱' ni̱a̱:
42008005	―Unta' ndii, ni̱ ke̱ta̱ i̱i̱n te̱ yivi̱' kua'a̱n ki̱ku̱' ra̱ ndi̱kin' trigo mii' xika' ra̱. Te̱ kii̱' kiku̱' ra̱ ndi̱kin' ja̱a̱n' ndii, sa̱va̱ a̱ ni̱ koyo̱ nuu̱' i̱chi', te̱ ni̱ xai̱n ne̱ yivi̱' a̱. Te̱ ni̱ nde̱kui̱e̱ tu̱ sa̱a̱, ti' ta'nu' ndi̱vi', te̱ ni̱ xa̱xi̱' ri' a̱.
42008006	Te̱ sa̱va̱ tu̱ku̱ ndi̱kin' ni̱ koyo̱ mii' yaxin' va̱ ndoso̱' ñu̱'u' xata̱' yuu̱'. Te̱ kii̱' ni̱ nduti̱a̱ a̱ ndii, ni̱ ichi̱ xa̱chi' a̱, sa̱kan' ña̱ ni̱ na̱ya̱a̱ ñu̱'u' mii' ita' a̱.
42008007	Te̱ sa̱va̱ tu̱ tu̱ku̱ a̱ ni̱ koyo̱ te̱i̱n ku'u̱ i̱ñu̱'. Te̱ kii̱' ni̱ xa̱'nu̱ i̱ñu̱' ja̱a̱n' ndii, ni̱ tavi̱ a̱ i̱ti̱a̱ trigo ja̱a̱n', te̱ ni̱ xa̱'ni̱' ndi'i' ña̱'a' a̱.
42008008	Te̱ sa̱va̱ ka̱ tu̱ku̱ a̱ ni̱ koyo̱ nuu̱' ñu̱'u' ña'ma. Te̱ ni̱ nduti̱a̱ a̱, te̱ ni̱ xa̱'nu̱ a̱, te̱ ni̱ ku̱u̱n ya'a̱ ndi̱kin' a̱. Te̱ i̱'i̱n i̱ti̱a̱ trigo ja̱a̱n' ni̱ ta̱xi̱ nde̱e̱ ciento vi̱' ndi̱kin' ―ni̱ kachi̱ a̱. Kii̱' ndi̱'i̱ ni̱ ka'a̱n Jesús ña̱ ja̱a̱n', i̱kan' te̱ ni̱ ka'a̱n ti'e' ka̱ a̱ ndii: ―Ndo'ó, ne̱ xini so̱'o̱ ndii, chu̱u̱n xa'a' va̱ ndo̱' ña̱ ni̱ ka'a̱n i̱ ―ni̱ kachi̱ a̱.
42008009	Te̱ nda̱'a' xa'a̱' Jesús ndii, ni̱ nda̱tu'u̱n' ña̱'a' ra̱ sa̱a̱ kuni kachi̱ ña̱ ni̱ ka'a̱n ndi̱a̱a̱ a̱ ja̱a̱n'.
42008010	Te̱ ni̱ ka'a̱n a̱ xiin' ra̱ ndii: ―Ndo'ó ndii, taxi' Ndiosí ña̱ ku̱nda̱ni̱ ndo̱' ña̱ xiní mi̱i' kui̱ti̱' a̱ xa'a̱' sa̱a̱ xa'ndia chuun' a̱ nimá ne̱ yivi̱'. Ndisu̱ nuu̱' i̱nga̱ ne̱ yivi̱' ndii, xiin' ña̱ ka'án ndi̱a̱a̱ kui̱ti̱' ka'án i̱. Sa̱kan' te̱ tee̱' ndee xito' ni̱a̱ ndii, kö̱o̱' xa̱chi' a̱ ku̱vi̱ ku̱ni̱ ni̱a̱. Te̱ tee̱' ndee xini so̱'o̱ te̱ xini so̱'o̱ ni̱a̱ ndii, kü̱nda̱ni̱ ni̱a̱ a̱.
42008011	’Ña̱ yo̱'o̱' kuni kachi̱ ña̱ ka'án ndi̱a̱a̱ i̱ ja̱a̱n'. Ndi̱kin' ja̱a̱n' nduu' nde̱e̱ naa tu̱'u̱n Ndiosí.
42008012	Te̱ i̱chi' mii' ni̱ koyo̱ sa̱va̱ ndi̱kin' ja̱a̱n' nduu' nde̱e̱ naa nimá sa̱va̱ ne̱ yivi̱', ne̱ xini so̱'o̱ tu̱'u̱n Ndiosí. Te̱ kii̱' ndi'i' xini so̱'o̱ ni̱a̱ a̱ ndii, kua̱xi̱ ña̱ ndi̱va̱'a̱, te̱ tu'un' a̱ ña̱ ja̱a̱n' nimá ni̱a̱ te̱ kuï̱ni̱ ni̱a̱ ku̱ni̱ ni̱a̱ Ndiosí te̱ kaku̱ ni̱a̱ nuu̱' kua̱chi̱ ni̱a̱.
42008013	Te̱ ñu̱'u' yaxin' va̱ ña̱ ndoso̱' xata̱' yuu̱' mii' ni̱ koyo̱ sa̱va̱ ndi̱kin' ja̱a̱n' nduu' nde̱e̱ naa nimá sa̱va̱ tu̱ku̱ ne̱ yivi̱', ne̱ xini so̱'o̱ tu̱'u̱n Ndiosí, te̱ va̱'a̱ kuni ni̱a̱ natiin' ni̱a̱ a̱. Ndisu̱ kö̱o̱' ti̱o̱'o̱ a̱ nimá ni̱a̱, xa'a̱' a̱ ja̱a̱n' na i̱i̱n kani̱' ti̱o̱' kandixa' ni̱a̱, te̱ kii̱' ndo'o' nimá ni̱a̱ ndii, nakoo' ni̱a̱ tu̱'u̱n ja̱a̱n'.
42008014	Te̱ ñu̱'u' mii' yoo ku'u̱ i̱ñu̱', mii' ni̱ koyo̱ sa̱va̱ ndi̱kin' ja̱a̱n' nduu' nde̱e̱ naa nimá sa̱va̱ ne̱ yivi̱', ne̱ xini so̱'o̱ tu̱'u̱n Ndiosí. Ndisu̱ kiee' so̱'o̱ ni̱a̱ kua'a̱n ni̱a̱, te̱ xa̱'a' ndi'ni̱ va̱ nimá ni̱a̱ xa'a̱' ña̱ yoo i̱i̱n yivi̱', xiin' xa'a̱' ña̱ vika', xiin' ña̱ sii̱' ña̱ yoo i̱i̱n yivi̱'. Te̱ taví sa̱kuu' ña̱ ja̱a̱n' tu̱'u̱n ja̱a̱n', te̱ nanduu' a̱ nde̱e̱ naa ña̱ kö̱o̱' ndi̱kin' kuun' nda̱'a'.
42008015	Te̱ ñu̱'u' ña'ma mii' ni̱ koyo̱ sa̱va̱ ndi̱kin' ja̱a̱n' nduu' nde̱e̱ naa ne̱ xini so̱'o̱ tu̱'u̱n ja̱a̱n', te̱ xika' nda̱ku ni̱a̱ xiin' a̱, te̱ i̱ni̱ ni̱a̱ xini ni̱a̱ a̱ xiin' nimá va̱'a̱. Te̱ kundieni ni̱a̱ xaa' ni̱a̱ ña̱ ka'án tu̱'u̱n ja̱a̱n'.
42008016	’Nde̱e̱ i̱i̱n ne̱ yivi̱' näku̱n' ka̱a̱ tuún, te̱ ka̱ni̱ ni̱a̱ ti̱xi̱n i̱i̱n ki̱si̱, ni̱ nde̱e̱ kä̱ni̱ tu̱ ni̱a̱ a̱ ti̱xi̱n i̱i̱n tun' xto̱. Süu̱' ja̱a̱n' ndii naku̱n' ni̱a̱ a̱, te̱ xani' ni̱a̱ a̱ mii' sukun te̱ ku̱vi̱ tuvi' nuu̱' ne̱ xka'ndíá ti̱xi̱n vi̱'e̱.
42008017	Kua̱chi̱ ndii kö̱o̱' nde̱e̱ i̱i̱n ña̱ iin' sa'ví ña̱ nä̱tuvi̱, te̱ kö̱o̱' tu̱ nde̱e̱ i̱i̱n ña̱ ñu'u' si̱'e ña̱ nä̱tuvi̱ sa̱a̱ Ndiosí, te̱ ku̱ni̱ ne̱ yivi̱' a̱ naá kivi̱'.
42008018	Chu̱u̱n xa'a' va̱ ndo̱' sa̱a̱ xini so̱'o̱ ndo̱' ña̱ ka'án i̱ xiin' ndo̱'. Kua̱chi̱ ndii, yo̱o̱ ka̱ kundani̱ sa̱va̱ ña̱ ka'án i̱ ja̱a̱n' ndii, ta̱xi̱ i̱ ña̱ ku̱nda̱ni̱ kua'a̱' ka̱ ni̱a̱ a̱. Ndisu̱ yo̱o̱ ka̱ täxi' so̱'o̱ xa'a̱' a̱ ja̱a̱n' ndii, nde̱e̱ ña̱ sie, ña̱ tuu ni̱a̱ kundani̱ ni̱a̱, na̱ndoso̱' ni̱a̱ sa̱a̱ i̱ ―ni̱ kachi̱ a̱.
42008019	Sa̱kan' te̱ ni̱ xa̱a̱ si'i' Jesús xiin' ña̱ni̱ a̱ vi̱'e̱ mii' iin' a̱. Ndisu̱ nï̱ ku̱vi̱ ku̱ya̱ti̱n ni̱a̱ nuu̱' a̱ sa̱kan' ña̱ chitu' ni̱'i̱ va̱ ne̱ yivi̱'.
42008020	Ni̱ ka'a̱n i̱i̱n ne̱ yivi̱' xiin' a̱ ndii: ―Tákui'e, si̱'i' u̱n' xiin' ña̱ni̱ u̱n' ndii, ki̱'e̱ ita' ni̱a̱, te̱ kuni ku̱ni̱ ni̱a̱ yo'ó ―ni̱ kachi̱ ni̱a̱.
42008021	Sa̱kan' te̱ ni̱ ka'a̱n Jesús xiin' ne̱ ja̱a̱n' ndii: ―Nde̱e̱ naa si̱'i' xiin' ña̱ni̱ i̱ nduu' sa̱kuu' ne̱ xini so̱'o̱ tu̱'u̱n Ndiosí, te̱ xaa' ni̱a̱ ña̱ ka'án a̱ ―ni̱ kachi̱ a̱.
42008022	Unta' ndii, ni̱ sko̱'nu' Jesús ti̱xi̱n i̱i̱n tundo̱o' xiin' te̱ nda̱'a' xa'a̱' a̱, te̱ ni̱ ka'a̱n a̱ xiin' ra̱ ndii: ―To'o̱' ndo̱', te̱ xka'ndi̱a̱ e̱' tu̱ku̱ ta'vi' xi̱o̱o̱ mi̱ni̱ ―ni̱ kachi̱ a̱. Sa̱kan' te̱ ni̱ ke̱ta̱ a̱ kua'a̱n a̱ xiin' ra̱.
42008023	Te̱ kii̱' kua'a̱n ra̱ nuu̱' mi̱ni̱ ja̱a̱n' ndii, ni̱ kixi̱n Jesús. Te̱ ni̱ xa̱'a' xika' ndi̱e̱e' tachi̱', te̱ ni̱ xa̱'a' ko'ni' ti̱kui ti̱xi̱n tundo̱o' ja̱a̱n', te̱ xa̱ nde̱ka'nu̱ xa̱ ndë̱ka'nu̱ nu̱'.
42008024	Te̱ ni̱ sa̱ndoto' ra̱ Jesús ka'án ra̱ xiin' a̱ ndii: ―¡Tákui'e, tákui'e, xa̱ kuni ndo̱ñu'u' e̱'! ―ni̱ kachi̱ ra̱. Te̱ ni̱ ndo̱koo̱ a̱, te̱ ni̱ ka'a̱n chuun' a̱ xiin' tachi̱' xiin' ti̱kui mi̱ni̱, te̱ ni̱ xi̱kuii̱n ndo̱o̱ tachi̱' ja̱a̱n', te̱ ni̱ na̱ku̱naa̱ taxi̱n' tu̱ ti̱kui mi̱ni̱ ja̱a̱n'.
42008025	Te̱ ni̱ ka'a̱n Jesús xiin' ra̱ ndii: ―¿Ñáá tïa̱'an tu̱ i̱ni̱ ndo̱' xini ndo̱' yu'u̱? ―ni̱ kachi̱ a̱. Te̱ ni̱ na̱nda̱ni̱ yi'vi ra̱ ka'án xiin' ta'an' ra̱ ndii: ―¿Yo̱o̱ nduu' tu̱ te̱ yivi̱' kaa̱', na kuii' nde̱e̱ tachi̱' xiin' ti̱kui mi̱ni̱ ka'án chuun' ra̱ xiin', te̱ kandixa' ña̱'a' a̱? ―ni̱ kachi̱ ra̱.
42008026	Sa̱kan' te̱ ni̱ xa̱a̱ Jesús xiin' te̱ nda̱'a' xa'a̱' a̱ nde̱e̱ tu̱ku̱ ta'vi' yu̱'u' mi̱ni̱ Galilea ja̱a̱n', nuu̱' ñu̱'u' ne̱ Gadara.
42008027	Te̱ kii̱' ni̱ nu̱u̱ Jesús tundo̱o' ja̱a̱n' ndii, ni̱ ki̱xi̱n na̱ta'an' i̱i̱n te̱ Gadara xi̱i̱n' a̱, te̱ ja̱a̱n' ndii, ña̱ ndi̱va̱'a̱ naá nimá ra̱. Te̱ xa̱ na̱'a' va̱ sando'o' ña̱'a' a̱ te̱ kö̱o̱' toto̱ ni'nu' ra̱, te̱ ni̱ nde̱e̱ ndü'u̱' tu̱ ra̱ vi̱'e̱. Süu̱' ja̱a̱n' ndii yavi̱ ndi̱i̱ ndu'u̱' ra̱.
42008028	Te̱ kii̱' ni̱ xi̱ni̱ ra̱ Jesús ndii, ti'e' va̱ ni̱ nde'i̱ ra̱ te̱ ni̱ xi̱kuii̱n xiti' ra̱ nuu̱' a̱ ka'án ra̱ ndii: ―¿Ndichun kua̱xi̱ u̱n' sa̱ta̱ña'a̱' u̱n' yu'u̱, Jesús si'e̱ Ndiosí ndu'u̱' ndi̱vi'? Ka'án nda'vi i̱ xiin' u̱n' ña̱ sä̱ndo'o' u'vi̱ u̱n' yu'u̱ ―ni̱ kachi̱ ra̱.
42008029	Ni̱ ka'a̱n ra̱ sa̱kan' xiin' a̱ sa̱kan' ña̱ xa̱ ni̱ ka'a̱n chuun' a̱ xiin' ña̱ ndi̱va̱'a̱ ja̱a̱n' ña̱ ke̱ta̱ a̱ nimá ra̱. Kua̱chi̱ ndii xa̱ na̱'a' va̱ xiko' ni'i' ña̱'a' ña̱ ndi̱va̱'a̱ ja̱a̱n'. Tee̱' ndee satiín ña̱'a' ne̱ yivi̱' xiin' ka̱rena ndu̱'u', uun xiin' ka̱a̱ ña̱ yoo tivi̱, ndii xa'ndia ra̱ ña̱ ja̱a̱n', te̱ taxi' ña̱'a' ña̱ ndi̱va̱'a̱ ja̱a̱n' te̱ kua'a̱n ra̱ mii' taxi̱n' kaa'.
42008030	Te̱ ni̱ nda̱tu'u̱n' ña̱'a' Jesús ndii: ―¿Sa̱a̱ na̱ni' yo'ó? ―ni̱ kachi̱ a̱. Te̱ ni̱ ka'a̱n ra̱ ndii: ―Legión nani' i̱ ―ni̱ kachi̱ ra̱. Ni̱ ka'a̱n ra̱ ña̱ ja̱a̱n', kua̱chi̱ ndii kua'a̱' va̱ ña̱ ndi̱va̱'a̱ ni̱ ko̱'ni̱ nimá ra̱.
42008031	Sa̱kan' te̱ ni̱ ka'a̱n nda'vi va̱ ña̱ ndi̱va̱'a̱ ja̱a̱n' nuu̱' Jesús, ña̱ tï̱'vi' ña̱'a' a̱ yavi̱ kunu va̱.
42008032	Ya̱ti̱n i̱kan' ni̱ yoo̱ i̱i̱n i̱tu̱n te̱ ndoso̱' i̱i̱n ti̱'vi̱ chie̱ kini̱ xaxi̱' ri' ku'u̱. Te̱ ni̱ ka'a̱n nda'vi tu̱ku̱u̱ a̱ xiin' Jesús ña̱ ta̱xi̱ a̱ ña̱ kun ko̱'ni̱ a̱ ti̱xi̱n kini̱ ja̱a̱n'. Sa̱kan' te̱ ni̱ ta̱xi̱ Jesús ña̱ ko̱'ni̱ a̱ ti̱xi̱n ri'.
42008033	Te̱ ni̱ ki̱e̱e̱ ña̱ ndi̱va̱'a̱ ja̱a̱n' nimá te̱ yivi̱' ja̱a̱n', te̱ ni̱ ko̱'ni̱ a̱ ti̱xi̱n kini̱ ja̱a̱n'. Te̱ ni̱ ta̱xta'an' ri' ni̱ na̱kaa̱' ri' mii' nako' i̱tu̱n ja̱a̱n' nde̱e̱ ni̱ koyo̱ ri' mi̱ni̱ te̱ ni̱ ka'a̱ ndo̱o̱ ri' te̱ ni̱ xi'i̱ ri'.
42008034	Te̱ yivi̱' te̱ ndiee' xito' kini̱ ja̱a̱n' ndii, ni̱ xi̱nu̱ ra̱ kuan nu'u̱ ra̱ kii̱' ni̱ xi̱ni̱ ra̱ ña̱ ni̱ ndo̱'o̱ ti' ja̱a̱n'. Te̱ ni̱ ka'a̱n ra̱ xiin' ne̱ ndiee' ñu̱u̱ ra̱ ndee ña̱ ni̱ xka'ndi̱a̱. Te̱ ni̱ ka'a̱n tu̱ ra̱ xiin' ne̱ ndiee' ya̱ti̱n ñu̱u̱ ja̱a̱n'.
42008035	Te̱ ni̱ ki̱e̱e̱ ne̱ yivi̱' kuan ku̱ni̱ ndu̱chi' nuu̱' ni̱a̱ ndee ña̱ ni̱ xka'ndi̱a̱ i̱kan'. Te̱ ni̱ nde̱kui̱e̱ ni̱a̱ mii' iin' Jesús, te̱ ni̱ xi̱ni̱ ni̱a̱, te̱ ni̱ ñu'u̱ ña̱ ndi̱va̱'a̱ nimá ndu'u̱' ra̱ nuu̱' Jesús, ni'nu' ra̱ toto̱, te̱ xa̱ ku̱vi̱ tu̱ xanini va̱'a̱ ra̱. Kii̱' ni̱ xi̱ni̱ ne̱ yivi̱' ña̱ ja̱a̱n' ndii, ni̱ yi̱'vi va̱ ni̱a̱.
42008036	Te̱ ne̱ yivi̱' ne̱ ni̱ xi̱ni̱ ndu̱chi' nuu̱' ña̱ ni̱ xka'ndi̱a̱ ja̱a̱n' ndii, ni̱ ka'a̱n ni̱a̱ xiin' i̱nga̱ ne̱ yivi̱' ña̱ ni̱ sa̱nda'a Jesús te̱ ni̱ ñu'u̱ ña̱ ndi̱va̱'a̱ nimá ja̱a̱n'.
42008037	Te̱ sa̱kuu' ne̱ ndiee' nuu̱' ñu̱'u' Gadara ja̱a̱n' xiin' nda̱'a' a̱ ndii, ni̱ ka'a̱n nda'vi ni̱a̱ nuu̱' Jesús, ña̱ na ku'u̱n a̱, sa̱kan' ña̱ ni̱ yi̱'vi xa̱va̱'a̱ ni̱a̱. Te̱ kii̱' skó'nu' a̱ ti̱xi̱n tundo̱o' kua'a̱n a̱ ndii,
42008038	ni̱ xika̱n te̱ ni̱ ñu'u̱ ña̱ ndi̱va̱'a̱ nimá ja̱a̱n' ña̱ sa̱a̱ Jesús ña̱ va̱'a̱ te̱ ta̱xi̱ a̱ ña̱ ku'u̱n na ra̱ xiin' a̱. Ndisu̱ ni̱ nde̱i' ña̱'a' Jesús ka'án a̱ xiin' ra̱ ndii:
42008039	―Kuan nu'u̱ vi̱'e̱ u̱n', te̱ ka'a̱n u̱n' xiin' ne̱ yivi̱' sa̱kuu' ña̱ ka'nu' ña̱ ni̱ xa̱a̱ Ndiosí xa'a̱' u̱n' ―ni̱ kachi a̱. Sa̱kan' te̱ ni̱ na̱ndi̱ko' ra̱ ñu̱u̱ ra̱, te̱ ni̱ ka'a̱n ra̱ xiin' sa̱kuu' ne̱ yivi̱' ja̱a̱n' sa̱kuu' ña̱ ka'nu' ña̱ ni̱ xa̱a̱ Jesús xiin' ra̱.
42008040	Te̱ kii̱' ni̱ na̱ndi̱ko' Jesús ndii, ni̱ na̱ti̱i̱n mani̱' va̱ ña̱'a' ne̱ yivi̱' kua'a̱' ja̱a̱n', sa̱kan' ña̱ xa̱ ndiee' ni̱a̱ ndiatu' ña̱'a' ni̱a̱.
42008041	Sa̱kan' te̱ ni̱ ku̱ya̱ti̱n i̱i̱n te̱ na̱ni' Jairo nuu̱' Jesús. Te̱ ja̱a̱n' ndii, te̱ xa'ndia chuun' xa'a̱' vi̱'e̱ mii' nakayá ne̱ ñu̱u̱ ja̱a̱n' nduu' ra̱. Te̱ ni̱ xi̱kuii̱n xiti' ra̱ nuu̱' a̱, te̱ ni̱ ka'a̱n nda'vi va̱ ra̱ xiin' a̱ ña̱ ku'u̱n a̱ vi̱'e̱ ra̱.
42008042	Sa̱kan' ña̱ yoo i̱i̱n nda̱a̱' kulu̱' ña' sie si'e̱ ra̱ ña' kumi' uxi̱ uvi̱ kuiya̱ ti̱o̱', te̱ xa̱ yoo a' ku̱vi̱ a'. Te̱ kii̱' kua'a̱n Jesús xiin' ra̱ ndii, nde̱e̱ ku'ni' vi̱' ña̱'a' ne̱ yivi̱' ja̱a̱n' kua'a̱n ni̱a̱.
42008043	Te̱ te̱i̱n ne̱ yivi̱' ja̱a̱n' ka'ni̱ i̱i̱n ña' ndo'o' kui'e̱ níi', te̱ xa̱ uxi̱ uvi̱ kuiya̱ kua'a̱n ña̱ ndo'o' a' kui'e̱ ja̱a̱n'. Te̱ xa̱ ni̱ ndi̱'i̱ ndo̱o̱ xu̱'un' a' ni̱ xa̱'ni̱' a' nda̱'a' ki'in' te̱ tatan', ndisu̱ nde̱e̱ i̱i̱n ra̱ nï̱ ku̱vi̱ sa̱nda'a ña̱'a'.
42008044	Te̱ ni̱ ku̱ya̱ti̱n a' xata̱' Jesús, te̱ ni̱ tondi̱a̱ nda̱'a' a' yu̱'u' toto̱ a̱. Te̱ xa̱ka'án e̱' te̱ ni̱ xi̱kuii̱n níi' a' ja̱a̱n'.
42008045	I̱kan' te̱ ni̱ ka'a̱n Jesús ndii: ―¿Yo̱o̱ ni̱ tondi̱a̱ nda̱'a' yu'u̱? ―ni̱ kachi̱ a̱. Te̱ xa'a̱' a̱ ña̱ sa̱kuu' ni̱a̱ ni̱ ka'a̱n ña̱ nï̱ tondi̱a̱ nda̱'a' ña̱'a' ni̱a̱ ndii, ni̱ ka'a̱n Pedro xiin' a̱ ndii: ―Ko̱to̱ u̱n', tákui'e, sa̱a̱ vi̱' kua'a̱' ne̱ yivi̱' ku'ni' yo'ó, te̱ chinda'a' ni̱a̱ yo'ó, te̱ kusaa' ndatu'ún' u̱n' ndii, yo̱o̱ ni̱ tondi̱a̱ nda̱'a' toto̱ i̱, kachi u̱n' ―ni̱ kachi̱ ra̱.
42008046	Ndisu̱ ni̱ ka'a̱n Jesús ndii: ―Xiní i̱ ña̱ ni̱ tondi̱a̱ i̱i̱n ne̱ yivi̱' yu'u̱, sa̱kan' ña̱ ni̱ xi̱ni̱ i̱ ña̱ ni̱ ki̱e̱e̱ ña̱ ndi̱e̱e' i̱, te̱ ni̱ nda̱'a̱ i̱i̱n ne̱ yivi̱' ―ni̱ kachi̱ a̱.
42008047	Te̱ kii̱' ni̱ xi̱ni̱ ña̱'a' ja̱a̱n' ña̱ kü̱vi̱ ti̱si̱'e xiin' mi̱i' a' ndii, kisi' yi'vi ña̱'a' a̱. Te̱ ni̱ ku̱ya̱ti̱n a', te̱ ni̱ xi̱kuii̱n xiti' a' nuu̱' Jesús. Te̱ ni̱ ka'a̱n a' xiin' a̱ nuu̱' sa̱kuu' ne̱ yivi̱' ja̱a̱n' ndee xa'a̱' ni̱ tondi̱a̱ a' yu̱'u' toto̱ a̱, xiin' sa̱a̱ vi̱' numi̱' ni̱ nda̱'a̱ a'.
42008048	Sa̱kan' te̱ ni̱ ka'a̱n Jesús xiin' a' ndii: ―Xa̱ ni̱ nda̱'a̱ u̱n', pi̱a̱'un, xa'a̱' a̱ ña̱ i̱ni̱ u̱n' xini u̱n' yu'u̱. Kua'an te̱ Ndiosí na ta̱xi̱ ña̱ mani̱' ko̱o̱ xiin' u̱n' ―ni̱ kachi̱ a̱.
42008049	Kii̱' kusaa' ka'án ka̱ Jesús xiin' ña' ja̱a̱n' ndii, ni̱ xa̱a̱ i̱i̱n te̱ ni̱ ki̱e̱e̱ vi̱'e̱ Jairo, te̱ xa'ndia chuun' ja̱a̱n', te̱ ni̱ ka'a̱n ra̱ xiin' Jairo ja̱a̱n' ndii: ―Tákui'e, xa̱ ni̱ ndo̱ñu'u' ndi̱'i̱ ña' si'e̱ u̱n'. Sä̱ta̱ña'a̱' ka̱ u̱n' nuu̱' maestro ñaa̱' ―ni̱ kachi̱ ra̱.
42008050	Te̱ Jesús ndii, ni̱ xi̱ni̱ so̱'o̱ a̱ ña̱ ni̱ ka'a̱n te̱ ja̱a̱n', te̱ ni̱ ka'a̱n a̱ xiin' Jairo ndii: ―Kä̱ka̱ nimá u̱n', i̱ni̱ kui̱ti̱' u̱n' ku̱ni̱ u̱n' yu'u̱, te̱ ña' si'e̱ u̱n' ndii, na̱ti̱a̱ku̱ a' ―ni̱ kachi̱ a̱.
42008051	Te̱ kii̱' xka'ndíá Jesús vi̱'e̱ Jairo ja̱a̱n' ndii, nï̱ ta̱xi̱ a̱ xka'ndi̱a̱ ndee ka̱ ne̱ yivi̱' mii' kandu'u̱' ña' ni̱ ndo̱ñu'u' ja̱a̱n', süu̱' ja̱a̱n' ndii Pedro xiin' Jacobo xiin' Juan, xiin' yu̱va' si'i' ña' sie ja̱a̱n' kui̱ti̱' ni̱ ta̱xi̱ a̱ xka'ndi̱a̱ xiin' a̱.
42008052	Te̱ kii̱' sa̱kan' ndii, kuaa' sa̱kuu' ne̱ yivi̱' xaku' suchi' i̱ni̱ ni̱a̱ xa'a̱' ña' ni̱ xi'i̱ ja̱a̱n'. Te̱ ni̱ ka'a̱n Jesús xiin' ne̱ ja̱a̱n' ndii: ―Kuä̱ku̱ ka̱ ndo̱' xa'a̱' ña' sie kaa̱'. Kua̱chi̱ ndii kuä̱sa̱' ni̱ xi'i̱ a', süu̱' ja̱a̱n' ndii kixín kui̱ti̱' a' ―ni̱ kachi̱ a̱ xiin' ni̱a̱.
42008053	Te̱ ni̱ xaku̱ ndi̱a̱a̱ ichi̱ ña̱'a' ne̱ yivi̱' ja̱a̱n', sa̱kan' ña̱ xiní ni̱a̱ ña̱ xa̱ ni̱ xi'i̱ a'.
42008054	Te̱ ni̱ ti̱i̱n a̱ nda̱'a' ña' sie ja̱a̱n', te̱ ti'e' ni̱ ka'a̱n a̱ ndii: ―Ña' sie, ndo̱koo̱ u̱n' ―ni̱ kachi̱ a̱.
42008055	Sa̱kan' te̱ ni̱ na̱ti̱a̱ku̱ a'. Te̱ i̱i̱n ni̱ ndo̱koo̱ ti̱o̱' a'. Te̱ ni̱ ka'a̱n chuun' Jesús xiin' yu̱va' si'i' ña' ja̱a̱n', ña̱ ta̱xi̱ ni̱a̱ ña̱ ku̱xi̱ a'.
42008056	Te̱ ni̱ na̱nda̱ni̱ va̱ yu̱va' si'i' ña' sie ja̱a̱n'. Te̱ ni̱ ka'a̱n ndi̱e̱e' va̱ Jesús xiin' ni̱a̱ ña̱ kä'a̱n ni̱a̱ xiin' nde̱e̱ i̱i̱n ne̱ yivi̱' ña̱ ni̱ xa̱a̱ a̱ sa̱kan'.
42009001	Te̱ ni̱ na̱ka̱ya̱ Jesús te̱ uxi̱ uvi̱ ta'an te̱ nda̱'a' xa'a̱' a̱, te̱ ni̱ ta̱xi̱ a̱ ndi̱e̱e̱' ra̱ te̱ ku̱vi̱ ta̱va̱' ra̱ sa̱kuu' nuu̱' ña̱ ndi̱va̱'a̱ ña̱ ñu'u' nimá ne̱ yivi̱'. Te̱ ni̱ ta̱xi̱ tu̱ a̱ ndi̱e̱e̱' ra̱ te̱ ku̱vi̱ sa̱nda'a ra̱ ne̱ kuni ku̱vi̱.
42009002	Te̱ sa̱kan' tu̱ ni̱ ti̱a̱nu̱' ña̱'a' a̱ te̱ ka'a̱n ndo̱so̱' ra̱ xa'a̱' sa̱a̱ xa'ndia chuun' Ndiosí nimá ne̱ yivi̱' te̱ sa̱nda'a tu̱ ra̱ ne̱ yivi̱'.
42009003	Te̱ ni̱ ka'a̱n a̱ xiin' ra̱ ndii: ―Kö̱ni̱'i̱ ndo̱' nde̱e̱ i̱i̱n ña̱'a̱ ku'u̱n ndo̱' i̱chi'. Kö̱ni̱'i̱ ndo̱' tun' katuvi' ndo̱', ni̱ nde̱e̱ tindaa̱' ndo̱', ni̱ nde̱e̱ ña̱ xaxi̱', ni̱ nde̱e̱ xu̱'un', ni̱ nde̱e̱ i̱nga̱ ndi̱ni̱.
42009004	Ndee ka̱ vi̱'e̱ ne̱ yivi̱' mii' xaa̱ ndo̱' ndii, i̱kan' kui̱ti̱' ku̱ndi̱e̱e̱ ndo̱' nde̱e̱ ki̱e̱e̱ ndo̱' ñu̱u̱ ja̱a̱n'.
42009005	Te̱ naa' xaa̱' ndo̱' i̱i̱n xaan', te̱ nätiin' va̱'a̱ ne̱ yivi̱' ndo'ó ndii, ki̱e̱e̱ ndo̱' ñu̱u̱ ja̱a̱n', te̱ sa̱koyó ndo̱' ya̱ka' ndixa̱n' ki'i' ndo̱'. Te̱ xiin' ña̱ ja̱a̱n' sa̱kuni' ña̱'a' ndo̱' ña̱ ko̱o̱ ni̱a̱ tu̱ndo'o̱' ―ni̱ kachi̱ Jesús.
42009006	Sa̱kan' te̱ ni̱ ki̱e̱e̱ ra̱ kua'a̱n ra̱ sa̱a̱ ñu̱u̱ ka'án ndo̱so̱' ra̱ tu̱'u̱n va̱'a̱, te̱ sanda'a ra̱ ne̱ kuni ku̱vi̱ mii' ka̱ kua'a̱n ra̱.
42009007	Kii̱' ni̱ xi̱ni̱ so̱'o̱ Herodes, te̱ ni̱ xa̱'ndi̱a̱ chuun' kuu' nu̱u', sa̱kuu' ña̱ ni̱ xa̱a̱ Jesús ndii, ni̱ ndi̱'ni̱ va̱ ra̱ xa'a̱' a̱. Sa̱kan' ña̱ sa̱va̱ ne̱ yivi̱' ka'án ndii: “Ni̱ na̱ti̱a̱ku̱ Juan, te̱ te̱ ja̱a̱n' nduu' Jesús”, kachi ni̱a̱.
42009008	Te̱ sa̱va̱ tu̱ku̱ ni̱a̱ ka'án ndii: “Elías, te̱ ni̱ ka'a̱n tiakú tu̱'u̱n Ndiosí xta̱'an' nduu' ra̱”, kachi ni̱a̱. Te̱ sa̱va̱ tu̱ku̱ ni̱a̱ ka'án ndii: “I̱i̱n te̱ ni̱ ka'a̱n tiakú tu̱'u̱n Ndiosí xta̱'an' nduu' ra̱, te̱ ni̱ na̱ti̱a̱ku̱ ra̱”, kachi ni̱a̱.
42009009	Ndisu̱ ni̱ ka'a̱n Herodes xiin' nimá ra̱ ndii: “Yoo' ni̱ ka'a̱n chuun', te̱ ni̱ ke̱ndoso̱' ra̱ suku̱n' Juan ja̱a̱n'. Sa̱kan' na kuii', ¿yo̱o̱ nduu' tu' Jesús, te̱ xini so̱'o̱ e̱' ndatu'un' ne̱ yivi̱' xa'a̱' ja̱a̱n'?”, ni̱ kachi̱ ra̱ xiin' nimá ra̱. Te̱ ni̱ kuni̱ ra̱ na̱ta'an' ra̱ xiin' Jesús.
42009010	Kii̱' ni̱ na̱ndi̱ko' te̱ ni̱ ti̱a̱nu̱' Jesús ka'a̱n ndo̱so̱' ja̱a̱n' ndii, ni̱ ka'a̱n ra̱ xiin' a̱ sa̱kuu' ña̱ ni̱ xa̱a̱ ra̱ mii' ni̱ xa'a̱n ra̱. Sa̱kan' te̱ ni̱ na̱ka̱ siin' ña̱'a' a̱, te̱ kua'a̱n a̱ i̱i̱n xaan' mii' taxi̱n' kaa' xiin' ra̱ ya̱ti̱n i̱i̱n ñu̱u̱ ña̱ na̱ni' Betsaida.
42009011	Ndisu̱ kii̱' ni̱ xi̱ni̱ ne̱ yivi̱' kua'a̱' xa̱va̱'a̱ ja̱a̱n' mii' kua'a̱n Jesús ndii, ni̱ xi̱ku̱ndiku̱n ña̱'a' ni̱a̱. Te̱ kii̱' ni̱ nde̱kui̱e̱ ni̱a̱ nuu̱' a̱ ndii, ni̱ na̱ti̱i̱n mani̱' ña̱'a' a̱, te̱ ni̱ sa̱nia'á ña̱'a' a̱ xa'a̱' sa̱a̱ xa'ndia chuun' Ndiosí nimá ne̱ yivi̱', te̱ ni̱ sa̱nda'a tu̱ ña̱'a' a̱.
42009012	Te̱ kii̱' ni̱ kua̱a̱' kua'a̱n ndii, ni̱ ku̱ya̱ti̱n te̱ nda̱'a' xa'a̱' a̱ nuu̱' a̱, te̱ ni̱ ka'a̱n ra̱ xiin' a̱ ndii: ―Tákui'e, sa̱ndutíá u̱n' ne̱ yivi̱' kua'a̱' kaa̱' te̱ kiku̱ ni̱a̱ ku'u̱n ni̱a̱ xa'a̱' ku'u̱, uun ñu̱u̱ kuali' ña̱ ñu'u' ya̱ti̱n, te̱ ni'i̱' ni̱a̱ mii' kusu̱n ni̱a̱, te̱ sa̱ta̱' tu̱ ni̱a̱ ña̱ ku̱xi̱ ni̱a̱, sa̱kan' ña̱ yo'o' ndii, kö̱o̱' a̱ yoo ku̱xi̱ ni̱a̱ sa̱a̱ e̱' ―ni̱ kachi̱ ra̱.
42009013	Ndisu̱ ni̱ ka'a̱n Jesús xiin' ra̱ ndii: ―Ndo'ó ta̱xi̱ ña̱ ku̱xi̱ ni̱a̱ ―ni̱ kachi̱ a̱. Sa̱kan' te̱ ni̱ ka'a̱n ra̱ xiin' a̱ ndii: ―U'u̱n ta'an so̱'o̱ xita̱' va̱'a̱ xiin' uvi̱ ta'an ti̱a̱ka' kui̱ti̱' kumi' ndu̱. Kü̱vi̱ sa̱ta̱' ndu̱ ña̱ xaxi̱' xa'a̱' sa̱kuu' ne̱ yivi̱' kaa̱', ra̱n' ―ni̱ kachi̱ ra̱.
42009014	Sa̱kan' ña̱ kuyatin' u'u̱n mií kuu' mi̱i' ndi'i' te̱ yivi̱' kui̱ti̱'. Te̱ ni̱ ka'a̱n a̱ xiin' te̱ nda̱'a' xa'a̱' a̱ ja̱a̱n' ndii: ―Na̱ta̱ndi̱e̱e̱ ti̱'vi̱ ndo̱' ne̱ yivi̱' kaa̱', uvi̱ xi̱ko̱ uxi̱ ni̱a̱ ku̱ndi̱e̱e̱ i̱'i̱n ti̱'vi̱ sa̱a̱ ndo̱' ―ni̱ kachi̱ a̱.
42009015	Te̱ sa̱kan' ni̱ xa̱a̱ ra̱, te̱ ni̱ xi̱ku̱ndiee̱ sa̱kuu' ne̱ yivi̱' ja̱a̱n'.
42009016	Sa̱kan' te̱ ni̱ ki̱'i̱n Jesús u'u̱n sa̱a' xita̱' va̱'a̱ ja̱a̱n' xiin' uvi̱ sa̱a' ti̱a̱ka' ja̱a̱n'. Te̱ ni̱ na̱ko̱to̱ a̱ ndi̱vi', te̱ ni̱ ta̱xi̱ a̱ ña̱ chi̱nda̱ni Ndiosí. Sa̱kan' te̱ ni̱ sa̱kuachi' a̱ xita̱' va̱'a̱ ja̱a̱n' xiin' uvi̱ sa̱a' ti̱a̱ka' ja̱a̱n', te̱ ni̱ ta̱xi̱ ña̱'a' a̱ nda̱'a' te̱ nda̱'a' xa'a̱' a̱. Te̱ ni̱ xa̱xa̱' te̱ ja̱a̱n' a̱ nda̱'a' sa̱kuu' ne̱ yivi̱' kua'a̱' ja̱a̱n'.
42009017	Sa̱kan' te̱ ni̱ xi̱xi̱ sa̱kuu' ni̱a̱ nde̱e̱ ni̱ nda̱'ni̱ ni̱a̱. Ndi̱'i̱ ja̱a̱n', te̱ ni̱ na̱ka̱ya̱ te̱ nda̱'a' xa'a̱' a̱ ja̱a̱n' xita̱' va̱'a̱ ña'in' xiin' ti̱a̱ka'. Te̱ ni̱ sa̱kutu' ra̱ uxi̱ uvi̱ ta'an íka' na'nu' xiin' ña̱ ni̱ ndoo̱ ndo̱so̱' ja̱a̱n'.
42009018	Unta' kii̱' ni̱ ku̱xi̱o̱o̱ Jesús te̱ ka'a̱n a̱ xiin' Ndiosí ndii, ni̱ yoo̱ ya̱ti̱n te̱ nda̱'a' xa'a̱' a̱, te̱ ni̱ nda̱tu'u̱n' ña̱'a' a̱ ndii: ―¿Yo̱o̱ nduu' yu'u̱, kachi ne̱ yivi̱'? ―ni̱ kachi̱ a̱.
42009019	Sa̱kan' te̱ ni̱ ka'a̱n ra̱ xiin' a̱ ndii: ―Sa̱va̱ ne̱ yivi̱' ka'án ña̱ Juan, te̱ ni̱ sa̱kuchi' ne̱ yivi̱' kuenta Ndiosí, nduu' u̱n', te̱ sa̱va̱ tu̱ku̱ ni̱a̱ ka'án ña̱ Elías nduu' u̱n', te̱ sa̱va̱ tu̱ku̱ ni̱a̱ ka'án ña̱ i̱nga̱ te̱ ni̱ ka'a̱n tiakú tu̱'u̱n Ndiosí xta̱'an', te̱ ni̱ na̱ti̱a̱ku̱ ra̱, nduu' u̱n', kachi ni̱a̱ ―ni̱ kachi̱ ra̱.
42009020	Sa̱kan' te̱ ni̱ ka'a̱n a̱ xiin' ra̱ ndii: ―Te̱ ndo'ó tu̱ku̱, ¿yo̱o̱ nduu' yu'u̱, kachi ndo̱'? ―ni̱ kachi̱ a̱. Te̱ ni̱ na̱kui̱i̱n Pedro ka'án ra̱ xiin' a̱ ndii: ―Yo'ó nduu' Cristo, ña̱ ni̱ ti̱a̱nu̱' Ndiosí sa̱kakú ne̱ yivi̱' ―ni̱ kachi̱ ra̱.
42009021	Ndisu̱ ni̱ ka'a̱n chuun' ndi̱e̱e' a̱ xiin' ra̱ ña̱ kä'a̱n ra̱ xiin' nde̱e̱ i̱i̱n ne̱ yivi̱' yo̱o̱ nduu' a̱.
42009022	Te̱ ni̱ ka'a̱n tu̱ Jesús xiin' ra̱ ndii: ―Kuní a̱ ña̱ ku̱ndo̱'o̱ u'vi̱ va̱ yu'u̱, ña̱ nduu' tu̱ te̱ yivi̱'. Te̱ sa̱ndi̱e̱e̱ kui'e te̱ xi̱xa̱ nuu̱' ñu̱u̱ yu'u̱, xiin' sutu̱ kuu' nu̱u', xiin' te̱ sania'á tu̱'u̱n nde̱i' Ndiosí. Te̱ ka̱'ni̱' ra̱ yu'u̱, ndisu̱ na̱ti̱a̱ku̱ i̱ kivi̱' ña̱ uni̱ ―ni̱ kachi̱ a̱.
42009023	Te̱ ni̱ ka'a̱n tu̱ Jesús xiin' sa̱kuu' ne̱ ndiee' ja̱a̱n' ndii: ―Naa' yo̱o̱ ka̱ kuni ku̱ndiku̱n i̱chi' yu'u̱ ndii, kuní a̱ ña̱ na̱ko̱o̱ ni̱a̱ ña̱ kuní mi̱i' ni̱a̱, te̱ na ko̱o̱ tu̱'va̱ tu̱ ni̱a̱ te̱ ku̱ndo̱'o̱ ni̱a̱ i̱'i̱n kivi̱' kua'a̱n nde̱e̱ naa ku̱ndo̱'o̱ i̱ nuu̱' krusín, te̱ ku̱ndiku̱n ni̱a̱ yu'u̱.
42009024	Kua̱chi̱ ndii, yo̱o̱ ka̱ kuni sa̱kakú xiin' mii' mi̱i' ndii, ku̱vi̱ ni̱a̱. Ndisu̱ yo̱o̱ ka̱ taxi' kivi̱' ñu̱u̱ ni̱a̱ xa'a̱' i̱chi' yu'u̱ ndii, na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i'.
42009025	Te̱ kuä̱sa̱' kuní tu̱ kivi̱' ñu̱u̱ i̱i̱n ne̱ yivi̱' naa' ka̱nando ni̱a̱ sa̱kuu' ña̱'a̱ ña̱ yoo i̱i̱n yivi̱', te̱ ku̱vi̱ ni̱a̱ nuu̱' Ndiosí.
42009026	Te̱ yo̱o̱ ka̱ kuchani xa'a̱' yu'u̱ xiin' xa'a̱' tu̱'u̱n i̱ ndii, i̱i̱n kachi ku̱chani tu̱ yu'u̱, ña̱ nduu' tu̱ te̱ yivi̱', xa'a̱' ne̱ ja̱a̱n' nuu̱' Ndiosí kii̱' ki̱xi̱n tu̱ku̱u̱ i̱ i̱i̱n yivi̱' xiin' ña̱ ndi̱e̱e' yu̱va' i̱ Ndiosí, xiin' ña̱ ndi̱e̱e' sa̱kuu' ángele ña̱ xika' nuu' nuu̱' a̱.
42009027	Ña̱ nda̱ku ka'án i̱ xiin' ndo̱' ndii, ka'ni̱ sa̱va̱ ne̱ yivi̱' te̱i̱n ndo'ó yo'o' vi̱ti̱n ndii, kü̱vi̱ ni̱a̱ nde̱e̱ ku̱ni̱ ni̱a̱ sa̱a̱ xa'ndia chuun' Ndiosí ―ni̱ kachi̱ a̱.
42009028	Kii̱' ndi̱'i̱ ni̱ ka'a̱n Jesús ña̱ ja̱a̱n' ndii, ni̱ xka'ndi̱a̱ yatin' uni̱a̱ kivi̱', te̱ ni̱ na̱ka̱ a̱ Pedro xiin' Jacobo xiin' Juan, te̱ kua'a̱n siin' a̱ xiin' ra̱ i̱i̱n tindu̱' sukun te̱ ka'a̱n a̱ xiin' Ndiosí.
42009029	Te̱ kii̱' ka'án Jesús xiin' a̱ ndii, ni̱ na̱ndu̱u̱ nda̱tu̱n' va̱ nuu̱' a̱, te̱ toto̱ a̱ ndii, ni̱ na̱ndu̱u̱ ya̱a̱ nde̱e̱ yi'é vi̱' a̱.
42009030	I̱kan' te̱ ni̱ tuvi̱ uvi̱ ta'an te̱ yivi̱', te̱ ndatu'un' ra̱ xiin' a̱, te̱ ja̱a̱n' nduu' Moisés xiin' Elías.
42009031	Te̱ ni̱ tuvi̱ ra̱ xiin' ña̱ yi'é nda̱tu̱n' koo' chukuu'. Te̱ ndatu'un' ra̱ xiin' Jesús xa'a̱' ña̱ ku̱ndo̱'o̱ a̱ te̱ ku̱vi̱ a̱ te̱ sa̱xinú a̱ ña̱ sa̱a̱ a̱ ñu̱u̱ Jerusalén.
42009032	Te̱ Pedro xiin' te̱ ndiee' xiin' ra̱ ja̱a̱n' ndii, kuni kusu̱n xa̱va̱'a̱ ra̱, ndisu̱ ni̱ yoo̱ ñu'u' i̱ni̱ ra̱ ni̱ xa̱a̱ ña̱ ni̱ xi̱ni̱ ra̱, ña̱ yi'é nda̱tu̱n' koo' chukuu' Jesús xiin' uvi̱ sa̱a' te̱ ita' xiin' a̱ ja̱a̱n'.
42009033	Kii̱' kua'a̱n Moisés xiin' Elías, te̱ ni̱ ka'a̱n Pedro xiin' Jesús ndii: ―Va̱'a̱ ña̱ kua̱xi̱ ndu̱ yo'o', tákui'e. Na ka̱sa̱'a̱ ndu̱ uni̱ ta'an ti̱a̱'va'. I̱i̱n a̱ ku̱ndu'u̱' yo'ó, te̱ i̱i̱n a̱ ku̱ndu'u̱' Moisés, te̱ i̱i̱n a̱ ku̱ndu'u̱' Elías ―ni̱ kachi̱ ra̱ xiin' a̱. Ndisu̱ xïní ra̱ ndee ña̱ nduu' ña̱ ka'án ra̱.
42009034	Kii̱' ka'án ka̱ Pedro ña̱ ja̱a̱n' iin' ra̱, te̱ ni̱ nu̱u̱ i̱i̱n viko̱', te̱ ni̱ ti̱sa'ví ña̱'a' a̱, te̱ kii̱' tisa'ví ña̱'a' a̱ ndii, ni̱ yi̱'vi va̱ uni̱ sa̱a' ra̱.
42009035	Te̱ te̱i̱n viko̱' ja̱a̱n' ni̱ ka'a̱n i̱i̱n tachi̱' yu̱'u' ndii: ―Ña̱ ñaa̱' nduu' si'e̱ mani̱' i̱. Ku̱ni̱ so̱'o̱ ndo̱' ña̱ ka'án a̱ xiin' ndo̱' ―ni̱ kachi̱ a̱.
42009036	Te̱ kii̱' ndi̱'i̱ ni̱ ka'a̱n tachi̱' yu̱'u' ja̱a̱n' ndii, ni̱ xi̱ni̱ ra̱ ña̱ i̱i̱n nda̱a̱' kui̱ti̱' Jesús iin' i̱kan'. Te̱ nï̱ ka'a̱n ra̱ xiin' nde̱e̱ i̱i̱n ne̱ yivi̱' xa'a̱' ña̱ ni̱ xi̱ni̱ ra̱ ja̱a̱n' nde̱e̱ ni̱ ya'a̱ kua'a̱' kivi̱'.
42009037	Te̱ tu̱ku̱ kivi̱' kii̱' ni̱ na̱kaa̱' Jesús xiin' te̱ ja̱a̱n' xíni' i̱ku' ja̱a̱n' ndii, kua'a̱' koo' chukuu' ne̱ yivi̱' ni̱ xa'a̱n na̱ta'an' xiin' a̱.
42009038	Sa̱kan' te̱ ni̱ ka'a̱n ti'e' i̱i̱n te̱ ka'ni̱ te̱i̱n ne̱ yivi̱' ja̱a̱n' xiin' a̱ ndii: ―Tákui'e, ka'án nda'vi i̱ xiin' u̱n' ña̱ sa̱a̱ va̱ u̱n' ña̱ va̱'a̱, te̱ chi̱ndi̱e̱e' u̱n' si'e̱ i̱. Sa̱kan' ña̱ i̱i̱n nda̱a̱' kulu̱' ra̱ sa̱kan' kumi' i̱.
42009039	Te̱ i̱i̱n ña̱ ndi̱va̱'a̱ tiin' ña̱'a', te̱ i̱i̱n sande'í ti̱o̱' ña̱'a' a̱, te̱ xa'ni̱' i'i' ña̱'a' a̱, te̱ tava̱' a̱ pele̱ yu̱'u' ra̱, te̱ satuxu'ví ña̱'a' a̱. Te̱ kii̱' ndi'i' mi̱i' kuu' a̱ xiin' ra̱ ndii, xi̱i̱ va̱ sandie'ni' ña̱'a' a̱.
42009040	Te̱ xa̱ ni̱ ka'a̱n nda'vi i̱ xiin' te̱ nda̱'a' xa'a̱' u̱n' te̱ xta̱'ni' ra̱ a̱ ña̱ ndi̱va̱'a̱ ja̱a̱n' nimá si'e̱ i̱ kaa̱', ndisu̱ nï̱ ku̱vi̱ xta̱'ni' ra̱ a̱ ―ni̱ kachi̱ ra̱.
42009041	Sa̱kan' te̱ ni̱ ka'a̱n a̱ xiin' ne̱ yivi̱' ja̱a̱n' ndii: ―Ne̱ ï̱ni̱ xini Ndiosí nduu' ndo'ó, ne̱ ndiee' i̱i̱n yivi̱' vi̱ti̱n, te̱ ne̱ ni̱a̱'a nduu' tu̱ ndo̱'. ¿Sa̱a̱ ka̱ vi̱' ta'an' kivi̱' ka̱ ko̱o̱ i̱ xiin' ndo̱' te̱ ku̱ndi̱e̱ni i̱ ña̱ xaa' ndo̱'? Ni̱a̱'a̱ yo'o' xiin' te̱ lu̱i̱ si'e̱ u̱n' ñaa̱' ―ni̱ kachi̱ a̱.
42009042	Kii̱' kuyatin' te̱ lu̱i̱ ja̱a̱n' kua'a̱n ra̱ mii' iin' Jesús ndii, ni̱ sa̱nduva ña̱'a' ña̱ ndi̱va̱'a̱ ja̱a̱n' nde̱e̱ ñu̱'u', te̱ ni̱ xa̱'ni̱' i'i' ña̱'a' a̱. I̱kan' te̱ ni̱ ka'a̱n ndi̱e̱e' Jesús xiin' ña̱ ndi̱va̱'a̱ ja̱a̱n', te̱ ni̱ ke̱ta̱ a̱ nimá ra̱. Te̱ ni̱ sa̱nda'a ña̱'a' Jesús, te̱ ni̱ sa̱na̱kua'a ña̱'a' a̱ nda̱'a' yu̱va' ra̱.
42009043	Te̱ sa̱kuu' ne̱ yivi̱' ja̱a̱n' ndii, ni̱ na̱nda̱ni̱ ni̱a̱ xa'a̱' ña̱ ka'nu' ña̱ ni̱ xa̱a̱ Ndiosí i̱kan'. Te̱ kii̱' ita' ka̱ ne̱ yivi̱' nandani̱ ni̱a̱ xa'a̱' sa̱kuu' ña̱ xaa' Jesús ndii, ni̱ ka'a̱n a̱ xiin' te̱ nda̱'a' xa'a̱' a̱ ndii:
42009044	―Ta̱xi̱ so̱'o̱ va̱ ndo̱', te̱ nä̱ndoso̱' ndo̱' ña̱ ka'án i̱ xiin' ndo̱' vi̱ti̱n. Yu'u̱, ña̱ nduu' tu̱ te̱ yivi̱' ndii, sa̱na̱kua'a te̱ yivi̱' yu'u̱ nda̱'a' te̱ kuu' ka'nu' ―ni̱ kachi̱ a̱.
42009045	Ndisu̱ nï̱ ku̱nda̱ni̱ te̱ ja̱a̱n' ña̱ ka'án a̱ xiin' ra̱. Sa̱kan' ña̱ tïa̱'an nuni̱a̱' xíni' ra̱ te̱ ku̱nda̱ni̱ ra̱ tu̱'u̱n ja̱a̱n'. Te̱ ni̱ yi̱'vi ra̱ nda̱tu'u̱n' ña̱'a' ra̱ xa̱'a' ña̱ ja̱a̱n'.
42009046	Sa̱kan' te̱ nde̱e̱ ndi̱e̱e' ni̱ xa̱'a' kani' ta'an' kuento te̱ nda̱'a' xa'a̱' a̱ ja̱a̱n' xa'a̱' ndee te̱ ja̱a̱n' nduu' te̱ ka'nu' ka̱ te̱i̱n ra̱.
42009047	Ndisu̱ kii̱' ni̱ xi̱ni̱ Jesús sa̱a̱ xanini nimá ra̱ ndii, ni̱ ki̱'i̱n a̱ i̱i̱n te̱ lulu, te̱ ni̱ xa̱ni̱ ña̱'a' a̱ xi̱i̱n' a̱.
42009048	Te̱ ni̱ ka'a̱n a̱ xiin' te̱ nda̱'a' xa'a̱' a̱ ja̱a̱n' ndii: ―Yo̱o̱ ka̱ natiin' i̱i̱n te̱ lulu yo'o' xa'a̱' a̱ ña̱ nduu' ra̱ kuenta i̱ ndii, yu'u̱ natiin' ni̱a̱. Te̱ yo̱o̱ ka̱ natiin' yu'u̱ ndii, natiin' tu̱ ni̱a̱ ña̱ ni̱ ti̱a̱nu̱' yu'u̱. Sa̱kan' ña̱ ne̱ kö̱o̱' nduu' xa̱chi' te̱i̱n ndo̱' ndii, ne̱ ja̱a̱n' nduu' ne̱ ka'nu' ka̱ ―ni̱ kachi̱ a̱.
42009049	Sa̱kan' te̱ ni̱ ka'a̱n Juan xiin' Jesús ndii: ―Tákui'e, ni̱ xi̱ni̱ ndu̱ i̱i̱n te̱ tava̱' ña̱ ndi̱va̱'a̱ nimá ne̱ yivi̱' xiin' ña̱ ndi̱e̱e' u̱n'. Te̱ ni̱ xika̱ ndu̱ sa̱i̱n kuiín ña̱'a' ndu̱, kua̱chi̱ ndii süu̱' te̱ xika' xiin' e̱' nduu' ra̱ ―ni̱ kachi̱ ra̱.
42009050	Ndisu̱ ni̱ ka'a̱n Jesús xiin' ra̱ ndii: ―Sä̱i̱n kuiín ña̱'a' ndo̱', kua̱chi̱ ndii, yo̱o̱ ka̱ näkasi yoo ndii, ne̱ chindiee' yoo nduu' ni̱a̱ ―ni̱ kachi̱ a̱.
42009051	Te̱ kii̱' xa̱ kuyatin' na̱ndi̱ko' Jesús ndi̱vi' ndii, i̱i̱n nda̱a̱' ni̱ ta̱xi̱ i̱ni̱ a̱ ña̱ ku'u̱n a̱ ñu̱u̱ Jerusalén.
42009052	Te̱ ni̱ ti̱'vi' a̱ i̱i̱n uvi̱ te̱ nda̱'a' xa'a̱' a̱ i̱i̱n ñu̱u̱ ne̱ Samaria, te̱ ku'u̱n kuie ra̱ na̱ndu̱ku' ra̱ mii' ku̱vi̱ na̱ndiee̱' ni̱a̱ i̱i̱n xa'a'.
42009053	Ndisu̱ ne̱ ndiee' ñu̱u̱ ja̱a̱n' ndii, nï̱ xi̱i̱n ni̱a̱ na̱ti̱i̱n ña̱'a' ni̱a̱, sa̱kan' ña̱ ni̱ xi̱ni̱ ni̱a̱ ña̱ ñu̱u̱ Jerusalén kua'a̱n a̱.
42009054	Kii̱' ni̱ xi̱ni̱ te̱ nda̱'a' xa'a̱' a̱, Juan xiin' Jacobo, ña̱ ni̱ xka'ndi̱a̱ i̱kan', te̱ ni̱ ka'a̱n ra̱ xiin' a̱ ndii: ―Tákui'e, ¿ñáá kuní u̱n' ña̱ ka'a̱n chuun' e̱' naa ni̱ xa̱a̱ Elías, te̱ koyo̱ ñu'u̱ ndi̱vi', te̱ ko̱ko̱ xa̱chi' ni̱a̱? ―ni̱ kachi̱ ra̱.
42009055	Sa̱kan' te̱ ni̱ ndi̱ko̱ kuiín Jesús, te̱ ni̱ sa̱ki'in' ña̱'a' a̱ kuento ka'án a̱ xiin' ra̱ ndii: ―Ndo'ó ndii, ni̱ nde̱e̱ xïní ndo̱' ndee espíritu tiín ndi̱a̱a̱ ndo̱'.
42009056	Kua̱chi̱ ndii, yu'u̱, ña̱ nduu' tu̱ te̱ yivi̱' ndii, nï̱ xa̱a̱ i̱ i̱i̱n yivi̱' te̱ sa̱ndo̱ñu'u' i̱ ne̱ yivi̱'. Süu̱' ja̱a̱n' ndii ni̱ xa̱a̱ i̱ te̱ sa̱kakú ña̱'a' i̱ ―ni̱ kachi̱ a̱. Sa̱kan' te̱ kua'a̱n ra̱ xiin' a̱ i̱nga̱ ñu̱u̱.
42009057	Kii̱' naá Jesús i̱chi' xiin' te̱ nda̱'a' xa'a̱' a̱ kua'a̱n a̱, te̱ ni̱ ka'a̱n i̱i̱n te̱ yivi̱' xiin' a̱ ndii: ―Tákui'e, ku'u̱n i̱ xiin' u̱n' mii' ka̱ kua'a̱n u̱n' ―ni̱ kachi̱ ra̱.
42009058	Te̱ ni̱ ka'a̱n a̱ xiin' ra̱ ndii: ―I̱ngu̱i̱ ndii, yavi̱ ri' yoo, te̱ sa̱a̱, ti' ta'nu' ndi̱vi' ndii, cho'o̱ ri' yoo. Ndisu̱ yu'u̱, ña̱ nduu' tu̱ te̱ yivi̱' ndii, nde̱e̱ mii' na̱ndiee̱' i̱ kö̱o̱' vi̱' ―ni̱ kachi̱ a̱.
42009059	Sa̱kan' te̱ ni̱ ka'a̱n Jesús xiin' i̱nga̱ ra̱ ndii: ―Ku̱ndiku̱n u̱n' yu'u̱ ―ni̱ kachi̱ a̱. I̱kan' te̱ ni̱ ka'a̱n ra̱ xiin' a̱ ndii: ―Tákui'e, xi̱'na̱ ta̱xi̱ u̱n' na ku'u̱n na̱taa̱n' i̱ yu̱va' i̱ ―ni̱ kachi̱ ra̱.
42009060	I̱kan' te̱ ni̱ ka'a̱n a̱ xiin' ra̱ ndii: ―Na̱ko̱o̱ u̱n' na na̱taa̱n' ne̱ xa̱ ni̱ xi'i̱ nuu̱' Ndiosí ne̱ yivi̱' xiin' ni̱a̱. Ndisu̱ yo'ó ndii, kua'an te̱ ka'a̱n ndo̱so̱' u̱n' tu̱'u̱n va̱'a̱ xa'a̱' sa̱a̱ xa'ndia chuun' Ndiosí nimá ne̱ yivi̱' ―ni̱ kachi̱ a̱.
42009061	Te̱ ni̱ ka'a̱n i̱nga̱ ra̱ xiin' a̱ ndii: ―Tákui'e, ku̱ndiku̱n yu'u̱ yo'ó, ndisu̱ xi̱'na̱ ta̱xi̱ u̱n' na ku'u̱n nde̱i' i̱ ne̱ ndiee' vi̱'e̱ i̱ ―ni̱ kachi̱ ra̱.
42009062	Sa̱kan' te̱ ni̱ ka'a̱n a̱ xiin' te̱ ja̱a̱n' ndii: ―Nde̱e̱ i̱i̱n te̱ natiin' xa'a̱' tun' yata̱' ta'vi' ñu̱'u', naa' xito' xata̱' ra̱ kua'a̱n ra̱ ndii, vä̱'a̱ ra̱ ta̱'vi' ñu̱'u'. Sa̱kan' tu̱ nduu' a̱ xiin' ne̱ xikundikún i̱chi' yu'u̱ naa' xito' xata̱' ni̱a̱ nuu̱' ña̱ yoo' i̱i̱n yivi̱' ndii, vä̱'a̱ ni̱a̱ ko̱'ni̱ ne̱ yivi̱', te̱ ka̱'ndi̱a̱ chuun' Ndiosí nimá ni̱a̱ ―ni̱ kachi̱ a̱.
42010001	Kii̱' ndi̱'i̱ ña̱ ja̱a̱n' ndii, ni̱ na̱ka̱xi̱n xto̱'o̱ e̱' i̱nga̱ uni̱ xi̱ko̱ uxi̱ ta'an te̱ ndikún i̱chi' a̱, te̱ ni̱ ti̱'vi' a̱ uvi̱ ta'an uvi̱ ta'an ra̱, te̱ ku'u̱n ra̱ sa̱kuu' ñu̱u̱ xiin' nda̱'a' a̱ mii' kuní a̱ ku'u̱n a̱.
42010002	Sa̱kan' te̱ ni̱ ka'a̱n a̱ xiin' te̱ ja̱a̱n' ndii: ―Ña̱ nda̱ku ndii, yoo kua'a̱' ne̱ yivi̱', te̱ nduu' ni̱a̱ nde̱e̱ naa ña̱ savi̱', ndisu̱ kö̱o̱' kua'a̱' te̱ yivi̱' xachuun' xa'a̱' ni̱a̱ te̱ sa̱nia'á ña̱'a' ra̱. Sa̱kan' na kuii' ka'a̱n nda'vi ndo̱' xiin' Ndiosí, ña̱ nduu' xto̱'o̱ ña̱ savi̱' kaa̱', te̱ ti̱'vi' a̱ te̱ sa̱chuun' xa'a̱' a̱.
42010003	Kua'an ndo̱' te̱ sa̱a̱ ndo̱' chu̱u̱n ja̱a̱n'. Ndisu̱ kuní a̱ ku̱nda̱ni̱ ndo̱' ña̱ ti'vi' i̱ ndo'ó nde̱e̱ naa mbe̱e̱ te̱i̱n kua'a̱' lobo.
42010004	Kii̱' ku'u̱n ndo̱' ndii, kö̱ni̱'i̱ ndo̱' xu̱'un', te̱ kö̱ni̱'i̱ tu̱ ndo̱' tindaa̱' ndo̱', te̱ ni̱ nde̱e̱ kö̱ni̱'i̱ tu̱ ndo̱' i̱nga̱ na̱'a̱ ndixa̱n' ndo̱', te̱ nä̱kua̱tu̱ ta'an' ndi'i̱ tu̱ ndo̱' xiin' ne̱ yivi̱' i̱chi'.
42010005	Te̱ ndee ka̱ vi̱'e̱ mii' xaa̱ nu̱u' ndo̱' ndii, xi̱'na̱ ka̱ ña̱ yo̱'o̱' ka'a̱n ndo̱': “Na ko̱o̱ na ña̱ mani̱' nimá ne̱ ndiee' vi̱'e̱ yo̱'o̱”, kachi̱ ndo̱'.
42010006	Te̱ naa' yoo' sa̱va̱ ne̱ xata'a̱n na̱ti̱i̱n ña̱ mani̱' ja̱a̱n' ndii, ndoo̱ a̱ xiin' ni̱a̱, te̱ naa' kö̱o̱' ni̱a̱ ndii, na̱ndi̱ko' tukuu' a̱ xiin' ndo̱'.
42010007	Te̱ xa̱ i̱i̱n nda̱a̱' vi̱'e̱ ja̱a̱n' ndoo̱ ndo̱', te̱ ku̱xi̱ ndo̱', te̱ ko̱'o̱ tu̱ ndo̱' ndee ka̱ ña̱ ta̱xi̱ ne̱ xiin' vi̱'e̱ ja̱a̱n'. Kua̱chi̱ ndii, te̱ xachuun' ndii, xata'a̱n ña̱ ki̱'i̱n ra̱ ña̱ tiaku ra̱. Te̱ ndü̱ku' ka̱ ndo̱' i̱nga̱ xaan' mii' ku̱ndi̱e̱e̱ ndo̱'.
42010008	Kii̱' ko̱'ni̱ ndo̱' ndee ka̱ ñu̱u̱, te̱ na̱ti̱i̱n mani̱' ni̱a̱ ndo'ó ndii, ku̱xi̱ ndo̱' ndee ka̱ ña̱ ta̱xi̱ ni̱a̱ nda̱'a' ndo̱',
42010009	te̱ sa̱nda'a ndo̱' ne̱ kuni ku̱vi̱ ñu̱u̱ ja̱a̱n', te̱ ka'a̱n ndo̱' xiin' ni̱a̱ ndii: “Xa̱ kuyatin' kuii ka̱'ndi̱a̱ chuun' Ndiosí nimá ne̱ yivi̱'.”
42010010	Ndisu̱ kii̱' ko̱'ni̱ ndo̱' ndee ka̱ ñu̱u̱, te̱ nä̱ti̱i̱n mani̱' ni̱a̱ ndo'ó ndii, ki̱e̱e̱ ndo̱' ya̱'ya̱ ñu̱u̱ ni̱a̱ ja̱a̱n' ka'án ndo̱' ndii:
42010011	“Nde̱e̱ ya̱ka' ñu̱u̱ ndo̱', ña̱ ni̱ ti̱so̱ ndixa̱n' ndu̱ ndii, sa̱koyó ndu̱ a̱ te̱ ku̱nda̱ni̱ ndo̱' ña̱ vä̱'a̱ kuni Ndiosí xini a̱ ndo'ó. Ndisu̱ kuní a̱ ña̱ ku̱nda̱ni̱ ndo̱' ña̱ xa̱ kuyatin' kuii ka̱'ndi̱a̱ chuun' Ndiosí nimá ne̱ yivi̱'”, kachi̱ ndo̱'.
42010012	Ka'án i̱ xiin' ndo̱' ña̱ kivi̱', ña̱ sa̱na'má Ndiosí ne̱ yivi̱' ndii, sa̱ndo'o' kua'a̱' ka̱ a̱ ne̱ ja̱a̱n' te̱ sa̱kan' ne̱ ni̱a̱'a ne̱ ni̱ ndiee̱ ñu̱u̱ Sodoma.
42010013	’Nda'vi va̱ kuu' ndo'ó, ne̱ ndiee' ñu̱u̱ Corazín, xiin' ndo'ó, ne̱ ndiee' ñu̱u̱ Betsaida. Naa' ni̱ xaa' i̱ chu̱u̱n ka'nu', ña̱ ni̱ xa̱a̱ i̱ ñu̱u̱ ndo'ó ja̱a̱n', ñu̱u̱ Tiro xiin' ñu̱u̱ Sidón ndii, xta̱'an' vi̱' ni̱ na̱ma̱ ne̱ ja̱a̱n' nimá ni̱a̱ ni'nu' ni̱a̱ toto̱ nde̱i', te̱ ndiee' ni̱a̱ nuu̱' yaa̱' nu'u̱.
42010014	Sa̱kan' na kuii' chie̱ ka̱ tu̱ndo'o̱' ku̱ndo̱'o̱ ndo'ó kivi̱' ña̱ sa̱na'má Ndiosí ne̱ yivi̱' te̱ sa̱kan' ne̱ ndiee' ñu̱u̱ Tiro xiin' ñu̱u̱ Sidón ja̱a̱n'.
42010015	Te̱ ndo'ó, ne̱ ndiee' ñu̱u̱ Capernaum ndii, tuu ndo̱' ña̱ ka̱a̱ ndo̱' nde̱e̱ ndi̱vi', ndisu̱ nde̱e̱ yavi̱ ndi̱i̱ ko̱'ni̱ Ndiosí ndo'ó ―ni̱ kachi̱ a̱.
42010016	Te̱ ni̱ ka'a̱n Jesús xiin' te̱ uni̱ xi̱ko̱ uxi̱ ja̱a̱n' ndii: ―Ne̱ xini so̱'o̱ ña̱ ka'án ndo'ó ndii, ña̱ ka'án yu'u̱ xini so̱'o̱ tu̱ ni̱a̱, te̱ ne̱ saxio' ndo'ó ndii, yu'u̱ saxio' tu̱ ni̱a̱, te̱ yo̱o̱ ka̱ saxio' yu'u̱ ndii, saxio' tu̱ ni̱a̱ Ndiosí ña̱ ni̱ ti̱'vi' yu'u̱ i̱i̱n yivi̱' yo'o' ―ni̱ kachi̱ a̱.
42010017	Kii̱' ni̱ na̱ndi̱ko' te̱ uni̱ xi̱ko̱ uxi̱ ja̱a̱n' mii' ni̱ xa'a̱n ra̱ ndii, va̱'a̱ va̱ kuni ra̱, te̱ ka'án ra̱ xiin' Jesús ndii: ―Tákui'e, nde̱e̱ ña̱ ndi̱va̱'a̱ kandixa' ña̱ ka'án chuun' ndu̱ xiin' a̱ xiin' ña̱ ndi̱e̱e̱' u̱n' ―ni̱ kachi̱ ra̱.
42010018	I̱kan' te̱ ni̱ ka'a̱n Jesús xiin' ra̱ ndii: ―Ni̱ xi̱ni̱ yu'u̱ ni̱ na̱ma̱ ña̱ ndi̱va̱'a̱ kuu' nu̱u' ndi̱vi' nde̱e̱ naa ñu'u̱ savi̱'.
42010019	Ko̱to̱ ndo̱', xa̱ ni̱ ta̱xi̱ i̱ ndi̱e̱e̱' ndo̱', te̱ ka̱nando ndo̱' koo̱' xiin' ti̱su'ma̱. Te̱ ni̱ ta̱xi̱ tu̱ i̱ ndi̱e̱e̱' ndo̱' nuu̱' ña̱ ndi̱va̱'a̱, ña̱ ndasi' ta'an' xiin' e̱', te̱ nde̱e̱ i̱i̱n ña̱ ja̱a̱n' sä̱tu̱xu'ví ndo'ó.
42010020	Ndisu̱ nä̱kua̱tia' nimá ndo̱' xa'a̱' a̱ ña̱ kumi' ndo̱' ndi̱e̱e̱' nuu̱' ña̱ ndi̱va̱'a̱ ja̱a̱n'. Süu̱' ja̱a̱n' ndii na̱kua̱tia' nimá ndo̱' xa'a̱' a̱ ña̱ xa̱ yoso̱' kivi̱' ndo̱' nuu̱' tu̱tu̱ Ndiosí ndi̱vi' ―ni̱ kachi̱ a̱.
42010021	Xa̱ hora sa̱kan' te̱ ni̱ na̱kua̱tia' ya'a̱ nimá Jesús ni̱ xa̱a̱ Espíritu Santo, te̱ ni̱ ka'a̱n a̱ xiin' Ndiosí ndii: ―Ta̱taa̱, xaka'nu' yu'u̱ yo'ó, yu̱va' i̱. Yo'ó nduu' xto̱'o̱ nuu̱' ndi̱vi' xiin' nuu̱' i̱i̱n yivi̱'. Ni̱ ti̱si̱'e u̱n' ña̱ ndi̱e̱e' u̱n' nuu̱' ne̱ xini tuní xiin' nuu̱' ne̱ ndichi, ndisu̱ ni̱ nia'a̱ u̱n' ña̱ ja̱a̱n' nuu̱' ne̱ nda'vi kuu' nimá. U̱u̱n ndo̱', ta̱taa̱, ni̱ xa̱a̱ u̱n' sa̱kan' xa'a̱' ña̱ ña̱ ja̱a̱n' ni̱ xta̱ni̱ mi̱i' u̱n' ―ni̱ kachi̱ a̱.
42010022	Te̱ ni̱ ka'a̱n Jesús xiin' ne̱ yivi̱' ne̱ ita' i̱kan' ndii: ―Ni̱ sa̱na̱kua'a yu̱va' i̱ sa̱kuu' ña̱ yoo nda̱'a' i̱. Te̱ nde̱e̱ i̱i̱n kö̱o̱' xiní yo̱o̱ nduu' yu'u̱, ña̱ nduu' si'e̱ Ndiosí. Süu̱' ja̱a̱n' ndii yu̱va' i̱ ja̱a̱n' kui̱ti̱' xiní yo̱o̱ nduu' i̱. Te̱ nde̱e̱ i̱i̱n kö̱o̱' xiní yo̱o̱ nduu' yu̱va' i̱ ja̱a̱n'. Süu̱' ja̱a̱n' ndii yu'u̱, ña̱ nduu' si'e̱ a̱, kui̱ti̱' xiní ña̱'a' xiin' ne̱ kuní yu'u̱ nia'a̱ ña̱'a' i̱ nuu̱' ―ni̱ kachi̱ a̱.
42010023	Sa̱kan' te̱ ni̱ ndi̱ko̱ kuiín Jesús nuu̱' te̱ nda̱'a' xa'a̱' a̱, te̱ ni̱ ka'a̱n siin' a̱ xiin' ra̱ ndii: ―Sañu'u' va̱ Ndiosí ndo'ó, ña̱ xini ndu̱chi' nuu̱' ndo̱' ña̱ yoo vi̱ti̱n.
42010024	Kua̱chi̱ ndii ka'án i̱ xiin' ndo̱' ña̱ kua'a̱' te̱ ni̱ ka'a̱n tiakú tu̱'u̱n Ndiosí xiin' te̱ ni̱ xa̱'ndi̱a̱ chuun' kuu' nu̱u' ndii, ni̱ kuni̱ ra̱ ku̱ni̱ ndu̱chi' nuu̱' ra̱ ña̱ xini ndu̱chi' nuu̱' ndo̱', ndisu̱ nï̱ xi̱ni̱ ra̱ a̱. Te̱ ni̱ kuni̱ tu̱ ra̱ ku̱ni̱ so̱'o̱ ra̱ ña̱ xini so̱'o̱ ndo̱', ndisu̱ nï̱ xi̱ni̱ so̱'o̱ ra̱ a̱ ―ni̱ kachi̱ a̱ xiin' ra̱.
42010025	Sa̱kan' te̱ ni̱ nu̱ta̱ i̱i̱n te̱ sanakuachi' tu̱'u̱n nde̱i' Ndiosí, te̱ xa'a̱' a̱ ña̱ ni̱ kuni̱ ra̱ ko̱to̱ kua̱'a̱ ra̱ Jesús na ni̱ nda̱tu'u̱n' ña̱'a' ra̱ ndii: ―Maestro, ¿ndee ña̱ kuní a̱ sa̱a̱ i̱ te̱ ni'i̱' i̱ kivi̱' ñu̱u̱ ña̱ kö̱o̱' kivi̱' ndi'i'? ―ni̱ kachi̱ ra̱.
42010026	Sa̱kan' te̱ ni̱ ka'a̱n Jesús xiin' ra̱ ndii: ―¿Ndee ña̱ ka'án tu̱'u̱n nde̱i' Ndiosí? ¿Sa̱a̱ kundani̱ u̱n' ña̱ ka'án a̱? ―ni̱ kachi̱ a̱.
42010027	Sa̱kan' te̱ ni̱ ka'a̱n ra̱ ndii: ―Ka'án a̱ ndii: “Ku̱ndani̱ ndo̱' xto̱'o̱ e̱' Ndiosí xiin' ka̱nii' nimá ndo̱', xiin' ka̱nii' ña̱ nduu' ndo̱', xiin' sa̱kuu' ña̱ ndi̱e̱e' ndo̱', xiin' sa̱kuu' ña̱ xini tuní ndo̱'. Te̱ ku̱ndani̱ tu̱ ndo̱' sa̱kuu' ne̱ yivi̱' xiin' ndo̱' nde̱e̱ naa kundani̱ xiin' mii' mi̱i' ndo̱'” ―ni̱ kachi̱ ra̱.
42010028	Sa̱kan' te̱ ni̱ ka'a̱n Jesús xiin' ra̱ ndii: ―Va̱'a̱ ni̱ na̱kui̱i̱n u̱n', ña̱ ja̱a̱n' sa̱a̱ u̱n' te̱ na̱ti̱i̱n u̱n' kivi̱' ñu̱u̱ ña̱ kö̱o̱' kivi̱' ndi'i' ―ni̱ kachi̱ a̱.
42010029	Ndisu̱ xa'a̱' a̱ ña̱ ni̱ kuni̱ te̱ yivi̱' ja̱a̱n' na̱ti̱a̱a̱ ra̱, na ni̱ nda̱tu'u̱n' ka̱ ra̱ Jesús ndii: ―Te̱, ¿yo̱o̱ nduu' ne̱ yivi̱' xiin' i̱? ―ni̱ kachi̱ ra̱.
42010030	Sa̱kan' te̱ ni̱ ka'a̱n Jesús xiin' ra̱ ndii: ―Unta' ndii, ni̱ ke̱ta̱ i̱i̱n te̱ yivi̱' ñu̱u̱ Jerusalén, te̱ kua'a̱n na̱kaa̱' ra̱ ñu̱u̱ Jericó. Te̱ kii̱' kua'a̱n ra̱ i̱chi' ndii, ni̱ ka̱nde̱ku̱i̱e̱ te̱ kui'na̱', te̱ ni̱ na̱'i̱n ndo̱o̱ ra̱ ña̱'a̱ te̱ ja̱a̱n' nde̱e̱ toto̱ ra̱, te̱ ni̱ sa̱tu̱xu'ví va̱ ña̱'a' ra̱, ndee chaa' va̱ te̱ ka̱'ni̱' ña̱'a' ra̱. Te̱ ni̱ na̱ko̱o̱ ña̱'a' ra̱ te̱ kua'a̱n ra̱.
42010031	Te̱ va̱'a̱ ña̱ i̱chi' ja̱a̱n' tu̱ ni̱ na̱kaa̱' i̱i̱n sutu̱ kua'a̱n ra̱. Ndisu̱ kii̱' ni̱ xi̱ni̱ ra̱ kandu'u̱' te̱ ja̱a̱n' i̱chi' ndii, ni̱ xka'ndi̱a̱ xi̱o̱o̱ ra̱ xi̱i̱n' i̱chi' ja̱a̱n' kua'a̱n ra̱.
42010032	Te̱ sa̱kan' tu̱ ni̱ xa̱a̱ i̱i̱n te̱ levita, te̱ xachuun' ti̱xi̱n yu̱kun' ka'nu'. Kii̱' ni̱ xi̱ni̱ ra̱ kandu'u̱' te̱ ja̱a̱n' i̱chi' ndii, ni̱ xka'ndi̱a̱ xi̱o̱o̱ ra̱ xi̱i̱n' i̱chi' ja̱a̱n' kua'a̱n ra̱.
42010033	Ndisu̱ kua'a̱n tu̱ i̱i̱n te̱ Samaria i̱chi' ja̱a̱n', te̱ kii̱' ni̱ xi̱ni̱ ra̱ kandu'u̱' te̱ ja̱a̱n' ndii, ni̱ ku̱vi̱ta va̱ i̱ni̱ ra̱ xa'a̱' te̱ ja̱a̱n'.
42010034	Sa̱kan' te̱ ni̱ xa̱a̱ ra̱ mii' kandu'u̱' te̱ ja̱a̱n', te̱ ni̱ na̱ti̱a̱ ra̱ xiin' vino, te̱ ni̱ sa̱ka̱' tu̱ ra̱ xa̱'a̱n oliva mii' ni̱ tu̱xu'ví te̱ ja̱a̱n', te̱ ni̱ ti̱suku̱' ra̱ a̱ toto̱. Ndi̱'i̱ ja̱a̱n', te̱ ni̱ sa̱kaa' ña̱'a' ra̱ xata̱' mburru sana̱ ra̱, te̱ ni̱ xan ndi̱a̱ka̱ ña̱'a' ra̱ i̱i̱n vi̱'e̱ tatú, te̱ ni̱ xi̱to̱ ña̱'a' ra̱.
42010035	Te̱ tu̱ku̱ kivi̱', kii̱' ni̱ ke̱ta̱ ra̱ kua'a̱n ra̱ ndii, ni̱ ta̱va̱' ra̱ uvi̱ ta'an xu̱'un' yuu̱' plata, te̱ ni̱ ta̱xi̱ ra̱ a̱ nda̱'a' te̱ xiin' vi̱'e̱ ja̱a̱n' ka'án ra̱ xiin' ra̱ ndii: “Sa̱a̱ u̱n' ña̱ va̱'a̱, te̱ ko̱to̱ va̱'a̱ u̱n' te̱ kaa̱', te̱ naa' ka̱'ni̱' u̱n' kua'a̱' ka̱ xu̱'un' te̱ sa̱kan' ña̱ ni̱ ta̱xi̱ i̱ nda̱'a' u̱n' ñaa̱' ndii, kii̱' na̱ndi̱ko' i̱ te̱ na̱cha'vi̱ i̱ yo'ó”, ni̱ kachi̱ ra̱ ―ni̱ kachi̱ Jesús xiin' te̱ ja̱a̱n'.
42010036	Sa̱kan' te̱ ni̱ ka'a̱n ka̱ a̱ xiin' te̱ ja̱a̱n' ndii: ―Te̱ uni̱ sa̱a', te̱ ni̱ xi̱ni̱ te̱ ni̱ tu̱xu'ví ni̱ xa̱a̱ te̱ kui'na̱' ja̱a̱n' ndii, ¿ndee te̱ ja̱a̱n', tuu yo'ó ndii, ni̱ nia'a̱ xna̱'a̱ ra̱ ña̱ nduu' ra̱ te̱ yivi̱' xiin' te̱ ni̱ tu̱xu'ví ja̱a̱n'? ―ni̱ kachi̱ Jesús.
42010037	Sa̱kan' te̱ ni̱ ka'a̱n ra̱ xiin' a̱ ndii: ―Te̱ ni̱ ku̱vi̱ta i̱ni̱ xa'a̱' te̱ ja̱a̱n' ―ni̱ kachi̱ ra̱. Te̱ ni̱ ka'a̱n Jesús xiin' ra̱ ndii: ―Va̱'a̱, kua'an, te̱ i̱i̱n kachi sa̱a̱ u̱n' xiin' ne̱ yivi̱' ―ni̱ kachi̱ a̱.
42010038	Kii̱' naá Jesús i̱chi' kua'a̱n a̱ xiin' te̱ nda̱'a' xa'a̱' a̱ ndii, ni̱ xaa̱ a̱ i̱i̱n ñu̱u̱ lulu, te̱ ñu̱u̱ ja̱a̱n' ndu'u̱' i̱i̱n ña' nani' Marta, te̱ ni̱ na̱ti̱i̱n ña̱'a' ña' ja̱a̱n' vi̱'e̱ a'.
42010039	Te̱ ni̱ yoo̱ i̱i̱n ña̱'a' ta'an' a' na̱ni' María, ña' ni̱ xi̱ku̱ndu'u̱' ya̱ti̱n xa'a̱' Jesús xini so̱'o̱ a' ña̱ sania'á a̱.
42010040	Ndisu̱ Marta ja̱a̱n' ndii, ndi'ni̱ ka̱ a' xa'a̱' kua'a̱' chu̱u̱n ña̱ yoo nuu̱' a', sa̱kan' na ni̱ ku̱ya̱ti̱n a' nuu̱' Jesús, te̱ ni̱ ka'a̱n a' xiin' a̱ ndii: ―Tákui'e, ¿ñáá tüvi' nuu̱' u̱n' ña̱ ñaa̱' taxi̱n' ndu'u̱' ña' ta'an' i̱, te̱ yu'u̱ ndii, yoo kua'a̱' chu̱u̱n nuu̱' i̱? Ka'a̱n kii̱' xiin' a' na ndo̱ndi̱chi̱ a' te̱ chi̱ndi̱e̱e' a' yu'u̱ ―ni̱ kachi̱ a'.
42010041	I̱kan' te̱ ni̱ ka'a̱n Jesús xiin' a' ndii: ―Marta kua'a, xa̱ ndi'ni̱ yo'ó, nde̱e̱ ximi̱' ko̱o̱ nimá u̱n' xa'a̱' kua'a̱' chu̱u̱n.
42010042	Ndisu̱ i̱i̱n nda̱a̱' kui̱ti̱' ña̱'a̱ nduu' ña̱ kuní a̱, te̱ ña̱ ni̱ na̱ka̱xi̱n María nduu' ña̱ va̱'a̱ ka̱. Te̱ kö̱o̱' ku̱vi̱ tu̱'u̱n a̱ nda̱'a' a' ―ni̱ kachi̱ a̱.
42011001	So̱'o̱ ni̱ xka'ndi̱a̱ a̱ unta' kii̱' ndi̱'i̱ ni̱ ka'a̱n Jesús xiin' Ndiosí, ni̱ ka'a̱n i̱i̱n te̱ nda̱'a' xa'a̱' a̱ xiin' a̱ ndii: ―Tákui'e, sa̱a̱ u̱n' ña̱ va̱'a̱, te̱ sa̱nia'á u̱n' ndu'u̱ sa̱a̱ ka'a̱n ndu̱ xiin' Ndiosí naa ni̱ xa̱a̱ Juan ni̱ sa̱nia'á ra̱ te̱ nda̱'a' xa'a̱' ra̱ sa̱a̱ ka'a̱n te̱ ja̱a̱n' xiin' Ndiosí ―ni̱ kachi̱ ra̱.
42011002	Sa̱kan' te̱ ni̱ ka'a̱n a̱ xiin' sa̱kuu' ra̱ ndii: ―Kii̱' ka'án ndo̱' xiin' Ndiosí ndii, so̱'o̱ kachi̱ ndo̱': Yu̱va' ndu̱, ña̱ ndu'u̱' ndi̱vi', na ti̱i̱n ka'nu' sa̱kuu' ne̱ yivi̱' kivi̱' u̱n'. Te̱ na ki̱xi̱n u̱n' te̱ ka̱'ndi̱a̱ chuun' u̱n' nimá ndu̱, te̱ na sa̱a̱ u̱n' ña̱ ka'án nimá u̱n' i̱i̱n yivi̱' yo'o', sa̱a̱ nii' xaa' u̱n' ña̱ ja̱a̱n' ndi̱vi'.
42011003	Te̱ i̱'i̱n kivi̱' kua'a̱n ta̱xi̱ u̱n' ña̱ xaxi̱', ña̱ kuní nuu̱' ndu̱.
42011004	Te̱ na ko̱o̱ ka'nu' i̱ni̱ u̱n' xa'a̱' kua̱chi̱ ndu̱ nde̱e̱ naa xaa' ndu'u̱ yoo ka'nu' i̱ni̱ ndu̱ xa'a̱' sa̱kuu' ne̱ xaa' ña̱ vä̱'a̱ xiin' ndu̱. Te̱ tä̱xi̱ u̱n' ko̱to̱ kua̱'a̱ tu̱ndo'o̱' ndu̱ te̱ koyo̱ ndu̱ nuu̱' kua̱chi̱, süu̱' ja̱a̱n' ndii sa̱kakú u̱n' ndu̱ nuu̱' ña̱ ndi̱va̱'a̱. Kachi̱ ndo̱' xiin' a̱ ―ni̱ kachi̱ a̱ xiin' ra̱.
42011005	Te̱ ni̱ ka'a̱n tu̱ a̱ ndii: ―Sa̱a̱ e̱' kuenta ndii, yoo i̱i̱n te̱ xiní ta'an' xiin' i̱i̱n ndo'ó, te̱ ku'u̱n ndo̱' vi̱'e̱ ra̱ na ñu̱u, te̱ ka'a̱n ndo̱' xiin' ra̱ ndii: “Ña̱ni̱ roi̱, ña̱ni̱ roi̱, sa̱a̱ va̱ u̱n' ña̱ va̱'a̱, te̱ sa̱tatu u̱n' yu'u̱ uni̱ ta'an xita̱' va̱'a̱,
42011006	sa̱kan' ña̱ ni̱ xa̱a̱ i̱i̱n te̱ xiní ta'an' xiin' i̱, te̱ kua̱xi̱ xika' va̱, te̱ kö̱o̱' a̱ ta̱xi̱ i̱ ku̱xi̱ ra̱”, kachi̱ ndo̱'.
42011007	Te̱ na̱kui̱i̱n te̱ ja̱a̱n' nde̱e̱ ti̱xi̱n vi̱'e̱ ra̱ ka'án ra̱ ndii: “Sä̱ta̱ña'a̱' u̱n' yu'u̱, xa̱ ni̱ nda̱si̱ i̱ yi'e', te̱ ne̱ kuachi̱' si'e̱ i̱ ndii, xa̱ kixín ni̱a̱ ndiee' ni̱a̱ xiin' i̱ nuu̱' tun' xto̱, sa̱kan' na kuii' kü̱vi̱ ndo̱koo̱ i̱ te̱ ta̱xi̱ e̱' nda̱'a' u̱n'”, kachi̱ ra̱ xiin' ndo̱'.
42011008	Ka'án i̱ xiin' ndo̱' ña̱ tee̱' ndee küni ndo̱koo̱ ra̱, te̱ ta̱xi̱ ra̱ xita̱' va̱'a̱ nda̱'a' ndo̱' xa'a̱' a̱ ña̱ i̱i̱n te̱ xiní ta'an' xiin' ndo̱' nduu' ra̱ ndii, ndo̱koo̱ ra̱, te̱ ta̱xi̱ ra̱ ndee ka̱ ña̱ kuní nuu̱' ndo̱' xa'a̱' ña̱ kayu'u' te̱ kayu'u' ndo̱' nuu̱' ra̱.
42011009	Te̱ ka'án i̱ xiin' ndo̱' ña̱ kaka̱n ndo̱' ña̱'a̱ nuu̱' Ndiosí, te̱ ta̱xi̱ ña̱'a' a̱ nda̱'a' ndo̱'. Ndu̱ku' ndo̱' ña̱ ja̱a̱n' nuu̱' a̱, te̱ na̱ti̱i̱n ndo̱' a̱. Sa̱kaxan' ndo̱' yi'e', te̱ nu̱nia' ña̱'a' a̱ nuu̱' ndo̱'.
42011010	Kua̱chi̱ ndii, sa̱kuu' ne̱ xikán ña̱'a̱ nuu̱' Ndiosí ndii, ta̱xi̱ a̱ ña̱ ja̱a̱n' nda̱'a' ni̱a̱, te̱ sa̱kuu' ne̱ nduku' ña̱ ja̱a̱n' nuu̱' a̱ ndii, na̱ti̱i̱n ni̱a̱ a̱, te̱ sa̱kuu' ne̱ sakaxan' yi'e' ndii, nunia' ña̱'a' a̱ nuu̱' ni̱a̱.
42011011	’Kua̱chi̱ ndii kö̱o̱' nde̱e̱ i̱i̱n ndo'ó, te̱ nduu' yu̱va', ta̱xi̱ i̱i̱n yuu̱' nda̱'a' tiaa̱ si'e̱ ndo̱' kii̱' xikán ra̱ i̱i̱n xita̱' va̱'a̱ ku̱xi̱ ra̱. Ni̱ nde̱e̱ tä̱xi̱ tu̱ ndo̱' i̱i̱n koo̱' nda̱'a' si'e̱ ndo̱' ja̱a̱n' kii̱' xikán ra̱ i̱i̱n ti̱a̱ka' nuu̱' ndo̱' ku̱xi̱ ra̱.
42011012	Te̱ kö̱o̱' tu̱ nde̱e̱ i̱i̱n ndo'ó ta̱xi̱ i̱i̱n ti̱su'ma̱ nda̱'a' tiaa̱ si'e̱ ndo̱' kii̱' xikán ra̱ i̱i̱n ndivi̱' ku̱xi̱ ra̱.
42011013	Naa' xiní ndo'ó, ne̱ yoo kua̱chi̱, ta̱xi̱ ndo̱' ña̱ va̱'a̱ nda̱'a' si'e̱ ndo̱' ndii, sa̱a̱ ka̱ vi̱' tu̱ yu̱va' e̱' Ndiosí, ña̱ ndu'u̱' ndi̱vi' ndii, ta̱xi̱ a̱ Espíritu Santo ku̱naa̱ nimá ne̱ xikán ña̱'a' nuu̱' a̱ ―ni̱ kachi̱ a̱.
42011014	Unta' ndii, iin' Jesús xtá'ni' a̱ i̱i̱n ña̱ ndi̱va̱'a̱ ña̱ ni̱ xa̱a̱ i'in' i̱i̱n te̱ yivi̱'. Te̱ kii̱' ni̱ ke̱ta̱ ña̱ ja̱a̱n' nimá te̱ ja̱a̱n' ndii, ni̱ na̱ka'a̱n tu̱ku̱u̱ ra̱, te̱ ni̱ na̱nda̱ni̱ va̱ ne̱ yivi̱'.
42011015	Ndisu̱ sa̱va̱ ni̱a̱ ni̱ ka'a̱n xiin' ta'an' ndii: ―Ña̱ ndi̱va̱'a̱ kuu' nu̱u', ña̱ nani' Beelzebú, taxi' ndi̱e̱e̱' te̱ kaa̱', te̱ ku̱vi̱ tava̱' ra̱ ña̱ ndi̱va̱'a̱ nimá ne̱ yivi̱' ―ni̱ kachi̱ ne̱ ja̱a̱n'.
42011016	Te̱ sa̱va̱ tu̱ku̱ ni̱a̱ ni̱ xi̱to̱ kua'a ña̱'a', sa̱kan' na ni̱ xika̱n ni̱a̱ nuu̱' Jesús ña̱ sa̱a̱ a̱ i̱i̱n chu̱u̱n ka'nu', ña̱ taxi' Ndiosí, te̱ ku̱ni̱ ni̱a̱ a̱.
42011017	Ndisu̱ Jesús ndii, ni̱ xi̱ni̱ a̱ sa̱a̱ xanini ni̱a̱, te̱ ni̱ ka'a̱n a̱ ndii: ―Naa' na̱ta'vi̱' ne̱ yivi̱', ne̱ ndiee' i̱i̱n ñu̱u̱ ka'nu' kuu' nu̱u', te̱ ku̱nta'an' ni̱a̱ ndii, ndo̱ñu'u' ñu̱u̱ ja̱a̱n', uun naa' na̱ta'vi̱' ne̱ ndiee' ti̱xi̱n i̱i̱n vi̱'e̱ te̱ ku̱nta'an' ni̱a̱ ndii, nduxi̱n tu̱ ña̱ ja̱a̱n'.
42011018	Te̱ nii' sa̱kan' nduu' tu̱ a̱ naa' ku̱nta'an' ña̱ ndi̱va̱'a̱ kuu' nu̱u' xiin' nda̱'a' xa'a̱' a̱ ndii, sa̱ndo̱ñu'u' xiin' mii' mi̱i' a̱. Ka'án i̱ ña̱ ja̱a̱n' xiin' ndo̱', sa̱kan' ña̱ ka'án ndo̱' ña̱ xiin' ndi̱e̱e̱' Beelzebú tava̱' i̱ ña̱ ndi̱va̱'a̱, ña̱ ñu'u' nimá ne̱ yivi̱'.
42011019	Naa' ndi̱xa̱ xna̱'a̱ ña̱ xiin' ndi̱e̱e̱' Beelzebú tava̱' i̱ ña̱ ndi̱va̱'a̱, ña̱ ñu'u' nimá ne̱ yivi̱' ndii, ¿yo̱o̱ taxi' ndi̱e̱e̱' te̱ nduu' kuenta ndo'ó, te̱ tava̱' ra̱ ña̱ ndi̱va̱'a̱ ja̱a̱n' nimá ne̱ yivi̱'? Sa̱kan' na kuii' te̱ ja̱a̱n' nia'á ña̱ süu̱' ña̱ nda̱ku nduu' ña̱ ka'án ndo̱' xa'a̱' i̱.
42011020	Ndisu̱ naa' tava̱' i̱ ña̱ ndi̱va̱'a̱ ja̱a̱n' xiin' ña̱ ndi̱e̱e̱' Ndiosí ndii, xiin' ña̱ ja̱a̱n' nia'á i̱ ña̱ xa̱ ni̱ xa̱'a' Ndiosí xa'ndia chuun' a̱ te̱i̱n ndo̱'.
42011021	’Naa' yoo i̱i̱n te̱ ndi̱e̱e', te̱ kumi' kua'a̱' ña̱ xíin' ndii, yoo tu̱'va̱ ra̱ te̱ ko̱to̱ ra̱ vi̱'e̱ ra̱. Sa̱kan' na kuii' kö̱o̱' a̱ ndo'o' ña̱ yoo ti̱xi̱n vi̱'e̱ ra̱.
42011022	Ndisu̱ kii̱' xaa̱ i̱i̱n te̱ ndi̱e̱e' ka̱ te̱ sa̱kan' te̱ ja̱a̱n' ndii, ka̱nando ña̱'a' ra̱, te̱ tu̱'u̱n ra̱ sa̱kuu' ña̱ xíin', ña̱ i̱ni̱ te̱ ja̱a̱n' xini ra̱, te̱ xa̱xa̱' ra̱ sa̱kuu' ña̱ va̱'a̱ ña̱ ni̱ ku̱mi' te̱ ja̱a̱n'.
42011023	Yo̱o̱ ka̱ xächuun' inga' xiin' yu'u̱ ndii, ne̱ ndasi' ta'an' xiin' i̱ nduu' ni̱a̱, te̱ yo̱o̱ ka̱ chïndiee' ta'an' xiin' i̱ ndii, ne̱ xikuita'nú nuu̱' i̱ nduu' ni̱a̱.
42011024	’Kii̱' keta' i̱i̱n ña̱ ndi̱va̱'a̱ nimá i̱i̱n ne̱ yivi̱' ndii, kua'a̱n a̱ te̱ xika' a̱ mii' kaa' i̱chi nanduku' a̱ mii' na̱ndiee̱' a̱. Te̱ kii̱' kuä̱sa̱' ni'i̱' ña̱'a' a̱, te̱ ka'án xiin' mii' mi̱i' a̱ ndii: “Na̱ndi̱ko' tu̱ku̱u̱ e̱' nimá te̱ yivi̱' vi̱'e̱ e̱' mii' ni̱ ke̱ta̱ e̱'”, kachi̱ a̱.
42011025	Te̱ kii̱' na̱ndi̱ko' a̱ i̱kan' ndii, nda̱tu̱n' nimá te̱ ja̱a̱n', nde̱e̱ naa kaa' i̱i̱n vi̱'e̱ ña̱ xa̱ ni̱ na̱ti'vi̱', te̱ ni̱ nda̱sa̱ndo̱o̱ ne̱ yivi̱' ti̱xi̱n a̱.
42011026	Sa̱kan' te̱ kua'a̱n na̱ka̱ya̱ a̱ i̱nga̱ uxa̱ ta'an ña̱ ndi̱va̱'a̱, ña̱ ki̱ni̱ ka̱ kuu' te̱ sa̱kan' mi̱i' a̱, te̱ ko̱'ni̱ sa̱kuu' a̱ nimá te̱ ja̱a̱n', te̱ ku̱ndi̱e̱e̱ a̱ i̱kan'. Sa̱kan' na kuii' te̱ yivi̱' ja̱a̱n' ndii, ki̱ni̱ ka̱ ku̱u̱ ra̱ so'o̱' ndi'i' te̱ sa̱kan' ña̱ nuu̱' ―ni̱ kachi̱ a̱.
42011027	Kii̱' iin' Jesús ka'án a̱ ña̱ ja̱a̱n' ndii, i̱i̱n ña̱'a', ña' ka'ni̱ te̱i̱n ne̱ yivi̱' kua'a̱' ja̱a̱n', ni̱ ka'a̱n ti'e' xiin' a̱ ndii: ―Sañu'u' va̱ Ndiosí ña̱'a', ña' ni̱ sa̱kaku' yo'ó, te̱ ni̱ sa̱chichin' a' yo'ó ―ni̱ kachi̱ a'.
42011028	Te̱ ni̱ ka'a̱n Jesús ndii: ―Sañu'u' ka̱ a̱ ne̱ xini so̱'o̱ tu̱'u̱n a̱, te̱ saxinú ni̱a̱ ña̱ ka'án a̱ ―ni̱ kachi̱ a̱.
42011029	Te̱ kii̱' so̱'o̱ nakayá kua'a̱' ka̱ ne̱ yivi̱' mii' iin' Jesús ndii, ni̱ xa̱'a' ka'án a̱ xiin' ni̱a̱ ndii: ―Ndo'ó, ne̱ ni̱a̱'a ndiee' i̱i̱n yivi̱' vi̱ti̱n ndii, kuni ku̱ni̱ ndo̱' i̱i̱n chu̱u̱n ka'nu' ña̱ xaa' Ndiosí. Ndisu̱ tä̱xi̱ ka̱ Ndiosí ku̱ni̱ ndo̱' i̱nga̱ chu̱u̱n ka'nu', süu̱' ja̱a̱n' ndii ña̱ ni̱ xa̱a̱ a̱ xiin' Jonás kui̱ti̱' nia'a̱ i̱ nuu̱' ndo̱'.
42011030	Kua̱chi̱ ndii, naa ni̱ xa̱a̱ Ndiosí i̱i̱n chu̱u̱n ka'nu' xiin' Jonás xta̱'an' nuu̱' ne̱ ni̱ ndiee̱ ñu̱u̱ ña̱ ni̱ na̱ni' Nínive ndii, i̱i̱n kachi tu̱ sa̱a̱ a̱ xiin' yu'u̱, ña̱ nduu' tu̱ te̱ yivi̱', nuu̱' ndo'ó, ne̱ ndiee' i̱i̱n yivi̱' vi̱ti̱n.
42011031	Ña' ni̱ nduu̱ reina nuu̱' ñu̱u̱ Sabá xta̱'an' ndii, ti̱i̱n kua̱chi̱ a' ndo'ó, ne̱ ndiee' i̱i̱n yivi̱' vi̱ti̱n, kii̱' sa̱na'má Ndiosí sa̱kuu' ne̱ yivi̱', sa̱kan' ña̱ nde̱e̱ mii' xan ndi̱'i̱ i̱i̱n yivi̱' ni̱ ki̱e̱e̱ a', te̱ ni̱ ki̱xi̱n a', te̱ ni̱ xi̱ni̱ so̱'o̱ a' ña̱ xini tuní te̱ ni̱ nduu̱ rey Salomón. Ndisu̱ te̱ iin' ka'án xiin' ndo̱' vi̱ti̱n ndii, te̱ ka'nu' ka̱ nduu' ra̱ te̱ sa̱kan' Salomón ja̱a̱n'.
42011032	Sa̱kan' tu̱ ne̱ ni̱ ndiee̱ xta̱'an' ñu̱u̱ Nínive ja̱a̱n' ndii, ti̱i̱n kua̱chi̱ ni̱a̱ ndo'ó, ne̱ ndiee' i̱i̱n yivi̱' vi̱ti̱n kii̱' sa̱na'má Ndiosí sa̱kuu' ne̱ yivi̱', sa̱kan' ña̱ ni̱ na̱ma̱ ni̱a̱ nimá ni̱a̱ kii̱' ni̱ xi̱ni̱ so̱'o̱ ni̱a̱ tu̱'u̱n va̱'a̱ ña̱ ni̱ ka'a̱n ndo̱so̱' Jonás. Ndisu̱ ña̱ iin' ka'án xiin' ndo̱' vi̱ti̱n ndii, ña̱ ka'nu' ka̱ nduu' a̱ te̱ sa̱kan' Jonás ja̱a̱n'.
42011033	’Nde̱e̱ i̱i̱n ne̱ yivi̱' näku̱n' ka̱a̱ tuún, te̱ ka̱ni̱ ni̱a̱ a̱ mii' kasi̱'e, te̱ ni̱ nde̱e̱ näku̱n' tu̱ ni̱a̱ a̱, te̱ ka̱ni̱ ni̱a̱ a̱ ti̱xi̱n i̱i̱n xatu̱n'. Süu̱' ja̱a̱n' ndii naku̱n' ni̱a̱ a̱, te̱ ka̱ta̱xko' ni̱a̱ a̱, te̱ ku̱vi̱ tuvi' nuu̱' ne̱ xka'ndíá ti̱xi̱n vi̱'e̱.
42011034	Ndu̱chi' nuu̱' e̱' ndii, nde̱e̱ naa ka̱a̱ tuún xa'a̱' nimá e̱' nduu' a̱. Sa̱kan' na kuii' naa' yoo va̱'a̱ ndu̱chi' nuu̱' e̱' ndii, chitu' nimá e̱' xiin' ñu'u̱ ña̱ taxi' Ndiosí. Ndisu̱ naa' yöo va̱'a̱ a̱ ndii, ka̱nii' nimá e̱' yoo iin' yaví.
42011035	Sa̱kan' na kuii' ko̱to̱ va̱ ndo̱' saa̱' i̱i̱n kii̱' nda'va̱ ñu'u̱ ña̱ yoo nimá ndo̱', te̱ ku̱u̱ iin' yaví a̱.
42011036	Te̱ naa' chitu' nimá ndo̱' xiin' ñu'u̱ ña̱ taxi' Ndiosí, te̱ nde̱e̱ i̱i̱n sie kö̱o̱' iin' yaví a̱ ndii, nda̱tu̱n' xa̱va̱'a̱ yi'é nimá ndo̱' nde̱e̱ naa nda̱tu̱n' yi'é i̱i̱n ka̱a̱ tuún ―ni̱ kachi̱ Jesús.
42011037	Te̱ kii̱' ndi̱'i̱ ni̱ ka'a̱n Jesús nuu̱' ne̱ yivi̱' ndii, ni̱ xa̱ka̱ ña̱'a' i̱i̱n te̱ fariseo ña̱ ku'u̱n ku̱xi̱ a̱ vi̱'e̱ ra̱. Sa̱kan' te̱ kua'a̱n a̱, te̱ ni̱ xka'ndi̱a̱ a̱ ti̱xi̱n vi̱'e̱ ra̱, te̱ ni̱ xi̱ku̱ndu'u̱' a̱, te̱ ku̱xi̱ a̱ nuu̱' mesa xiin' ra̱.
42011038	Te̱ fariseo ja̱a̱n' ndii, ni̱ na̱nda̱ni̱ ra̱ kii̱' ni̱ xi̱ni̱ ra̱ ña̱ nï̱ sa̱xinú a̱ sa̱a̱ kuní a̱ na̱ti̱a̱ a̱ nda̱'a' a̱ ki'in' i̱chi' ña̱ kuní ka̱ ku̱xi̱ a̱.
42011039	Ndisu̱ ni̱ ka'a̱n xto̱'o̱ e̱' xiin' te̱ ja̱a̱n' ndii: ―Ndo'ó, te̱ fariseo ndii, natia' ndo̱' xata̱' ya̱xin' xiin' xata̱' ko'o̱' kui̱ti̱'. Nde̱e̱ naa yoo mi̱i' ndo̱', sa̱kan' ña̱ ti̱xi̱n nimá ndo̱' ndii, chitu' vi̱' a̱ xiin' mi̱i' ndi'i' ña̱ ni̱ xa̱kui'na' ndo̱' xiin' ña̱ ni̱a̱'a ña̱ xaa' ndo̱'.
42011040	Ndo'ó ndii, te̱ küu' kaxi' nduu' ndo̱'. ¿Ñáá xïní ndo̱' ña̱ Ndiosí ni̱ xa̱'a̱ ñu̱'u' nde'i̱ ndo̱', te̱ su̱vi̱ tu̱ a̱ ni̱ xa̱'a̱ nimá ndo̱'?
42011041	Va̱'a̱ ka̱ chi̱ndi̱e̱e' ndo̱' ne̱ nda'vi kuu' xiin' i̱i̱n ka̱nii' nimá ndo̱', te̱ kii̱' sa̱a̱ ndo̱' sa̱kan' ndii, ndu̱ndo̱o̱ ka̱nii' ndo̱'.
42011042	’Ndisu̱ ndo'ó, te̱ fariseo ndii, chie̱ va̱ tu̱ndo'o̱' ku̱ndo̱'o̱ ndo̱' nda̱'a' Ndiosí, sa̱kan' ña̱ cha'vi̱ ndo̱' uxi̱ nu̱'ni̱ xata̱' i̱'i̱n ciento nu̱'ni̱ ña̱ nduu' mi̱nu̱ menta, xiin' mi̱nu̱ ruda. Te̱ sa̱kan' tu̱ xaa' ndo̱' xiin' ndee ka̱ yu̱va̱ ña̱ chi'i' ndo̱'. Ndisu̱ nakoo' ndo̱' ña̱ ka'nu' ka̱, ña̱ xachuun' nda̱ku xiin' ña̱ ndani̱ ndo̱' Ndiosí. Ña̱ kaa̱' ni̱ kuni̱ a̱ saxinú ndo̱', te̱ sa̱a̱ na xaa' tu̱ ndo̱' ña̱ ja̱a̱n'.
42011043	’Ndo'ó, te̱ fariseo ndii, chie̱ va̱ tu̱ndo'o̱' ku̱ndo̱'o̱ ndo̱' nda̱'a' Ndiosí, sa̱kan' ña̱ xtani̱ va̱ ndo̱' ku̱ndi̱e̱e̱ ndo̱' nuu̱' tei̱, tun' kuu' nu̱u', tun' ita' ti̱xi̱n vi̱'e̱ mii' nakayá ne̱ yivi̱', te̱ xtani̱ tu̱ ndo̱' ña̱ na̱kua̱tu̱ va̱'a̱ ne̱ yivi̱' ndo'ó ma̱'in' ya̱'vi̱ mii' chitu' kaa'.
42011044	’Ndo'ó, te̱ fariseo, xiin' ndo'ó, te̱ sania'á tu̱'u̱n nde̱i' Ndiosí ndii, te̱ xasuvi' xiin' mi̱i' nduu' ndo̱', te̱ chie̱ va̱ tu̱ndo'o̱' ku̱ndo̱'o̱ ndo̱' nda̱'a' Ndiosí, sa̱kan' ña̱ nduu' ndo̱' nde̱e̱ naa ñaña', ña̱ kü̱vi̱ ku̱ni̱ ne̱ yivi̱' tee̱' ndee xika' ni̱a̱ xata̱' a̱ ―ni̱ kachi̱ a̱.
42011045	I̱kan' te̱ ni̱ ka'a̱n i̱i̱n te̱ sanakuachi' tu̱'u̱n nde̱i' Ndiosí xiin' a̱ ndii: ―Tákui'e, kii̱' ka'án u̱n' sa̱kan' xiin' te̱ kaa̱' ndii, ka'án ki̱ni̱ tu̱ u̱n' xiin' ndu̱ ―ni̱ kachi̱ ra̱.
42011046	I̱kan' te̱ ni̱ ka'a̱n ka̱ Jesús xiin' ra̱ ndii: ―Ndo'ó, te̱ sanakuachi' tu̱'u̱n nde̱i' Ndiosí ndii, chie̱ va̱ tu̱ndo'o̱' ku̱ndo̱'o̱ ndo̱' nda̱'a' Ndiosí, sa̱kan' ña̱ chituní ndo̱' ña̱ nde̱i' vie̱ xa̱va̱'a̱ nuu̱' ne̱ yivi̱', te̱ ka'án chuun' ndo̱' xiin' ni̱a̱ ña̱ sa̱xinú ni̱a̱ ña̱ ja̱a̱n', ndisu̱ mi̱i' ndo̱' ndii, ni̱ nde̱e̱ xiin' i̱i̱n nda̱a̱' nuu̱' nda̱'a' ndo̱' küni tondi̱a̱ ndo̱' ña̱ ja̱a̱n'.
42011047	’Ndo'ó, te̱ fariseo ndii, chie̱ va̱ tu̱ndo'o̱' ku̱ndo̱'o̱ ndo̱' nda̱'a' Ndiosí. Sa̱kan' ña̱ xa'a ndo̱' ñaña' mii' ñu'u' ñu̱'u' nde'i̱ te̱ ni̱ ka'a̱n tiakú tu̱'u̱n Ndiosí, te̱ ni̱ xa̱'ni̱' te̱ xii̱' ya̱ta' ndo̱'.
42011048	Sa̱kan' na kuii' xiin' ña̱ ja̱a̱n' nia'á ndo̱' ña̱ xiní ndo̱' xa'a̱' ña̱ ja̱a̱n', te̱ nakuitá ndo̱' kuento xiin' ña̱ ni̱ xa̱a̱ te̱ xii̱' ya̱ta' ndo̱' ja̱a̱n'. Sa̱kan' ña̱ te̱ ja̱a̱n' ni̱ xa̱'ni̱' ña̱'a', te̱ ndo'ó xa'a ñaña' ra̱.
42011049	’Sa̱kan' na kuii' ni̱ ka'a̱n Ndiosí xiin' ña̱ xiní tuní mi̱i' a̱ ndii: “Ti̱'vi' i̱ nuu̱' ndo̱' te̱ ka'án tiakú tu̱'u̱n i̱ xiin' te̱ nda̱'a' xa'a̱' i̱. Te̱ sa̱va̱ te̱ ja̱a̱n' ndii, ka̱'ni̱' ña̱'a' ndo̱', te̱ sa̱va̱ tu̱ku̱ ra̱ ku̱ndiku̱n u'vi̱ ndo̱' ta̱xi' ña̱'a' ndo̱'”, ni̱ kachi̱ a̱.
42011050	Sa̱kan' na kuii' ndo'ó nduu' ne̱ na̱cha'vi̱ nuu̱' Ndiosí xa'a̱' níi' sa̱kuu' te̱ ni̱ ka'a̱n tiakú tu̱'u̱n a̱, nde̱e̱ te̱ ni̱ xi'i̱ nde̱e̱ kii̱' ni̱ xi̱ka̱ndu'u̱' i̱i̱n yivi̱'.
42011051	Na̱cha'vi̱ ndo̱' nde̱e̱ xa'a̱' níi' Abel, te̱ nde̱e̱ níi' Zacarías, te̱ ni̱ xi'i̱ ti̱xi̱n yu̱kun' mii' nasoko̱' ne̱ yivi̱' ña̱'a̱ nuu̱' Ndiosí. Ña̱ nda̱ku ka'a̱n i̱ xiin' ndo̱' ndii, ndo'ó ne̱ ndiee' i̱i̱n yivi̱' vi̱ti̱n, na̱cha'vi̱ xa'a̱' sa̱kuu' ña̱ ja̱a̱n' sa̱a̱ Ndiosí.
42011052	’Ndo'ó, te̱ sanakuachi' tu̱'u̱n nde̱i' Ndiosí ndii, chie̱ va̱ tu̱ndo'o̱' ku̱ndo̱'o̱ ndo̱' nda̱'a' Ndiosí, sa̱kan' ña̱ xikuita'nú ndo̱' nuu̱' ne̱ yivi̱' te̱ kü̱nda̱ni̱ ni̱a̱ xa'a̱' Ndiosí, sa̱kan' ña̱ ni̱ nde̱e̱ mi̱i' ndo̱' kündani̱ xa'a̱' Ndiosí, te̱ ni̱ nde̱e̱ täxi' tu̱ ndo̱' ña̱ ku̱nda̱ni̱ i̱nga̱ ne̱ yivi̱' xa'a̱' a̱ ―ni̱ kachi̱ a̱.
42011053	Kii̱' ndi̱'i̱ ni̱ ka'a̱n Jesús ña̱ ja̱a̱n' ndii, ni̱ xa̱'a' nasaá' xa̱va̱'a̱ te̱ sania'á tu̱'u̱n nde̱i' Ndiosí xiin' te̱ fariseo, te̱ ni̱ xa̱'a' ndatu'ún' ña̱'a' ra̱ xa'a̱' ki'in' ña̱'a̱ vixi.
42011054	Ni̱ xa̱a̱ ra̱ sa̱kan' ndee ni̱ te̱ ka'a̱n a̱ i̱i̱n ña̱ ku̱vi̱ ti̱i̱n kua̱chi̱ ña̱'a' ra̱.
42012001	I̱kan' te̱ ni̱ na̱kaya̱ ki'in' mií ne̱ yivi̱' mii' iin' Jesús nde̱e̱ xe'ní xa'a̱' ta'an' ni̱a̱. Sa̱kan' te̱ ni̱ xa̱'a' a̱ ka'án a̱ xiin' te̱ nda̱'a' xa'a̱' a̱ ndii: ―Ko̱to̱ xiin' mi̱i' ndo̱' nuu̱' ña̱ xasuvi' xiin' mi̱i' te̱ fariseo, ña̱ nduu' nde̱e̱ naa yu̱chi' levadura.
42012002	Kua̱chi̱ ndii, sa̱kuu' ña̱ xaa' si̱'e yo̱o̱ ka̱ ndii, na̱koo̱ tuvi' a̱, te̱ sa̱kuu' ña̱ yoo si̱'e ndii, sa̱kuu' ne̱ yivi̱' ku̱ni̱ a̱.
42012003	Te̱ ndee ka̱ ña̱ ni̱ ka'a̱n ndo̱' ñu̱u ndii, i̱i̱n ke'in' xa̱chi' na̱tuvi̱ a̱ nuu̱' ne̱ yivi̱', te̱ sa̱kuu' ña̱ ni̱ ka'a̱n ya̱a' ndo̱' ti̱xi̱n i̱i̱n vi̱'e̱ ndasi ndii, ka'a̱n ndo̱so̱' ti'e' ne̱ yivi̱' a̱ nde̱e̱ xíni' vi̱'e̱ ―ni̱ kachi̱ a̱.
42012004	Te̱ ni̱ ka'a̱n ka̱ Jesús ndii: ―Ndo'ó, te̱ xiní ta'an' xiin' i̱ ndii, ka'án i̱ xiin' ndo̱' ña̱ kü̱yi̱'vi ndo̱' te̱ ku̱vi̱ ka̱'ni̱' ñu̱'u' nde'i̱ ndo̱', sa̱kan' ña̱ kö̱o̱' a̱ ku̱vi̱ sa̱a̱ ka̱ ra̱ xiin' ndo̱' so'o̱' ndi'i'.
42012005	Ndisu̱ ka'a̱n i̱ xiin' ndo̱' yo̱o̱ kuní a̱ ku̱yi̱'vi ndo̱'. Kuní a̱ ku̱yi̱'vi ndo̱' ña̱ kumi' ndi̱e̱e̱' te̱ ti̱'vi' a̱ ndo'ó vi̱'e̱ ndi̱a̱ya' kii̱' xa̱ ni̱ xi'i̱ ndo̱'. Uun ndo̱', ña̱ ja̱a̱n' kuní a̱ ku̱yi̱'vi ndo̱'.
42012006	Xiní sa̱kuu' e̱' ña̱ ku̱vi̱ sa̱ta̱' e̱' u'u̱n ta'an sa̱a̱ xiin' sie kui̱ti̱' xu̱'un' kuachi', ndisu̱ Ndiosí ndii, xiní a̱ xa'a̱' i̱'i̱n ti' ja̱a̱n'.
42012007	Te̱ sa̱a̱ ka̱ vi̱' tu̱ ndo'ó ndii, nde̱e̱ i̱xi' xíni' ndo̱' xiní a̱ sa̱a̱ ta'an kuu'. Sa̱kan' na kuii' kü̱yi̱'vi ndo̱', sa̱kan' ña̱ ndiaa ya'vi' ya'a̱ ka̱ ndo'ó nuu̱' Ndiosí te̱ sa̱kan' kua'a̱' sa̱a̱.
42012008	’Te̱ ka'án tu̱ i̱ xiin' ndo̱' ña̱ yo̱o̱ ka̱ ndiee' yu̱'u' xa'a̱' i̱ nuu̱' ne̱ yivi̱' ndii, ndi̱e̱e̱ yu̱'u' tu̱ yu'u̱, ña̱ nduu' tu̱ te̱ yivi̱', nuu̱' ángele, ña̱ xika' nuu' nuu̱' Ndiosí, xa'a̱' ne̱ ja̱a̱n'.
42012009	Ndisu̱ yo̱o̱ ka̱ ka'án ña̱ xïní ni̱a̱ yu̱'u' ndii, ka'a̱n tu̱ yu'u̱ nuu̱' ángele, ña̱ xika' nuu' nuu̱' Ndiosí, ña̱ xïní i̱ ne̱ ja̱a̱n'.
42012010	Te̱ yo̱o̱ ka̱ kani̱a̱'a xa'a̱' yu'u̱, ña̱ nduu' tu̱ te̱ yivi̱' ndii, ko̱o̱ ka'nu' i̱ni̱ Ndiosí xa'a̱' ni̱a̱. Ndisu̱ yo̱o̱ ka̱ kani̱a̱'a xa'a̱' Espíritu Santo ndii, kö̱o̱' ka'nu' i̱ni̱ a̱ xa'a̱' ni̱a̱.
42012011	Te̱ kii̱' kundi̱a̱ka̱ ra̱ ndo'ó vi̱'e̱ mii' nakayá e̱', uun kii̱' kundi̱a̱ka̱ ra̱ ndo'ó vi̱'e̱ mii' xa'nú te̱ yivi̱' kua̱chi̱, uun kii̱' kundi̱a̱ka̱ ra̱ ndo'ó nuu̱' te̱ xa'ndia chuun' nuu̱' ñu̱u̱ ndii, kü̱ndi̱'ni̱ ndo̱' ndee ña̱ na̱kui̱i̱n ndo̱' nuu̱' te̱ ja̱a̱n'. Ni̱ nde̱e̱ kü̱ndi̱'ni̱ tu̱ ndo̱' sa̱a̱ ka'a̱n ndo̱' nuu̱' ra̱,
42012012	sa̱kan' ña̱ kii̱' xaa̱ hora ña̱ na̱kui̱i̱n ndo̱' ndii, mi̱i' Espíritu Santo sa̱nia'á ndo'ó ndee ña̱ kuní a̱ ka'a̱n ndo̱' ―ni̱ kachi̱ a̱.
42012013	I̱kan' te̱ ni̱ ka'a̱n i̱i̱n te̱ iin' te̱i̱n ne̱ kua'a̱' xa̱va̱'a̱ ja̱a̱n' ndii: ―Tákui'e, ka'a̱n u̱n' xiin' ña̱ni̱ i̱ na na̱ta̱'vi' ra̱ ña̱'a̱ ndu̱ ña̱ ni̱ ndoo̱ nda̱'a' i̱ ni̱ xa̱a̱ yu̱va' ndu̱ ―ni̱ kachi̱ ra̱.
42012014	Ndisu̱ ni̱ ka'a̱n Jesús xiin' ra̱ ndii: ―Te̱ yivi̱', süu̱' te̱ xa'nú kua̱chi̱ nduu' yu'u̱ nuu̱' ndo̱', ni̱ nde̱e̱ süu̱' te̱ nata'vi' ña̱'a̱ tu̱ nduu' i̱ nuu̱' ndo̱' ―ni̱ kachi̱ a̱.
42012015	Sa̱kan' te̱ ni̱ ka'a̱n ka̱ a̱ xiin' ne̱ yivi̱' kua'a̱' ja̱a̱n' ndii: ―Ko̱to̱ xiin' mi̱i' va̱ ndo̱' nuu̱' sa̱kuu' ña̱ ndioo̱' i̱ni̱ va̱ ne̱ yivi̱' xa'a̱', te̱ ku̱xi̱o̱o̱ ndo̱' nuu̱' a̱, sa̱kan' ña̱ süu̱' xa'a̱' ña̱ kumi' ne̱ yivi̱' kua'a̱' ña̱'a̱ te̱ ndiaa ya'vi' kivi̱' ñu̱u̱ ni̱a̱ ―ni̱ kachi̱ a̱.
42012016	Sa̱kan' te̱ ni̱ ka'a̱n Jesús i̱i̱n ña̱ ka'án ndi̱a̱a̱ xiin' ne̱ yivi̱' kua'a̱' ja̱a̱n' ndii: ―Ni̱ yoo̱ i̱i̱n te̱ vika̱' ndii, kua'a̱' va̱ ña̱ savi̱' ni̱ na̱ka̱ya̱ ra̱ nuu̱' ñu̱'u' ra̱.
42012017	Te̱ ni̱ xa̱'a' ka'án ra̱ xiin' nimá ra̱ ndii: “¿Ndee ña̱ sa̱a̱ tu̱ e̱' xiin' sa̱kuu' ña̱ savi̱' kaa̱', sa̱kan' ña̱ nï̱a̱ni̱ mii' ta̱xa̱'a̱ e̱' e̱?”, ni̱ kachi̱ ra̱.
42012018	Sa̱kan' te̱ ni̱ ka'a̱n ka̱ ra̱ xiin' nimá ra̱ ndii: “Xa̱ xiní i̱ ndee ña̱ sa̱a̱ e̱'. Sa̱nduva e̱' yaka̱ e̱', te̱ ka̱sa̱'a̱ e̱' ña̱ na'nu' ka̱, te̱ i̱kan' ta̱xa̱'a̱ e̱' sa̱kuu' ña̱ savi̱' kaa̱' xiin' sa̱kuu' ña̱'a̱ ña̱ kumi' e̱'.
42012019	Sa̱kan' te̱ ka'a̱n i̱ xiin' nimá i̱ ndii: Nimá mi̱i' i̱, kua'a̱' va̱ ña̱'a̱ ni̱ ta̱xa̱'a̱ e̱' xa'a̱' kua'a̱' va̱ kuiya̱. Ña̱ ja̱a̱n' na kuii' na̱ndiee̱' e̱', te̱ ku̱xi̱ e̱', te̱ ko̱'o̱ e̱', te̱ sa̱sana̱' xiin' mi̱i' e̱'”, ni̱ kachi̱ ra̱.
42012020	Ndisu̱ ni̱ ka'a̱n Ndiosí xiin' te̱ ja̱a̱n' ndii: “Yo'ó, te̱ küu' kaxi', ñu̱u vi̱ti̱n ku̱vi̱ u̱n', te̱ sa̱kuu' ña̱'a̱ ña̱ ni̱ ta̱xa̱'a̱ u̱n' ndii, ¿yo̱o̱ ña̱'a̱ ku̱ndu̱u̱ a̱?”, ni̱ kachi̱ Ndiosí xiin' ra̱.
42012021	Sa̱kan' ku̱ndo̱'o̱ tu̱ ne̱ taxa'a ña̱ vika' xa'a̱' mi̱i' ni̱a̱, ndisu̱ nda'vi kuu' nimá ni̱a̱ nuu̱' Ndiosí ―ni̱ kachi̱ a̱.
42012022	Sa̱kan' te̱ ni̱ ka'a̱n ka̱ Jesús xiin' te̱ nda̱'a' xa'a̱' a̱ ja̱a̱n' ndii: ―Sa̱kan' na kuii' ka'án i̱ xiin' ndo̱' ndii, kü̱ndi̱'ni̱ ndo̱' xa'a̱' ña̱ ka̱xi̱' ndo̱' te̱ ku̱ti̱a̱ku̱ ndo̱', ni̱ nde̱e̱ xa'a̱' toto̱ ña̱ kui̱'nu̱ ndo̱'.
42012023	Kua̱chi̱ ndii yoo ña̱ ka'nu' ka̱ xa'a̱' kivi̱' ñu̱u̱ e̱' te̱ sa̱kan' ña̱ xaxi̱' e̱', te̱ yoo ña̱ ka'nu' ka̱ xa'a̱' ñu̱'u' nde'i̱ e̱' te̱ sa̱kan' toto̱ ña̱ ni'nu' e̱'.
42012024	Chu̱u̱n xa'a' va̱ ndo̱' sa̱a̱ xaa' ti̱ka̱ka'. Ti' ja̱a̱n' ndii, chï'i' ri', te̱ näkaya tu̱ ri' ña̱ savi', te̱ täxa'a' tu̱ ri' a̱ yaka̱, ndisu̱ Ndiosí xamaní' ña̱'a'. Te̱ ndiaa ya'vi' ya'a̱ ka̱ ndo'ó nuu̱' Ndiosí te̱ sa̱kan' ti̱ka̱ka' ja̱a̱n'.
42012025	Ndo'ó, ne̱ ndi'ni̱ xa̱va̱'a̱ ndii, kü̱vi̱ nda̱sa̱sukun xiin' mi̱i' ka̱ ndo̱' ni̱ nde̱e̱ i̱i̱n kondo̱ nda̱'a'.
42012026	Te̱ naa' kü̱vi̱ sa̱a̱ ndo̱' ña̱ kuali' kuso'o̱ ja̱a̱n' ndii, ¿ndichun ndi'ni̱ ndo̱' xa'a̱' i̱nga̱ ña̱'a̱?
42012027	’Chu̱u̱n xa'a' ndo̱' sa̱a̱ xa'nu' i̱ta̱ lirio. I̱ta̱ ja̱a̱n' ndii, xächuun' a̱, te̱ künu' a̱ toto̱. Ndisu̱ ka'án i̱ xiin' ndo̱' ña̱ ni̱ nde̱e̱ rey Salomón nï̱ ni'nu̱ toto̱ nda̱tu̱n' va̱ nde̱e̱ naa nda̱tu̱n' i̱ta̱ ja̱a̱n', tee̱' ndee te̱ vika̱' xa̱va̱'a̱ ni̱ nduu̱ ra̱.
42012028	Naa' sa̱kan' xanda̱tu̱n' Ndiosí i̱ta̱, ña̱ yoo xa'a̱' ku'u̱, ña̱ ita' vi̱ti̱n, te̱ tiaa̱n xixí a̱ nuu̱' ñu'u̱ ndii, sa̱a̱ ka̱ vi̱' tu̱ ndo'ó ta̱xi̱ a̱ ña̱ va̱'a̱ ka̱ nda̱'a' ndo̱', tee̱' ndee sie va̱ i̱ni̱ ndo̱' xini ña̱'a' ndo̱'.
42012029	Xa'a̱' a̱ ja̱a̱n' na kü̱ndi̱'ni̱ ndo̱' xa'a̱' ña̱ ku̱xi̱ ndo̱' ni̱ nde̱e̱ xa'a̱' ña̱ ko̱'o̱ ndo̱', sä̱ndi'ni̱ xiin' mii' ndo̱' xa'a̱' ña̱ ja̱a̱n'.
42012030	Kua̱chi̱ ndii sa̱kuu' ña̱ ja̱a̱n' xika' nduku' ne̱ nduu' kuenta i̱i̱n yivi̱', ndisu̱ ndo'ó ndii, xa̱ xiní yu̱va' e̱' Ndiosí ña̱ kuní ña̱ ja̱a̱n' nuu̱' ndo̱'.
42012031	Nde̱e̱ chaa' ka̱ ndu̱ku' ndo̱' ña̱ ka̱'ndi̱a̱ chuun' Ndiosí nimá ndo̱', te̱ ta̱xi̱ tu̱ a̱ sa̱kuu' ña̱ ja̱a̱n' nda̱'a' ndo̱'.
42012032	’Kuän yi'vi ndo̱' tee̱' ndee kö̱o̱' kua'a̱' ndo̱', mbe̱e̱ mi̱i' i̱, sa̱kan' ña̱ yu̱va' e̱' Ndiosí ndii, va̱'a̱ kuni a̱, te̱ ta̱xi̱ a̱ ña̱ ka̱'ndi̱a̱ chuun' ndo̱' xiin' a̱.
42012033	Xi̱ko̱' ndo̱' ña̱ kumi' ndo̱', te̱ ta̱xi̱ ndo̱' xu̱'un' a̱ nda̱'a' ne̱ kuní a̱ nuu̱', ta̱xa̱'a̱ ndo̱' ña̱ vika' ndo̱' ndi̱vi' mii' kö̱o̱' kivi̱' ku̱ya̱ta' a̱, ni̱ nde̱e̱ kö̱o̱' kivi̱' tu̱ ndi̱'i̱ a̱, ni̱ nde̱e̱ kü̱vi̱ ki'vi̱ tu̱ te̱ kui'na̱' te̱ na̱'i̱n ra̱ a̱, ni̱ nde̱e̱ ku̱xi̱ kü̱vi̱ sa̱tívi' ña̱'a'.
42012034	Kua̱chi̱ ndii mii' yoo ña̱ vika' ndo̱' ja̱a̱n' yoo tu̱ nimá ndo̱' ―ni̱ kachi̱ a̱.
42012035	Te̱ ni̱ ka'a̱n tu̱ Jesús ndii: ―Ko̱o̱ tu̱'va̱ va̱ ndo̱' sa̱kuu' i̱chi', ko̱tii̱n kutu̱' to̱ko' ndo̱', ko̱tuu̱n na tuún tu̱ ka̱a̱ tuún nuu̱' ndo̱'.
42012036	Ku̱ndu̱u̱ ndo̱' nde̱e̱ naa ne̱ xika' nuu', ne̱ ndiatu' xto̱'o̱ ni̱a̱ kii̱' na̱ndi̱ko' ra̱ kii̱' ndi̱'i̱ ña̱ tu̱nda'a̱', sa̱kan' te̱ kii̱' xaa̱ te̱ ja̱a̱n', te̱ sa̱kaxan' ra̱ yi'e' ndii, achi̱ va̱ nu̱nia' ni̱a̱ yi'e' ja̱a̱n' nuu̱' ra̱.
42012037	Va̱'a̱ va̱ ki̱e̱e̱ ne̱ xika' nuu' ja̱a̱n' kii̱' ku̱ni̱ xto̱'o̱ ni̱a̱ ña̱ ndiatu' tu̱'va̱ ña̱'a' ni̱a̱ kii̱' na̱ndi̱ko' ra̱. Ña̱ nda̱ku ka'án i̱ xiin' ndo̱' ndii, sa̱tiín kutu̱' ra̱ to̱ko' ra̱, te̱ ta̱ndi̱e̱e̱ ra̱ ne̱ ja̱a̱n' nuu̱' mesa, te̱ ta̱xi̱ ra̱ ña̱ ku̱xi̱ ni̱a̱.
42012038	Tee̱' ndee na̱ndi̱ko' ra̱ xa̱kuyatin' tondi̱a̱ na ñu̱u, uun kua̱xi̱ kitú', te̱ ku̱ni̱ ra̱ ndiee' tu̱'va̱ ne̱ xika' nuu' ja̱a̱n' ndiatu' ña̱'a' ni̱a̱ ndii, va̱'a̱ va̱ ki̱e̱e̱ ni̱a̱.
42012039	Ndisu̱ kuní a̱ ku̱nda̱ni̱ ndo̱' ña̱ yo̱'o̱', naa' xiní i̱i̱n te̱ xiin' vi̱'e̱ ndee hora ki'vi̱ i̱i̱n te̱ kui'na̱' vi̱'e̱ ra̱ ndii, ko̱o̱ tu̱'va̱ ra̱ te̱ tä̱xi̱ ra̱ sa̱kui'na' te̱ ja̱a̱n' ña̱ kumi' ra̱.
42012040	Sa̱kan' tu̱ ndo'ó ndii, ko̱o̱ tu̱'va̱ ndo̱', sa̱kan' ña̱ xïní ndo̱' a̱ma̱a̱ na̱ndi̱ko' yu'u̱, ña̱ nduu' tu̱ te̱ yivi̱' ―ni̱ kachi̱ a̱.
42012041	Sa̱kan' te̱ ni̱ ka'a̱n Pedro xiin' Jesús ndii: ―Tákui'e, ¿ñáá ka'án u̱n' ña̱ ka'án ndi̱a̱a̱ ja̱a̱n' nuu̱' ndu'u̱ kui̱ti̱', uun ñáá ka'án tu̱ u̱n' ña̱ ja̱a̱n' nuu̱' sa̱kuu' ne̱ yivi̱'? ―ni̱ kachi̱ ra̱.
42012042	Sa̱kan' te̱ ni̱ ka'a̱n xto̱'o̱ e̱' xiin' ra̱ ndii: ―Naa' yoo i̱i̱n te̱ xika' nuu̱', te̱ xachuun' nda̱ku, te̱ kuu' kaxi' tu̱ ra̱ ndii, te̱ ja̱a̱n' sa̱kuiso' chuun' xto̱'o̱ ra̱, te̱ ka̱'ndi̱a̱ chuun' ra̱ nuu̱' i̱nga̱ te̱ xachuun' nuu̱' xto̱'o̱ ra̱ ja̱a̱n', te̱ ta̱xi̱ ra̱ ña̱ ku̱xi̱ te̱ ja̱a̱n' sa̱va̱ ni̱ hora ña̱ kuní a̱.
42012043	Va̱'a̱ va̱ ke̱ta̱ te̱ ndiso' chuun' ja̱a̱n' naa' kii̱' na̱ndi̱ko' xto̱'o̱ ra̱ ja̱a̱n', te̱ ku̱ni̱ ra̱ ña̱ xaa' te̱ ja̱a̱n' chu̱u̱n ja̱a̱n'.
42012044	Ña̱ nda̱ku ka'án i̱ xiin' ndo̱' ndii, ta̱xi̱ xto̱'o̱ ja̱a̱n' ña̱ ka̱'ndi̱a̱ chuun' te̱ ja̱a̱n' nuu̱' sa̱kuu' ña̱ kumi' ra̱.
42012045	Ndisu̱ naa' ka'a̱n te̱ ndiso' chuun' ja̱a̱n' xiin' nimá ra̱ ndii: “Ku̱u̱ kuachí va̱ xto̱'o̱ e̱' te̱ na̱ndi̱ko' a̱”, kachi ra̱, sa̱kan' te̱ xa̱'a' ra̱ ku̱tun' ra̱ i̱nga̱ ne̱ xika' nuu' nuu̱' xto̱'o̱ ja̱a̱n', ña̱'a' xiin' tiaa̱, te̱ xa̱'a' ra̱ ku̱xi̱ saka ra̱, te̱ ko̱'o̱ ndii̱' ra̱ nde̱e̱ xi̱ni̱ ra̱,
42012046	te̱ na̱ndi̱ko' xto̱'o̱ ja̱a̱n' kivi̱' ña̱ kö̱o̱' a̱ naá nimá ra̱ xiin' hora ña̱ xïní ra̱, te̱ sa̱ndo'o' u'vi̱ xa̱va̱'a̱ ña̱'a' xto̱'o̱ ja̱a̱n', te̱ sko̱'ni' ña̱'a' a̱ mii' ñu'u' i̱nga̱ ne̱ xächuun' nda̱ku.
42012047	Te̱ ne̱ xika' nuu', ne̱ xiní ndee ña̱ kuní xto̱'o̱ ni̱a̱, ndisu̱ sä̱tu̱'va̱ xiin' mi̱i' ni̱a̱, te̱ xäa' tu̱ ni̱a̱ ña̱ kuní xto̱'o̱ ni̱a̱ ndii, ka̱xi̱' kua'a̱' xa̱va̱'a̱ ni̱a̱.
42012048	Ndisu̱ ne̱ xika' nuu', ne̱ xïní ndee ña̱ kuní xto̱'o̱ ni̱a̱, te̱ ni̱ xa̱a̱ ni̱a̱ ña̱ vä̱'a̱ ndii, sie ka̱xi̱' ni̱a̱. Kua̱chi̱ ndii, yo̱o̱ ka̱ ni̱ na̱ti̱i̱n kua'a̱' chu̱u̱n ka'nu' nda̱'a' Ndiosí ndii, xa'a̱' kua'a̱' ña̱'a̱ naka̱n a̱ kuenta nuu̱' ni̱a̱. Te̱ yo̱o̱ ka̱ ni̱ kui̱ni̱ kua'a̱' a̱ ni̱ xi̱ni̱ a̱ ndii, xa'a̱' kua'a̱' ka̱ ña̱'a̱ naka̱n a̱ kuenta nuu̱' ni̱a̱.
42012049	’Ni̱ xa̱a̱ i̱ te̱ sa̱ndatin i̱ ñu'u̱ i̱i̱n yivi̱', te̱ sa̱a̱ ka̱ vi̱' kuní nimá i̱ ña̱ xa̱ xixí a̱.
42012050	Ndisu̱ kuní a̱ ña̱ ku̱ndo̱'o̱ i̱ i̱i̱n tu̱ndo'o̱' chie̱ va̱, te̱ ku̱vi̱ i̱, te̱ ndo'o' va̱ nimá i̱ nde̱e̱ xinu̱ tu̱ndo'o̱' ja̱a̱n'.
42012051	¿Ñáá xanini ndo'ó ña̱ ni̱ xa̱a̱ i̱ te̱ na̱ta̱ndi̱e̱e̱ mani̱' i̱ ne̱ yivi̱' i̱i̱n yivi̱'? Ka'án i̱ xiin' ndo̱' ña̱ süu̱' sa̱kan' nduu' a̱. Süu̱' ja̱a̱n' ndii ni̱ xa̱a̱ i̱ te̱ na̱ta̱'vi' ta'an' ne̱ yivi̱' xa'a̱' i̱.
42012052	Kua̱chi̱ ndii, nde̱e̱ vi̱ti̱n, te̱ nde̱e̱ nuu̱' ku'u̱n e̱' ndii, i̱i̱n xaan' mii' ndiee' u'u̱n ta'an ne̱ yivi̱' ndii, na̱ta̱'vi' ta'an' ni̱a̱, sa̱kan' ña̱ uni̱ ta'an ni̱a̱ ku̱ndu̱u̱ kuenta i̱, te̱ uvi̱ ta'an ni̱a̱ ka̱si'e̱ ku̱ni̱ ne̱ ja̱a̱n'. Uun ku̱ndu̱u̱ uvi̱ ta'an ni̱a̱ kuenta i̱, te̱ uni̱ ta'an ni̱a̱ ka̱si'e̱ ku̱ni̱ ne̱ ja̱a̱n'.
42012053	Sa̱kan' ña̱ yu̱va' ndii, na̱ta̱'vi' ta'an' ra̱ xiin' tiaa̱ si'e̱ ra̱, te̱ tiaa̱ si'e̱ ndii, na̱ta̱'vi' ta'an' ra̱ xiin' yu̱va' ra̱. Te̱ ña' nduu' si̱'i' ndii, na̱ta̱'vi' ta'an' a' xiin' ña̱'a' si'e̱ a', te̱ ña̱'a' si'e̱ ndii, na̱ta̱'vi' ta'an' a' xiin' si̱'i' a'. Te̱ ña' ti̱so̱ ndii, na̱ta̱'vi' ta'an' a' xiin' xa̱nu̱ a', te̱ ña̱ xa̱nu̱ ndii, na̱ta̱'vi' ta'an' a' xiin' ti̱so̱ a' ―ni̱ kachi̱ a̱.
42012054	Te̱ ni̱ ka'a̱n ka̱ Jesús xiin' ne̱ yivi̱' kua'a̱' va̱ ja̱a̱n' ndii: ―Kii̱' xito' ndo̱' nuta' viko̱' mii' ketá ñu̱'u̱ ndii, ka'án ndo̱' ña̱ ku̱u̱n savi̱', te̱ kuun' xna̱'a̱ ra'.
42012055	Te̱ kii̱' xika' tachi̱' ña̱ kua̱xi̱ su'ma̱' i̱i̱n yivi̱' ndii, ka'án ndo̱' ña̱ ku̱u̱ i̱'ni' va̱, te̱ kuu' i'ni' xna̱'a̱.
42012056	Ndo'ó, ne̱ xasuvi' xiin' mi̱i' ndii, kundani̱ ndo̱' sa̱a̱ xachuun' ndi̱vi' xiin' ña̱ xka'ndíá nuu̱' ñu̱'u' i̱i̱n yivi̱'. Ndisu̱ ndichun na chüun xa'a̱' ndo̱' ndee ña̱ xka'ndíá yo'o' kivi̱' vi̱ti̱n xaa' yu'u̱.
42012057	’¿Sa̱a̱ tu̱ kü̱vi̱ sa̱a̱ kuenta mi̱i' ndo̱', te̱ na̱ku̱ni̱ ndo̱' ndee ña̱ nduu' ña̱ nda̱ku?
42012058	Kii̱' chindu'u̱' i̱i̱n ne̱ yivi̱' kua̱chi̱ xa'a̱' ndo̱', te̱ kua'a̱n ndo̱' xiin' ni̱a̱ vi̱'e̱ kua̱chi̱ ndii, sa̱a̱ ndo̱' ña̱ nduxa̱' te̱ na̱koo̱ ndo̱' ña̱ mani̱' xiin' ne̱ ja̱a̱n' kii̱' kua'a̱n ndo̱' i̱chi', saa̱' i̱i̱n kii̱' ka̱ñu̱u̱ ni̱a̱ ndo'ó, te̱ ku'u̱n ndi̱a̱ka̱ ni̱a̱ ndo'ó nde̱e̱ nuu̱' te̱ xa'nú kua̱chi̱, te̱ te̱ ja̱a̱n' ku'u̱n ndi̱a̱ka̱ ndo'ó nda̱'a' te̱ xíin', te̱ te̱ xíin' ja̱a̱n' ta̱a̱n' ndo'ó nde̱e̱ vi̱'e̱ ka̱a̱.
42012059	Te̱ ka'án i̱ xiin' ndo̱' ña̱ kö̱o̱' kivi̱' ke̱ta̱ ndo̱' i̱kan' nde̱e̱ na̱cha'vi̱ ndo̱' sa̱kuu' ña̱ kuní a̱ cha̱'vi̱ ndo̱' ―ni̱ kachi̱ a̱.
42013001	Te̱ kii̱' sa̱kan' ndii, ni̱ xa̱a̱ ndia'vi' ne̱ yivi̱' ndatu'un' ni̱a̱ nuu̱' Jesús xa'a̱' ña̱ ni̱ na̱saka̱' Pilato níi' ndia'vi' te̱ Galilea, xiin' níi' ki̱ti' ña̱ ni̱ na̱soko̱' ra̱ nuu̱' Ndiosí.
42013002	Sa̱kan' te̱ ni̱ ka'a̱n a̱ xiin' ni̱a̱ ndii: ―¿Ñáá xanini ndo'ó ña̱ kua'a̱' ka̱ kua̱chi̱ ndiso' te̱ Galilea ja̱a̱n' te̱ sa̱kan' i̱nga̱ te̱ ñu̱u̱ ra̱ na ni̱ ndo̱'o̱ ra̱ sa̱kan'?
42013003	Ka'án i̱ xiin' ndo̱' ña̱ süu̱' sa̱kan' nduu' a̱. Nii' sa̱kan' ku̱ndo̱'o̱ tu̱ ndo'ó naa' nä̱ma̱ ndo̱' nimá ndo̱' xa'a̱' kua̱chi̱ ña̱ xaa' ndo̱'.
42013004	Naka'an' ndo̱' xa'a̱' ne̱ xa'u̱n uni̱ ta'an, ne̱ ni̱ xi'i̱ kii̱' ni̱ ndu̱va̱ vi̱'e̱ sukun ña̱ nani' Siloé. ¿Ñáá xanini ndo'ó ña̱ kua'a̱' ka̱ kua̱chi̱ ndiso' ne̱ ja̱a̱n' te̱ sa̱kan' i̱nga̱ ne̱ ñu̱u̱ Jerusalén?
42013005	Ka'án i̱ xiin' ndo̱' ña̱ süu̱' sa̱kan' nduu' a̱. Nii' sa̱kan' ku̱ndo̱'o̱ tu̱ ndo'ó naa' nä̱ma̱ ndo̱' nimá ndo̱' xa'a̱' kua̱chi̱ ña̱ xaa' ndo̱' ―ni̱ kachi̱ a̱.
42013006	Sa̱kan' te̱ ni̱ ka'a̱n Jesús i̱i̱n ña̱ ka'án ndi̱a̱a̱ ndii: ―I̱i̱n te̱ yivi̱' ndii, kumi' ra̱ i̱i̱n tun' higuera i̱i̱n xaan' mii' ni̱ na̱chi̱'i̱ ra̱ yo̱'o' uva. Te̱ ni̱ xa'a̱n ra̱ xito' ra̱ naa' yoo nduu̱' nda̱'a' nu̱'. Ndisu̱ kö̱o̱' a̱ iin'.
42013007	Sa̱kan' te̱ ni̱ ka'a̱n ra̱ xiin' te̱ xito' yo̱'o' uva ja̱a̱n' ndii: “Ko̱to̱ u̱n', xa̱ uni̱ kuiya̱ kua̱xi̱ i̱ ko̱to̱ i̱ naa' iin' ndo̱ko' nda̱'a' tun' higuera yo'o', ndisu̱ kö̱o̱' a̱ iin' nda̱'a' nu̱'. Nde̱e̱ chaa' ka̱ ka̱'ndi̱a̱ u̱n' nu̱', te̱ kä̱si̱ saka nu̱' nuu̱' ñu̱'u' i̱”, ni̱ kachi̱ ra̱.
42013008	Sa̱kan' te̱ ni̱ ka'a̱n te̱ xito' yo̱'o' uva ja̱a̱n' ndii: “Tákui'e, ta̱xi̱ u̱n' na ndoo̱ ka̱ nu̱' ndee kuiya̱ vi̱ti̱n, te̱ ka̱ti̱a̱ i̱ sa̱a̱ xinundu̱u̱ xa'a̱' nu̱', te̱ ta̱a̱n' i̱ mi̱'in' te'i.
42013009	Te̱ naa' ku̱u̱n ndo̱ko' nda̱'a' nu̱' kuiya̱ ki̱'i̱n ndii, va̱'a̱. Ndisu̱ naa' kö̱o̱' a̱ ku̱u̱n ndii, ka̱'ndi̱a̱ i̱ nu̱'”, ni̱ kachi̱ te̱ ja̱a̱n' ―ni̱ kachi̱ Jesús.
42013010	Unta' i̱i̱n kivi̱' sábado, ña̱ xina̱ndiee̱' ne̱ yivi̱' ndii, sania'á Jesús ne̱ yivi̱' ti̱xi̱n i̱i̱n vi̱'e̱ mii' nakayá ni̱a̱.
42013011	Te̱ i̱kan' ka'ni̱ i̱i̱n ña̱'a', ña' xa̱ kua'a̱n xa'u̱n uni̱ ta'an kuiya̱ ña̱ kuni ku̱vi̱ a' xaa' i̱i̱n ña̱ ndi̱va̱'a̱. Ña' ja̱a̱n' ndii, ni̱ ku̱to̱so̱ va̱ a', te̱ nde̱e̱ sie kü̱vi̱ ndu̱nda̱ku a'.
42013012	Kii̱' ni̱ xi̱ni̱ ña̱'a' Jesús ndii, ni̱ ka̱na̱ ña̱'a' a̱, te̱ ni̱ ka'a̱n a̱ xiin' a' ndii: ―Nakui'e, xa̱ ni̱ sei̱n' u̱n' nuu̱' kui'e̱ ña̱ ndo'o' u̱n' ―ni̱ kachi̱ a̱.
42013013	Sa̱kan' te̱ ni̱ ta̱ndi̱e̱e̱ a̱ nda̱'a' a̱ xata̱' a', te̱ xa̱ka'án e̱', te̱ ni̱ ndu̱nda̱ku a', te̱ ni̱ xa̱ka'nu' a' Ndiosí.
42013014	Ndisu̱ te̱ xa'ndia chuun' xa'a̱' vi̱'e̱ ja̱a̱n' ndii, xi'é va̱ ra̱ xa'a̱' a̱ ña̱ ni̱ sa̱nda'a Jesús ña̱'a' ja̱a̱n' kivi̱' sábado, ña̱ xina̱ndiee̱' ne̱ yivi̱' ja̱a̱n'. Te̱ ni̱ ka'a̱n ra̱ xiin' ne̱ yivi̱' ndii: ―Yoo iñu̱ ta'an kivi̱' ña̱ xachuun' e̱'. Kivi̱' ja̱a̱n' ki̱xi̱n ndo̱' te̱ sa̱nda'a te̱ kaa̱' ndo'ó, te̱ kï̱xi̱n ndo̱' kivi̱' sábado, ña̱ xina̱ndiee̱' e̱' ―ni̱ kachi̱ ra̱.
42013015	Sa̱kan' te̱ ni̱ ka'a̱n xto̱'o̱ e̱' xiin' ra̱ ndii: ―Ndo'ó, te̱ xasuvi' xiin' mi̱i', i̱'i̱n ndo̱' ndaxin' si̱ndiki̱' sana̱ ndo̱' uun mburru sana̱ ndo̱' kivi̱' sábado, ña̱ xina̱ndiee̱' e̱', mii' ita' ri' xaxi̱' ri' ña̱'a̱, te̱ kua'a̱n ndo̱' xiin' ri' te̱ ko̱'o̱ ri' ti̱kui.
42013016	Te̱ ña̱'a' yo'o' ndii, si̱a̱ni' xika' Abraham nduu' a', te̱ xa̱ kua'a̱n xa'u̱n uni̱ kuiya̱ tiin' ña̱'a' kui'e̱ yo'o' xaa' ña̱ ndi̱va̱'a̱. Sa̱kan' na kuii' va̱'a̱ nduu' a̱ ña̱ ndaxi̱n' a' nuu̱' kui'e̱ ña̱ ndo'o' a' kivi̱' sábado, ña̱ xina̱ndiee̱' e̱', te̱ nda̱'a̱ a' ―ni̱ kachi̱ a̱.
42013017	Kii̱' ni̱ ka'a̱n Jesús ña̱ ja̱a̱n' ndii, ni̱ sa̱ka'an' a̱ sa̱kuu' ne̱ xtäni̱ ña̱ xaa' a̱. Te̱ sa̱kuu' ne̱ yivi̱' kua'a̱' ya'a̱ ja̱a̱n' ndii, va̱'a̱ ya'a̱ kuni nimá ni̱a̱ xa'a̱' sa̱kuu' chu̱u̱n ka'nu' nda̱tu̱n' koo' chukuu' ña̱ ni̱ xa̱a̱ a̱.
42013018	Te̱ ni̱ ka'a̱n tu̱ Jesús ndii: ―¿Ndee ña̱ nakuitá xiin' ña̱ xa'ndia chuun' Ndiosí nimá ne̱ yivi̱', uun ndee ña̱ xiin' va̱'a̱ ka̱ na̱ka̱ta̱ e̱', te̱ ku̱vi̱ ku̱nda̱ni̱ ndo̱' a̱?
42013019	Ña̱ xa'ndia chuun' a̱ ja̱a̱n' ndii, nduu' a̱ nde̱e̱ naa ndi̱kin' mostaza, ña̱ ni̱ ki̱'i̱n i̱i̱n te̱ yivi̱', te̱ ni̱ chi̱'i̱ ra̱ a̱ mii' xika' ra̱. Te̱ kii̱' ni̱ xa̱'nu̱ a̱ ja̱a̱n' ndii, ni̱ ku̱u̱ chie̱ ka̱ i̱tun' a̱. Te̱ nde̱e̱ sa̱a̱, ti' ta'nu' ndi̱vi', ku̱vi̱ ku̱ndi̱e̱e̱ ka̱ti' nda̱'a' nu̱' ―ni̱ kachi̱ a̱.
42013020	Ni̱ ka'a̱n tu̱ a̱ ndii: ―¿Ndee ña̱ na̱ka̱ta̱ i̱ xiin' ña̱ xa'ndia chuun' Ndiosí nimá ne̱ yivi̱' te̱ ku̱nda̱ni̱ ndo̱' a̱?
42013021	Nduu' a̱ nde̱e̱ naa yu̱chi' levadura kii̱' ki'in' i̱i̱n ña̱'a' a̱, te̱ nasaka̱' a̱ xiin' uni̱ ta'an ya̱xin' yu̱chi' harina, te̱ saki'ví pachi̱ a̱ sa̱kuu' i̱xan' ―ni̱ kachi̱ a̱.
42013022	Kii̱' kua'a̱n Jesús i̱chi' ñu̱u̱ Jerusalén ndii, sania'á a̱ tu̱'u̱n Ndiosí i̱'i̱n ñu̱u̱ xiin' nda̱'a' a̱ ña̱ ñu'u' yu̱'u' i̱chi' ja̱a̱n' mii' xka'ndíá a̱ kua'a̱n a̱.
42013023	Te̱ i̱i̱n ne̱ yivi̱' ni̱ nda̱tu'u̱n' ña̱'a' ndii: ―Tákui'e, ¿ñáá ndia'vi' kui̱ti̱' ne̱ yivi̱' kakú nuu̱' kua̱chi̱ ni̱a̱? ―ni̱ kachi̱ ni̱a̱ xiin' Jesús. Sa̱kan' te̱ ni̱ ka'a̱n a̱ xiin' ne̱ yivi̱' ndii:
42013024	―Sa̱ndi̱e̱e' va̱ ndo'ó, te̱ ko̱'ni̱ ndo̱' yi'e' tein', sa̱kan' ña̱ ka'án i̱ xiin' ndo̱' ña̱ kua'a̱' va̱ ne̱ yivi̱' nanduku' sa̱a̱ sa̱a̱ ni̱a̱, te̱ ndi'vi̱ ni̱a̱ yi'e' tein' ja̱a̱n', ndisu̱ kü̱vi̱ xka'ndi̱a̱ ni̱a̱.
42013025	Kii̱' sa̱kan' ndii, ndo̱ndi̱chi̱ te̱ xiin' vi̱'e̱, te̱ nda̱si̱ kutu̱' ra̱ yi'e' ja̱a̱n' nuu̱' ndo̱'. Sa̱kan' te̱ ndo'ó, ne̱ ita' ki̱'e̱ ndii, sa̱kaxan' ndo̱' vitu̱' yi'e' te̱ ka'a̱n ndo̱' xiin' ra̱ ndii: “Tákui'e, tákui'e, sa̱a̱ va̱ u̱n' ña̱ va̱'a̱ te̱ nu̱nia' u̱n' yi'e' nuu̱' ndu̱”, kachi̱ ndo̱'. Te̱ ka'a̱n te̱ ja̱a̱n' xiin' ndo̱' ndii: “Xïní i̱ yo̱o̱ nduu' ndo̱'”, kachi̱ ra̱.
42013026	Sa̱kan' te̱ xa̱'a' ka'a̱n ndo̱' ndii: “Ni̱ xi̱xi̱ ndu̱, te̱ ni̱ xi̱'i̱ ndu̱ xiin' u̱n', te̱ ni̱ sa̱nia'á u̱n' ndu'u̱ ya̱'ya̱ mii' ndiee' ndu̱”, kachi̱ ndo̱'.
42013027	Ndisu̱ ka'a̱n ni̱ tu̱ku̱u̱ te̱ xiin' vi̱'e̱ ja̱a̱n' xiin' ndo̱' ndii: “Xa̱ ka'án i̱ xiin' ndo̱' ña̱ xïní i̱ yo̱o̱ nduu' ndo̱'. Kuan sa̱kuu' ndo'ó, ne̱ xaa' ña̱ ni̱a̱'a”, kachi̱ ra̱.
42013028	Te̱ i̱kan' kua̱ku̱ u'vi̱ ndo̱', te̱ ke̱'i̱ vi̱' na̱ka̱xi̱' nu̱'u̱ ndo̱' kii̱' ku̱ni̱ ndo̱' Abraham xiin' Isaac xiin' Jacob xiin' sa̱kuu' te̱ ni̱ ka'a̱n tiakú tu̱'u̱n Ndiosí ndiee' ra̱ mii' xa'ndia chuun' a̱, te̱ kii̱' ku̱ni̱ tu̱ ndo̱' ña̱ ndo'ó ndii, ki̱'e̱ ni̱ ndoo̱ ndo̱'.
42013029	Sa̱kan' ña̱ ki̱xi̱n kua'a̱' ne̱ ki̱e̱e̱ mii' keta' ñu̱'u̱, xiin' mii' ketá ñu̱'u̱, xiin' su'ma̱' i̱i̱n yivi̱', xiin' xíni' i̱i̱n yivi̱', te̱ ku̱ndi̱e̱e̱ ni̱a̱ nuu̱' mesa, te̱ ku̱xi̱ ni̱a̱ mii' xa'ndia chuun' Ndiosí.
42013030	Sa̱va̱ ne̱ nduu' ne̱ nuu̱' vi̱ti̱n ndii, ne̱ so'o̱' ndi'i' ku̱ndu̱u̱ ni̱a̱ kii̱' sa̱kan'. Te̱ sa̱va̱ ne̱ nduu' ne̱ so'o̱' ndi'i' vi̱ti̱n ndii, ne̱ nu̱u' ku̱ndu̱u̱ ni̱a̱ kii̱' sa̱kan' ―ni̱ kachi̱ a̱.
42013031	Xa̱ kivi̱' sa̱kan' ni̱ nde̱kui̱e̱ ndia'vi' te̱ fariseo, te̱ ni̱ ka'a̱n ra̱ xiin' Jesús ndii: ―Kua'an ke̱ta̱ yo'o' te̱ ku'u̱n u̱n', sa̱kan' ña̱ kuni ka̱'ni̱' Herodes yo'ó ―ni̱ kachi̱ ra̱.
42013032	Sa̱kan' te̱ ni̱ ka'a̱n Jesús xiin' ra̱ ndii: ―Kua'an ndo̱' te̱ ka'a̱n ndo̱' xiin' i̱ngu̱i̱ ja̱a̱n' ña̱ vi̱ti̱n xiin' tiaa̱n ndii, tava̱' i̱ ña̱ ndi̱va̱'a̱ nimá ne̱ yivi̱', te̱ sanda'a i̱ ne̱ kuni ku̱vi̱, te̱ kivi̱' ña̱ uni̱ sa̱xinu̱ i̱ chu̱u̱n nuu̱' i̱.
42013033	Ndisu̱ vi̱ti̱n, tiaa̱n, xiin' i̱sa ndii, kuní a̱ ña̱ kua'a̱n na kua'a̱n i̱ i̱chi' ña̱ kua'a̱n ñu̱u̱ Jerusalén, sa̱kan' ña̱ xäta'a̱n ña̱ ku̱vi̱ i̱i̱n te̱ ka'án tiakú tu̱'u̱n Ndiosí i̱nga̱ ñu̱u̱, ña̱ ndüu' ñu̱u̱ Jerusalén.
42013034	Ndo'ó kua'a, ndo'ó kua'a, ne̱ ndiee' ñu̱u̱ Jerusalén, ne̱ xa'ni̱' te̱ ka'án tiakú tu̱'u̱n Ndiosí, te̱ kuun' yuu̱' ndo̱' te̱ tianu̱' a̱ nuu̱' ndo̱' nde̱e̱ ku̱vi̱ ra̱. Ki'in' va̱ i̱chi' ni̱ kuni̱ i̱ nda̱sa̱i̱i̱n i̱ ndo'ó nde̱e̱ naa xaa' i̱i̱n ndu̱xi' ña̱ ndasaiin' ri' ndu̱xi' kuali' si'e̱ ri' ti̱xi̱n ndi̱xi̱n ri', ndisu̱ nï̱ xi̱i̱n ndo̱'.
42013035	Ña̱ nda̱ku ka'án i̱ xiin' ndo̱' ndii, nduxi̱n ñu̱u̱ ndo̱', te̱ ka'án tu̱ i̱ xiin' ndo̱' ña̱ kü̱ni̱ ka̱ ndo̱' yu'u̱ nde̱e̱ xaa̱ kivi̱' ña̱ ka'a̱n ndo̱' xa'a̱' i̱ ndii: “Sañu'u' va̱ xto̱'o̱ e̱' Ndiosí ña̱ kua̱xi̱ kuenta a̱”, kachi̱ ndo̱' ―ni̱ kachi̱ Jesús.
42014001	Unta' i̱i̱n kivi̱' sábado, ña̱ xina̱ndiee̱' ne̱ yivi̱' ndii, i̱i̱n te̱ fariseo, te̱ xa'ndia chuun' ndii, ni̱ xa̱ka̱ ra̱ Jesús te̱ kun ku̱xi̱ a̱ vi̱'e̱ ra̱. Te̱ sa̱va̱ tu̱ku̱ ra̱ ndiee' i̱kan' xito' maña ra̱ Jesús.
42014002	Te̱ nuu̱' a̱ ja̱a̱n' ni̱ yoo̱ i̱i̱n te̱ yivi̱', te̱ kumi' kui̱ñu̱ kui'e.
42014003	Sa̱kan' te̱ ni̱ ka'a̱n Jesús xiin' te̱ sanakuachi' tu̱'u̱n nde̱i' Ndiosí xiin' te̱ fariseo ndii: ―¿Ñáá va̱'a̱ nduu' a̱ nuu̱' tu̱'u̱n nde̱i' Ndiosí ña̱ sanda'a e̱' ne̱ kuni ku̱vi̱ kivi̱' sábado, ña̱ xina̱ndiee̱' e̱'? ―ni̱ kachi̱ a̱.
42014004	Ndisu̱ nï̱ na̱kui̱i̱n ra̱, sa̱kan' te̱ ni̱ tondi̱a̱ nda̱'a' a̱ te̱ kuni ku̱vi̱ ja̱a̱n', te̱ ni̱ sa̱nda'a ña̱'a' a̱, te̱ ni̱ nde̱i' ña̱'a' a̱.
42014005	Te̱ ni̱ ka'a̱n a̱ xiin' te̱ yivi̱' ja̱a̱n' ndii: ―Naa' sa̱kan' te̱ i̱i̱n ndo'ó ni̱ na̱ma̱ i̱i̱n mburru uun i̱i̱n si̱ndiki̱' sana̱ ndo̱' i̱i̱n pozo kivi̱' sábado, ña̱ xina̱ndiee̱' e̱' ndii, ¿ñáá xtä̱'ni' ki'i̱' ndo̱' ri'? ―ni̱ kachi̱ a̱.
42014006	Te̱ kö̱o̱' a̱ ni̱ ku̱vi̱ na̱kui̱i̱n ra̱ nuu̱' a̱.
42014007	Te̱ kii̱' xito' Jesús sa̱a̱ nakaxin ne̱ yivi̱', ne̱ ni̱ xa̱a̱ vi̱ko' ja̱a̱n', tei̱ tun' kuu' nu̱u' mii' ku̱ndi̱e̱e̱ ni̱a̱, te̱ ni̱ ka'a̱n xiin' ni̱a̱ i̱i̱n ña̱ ka'án ndi̱a̱a̱ ndii:
42014008	―Kii̱' tatu i̱i̱n ne̱ yivi̱' ndo'ó i̱i̱n vi̱ko' ña̱ tunda'á' ndii, kü̱ndi̱e̱e̱ ndo̱' nuu̱' tei̱ tun' kuu' nu̱u', saa̱' i̱i̱n kii̱' ni̱ ta̱tu̱ ni̱a̱ i̱i̱n te̱ ka'nu' ka̱ te̱ sa̱kan' ndo'ó,
42014009	te̱ kii̱' xaa̱' te̱ ja̱a̱n' ndii, ki̱xi̱n te̱ ni̱ ta̱tu̱ ndo'ó ja̱a̱n', te̱ ka'a̱n ra̱ xiin' ndo̱' ndii: “Ta̱xi̱ tei̱ ñaa̱' ku̱ndu'u̱' te̱ yo̱'o̱”, kachi̱ ra̱. Te̱ sa̱kan' ku̱chani ndo̱', te̱ kun ku̱ndu'u̱' ndo̱' nuu̱' tei̱ nda'vi so̱'o̱.
42014010	Ndisu̱ kii̱' ta̱tu̱ ne̱ yivi̱' ndo'ó vi̱ko' ja̱a̱n' ndii, va̱'a̱ ka̱ ku̱ndu'u̱' ndo̱' nuu̱' i̱i̱n tei̱ nda'vi so̱'o̱, sa̱kan' te̱ kii̱' ki̱xi̱n te̱ ni̱ ta̱tu̱ ndo'ó ndii, ka'a̱n ra̱ xiin' ndo̱' ndii: “Chee̱ kua'a, xka'ndi̱a̱ u̱n', te̱ ku̱ndu'u̱' u̱n' tei̱ kuu' nu̱u' kaa̱'”, kachi̱ ra̱. Te̱ sa̱kan' na̱ti̱i̱n ndo̱' ña̱ tiin' ka'nu' nuu̱' sa̱kuu' ne̱ yivi̱', ne̱ ndiee' ja̱a̱n'.
42014011	Sa̱kan' ña̱ yo̱o̱ ka̱ xachié xiin' mi̱i' ndii, sa̱nuu' ña̱'a' Ndiosí. Te̱ yo̱o̱ ka̱ sa̱nuu' xiin' mi̱i' ndii, sa̱chié ña̱'a' a̱ ―ni̱ kachi̱ a̱.
42014012	Sa̱kan' te̱ ni̱ ka'a̱n tu̱ Jesús xiin' te̱ fariseo, te̱ ni̱ ta̱tu̱ ña̱'a' ja̱a̱n' ndii: ―Kii̱' ka̱sa̱'a̱ u̱n' vi̱ko', te̱ ta̱xi̱ u̱n' ña̱ xaxi̱' i̱i̱n ke'in' uun xa̱kuaa̱' ndii, tä̱tu̱ u̱n' ne̱ xiní ta'an' xiin' u̱n', ni̱ nde̱e̱ ña̱ni̱ u̱n', ni̱ nde̱e̱ ne̱ i̱i̱n kuu' xiin' u̱n', ni̱ nde̱e̱ ne̱ vika̱', ne̱ ndiee' ya̱ti̱n vi̱'e̱ u̱n', saa̱' i̱i̱n kii̱' ta̱tu̱ tu̱ ne̱ ja̱a̱n' yo'ó te̱ ku̱xi̱ u̱n', te̱ xa̱ ña̱ ja̱a̱n' kui̱ti̱' ku̱ndu̱u̱ ya̱'vi̱ u̱n'.
42014013	Ndisu̱ kii̱' ka̱sa̱'a̱ u̱n' i̱i̱n vi̱ko' vi̱'e̱ u̱n' ndii, ka̱na̱ u̱n' ne̱ nda'vi kuu', xiin' ne̱ kui'e nda̱'a' uun xa'a̱', xiin' ne̱ kü̱vi̱ ka̱ka̱, xiin' ne̱ kui'e ndu̱chi' nuu̱' kui̱ti̱',
42014014	te̱ xiin' ña̱ ja̱a̱n' sa̱ñu'u' Ndiosí yo'ó, sa̱kan' ña̱ ne̱ ja̱a̱n' ndii, kü̱vi̱ ta̱tu̱ ni̱a̱ yo'ó te̱ ku̱xi̱ u̱n' vi̱'e̱ ni̱a̱, ndisu̱ yo'ó ndii, na̱ti̱i̱n u̱n' i̱i̱n ña̱ va̱'a̱ nda̱'a' Ndiosí kii̱' na̱ti̱a̱ku̱ ne̱ yoo nda̱ku nimá nuu̱' a̱ ―ni̱ kachi̱ a̱.
42014015	Kii̱' ni̱ xi̱ni̱ so̱'o̱ i̱i̱n te̱ ndu'u̱' i̱kan' ña̱ ja̱a̱n' te̱ ni̱ ka'a̱n ra̱ ndii: ―Sa̱ñu'u' va̱ Ndiosí yo̱o̱ ka̱ ku̱xi̱ vi̱ko' ndi̱vi' mii' xa'ndia chuun' a̱ ―ni̱ kachi̱ ra̱.
42014016	Sa̱kan' te̱ ni̱ ka'a̱n Jesús xiin' ra̱ ndii: ―I̱i̱n te̱ yivi̱' ndii, ni̱ ka'a̱n tuní ra̱ ña̱ sa̱va̱'a̱ ra̱ kua'a̱' va̱ ña̱ xaxi̱' xa'a̱' xa̱kuaa̱', te̱ kua'a̱' va̱ ne̱ yivi̱' ni̱ ta̱tu̱ ra̱.
42014017	Te̱ kii̱' xa̱ yoo' tu̱'va̱ ña̱ xaxi̱' xa̱kuaa̱' ndii, ni̱ ti̱'vi' ra̱ te̱ xika' nuu' nuu̱' ra̱, te̱ ka'a̱n ra̱ xiin' ne̱ ja̱a̱n' ndii: “To'o̱' ndo̱', sa̱kan' ña̱ xa̱ yoo tu̱'va̱ sa̱kuu' a̱”, ni̱ kachi̱ ra̱.
42014018	Ndisu̱ sa̱kuu' ni̱a̱ ni̱ xa̱'a' xikán ña̱ ka'nu' i̱ni̱ nuu̱' te̱ ja̱a̱n'. Ne̱ nu̱u' ni̱ ka'a̱n ndii: “Sa̱kan' ni̱ sa̱ta̱' i̱ i̱i̱n ñu̱'u', te̱ ña̱ ja̱a̱n' kuni kun ko̱to̱ i̱. Sa̱a̱ u̱n' ña̱ va̱'a̱, te̱ ko̱o̱ ka'nu' i̱ni̱ u̱n' xa'a̱' i̱”, ni̱ kachi̱ ni̱a̱.
42014019	Te̱ i̱nga̱ ni̱a̱ ni̱ ka'a̱n ndii: “Ni̱ sa̱ta̱' i̱ u'u̱n na̱'a̱ toro, te̱ ti' ja̱a̱n' kun ko̱to̱ i̱ sa̱a̱ xachuun' ri'. Sa̱a̱ u̱n' ña̱ va̱'a̱, te̱ ko̱o̱ ka'nu' i̱ni̱ u̱n' xa'a̱' i̱”, ni̱ kachi̱ ni̱a̱.
42014020	Te̱ i̱nga̱ ni̱a̱ ni̱ ka'a̱n ndii: “Sa̱kan' ni̱ tu̱nda'a̱' i̱, sa̱kan' na kü̱vi̱ ku'u̱n i̱”, ni̱ kachi̱ ni̱a̱.
42014021	Ni̱ na̱ndi̱ko' te̱ xika' nuu' ja̱a̱n', te̱ ni̱ ka'a̱n ra̱ sa̱kuu' ña̱ ja̱a̱n' xiin' xto̱'o̱ ra̱. Te̱ ni̱ na̱saa̱' te̱ xiin' vi̱'e̱ ja̱a̱n', te̱ ni̱ ka'a̱n ra̱ xi̱i̱n' te̱ xika' nuu' nuu̱' ra̱ ja̱a̱n' ndii: “Kua'an kii̱' sa̱kuu' ya̱'ya̱ ka'nu' xiin' ya̱'ya̱ tein', te̱ na̱ka̱ u̱n' ne̱ nda'vi kuu', xiin' ne̱ kui'e nda̱'a', xiin' ne̱ kui'e xa'a̱', xiin' ne̱ kui'e ndu̱chi' nuu̱'.”
42014022	Kii̱' ndi̱'i̱ ni̱ sa̱xinu̱ ra̱ ña̱ ni̱ ka'a̱n xto̱'o̱ ra̱ ja̱a̱n', te̱ ni̱ ka'a̱n ra̱ ndii: “Tákui'e, xa̱ ni̱ sa̱xinu̱ i̱ sa̱a̱ ni̱ ka'a̱n u̱n' xiin' i̱, ndisu̱ ndoó ndo̱so̱' ka̱ mii' ku̱ndi̱e̱e̱ ne̱ yivi̱'”, ni̱ kachi̱ ra̱.
42014023	Sa̱kan' te̱ ni̱ ka'a̱n xto̱'o̱ ja̱a̱n' xiin' ra̱ ndii: “Kua'an i̱chi' ka'nu' xiin' i̱chi' ku'u̱, te̱ ka'a̱n ndi̱e̱e' u̱n' xiin' ne̱ yivi̱' na ki̱xi̱n ni̱a̱, te̱ ku̱tu' vi̱'e̱ i̱.
42014024	Kua̱chi̱ ndii ka'án i̱ xiin' ndo̱' ña̱ nde̱e̱ i̱i̱n ne̱ yivi̱', ne̱ ni̱ ta̱tu̱ nu̱u' i̱ ja̱a̱n' ndii, tä̱xi̱ i̱ ku̱xi̱ ni̱a̱ vi̱ko' vi̱'e̱ i̱, ndo̱'”, ni̱ kachi̱ xto̱'o̱ ja̱a̱n' ―ni̱ kachi̱ Jesús.
42014025	Kua'a̱' va̱ ne̱ yivi̱' kua'a̱n xiin' Jesús, te̱ ni̱ na̱ndi̱ko' kuiín a̱, te̱ ni̱ ka'a̱n a̱ xiin' ni̱a̱ ndii:
42014026	―Naa' kuni ku̱ndiku̱n yo̱o̱ ka̱ i̱chi' yu'u̱, te̱ ku̱ndani̱ ya'a̱ ka̱ ni̱a̱ yu̱va' ni̱a̱, xiin' si̱'i' ni̱a̱, xiin' ña' si'i' ra̱, xiin' si'e̱ ni̱a̱, xiin' ña̱ni̱ ra̱, xiin' tiaa̱ ta'an' ni̱a̱, xiin' ña̱'a' ta'an' ni̱a̱, xiin' nde̱e̱ kivi̱' ñu̱u̱ mi̱i' ni̱a̱ te̱ sa̱kan' yu'u̱ ndii, kü̱vi̱ ku̱ndu̱u̱ ni̱a̱ ne̱ ndikún i̱chi' i̱.
42014027	Yo̱o̱ ka̱ küni ku̱ndo̱'o̱ nde̱e̱ naa ku̱ndo̱'o̱ yu'u̱ nuu̱' krusín, te̱ ku̱ndiku̱n ni̱a̱ yu'u̱ ndii, kü̱vi̱ ku̱ndu̱u̱ ni̱a̱ ne̱ ndikún i̱chi' i̱.
42014028	Sa̱a̱ e̱' kuenta ña̱ kuni ka̱sa̱'a̱ i̱i̱n ndo'ó i̱i̱n vi̱'e̱ sukun. ¿Ñáá süu̱' xi̱'na̱ ku̱ndu'u̱' ndo̱', te̱ na̱tava̱' ndo̱' kuenta sa̱a̱ kuu' xu̱'un' kuní a̱ ka̱'ni̱' ndo̱' te̱ xinu̱ vi̱'e̱ ja̱a̱n'?
42014029	Naa' sä̱a̱ ndo̱' sa̱kan', te̱ xa̱'a' ndo̱' sa̱kania' ndo̱' xa'a̱' vi̱'e̱ ja̱a̱n', te̱ kü̱vi̱ sa̱xinú ndo̱' a̱ ndii, xa̱'a' ne̱ yivi̱' sa̱ndi̱'i̱ ni̱a̱ xiin' ndo̱'
42014030	ka'a̱n ni̱a̱ ndii: “¡Ja̱n'! Te̱ kaa̱' ndii, sie ni̱ xa̱ni̱ni̱ ra̱, sa̱kan' ña̱ ni̱ xa̱'a' ra̱ xa'a ra̱ vi̱'e̱, te̱ nï̱ ku̱vi̱ sa̱xinu̱ ra̱ a̱”, kachi̱ ni̱a̱.
42014031	’Uun sa̱a̱ e̱' kuenta ndii, yoo i̱i̱n rey, te̱ kumi' ra̱ uxi̱ mií kui̱ti̱' te̱ xíin'. Te̱ kuní a̱ ña̱ ku̱nta'an' ra̱ xiin' tu̱ku̱ rey. Ndisu̱ i̱nga̱ rey ndii, kumi' ra̱ oko̱ mií te̱ xíin'. Naa' sa̱kan' nduu' a̱ ndii, ña̱ nu̱u' ndii, kuní a̱ ku̱ndu'u̱' te̱ kumi' uxi̱ mií te̱ xíin' ja̱a̱n', te̱ na̱tava̱' ra̱ kuenta naa' ku̱vi̱ ka̱nando ra̱ te̱ kumi' oko̱ mií te̱ xíin' ja̱a̱n'.
42014032	Te̱ naa' na̱tava̱' ra̱ kuenta ña̱ kü̱vi̱ ka̱nando ña̱'a' ra̱ ndii, sa̱kan' te̱ ti̱a̱nu̱' ra̱ i̱i̱n ti̱'vi̱ te̱ yivi̱' te̱ naka̱n ra̱ ña̱ mani̱' nuu̱' tu̱ku̱ rey ja̱a̱n' kii̱' nde̱e̱ xika' kua̱xi̱ te̱ ja̱a̱n'.
42014033	Sa̱kan' na kuii' yo̱o̱ ka̱ küni na̱ko̱o̱ sa̱kuu' ña̱ kumi' ni̱a̱ ndii, kü̱vi̱ ku̱ndu̱u̱ ni̱a̱ ne̱ ndikún i̱chi' i̱.
42014034	’Ii̱n' ndii, ña̱ va̱'a̱ nduu' a̱, ndisu̱ naa' ndi'i' ña̱ u'va̱ a̱ ndii, kö̱o̱' a̱ ku̱vi̱ sa̱a̱ e̱' te̱ na̱ndu̱u̱ u'va̱ a̱.
42014035	Ni̱ nde̱e̱ vä̱'a̱ ka̱ a̱ ku̱ndu̱u̱ tata̱n' ña̱ na̱saka̱ xiin' ñu̱'u', ni̱ nde̱e̱ vä̱'a̱ tu̱ a̱ ko̱'ni̱ e̱' nuu̱' si̱'vi' te̱ ka̱'ni̱' a̱ xiko̱ xa'án, ndee ña̱ kuiti̱a̱ kui̱ti̱' nduu' a̱. Ndo'ó, ne̱ xini so̱'o̱ ndii, chu̱u̱n xa'a' va̱ ndo̱' ña̱ ni̱ ka'a̱n i̱ ―ni̱ kachi̱ Jesús.
42015001	Kii̱' sania'á Jesús iin' a̱ ndii, kua'a̱' va̱ te̱ kendiaa̱' ya̱'vi̱ xa'a̱' ñu̱u̱ Roma xiin' kua'a̱' tu̱ ne̱ kä'án va̱'a̱ ne̱ yivi̱' xa'a̱' ni̱ nde̱kui̱e̱ nuu̱' a̱ te̱ ku̱ni̱ so̱'o̱ tu̱ ña̱'a' ni̱a̱.
42015002	Sa̱kan' te̱ ni̱ xa̱'a' ka'án kui'e te̱ fariseo xiin' te̱ sania'á tu̱'u̱n nde̱i' Ndiosí xa'a̱' Jesús ndii: ―Te̱ xiní ta'an' xiin' ne̱ xaa' kua̱chi̱ nduu' te̱ kaa̱', te̱ nde̱e̱ xixi' ra̱ xiin' ni̱a̱ ―ni̱ kachi̱ ra̱.
42015003	Sa̱kan' te̱ ni̱ ka'a̱n Jesús ña̱ ka'án ndi̱a̱a̱ yo'o' nuu̱' ra̱ ndii:
42015004	―Naa' sa̱kan' te̱ kumi' i̱i̱n ndo'ó ciento mbe̱e̱, te̱ ni̱ xita̱ i̱i̱n ri' ndii, ¿ñáá nä̱ko̱o̱ ndo̱' ti' ku̱mi' xi̱ko̱ xa'u̱n ku̱mi' ja̱a̱n', te̱ ku'u̱n na̱ndu̱ku' ndo̱' ti' ni̱ xita̱ ja̱a̱n' nde̱e̱ na̱'i̱n ndo̱' ri'?
42015005	Te̱ kii̱' na̱'i̱n ndo̱' ri' ndii, na̱kua̱tia' va̱ nimá ndo̱', te̱ chi̱ndu'u̱' ndo̱' ri' soko̱ ndo̱'.
42015006	Te̱ kii̱' xaa̱ ndo̱' vi̱'e̱ ndo̱' ndii, na̱ka̱ya̱ ndo̱' ne̱ xiní ta'an' xiin' ndo̱', xiin' ne̱ ndiee' ya̱ti̱n, te̱ ka'a̱n ndo̱' xiin' ni̱a̱ ndii: “Ni̱a̱'a̱ ndo̱' vi̱'e̱ i̱ te̱ ku̱ndi̱e̱e̱ sii̱' sa̱kuu' e̱', sa̱kan' ña̱ xa̱ ni̱ na̱'i̱n i̱ mbe̱e̱ sana̱ i̱, ti' ni̱ xita̱”, kachi̱ ndo̱'.
42015007	Ka'án i̱ xiin' ndo̱' ña̱ nii' sa̱kan' tu̱ va̱'a̱ ka̱ kuni sa̱kuu' ña̱ ndiee' ndi̱vi' xa'a̱' i̱i̱n ne̱ xaa' kua̱chi̱ kii̱' nama' ni̱a̱ nimá ni̱a̱ xa'a̱' kua̱chi̱ ña̱ xaa' ni̱a̱, te̱ sa̱kan' xa'a̱' ku̱mi' xi̱ko̱ xa'u̱n ku̱mi' ne̱ tuu ña̱ ne̱ nda̱ku nimá nduu' ni̱a̱ nuu̱' Ndiosí, te̱ küní a̱ na̱ma̱ ni̱a̱ nimá ni̱a̱.
42015008	’Uun sa̱a̱ e̱' kuenta ndii, i̱i̱n ña̱'a' kumi' uxi̱ ta'an xu̱'un' yuu̱' plata, te̱ ni̱ xita̱ i̱i̱n nda̱a̱' a̱ ndii, ¿ñáá nä̱ku̱n' a' i̱i̱n ka̱a̱ tuún, te̱ na̱ti̱'vi' a' te̱ ka̱ka̱ ndi'i̱ a' na̱ndu̱ku' a' a̱ ka̱nii' ti̱xi̱n vi̱'e̱ nde̱e̱ na̱'i̱n a' a̱?
42015009	Te̱ kii̱' na̱'i̱n a' xu̱'un' ja̱a̱n' ndii, na̱ka̱ya̱ a' ne̱ xiní ta'an' xiin' a', xiin' ne̱ ndiee' ya̱ti̱n vi̱'e̱ a', te̱ ka'a̱n a' xiin' ni̱a̱ ndii: “Ni̱a̱'a̱ ndo̱' vi̱'e̱ i̱, te̱ ku̱ndi̱e̱e̱ sii̱' sa̱kuu' e̱', sa̱kan' ña̱ xa̱ ni̱ na̱'i̱n i̱ xu̱'un' i̱ ña̱ ni̱ xita̱”, kachi̱ a'.
42015010	Ka'án i̱ xiin' ndo̱' ña̱ i̱i̱n sa̱kan' tu̱ va̱'a̱ kuni ángele, ña̱ xika' nuu' nuu̱' Ndiosí, xa'a̱' i̱i̱n ne̱ xaa' kua̱chi̱ kii̱' nama' ni̱a̱ nimá ni̱a̱ ―ni̱ kachi̱ a̱.
42015011	Te̱ ni̱ ka'a̱n tu̱ a̱ ndii: ―I̱i̱n te̱ yivi̱' ndii, ni̱ yoo̱ uvi̱ ta'an tiaa̱ si'e̱ ra̱.
42015012	Te̱ ni̱ ka'a̱n te̱ xanuu' xiin' yu̱va' ra̱ ndii: “Ta̱taa̱, ta̱xi̱ u̱n' nda̱'a' i̱ ña̱ xata'a̱n ndoo̱ nda̱'a' i̱ xa'a̱' a̱ ña̱ nduu' i̱ si'e̱ u̱n'”, ni̱ kachi̱ ra̱. Sa̱kan' te̱ ni̱ ta̱xi̱ yu̱va' ra̱ ña̱ xata'a̱n na̱ti̱i̱n ra̱.
42015013	’Ndia'vi' kivi̱' ni̱ xka'ndi̱a̱, te̱ ni̱ xi̱ko̱' ra̱ sa̱kuu' ña̱'a̱ ña̱ ni̱ ta̱xi̱ yu̱va' ra̱ nda̱'a' ra̱, te̱ ni̱ ke̱ta̱ ra̱ kua'a̱n ra̱ i̱i̱n ñu̱u̱ xika' va̱. Te̱ i̱kan' ni̱ xa̱'ni̱' saka ndo̱o̱ ra̱ xu̱'un' ra̱ xika' sii̱' ra̱.
42015014	Te̱ kii̱' ni̱ sa̱ndi'i' ndo̱o̱ ra̱ xu̱'un' ja̱a̱n' ndii, sa̱kan' te̱ ni̱ xa̱a̱ i̱i̱n so̱ko̱ chie̱ va̱ ñu̱u̱ ja̱a̱n', te̱ ni̱ xa̱'a' kuní ña̱ ku̱ti̱a̱ku̱ ra̱.
42015015	Sa̱kan' te̱ ni̱ xan ndu̱ku' ra̱ chu̱u̱n nuu̱' i̱i̱n te̱ ñu̱u̱ ja̱a̱n'. Te̱ ni̱ ti̱'vi' ña̱'a' te̱ ja̱a̱n' ña̱ ko̱to̱ ra̱ kini̱ sana̱ ra̱ mii' ñu'u' ri' xa'a̱' ku'u̱.
42015016	Te̱ yo̱o̱ vi̱' kaa' nimá ra̱ kuni ka̱xi̱' ra̱ soo̱' na'nu' ña̱ xaxi̱' kini̱ ja̱a̱n', ndisu̱ nde̱e̱ i̱i̱n ne̱ yivi̱' nï̱ ta̱xi̱ ña̱ ka̱xi̱' ra̱ a̱.
42015017	’Ndisu̱ kii̱' ni̱ na̱ku̱naa̱ kaxi' nimá ra̱, te̱ ni̱ ka'a̱n ra̱ xiin' nimá ra̱ ndii: “Xa̱ kua'a̱' te̱ tatú xachuun' mii' xika' yu̱va' e̱', te̱ sa̱kuu' te̱ ja̱a̱n' ndii, yoo kua'a̱' ña̱ xaxi̱' ra̱ nde̱e̱ ndoó ndo̱so̱' vi̱' a̱, te̱ yoo' vi̱ti̱n ndii, xa̱ yoo e̱' ku̱vi̱ e̱' so̱ko̱.
42015018	Na̱ndi̱ko' e̱' nuu̱' yu̱va' e̱', te̱ ka'a̱n e̱' xiin' a̱ ndii: Ta̱taa̱, ni̱ xa̱a̱ i̱ kua̱chi̱ nuu̱' Ndiosí xiin' nuu̱' yo'ó.
42015019	Sa̱kan' na kuii' xäta'a̱n ka̱ ka'a̱n u̱n' ña̱ si'e̱ u̱n' nduu' i̱. Sa̱a̱ u̱n' xiin' i̱ nde̱e̱ naa i̱i̱n te̱ tatú kui̱ti̱' u̱n'. Ña̱ ja̱a̱n' ka'a̱n e̱' xiin' yu̱va' e̱' kii̱' na̱ndi̱ko' e̱' nuu̱' a̱”, ni̱ kachi̱ ra̱ xiin' nimá ra̱.
42015020	’Sa̱kan' te̱ ni̱ ki̱'i̱n ra̱ i̱chi', te̱ kuan nu'u̱ ra̱ nuu̱' yu̱va' ra̱. Te̱ kii̱' xika' ka̱ kua̱xi̱ ra̱, te̱ ni̱ xi̱ni̱ ña̱'a' yu̱va' ra̱, i̱kan' te̱ ni̱ ku̱vi̱ta i̱ni̱ yu̱va' ra̱ ja̱a̱n' ni̱ xi̱ni̱ ña̱'a' ra̱. Te̱ ni̱ nda̱va̱ ra̱ xan na̱ni'i̱' ña̱'a' ra̱, te̱ ni̱ nu̱mi̱ ña̱'a' ra̱ te̱ ni̱ chi̱to ña̱'a' ra̱.
42015021	I̱kan' te̱ ni̱ ka'a̱n tiaa̱ si'e̱ ra̱ ja̱a̱n' xiin' ra̱ ndii: “Ta̱taa̱, ni̱ xa̱a̱ i̱ kua̱chi̱ nuu̱' Ndiosí xiin' nuu̱' yo'ó. Sa̱kan' na kuii' xäta'a̱n ka̱ ka'a̱n u̱n' ña̱ si'e̱ u̱n' nduu' i̱”, ni̱ kachi̱ ra̱.
42015022	’Ndisu̱ ni̱ ka'a̱n yu̱va' ra̱ ja̱a̱n' xiin' te̱ xika' nuu' nuu̱' ra̱ ndii: “Xta̱'ni' ki'i̱' ndo̱' i̱i̱n toto̱ ña̱ va̱'a̱ ka̱, te̱ ta̱xi̱ ndo̱' a̱ kui̱'nu̱ si'e̱ i̱ yo'o', ta̱xi̱ tu̱ ndo̱' i̱i̱n ka̱a̱ xu̱'un' nda̱'a' ku̱'u̱n nda̱'a' ra̱, te̱ ta̱xi̱ tu̱ ndo̱' ndixa̱n' ki̱'i̱ ra̱.
42015023	Te̱ kua'a̱n na̱ka̱ ndo̱' i̱i̱n si̱ndiki̱' xa̱'an ka̱, te̱ ka̱'ni̱' ndo̱' ri' ku̱xi̱ e̱', te̱ sa̱ka'nu' e̱'.
42015024	Sa̱kan' ña̱ nde̱e̱ naa ni̱ xi'i̱ tiaa̱ si'e̱ i̱ kaa̱' nuu̱' i̱, ndisu̱ ni̱ na̱ti̱a̱ku̱ ra̱, ni̱ ndo̱ñu'u' ra̱ nuu̱' i̱, ndisu̱ xa̱ ni̱ na̱'i̱n tu̱ku̱u̱ ña̱'a' i̱ vi̱ti̱n”, ni̱ kachi̱ ra̱. Sa̱kan' te̱ ni̱ xa̱'a' sa̱kuu' ni̱a̱ xaka'nu' ni̱a̱.
42015025	’Ndisu̱ si'e̱ ra̱, te̱ xkua'a̱' ndii, xa'a̱' ku'u̱ naá ra̱ xachuun' ra̱. Te̱ kii̱' ni̱ na̱ndi̱ko' ra̱, te̱ ni̱ ku̱ya̱ti̱n ra̱ vi̱'e̱ mii' ndu'u̱' ra̱ ndii, ni̱ xi̱ni̱ so̱'o̱ ra̱ ya̱a̱, te̱ ni̱ xi̱ni̱ so̱'o̱ tu̱ ra̱ ña̱ taxa'a' ne̱ yivi̱'.
42015026	Te̱ ni̱ ka̱na̱ ra̱ i̱i̱n te̱ xika' nuu', te̱ ni̱ nda̱tu'u̱n' ña̱'a' ra̱ ndee ña̱ yoo i̱kan'.
42015027	Te̱ ni̱ ka'a̱n te̱ ja̱a̱n' xiin' ra̱ ndii: “Ña̱ni̱ u̱n' ni̱ na̱ndi̱ko', te̱ ni̱ ka'a̱n chuun' yu̱va' u̱n' te̱ ko̱o̱ i̱i̱n vi̱ko' sii̱', te̱ ni̱ xa̱'ni̱' ndu̱ si̱ndiki̱' xa̱'an ka̱. Sa̱kan' ña̱ ni̱ na̱ndi̱ko' va̱'a̱ ña̱ni̱ u̱n' ja̱a̱n' nuu̱' yu̱va' u̱n'”, ni̱ kachi̱ te̱ ja̱a̱n'.
42015028	’Ndisu̱ te̱ xkua'a̱' ja̱a̱n' ndii, ni̱ na̱saa̱' va̱ ra̱, sa̱kan' na nï̱ xi̱i̱n ra̱ xka'ndi̱a̱ ra̱ vi̱'e̱. Sa̱kan' te̱ ni̱ ke̱ta̱ yu̱va' ra̱, te̱ ni̱ ka'a̱n nda'vi ra̱ xiin' ra̱ ña̱ xka'ndi̱a̱ ra̱ vi̱'e̱.
42015029	Ndisu̱ ni̱ ka'a̱n ra̱ xiin' yu̱va' ra̱ ndii: “Xiní kaxi' u̱n' sa̱a̱ ta'an' kuiya̱ kua'a̱n ña̱ xika' nuu' i̱ nuu̱' u̱n', te̱ kö̱o̱' kivi̱' ka'án yu̱'u' i̱ te̱ sa̱xinú i̱ ña̱ ka'án u̱n'. Te̱ nde̱e̱ i̱i̱n ti̱xu'u̱' lulu tïa̱'an ta̱xi̱ u̱n' te̱ ka̱sa̱'a̱ i̱ vi̱ko' sii̱' xiin' te̱ xiní ta'an' xiin' i̱.
42015030	Ndisu̱ vi̱ti̱n ña̱ ni̱ xa̱a̱ si'e̱ u̱n', te̱ ni̱ xa̱'ni̱' saka xu̱'un' u̱n' xiin' ña̱'a' ña' xiko̱' xiin' mi̱i' ndii, ni̱ xa̱'ni̱' u̱n' si̱ndiki̱' xa̱'an ka̱ xa'a̱' te̱ kaa̱'”, ni̱ kachi̱ ra̱.
42015031	’I̱kan' te̱ ni̱ ka'a̱n yu̱va' ra̱ xiin' ra̱ ndii: “Yu̱va' i̱, sa̱kuu' kivi̱' ndu'u̱' yo'ó xiin' i̱, te̱ sa̱kuu' ña̱ kumi' i̱ ndii, ña̱'a̱ yo'ó nduu' a̱.
42015032	Ndisu̱ ni̱ kuni̱ a̱ ña̱ sa̱ka'nu' e̱' vi̱ti̱n xiin' vi̱ko' kaa̱', te̱ va̱'a̱ kuni e̱'. Sa̱kan' ña̱ nde̱e̱ naa ni̱ xi'i̱ tiaa̱ ña̱ni̱ u̱n' kaa̱' nuu̱' i̱, ndisu̱ ni̱ na̱ti̱a̱ku̱ ra̱, ni̱ ndo̱ñu'u' ra̱ nuu̱' i̱, ndisu̱ xa̱ ni̱ na̱'i̱n tu̱ku̱u̱ ña̱'a' i̱ vi̱ti̱n”, ni̱ kachi̱ ra̱ ―ni̱ kachi̱ Jesús.
42016001	Te̱ ni̱ ka'a̱n tu̱ Jesús xiin' te̱ nda̱'a' xa'a̱' a̱ ndii: ―Ni̱ yoo̱ i̱i̱n te̱ vika̱'. Te̱ ja̱a̱n' ndii, ni̱ ku̱mi' ra̱ i̱i̱n te̱ ndiso' chuun' nuu̱' ña̱ vika' ra̱. Unta' ndii, ni̱ nde̱kui̱e̱ ne̱ yivi̱' nuu̱' te̱ vika̱' ja̱a̱n', te̱ ni̱ ti̱i̱n kua̱chi̱ ni̱a̱ te̱ ja̱a̱n' ña̱ ni̱ xa̱'ni̱' saka ndo̱o̱ ra̱ xu̱'un' te̱ vika̱' ja̱a̱n'.
42016002	Sa̱kan' te̱ ni̱ ka̱na̱ ña̱'a' te̱ vika̱' ja̱a̱n', te̱ ni̱ ka'a̱n ra̱ xiin' ra̱ ndii: “¿Ndichun ka'án ki̱ni̱ ne̱ yivi̱' xa'a̱' u̱n' xiin' i̱? Vi̱ti̱n ndii, kuní i̱ ña̱ na̱ta̱xi̱ u̱n' kuenta xa'a̱' sa̱kuu' xu̱'un' i̱ xiin' ña̱'a̱ i̱, sa̱kan' ña̱ kü̱ndu̱u̱ ka̱ u̱n' te̱ kui̱so̱ chuun' nuu̱' ña̱'a̱ i̱”, ni̱ kachi̱ ra̱.
42016003	Sa̱kan' te̱ ni̱ ka'a̱n te̱ ja̱a̱n' xiin' nimá ra̱ ndii: “Xto̱'o̱ e̱' ndii, xta̱'ni' ra̱ yoo' nuu̱' chu̱u̱n yo'o'. ¿Ndee ña̱ sa̱a̱ e̱' vi̱ti̱n? Kö̱o̱' ndi̱e̱e̱' e̱', te̱ sa̱a̱ e̱' chu̱u̱n vie̱, te̱ kuchani e̱' kaka̱n e̱' li̱muxtan.
42016004	Aan, xa̱ xiní e̱' ndee ña̱ sa̱a̱ e̱', te̱ ko̱o̱ ne̱ na̱ti̱i̱n yoo' vi̱'e̱ ni̱a̱ kii̱' xta̱'ni' xto̱'o̱ e̱' yoo' nuu̱' chu̱u̱n yo'o'”, ni̱ kachi̱ ra̱ xiin' nimá ra̱.
42016005	’Sa̱kan' te̱ ni̱ ka̱na̱ ra̱ i̱i̱n nda̱a̱' i̱i̱n nda̱a̱' te̱ ndiso' i̱ka' nuu̱' xto̱'o̱ ra̱. Te̱ ni̱ ka'a̱n ra̱ xiin' te̱ nu̱u' ndii: “¿Sa̱a̱ ndiso' i̱ka' u̱n' xto̱'o̱ i̱?”, ni̱ kachi̱ ra̱.
42016006	Sa̱kan' te̱ ni̱ ka'a̱n te̱ ja̱a̱n' ndii: “Ciento ta'an yo̱o̱ na'nu' xa̱'a̱n oliva ndiso' i̱ka' i̱”, ni̱ kachi̱ ra̱. Sa̱kan' te̱ ni̱ ka'a̱n te̱ ndiso' chuun' ja̱a̱n' xiin' ra̱ ndii: “Ña̱ yo̱'o̱' nduu' tu̱tu̱ mii' yoso̱' ña̱ ndiso' i̱ka' u̱n', ku̱ndu'u̱' kii̱', te̱ na̱ma̱ u̱n' u̱n te̱ ka'a̱n a̱ ña̱ ndiso' i̱ka' u̱n' uvi̱ xi̱ko̱ uxi̱ kui̱ti̱' a̱”, ni̱ kachi̱ ra̱.
42016007	Sa̱kan' te̱ ni̱ ka'a̱n ra̱ xiin' i̱nga̱ te̱ ndiso' i̱ka' ndii: “¿Sa̱a̱ ndiso' i̱ka' u̱n' xto̱'o̱ i̱?”, ni̱ kachi̱ ra̱. Sa̱kan' te̱ ni̱ ka'a̱n te̱ ja̱a̱n' ndii: “Ciento ko̱tensio ndi̱kin' trigo ndiso' i̱ka' i̱”, ni̱ kachi̱ ra̱. Sa̱kan' te̱ ni̱ ka'a̱n ra̱ xiin' te̱ ja̱a̱n' ndii: “Ña̱ yo̱'o̱' nduu' tu̱tu̱ mii' yoso̱' ña̱ ndiso' i̱ka' u̱n', na̱'i̱n a̱, te̱ ke̱'i̱ u̱n' nuu̱' a̱ ku̱mi' xi̱ko̱ ko̱tensio kui̱ti̱'”, ni̱ kachi̱ ra̱.
42016008	Te̱ ni̱ ti̱i̱n ka'nu' xto̱'o̱ ja̱a̱n' te̱ ndiso' chuun', te̱ xächuun' nda̱ku ja̱a̱n', xa'a̱' a̱ ña̱ ki'i̱' va̱ kuu' ra̱ xiin' ña̱ ni̱ xa̱a̱ ra̱ ja̱a̱n'. Kua̱chi̱ ndii ki'i̱' ka̱ kuu' ne̱ nduu' kuenta i̱i̱n yivi̱' vi̱ti̱n xiin' ta'an' mi̱i' ni̱a̱ te̱ sa̱kan' ne̱ nduu' kuenta Ndiosí.
42016009	Te̱ ka'án i̱ xiin' ndo̱' ña̱ xiin' ña̱ vika' kuenta i̱i̱n yivi̱' yo'o' ndii, ka̱ya̱ ndo̱' ne̱ ku̱ni̱ ta'an' xiin' ndo̱', sa̱kan' te̱ kii̱' kö̱o̱' ka̱ ña̱ ja̱a̱n' kumi' ndo̱' ndii, na̱ti̱i̱n Ndiosí ndo'ó, te̱ ku̱ndi̱e̱e̱ ndo̱' vi̱'e̱ a̱ nde̱e̱ ndi'i' ni̱ kivi̱'.
42016010	’Yo̱o̱ ka̱ xachuun' nda̱ku nuu̱' chaa' kui̱ti̱' ña̱'a̱ ndii, sa̱chuun' nda̱ku tu̱ ni̱a̱ nuu̱' kua'a̱' ña̱'a̱. Te̱ yo̱o̱ ka̱ xächuun' nda̱ku nuu̱' chaa' kui̱ti̱' ña̱'a̱ ndii, sä̱chuun' nda̱ku tu̱ ni̱a̱ nuu̱' kua'a̱' ña̱'a̱.
42016011	Sa̱kan' ña̱ naa' nï̱ xa̱chuun' nda̱ku ndo̱' nuu̱' ña̱ vika', ña̱ nduu' kuenta i̱i̱n yivi̱' ndii, ï̱ni̱ tu̱ Ndiosí ku̱ni̱ a̱ ndo'ó xiin' ña̱ vika' xna̱'a̱ ña̱ nduu' kuenta mi̱i' a̱.
42016012	Naa' nï̱ xa̱chuun' nda̱ku ndo̱' nuu̱' ña̱ vika' ña̱ nduu' kuenta i̱nga̱ ne̱ yivi̱' ndii, tä̱xi̱ a̱ na̱ti̱i̱n tu̱ ndo̱' ña̱ xata'a̱n na̱ti̱i̱n ndo̱'.
42016013	Te̱ nde̱e̱ i̱i̱n ne̱ xika' nuu' ndii, kü̱vi̱ ka̱ka̱ nu̱u̱ ni̱a̱ nuu̱' uvi̱ ta'an xto̱'o̱. Kua̱chi̱ ndii ku̱nda̱si' ni̱a̱ i̱i̱n te̱ ja̱a̱n', te̱ ku̱ndani̱ ni̱a̱ i̱nga̱ ra̱, uun ko̱to̱'ni̱ ni̱a̱ yu̱'u' i̱i̱n te̱ ja̱a̱n', te̱ kö̱to̱'ni̱ ni̱a̱ yu̱'u' i̱nga̱ ra̱. Ña̱ ja̱a̱n' na i̱i̱n kachi kü̱vi̱ ka̱ka̱ nu̱u̱ ndo̱' nuu̱' Ndiosí, te̱ ka̱ka̱ nu̱u̱ tu̱ ndo̱' nuu̱' ña̱ vika' ―ni̱ kachi̱ a̱.
42016014	Te̱ fariseo ndii, ni̱ xa̱'a' kundi'i' ra̱ xiin' Jesús kii̱' ni̱ xi̱ni̱ so̱'o̱ ra̱ sa̱kuu' ña̱ ni̱ ka'a̱n a̱ ja̱a̱n', sa̱kan' ña̱ ndioo̱' i̱ni̱ va̱ ra̱ xu̱'un'.
42016015	Sa̱kan' te̱ ni̱ ka'a̱n a̱ xiin' ra̱ ndii: ―Mi̱i' ndo'ó xakuu' nuu̱' ne̱ yivi̱' ña̱ nduu' ndo̱' te̱ xachuun' nda̱ku, ndisu̱ Ndiosí ndii, xiní a̱ sa̱a̱ iin' nimá ndo̱'. Sa̱kan' ña̱ ña̱ chindiaa ya'vi' ya'a̱ ne̱ yivi̱' ndii, ña̱ ki̱ni̱ iin' nduu' a̱ nuu̱' Ndiosí.
42016016	’Tu̱'u̱n nde̱i' Ndiosí xiin' ña̱ ni̱ ka'a̱n te̱ ni̱ ka'a̱n tiakú tu̱'u̱n a̱ ja̱a̱n' ndii, ni̱ xa̱'ndi̱a̱ chuun' a̱ nuu̱' ne̱ yivi̱' nde̱e̱ kii̱' ni̱ tuvi̱ Juan, te̱ sakuchi' ne̱ yivi̱' kuenta Ndiosí. Te̱ nde̱e̱ kii̱' sa̱kan' ni̱ xa̱'a' ka'án ndo̱so̱' i̱ xa'a̱' ña̱ kuní a̱ ko̱'ni̱ ne̱ yivi̱' nda̱'a' Ndiosí te̱ ka̱'ndi̱a̱ chuun' a̱ nimá ni̱a̱. Te̱ sa̱kuu' ni̱a̱ xanduxa̱' ndi̱e̱e' te̱ ko̱'ni̱ ni̱a̱ i̱kan'.
42016017	Ndisu̱ vixi ka̱ nduu' a̱ ña̱ ndo̱ñu'u' i̱i̱n chii̱n' tu̱'u̱n nde̱i' Ndiosí te̱ sa̱kan' ña̱ ndo̱ñu'u' ndi̱vi' xiin' ñu̱'u' i̱i̱n yivi̱'.
42016018	’Yo̱o̱ ka̱ nata'vi' ta'an' xiin' ña' si'i ra̱, te̱ tunda'á' ra̱ xiin' tu̱ku̱ ña̱'a' ndii, xaa' ra̱ kua̱chi̱ xiin' ña' ja̱a̱n' nuu̱' Ndiosí, te̱ yo̱o̱ ka̱ nduu' te̱ tunda'á' xiin' ña̱'a' ja̱a̱n' ndii, xaa' tu̱ ra̱ kua̱chi̱ xiin' ña' ja̱a̱n' nuu̱' Ndiosí.
42016019	’Ni̱ yoo̱ i̱i̱n te̱ vika̱', te̱ ni̱ ni'nu̱ ra̱ mi̱i' ndi'i' toto̱ kua'a ndu̱kun' va̱'a̱ koo' chukuu', xiin' toto̱ ya̱'vi̱ va̱, te̱ sa̱a̱ kivi̱' xaka'nu' ra̱ xaxi̱' ra̱ mi̱i' ndi'i' ña̱ xaxi̱' ña̱ ya̱'vi̱ koo' chukuu'.
42016020	Te̱ ni̱ yoo̱ tu̱ i̱i̱n te̱ nda'vi kuu' na̱ni' Lázaro. Te̱ ja̱a̱n' ndii, ka̱nii' i̱i̱n' ra̱ te'í, te̱ ndu'u̱' ndi̱a̱a̱ ra̱ yi'e' te̱ vika̱' ja̱a̱n'.
42016021	Te̱ ni̱ xika̱n va̱ nimá ra̱ ka̱xi̱' ra̱ xi'e̱ ña̱ koyó ti̱xi̱n mesa te̱ vika̱' ja̱a̱n'. Te̱ nde̱e̱ naya̱' kua̱xi̱, te̱ ñundiaa̱' ri' i̱i̱n ra̱ mii' te'í.
42016022	’Ni̱ xa̱a̱ i̱i̱n kivi̱' ña̱ ni̱ xi'i̱ te̱ nda'vi kuu' ja̱a̱n', te̱ ni̱ ki̱xi̱n ángele, te̱ ni̱ na̱'i̱n ña̱'a' a̱, te̱ ni̱ chi̱ndu'u̱' ña̱'a' a̱ xi̱i̱n' Abraham. Te̱ ni̱ xi'i̱ tu̱ te̱ vika̱' ja̱a̱n', te̱ ni̱ na̱taa̱n' ña̱'a' ne̱ yivi̱'.
42016023	Te̱ nde̱e̱ ñu̱u̱ ndi̱i mii' naá ra̱ tu̱ndo'o̱' ni̱ ndo̱ni̱'i̱ ra̱ nuu̱' ra̱, te̱ ni̱ xi̱ni̱ ra̱ nde̱e̱ xika' ndu'u̱' Abraham, te̱ ndu'u̱' tu̱ Lázaro xi̱i̱n' ra̱.
42016024	Sa̱kan' te̱ ni̱ ka'a̱n ti'e' te̱ vika̱' ja̱a̱n' ndii: “Tákui'e Abraham, ku̱vi̱ta i̱ni̱ u̱n' xa'a̱' i̱, te̱ ka'a̱n chuun' u̱n' xiin' Lázaro, te̱ sa̱chii' ra̱ tee̱' nuu̱' nda̱'a' ra̱ xiin' ti̱kui, te̱ ki̱xi̱n sa̱toó ra̱ ra' nuu̱' yaa̱' i̱, sa̱kan' ña̱ ndo'o' u'vi̱ xa̱va̱'a̱ i̱ nuu̱' ñu'u̱ yo'o'”, ni̱ kachi̱ ra̱.
42016025	Ndisu̱ ni̱ ka'a̱n Abraham xiin' ra̱ ndii: “Yu̱va' i̱, na̱ka̱'an' u̱n' ña̱ kii̱' ni̱ xika̱ u̱n' i̱i̱n yivi̱' ndii, ni̱ na̱'i̱n u̱n' ña̱ va̱'a̱, te̱ Lázaro yo'o' ndii, vä̱'a̱ ni̱ ndo̱'o̱ ra̱. Ndisu̱ vi̱ti̱n ndii, ndu'u̱' va̱'a̱ ra̱ yo'o', te̱ yo'ó yoo tu̱ndo'o̱' ñaa̱'.
42016026	Te̱ siin' tu̱ku̱ ndii, yoo i̱i̱n ta̱'vi' kunu koo' chukuu' te̱i̱n e̱', sa̱kan' na kuii' tee̱' ndee kuni xka'ndi̱a̱ yo̱o̱ ka̱ ndiee' yo'o' ñaa̱' ndii, kü̱vi̱ xka'ndi̱a̱ ni̱a̱, te̱ ni̱ nde̱e̱ kü̱vi̱ xka'ndi̱a̱ tu̱ ndo'ó mii' ndiee' ndu'u̱ yo'o'”, ni̱ kachi̱ Abraham.
42016027	Sa̱kan' te̱ ni̱ ka'a̱n te̱ vika̱' ndii: “Tákui'e, naa' sa̱kan' ndii, ka'án nda'vi i̱ xiin' u̱n' ña̱ ti̱'vi' u̱n' Lázaro te̱ ku'u̱n ra̱ vi̱'e̱ yu̱va' i̱.
42016028	Sa̱kan' ña̱ yoo u'u̱n ta'an ka̱ ña̱ni̱ i̱, te̱ sa̱kuni' tu̱'u̱n ra̱ te̱ ja̱a̱n', te̱ kï̱xi̱n ra̱ mii' yoo tu̱ndo'o̱' yo'o'”, ni̱ kachi̱ ra̱.
42016029	Ndisu̱ ni̱ ka'a̱n Abraham ndii: “Te̱ ja̱a̱n' ndii, kumi' ra̱ tu̱'u̱n nde̱i' Ndiosí, ña̱ ni̱ ke̱'i̱ Moisés, xiin' ña̱ ni̱ ke̱'i̱ te̱ ni̱ ka'a̱n tiakú tu̱'u̱n a̱. Na chu̱u̱n xa'a' ra̱ ña̱ ka'án ña̱ ja̱a̱n'”, ni̱ kachi̱ ra̱.
42016030	I̱kan' te̱ ni̱ ka'a̱n te̱ vika̱' ja̱a̱n' ndii: “Tákui'e Abraham, kä̱ndi̱xa' ra̱ xiin' ña̱ ja̱a̱n' kui̱ti̱', ndisu̱ naa' na̱ti̱a̱ku̱ i̱i̱n ne̱ xa̱ ni̱ xi'i̱, te̱ ku'u̱n ni̱a̱ nuu̱' ra̱ ndii, na̱ma̱ ra̱ nimá ra̱ xa'a̱' kua̱chi̱ ra̱”, ni̱ kachi̱ ra̱.
42016031	Sa̱kan' te̱ ni̱ ka'a̱n Abraham xiin' ra̱ ndii: “Naa' küni ku̱ni̱ so̱'o̱ ra̱ tu̱'u̱n nde̱i' Ndiosí, ña̱ ni̱ ke̱'i̱ Moisés, xiin' ña̱ ni̱ ke̱'i̱ te̱ ni̱ ka'a̱n tiakú tu̱'u̱n a̱ ndii, kä̱ndi̱xa' tu̱ ra̱ tee̱' ndee na̱ti̱a̱ku̱ i̱i̱n ne̱ xa̱ ni̱ xi'i̱, te̱ ku'u̱n ni̱a̱ nuu̱' ra̱”, ni̱ kachi̱ ra̱ ―ni̱ kachi̱ Jesús.
42017001	I̱kan' te̱ ni̱ ka'a̱n Jesús xiin' te̱ nda̱'a' xa'a̱' a̱ ndii: ―Yoo' kua'a̱' ña̱ kaviko' yoo' te̱ sa̱a̱ e̱' kua̱chi̱, ndisu̱ i̱yo̱ va̱ ku̱ndo̱'o̱ ne̱ kaviko' ne̱ yivi̱' te̱ sa̱a̱ ni̱a̱ kua̱chi̱ ja̱a̱n'.
42017002	Nde̱e̱ chaa' ka̱ na sa̱tiín ne̱ yivi̱' i̱i̱n yuu̱' molino suku̱n' ne̱ ja̱a̱n', te̱ sko̱'ni' ña̱'a' ni̱a̱ ti̱xi̱n mi̱ni̱ te̱ sa̱kan' ña̱ ku̱ndu̱u̱ ni̱a̱ ne̱ kaviko' ne̱ kuali', ne̱ i̱ni̱ xini yu'u̱ yo'o', te̱ sa̱a̱ ni̱a̱ kua̱chi̱.
42017003	Sa̱kan' na kuii' ko̱to̱ xiin' mi̱i' va̱ ndo̱'. ’Naa' xaa' i̱i̱n ña̱ni̱ ta'an' ndo̱' kua̱chi̱ xiin' ndo̱' ndii, ku'u̱n ndo̱', te̱ sa̱ki'in' ña̱'a' ndo̱' kuento. Te̱ naa' ni̱ na̱ma̱ ra̱ nimá ra̱ ndii, ko̱o̱ ka'nu' i̱ni̱ ndo̱' xa'a̱' ra̱.
42017004	Te̱ naa' uxa̱ ta'an i̱chi' i̱i̱n nda̱a̱' kivi̱' sa̱a̱ te̱ ja̱a̱n' kua̱chi̱ xiin' ndo'ó, te̱ nandiko' ra̱ uxa̱ ta'an i̱chi' nuu̱' ndo̱' xikán ra̱ ña̱ mani̱' nuu̱' ndo̱' ka'án ra̱ ndii: “Ko̱o̱ ka'nu' i̱ni̱ u̱n' xa'a̱' i̱” ndii, ko̱o̱ ka'nu' i̱ni̱ ndo̱' xa'a̱' ra̱ ―ni̱ kachi̱ a̱.
42017005	Ni̱ ka'a̱n ra̱ xiin' xto̱'o̱ e̱' ndii: ―Tákui'e, chi̱ndi̱e̱e' u̱n' ndu'u̱ te̱ i̱ni̱ kua'a̱' ka̱ ndu̱ ku̱ni̱ ndu̱ yo'ó ―ni̱ kachi̱ ra̱.
42017006	Sa̱kan' te̱ ni̱ ka'a̱n xto̱'o̱ e̱' xiin' ra̱ ndii: ―Naa' i̱ni̱ ndo̱' xini ndo̱' yu'u̱, tee̱' sie nde̱e̱ naa lulu ma'á ndi̱kin' mostaza kui̱ti̱' ndii, ku̱vi̱ ka'a̱n chuun' ndo̱' xiin' tun' ti̱u̱'un yo̱'o̱' ndii: “Kua'a̱n ke̱ta̱ u̱n' xiin' sa̱kuu' ti̱o̱'o̱ u̱n', te̱ na̱chi̱'i̱ xiin' mi̱i' u̱n' ti̱xi̱n ti̱kui mi̱ni̱ ka'nu'”, kachi̱ ndo̱', te̱ ka̱ndi̱xa' nu̱' ña̱ ka'a̱n ndo̱'.
42017007	’Naa' i̱i̱n ndo'ó yoo i̱i̱n te̱ xika' nuu' nuu̱', te̱ ni̱ na̱ndi̱ko' ra̱ ni̱ xa'a̱n ta̱'vi' ra̱ ñu̱'u', uun ni̱ xi̱to̱ ra̱ mbe̱e̱ ndii, ¿ñáá ka'án ndo̱' xiin' ra̱ ndii: “Xka'ndi̱a̱ te̱ ku̱xi̱ u̱n' nuu̱' mesa”?
42017008	Süu̱' ña̱ ja̱a̱n' ka'án ndo̱', süu̱' ja̱a̱n' ndii ka'a̱n ndo̱' ndii: “Sa̱va̱'a̱ u̱n' ña̱ ku̱xi̱ i̱, te̱ ko̱o̱ tu̱'va̱ u̱n' te̱ ka̱ka̱ nu̱u̱ u̱n' nuu̱' i̱ nde̱e̱ ndi̱'i̱ ku̱xi̱ i̱ te̱ ko̱'o̱ i̱, sa̱kan' vi̱' te̱ ku̱vi̱ ku̱xi̱ yo'ó, te̱ ko̱'o̱ u̱n'”, kachi̱ ndo̱'.
42017009	Te̱ tä̱xi̱ tu̱ ndo̱' ña̱ chi̱nda̱ni te̱ xika' nuu' nuu̱' ndo̱' ja̱a̱n' xa'a̱' ña̱ ni̱ sa̱xinú ra̱ ña̱ ni̱ ka'a̱n chuun' ndo̱' xiin' ra̱ sa̱a̱ ra̱.
42017010	Te̱ sa̱kan' tu̱ ndo'ó, kii̱' ndi̱'i̱ sa̱xinu̱ ndo̱' ña̱ ka'án chuun' Ndiosí xiin' ndo̱' sa̱a̱ ndo̱' ndii, ka'a̱n ndo̱' xiin' a̱ ndii: “Tákui'e, te̱ xika' nuu' nuu̱' kui̱ti̱' u̱n' nduu' ndu̱, sa̱kan' ña̱ ña̱ ni̱ ka'a̱n chuun' xiin' kui̱ti̱' ndu̱ ni̱ xa̱a̱ ndu̱”, kachi̱ ndo̱' ―ni̱ kachi̱ a̱.
42017011	Kii̱' naá ka̱ Jesús i̱chi' kua'a̱n a̱ ñu̱u̱ Jerusalén, te̱ xka'ndíá a̱ nuu̱' ñu̱'u' Samaria ya̱ti̱n xa'in' ñu̱'u' Galilea ndii,
42017012	ni̱ xa̱a̱ a̱ nuu̱' i̱i̱n ñu̱u̱ lulu, te̱ ni̱ ka̱nde̱ku̱i̱e̱ uxi̱ ta'an te̱ kumi' kui'e̱ te'i, te̱ ni̱ xi̱kuita̱ ra̱ nde̱e̱ ndo̱so̱' nuu̱' a̱.
42017013	Te̱ ti'e' ni̱ kua̱a' te̱ kuni ku̱vi̱ ja̱a̱n' ka'án ra̱ ndii: ―Tákui'e Jesús, ku̱vi̱ta i̱ni̱ u̱n' xa̱'a' ndu̱ ―ni̱ kachi̱ ra̱.
42017014	Te̱ kii̱' ni̱ xi̱ni̱ ña̱'a' Jesús ndii, ni̱ ka'a̱n a̱ xiin' ra̱ ndii: ―Kua'an ndo̱' nuu̱' sutu̱, te̱ ko̱to̱ ndi̱a̱a̱ ra̱ ndo'ó ―ni̱ kachi̱ a̱. Te̱ kii̱' kua'an ra̱ ndii, ni̱ nda̱'a̱ ra̱.
42017015	Sa̱kan' te̱ i̱i̱n te̱ ja̱a̱n', kii̱' ni̱ xi̱ni̱ ra̱ ña̱ ni̱ nda̱'a̱ ra̱ ndii, ni̱ na̱ndi̱ko' ra̱ i̱chi', te̱ xaka'nu' ti'e' ra̱ Ndiosí.
42017016	Te̱ ni̱ xa̱a̱ ra̱, te̱ ni̱ xi̱kuii̱n xiti' ra̱ nde̱e̱ ni̱ ka̱ta̱ndi̱e̱e̱ ra̱ nuu̱' ra̱ nde̱e̱ nuu̱' ñu̱'u' nuu̱' Jesús taxi' ra̱ ña̱ chi̱nda̱ni a̱. Te̱ ja̱a̱n' ndii, te̱ Samaria nduu' ra̱.
42017017	Sa̱kan' te̱ ni̱ ka'a̱n Jesús ndii: ―¿Ñáá süu̱' uxi̱ ta'an kuu' te̱ ni̱ sa̱nda'a i̱? ¿Mii' kua'a̱n íin ta'an ka̱ ra̱?
42017018	¿Ñáá i̱i̱n nda̱a̱' te̱ tuku' yo'o' kui̱ti̱' ni̱ na̱ndi̱ko' te̱ sa̱ka'nu' ra̱ Ndiosí? ―ni̱ kachi̱ a̱.
42017019	Sa̱kan' te̱ ni̱ ka'a̱n a̱ xiin' te̱ ja̱a̱n' ndii: ―Ndo̱ndi̱chi̱ u̱n', te̱ ku'u̱n u̱n', xa̱ ni̱ nda̱'a̱ u̱n' xa'a̱' a̱ ña̱ i̱ni̱ u̱n' xini u̱n' yu'u̱ ―ni̱ kachi̱ a̱.
42017020	Unta' ndii, ni̱ nda̱tu'u̱n' te̱ fariseo Jesús a̱ma̱a̱ xa̱'a' ka̱'ndi̱a̱ chuun' Ndiosí. Te̱ ni̱ ka'a̱n a̱ xiin' ra̱ ndii: ―Kii̱' ki̱xi̱n ña̱ xa'ndia chuun' Ndiosí ndii, kü̱vi̱ ku̱ni̱ ña̱'a' e̱' xiin' ndu̱chi' nuu̱' e̱'.
42017021	Te̱ nde̱e̱ i̱i̱n ne̱ yivi̱' kä'a̱n ndii: “Ko̱to̱ ndo̱', yo'o' yoo ña̱ xa'ndia chuun' Ndiosí”, uun “Kaa̱' yoo a̱.” Kua̱chi̱ ndii xa̱ yoo ña̱ xa'ndia chuun' a̱ te̱i̱n ndo̱' ―ni̱ kachi̱ a̱.
42017022	Sa̱kan' te̱ ni̱ ka'a̱n a̱ xiin' te̱ nda̱'a' xa'a̱' a̱ ndii: ―Naá kivi̱' ndii, kuni̱ nimá ndo̱' ku̱ni̱ nuu̱' ndo̱' i̱i̱n kivi̱' kii̱' na̱ndi̱ko' yu'u̱, ña̱ nduu' tu̱ te̱ yivi̱', ndisu̱ kü̱ni̱ xa̱chi' ndo̱' xaa̱ kivi̱' ja̱a̱n'.
42017023	Te̱ ka'a̱n ne̱ yivi̱' xiin' ndo̱' ndii: “Ko̱to̱ ndo̱', kaa̱' ni̱ xa̱a̱ a̱”, uun “Yo'o' naá a̱”, kachi̱ ni̱a̱ xiin' ndo̱'. Ndisu̱ kü'u̱n ndo̱', te̱ ni̱ nde̱e̱ kü̱ndiku̱n tu̱ ndo̱' xata̱' ni̱a̱.
42017024	Kua̱chi̱ ndii, kii̱' na̱ndi̱ko' yu'u̱, ña̱ nduu' tu̱ te̱ yivi̱' ndii, ku̱ni̱ sa̱kuu' ne̱ yivi̱' yu'u̱ nde̱e̱ naa yi'é ñu'u̱ savi̱' ka̱nii' ndi̱vi'.
42017025	Ndisu̱ ña̱ nu̱u' ndii, kuní a̱ ña̱ ku̱ndo̱'o̱ kua'a̱' i̱, te̱ nä̱ti̱i̱n ne̱ ndiee' i̱i̱n yivi̱' yo'o' yu'u̱.
42017026	’Nde̱e̱ naa ni̱ xa̱a̱ ne̱ yivi̱' xta̱'an' kii̱' ni̱ tiaku̱ Noé ndii, sa̱kan' tu̱ sa̱a̱ ne̱ ndiee' i̱i̱n yivi̱' kii̱' na̱ndi̱ko' yu'u̱, ña̱ nduu' tu̱ te̱ yivi̱'.
42017027	Ne̱ yivi̱' ja̱a̱n' ndii, ni̱ xi̱xi̱ ni̱a̱, ni̱ xi̱'i̱ ni̱a̱, te̱ ni̱ tu̱nda'a̱' ni̱a̱ nde̱e̱ kivi̱' ni̱ ndi'vi̱ Noé ti̱xi̱n tundo̱o' chie̱, te̱ ni̱ ndo̱ñu'u' sa̱kuu' ne̱ yivi̱' ja̱a̱n' xiin' ti̱kui kua'a̱'.
42017028	Te̱ i̱i̱n kachi ni̱ xa̱a̱ tu̱ ne̱ ni̱ ndiee̱ ñu̱u̱ Sodoma kii̱' ni̱ xika̱ Lot ndii, ni̱ xi̱xi̱ ni̱a̱, te̱ ni̱ xi̱'i̱ ni̱a̱, te̱ ni̱ sa̱ta̱' ni̱a̱, te̱ ni̱ xi̱ko̱' ni̱a̱, te̱ ni̱ chi̱'i̱ ni̱a̱ ña̱'a̱, te̱ ni̱ xa̱'a̱ ni̱a̱ vi̱'e̱ ni̱a̱.
42017029	Te̱ kii̱' ni̱ ke̱ta̱ Lot ñu̱u̱ ja̱a̱n' ndii, ni̱ ki̱e̱e̱ ñu'u̱ xiin' yuu̱' ndatin ndi̱vi', te̱ ni̱ koyo̱ a̱ nuu̱' ñu̱u̱ Sodoma ja̱a̱n', te̱ ni̱ ndo̱ñu'u' sa̱kuu' ne̱ yivi̱' ja̱a̱n'.
42017030	Te̱ i̱i̱n kachi tu̱ sa̱a̱ ne̱ yivi̱' kii̱' na̱ndi̱ko' yu'u̱, ña̱ nduu' tu̱ te̱ yivi̱'.
42017031	’Kivi̱' ja̱a̱n' ndii, naa yo̱o̱ ndiee' xíni' vi̱'e̱ ni̱a̱ ndii, na xkä'ndi̱a̱ ka̱ ni̱a̱ ti̱xi̱n vi̱'e̱ ni̱a̱ te̱ na̱'i̱n ni̱a̱ ña̱'a̱ ni̱a̱. Te̱ yo̱o̱ ka̱ naá xachuun' nuu̱' ñu̱'u' ni̱a̱ ndii, na nä̱ndi̱ko' ka̱ ni̱a̱ vi̱'e̱ ni̱a̱ te̱ na̱'i̱n ni̱a̱ ña̱'a̱ ni̱a̱.
42017032	Na̱ka̱'an' ndo̱' sa̱a̱ ni̱ ndo̱'o̱ ña' si'i Lot, te̱ ni̱ xi'i̱ a'.
42017033	Te̱ yo̱o̱ ka̱ kuni sa̱kakú xiin' mii' mi̱i' ndii, ku̱vi̱ ni̱a̱, ndisu̱ yo̱o̱ ka̱ taxi' kivi̱' ñu̱u̱ xa'a̱' i̱chi' yu'u̱ ndii, na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i'.
42017034	Ka'án i̱ xiin' ndo̱' ña̱ ñu̱u kivi̱' ja̱a̱n' ndii, naa' ndiee' uvi̱ ta̱'an ne̱ yivi̱' kixín inga' ni̱a̱ nuu̱' tun' xto̱ ndii, i̱i̱n ni̱a̱ ku'u̱n nda̱'a' Ndiosí, te̱ i̱i̱n ni̱a̱ ndoo̱.
42017035	Te̱ naa' ndiko' inga' uvi̱ ta'an ña̱'a' ndii, i̱i̱n a' ku'u̱n nda̱'a' Ndiosí, te̱ i̱i̱n a' ndoo̱.
42017036	Te̱ naa' ñu'u' inga' uvi̱ ta'an te̱ yivi̱' xa'a̱' ku'u̱ ndii, i̱i̱n ra̱ ku'u̱n nda̱'a' Ndiosí, te̱ i̱i̱n ra̱ ndoo̱ ―ni̱ kachi̱ a̱.
42017037	Sa̱kan' te̱ ni̱ ka'a̱n ra̱ xiin' Jesús ndii: ―¿Tákui'e, mii' ko̱o̱ ña̱ ka'án u̱n' ja̱a̱n'? ―ni̱ kachi̱ ra̱. Te̱ ni̱ ka'a̱n a̱ xiin' ra̱ ndii: ―Sa̱kuu' e̱' xiní ndii, mii' kandu'u̱' ña̱ te'i nakayá ti̱ko̱xií ―ni̱ kachi̱ a̱.
42018001	Te̱ ni̱ ka'a̱n tu̱ Jesús xiin' te̱ nda̱'a' xa'a̱' a̱ i̱i̱n ña̱ ka'án ndi̱a̱a̱ te̱ sa̱nia'á ña̱'a' a̱ ña̱ ka'a̱n te̱ ka'a̱n ra̱ xiin' Ndiosí, te̱ ï̱i̱n kuii̱n ra̱
42018002	ka'án a̱ ndii: ―Ni̱ yoo̱ i̱i̱n te̱ xa'nú kua̱chi̱ i̱i̱n ñu̱u̱, te̱ ja̱a̱n' ndii, nï̱ xi̱to̱ ka'nu' ra̱ Ndiosí, te̱ nï̱ tiin' ka'nu' tu̱ ra̱ ne̱ yivi̱'.
42018003	Te̱ ñu̱u̱ ja̱a̱n' ni̱ ndu'u̱' tu̱ i̱i̱n ña' kuaa̱n'. Te̱ ña' ja̱a̱n' ndii, kua'a̱n te̱ kua'a̱n a' mii' ndu'u̱' te̱ ja̱a̱n', te̱ ka'án a' xiin' ra̱ ndii: “Tákui'e, sa̱a̱ u̱n' ña̱ va̱'a̱, te̱ ka'nu̱ nda̱ku u̱n' kua̱chi̱ xa'a̱' i̱ nuu̱' te̱ ndasi' yu'u̱”, ni̱ kachi̱ a'.
42018004	Kua'a̱' va̱ i̱chi' ndii, nï̱ xiin' ra̱ sa̱a̱ ra̱ ña̱ nda̱ku xiin' ña' ja̱a̱n', ndisu̱ ni̱ ya'a̱ kivi̱', te̱ ni̱ xa̱ni̱ni̱ ra̱ xiin' nimá ra̱ ndii: “Tee̱' ndee xïto' ka'nu' e̱' Ndiosí, te̱ ni̱ nde̱e̱ tïin' ka'nu' tu̱ e̱ ne̱ yivi̱',
42018005	ndisu̱ xa'a̱' a̱ ña̱ kayu'u' a' nuu̱' e̱' ndii, ka'nu̱ nda̱ku e̱' kua̱chi̱ xa'a̱' a', ko̱to̱ ka̱ ka̱yu̱'u' te̱ ka̱yu̱'u' ka̱ a' nuu̱' e̱', te̱ sa̱ku̱su̱xan' a' xíni' e̱'”, ni̱ kachi̱ ra̱ xiin' nimá ra̱ ―ni̱ kachi̱ a̱.
42018006	Te̱ ni̱ ka'a̱n tu̱ xto̱'o̱ e̱' Jesús ndii: ―Sa̱a̱ kuenta ndo̱' ña̱ ni̱ ka'a̱n te̱ xa'nú kua̱chi̱, te̱ xächuun' nda̱ku ja̱a̱n'.
42018007	Naa' nde̱e̱ te̱ ja̱a̱n' ni̱ xa̱a̱ ña̱ nda̱ku xiin' ña' kuaa̱n' ja̱a̱n' ndii, sa̱a̱ ka̱ vi̱' tu̱ yoo tu̱'va̱ ya'a̱ ka̱ Ndiosí, te̱ sa̱a̱ a̱ ña̱ nda̱ku xiin' ne̱ ni̱ na̱ka̱xi̱n a̱ xika' i̱chi' a̱, ne̱ ka'án te̱ ka'án xiin' a̱ ndu̱vi' xiin' ñu̱u. ¿Ñáá tuu ndo̱' ña̱ chï̱ndi̱e̱e' yachi̱ a̱ ne̱ nduu' kuenta a̱ ja̱a̱n'?
42018008	Ka'án i̱ xiin' ndo̱' ña̱ yachi̱ va̱ sa̱a̱ Ndiosí ña̱ nda̱ku xiin' ne̱ nduu' kuenta a̱ ja̱a̱n', ndisu̱ kii̱' na̱ndi̱ko' yu'u̱, ña̱ nduu' tu̱ te̱ yivi̱' ndii, ¿ñáá tuu ndo̱' ndii, ko̱o̱ kua'a̱' ka̱ ne̱ i̱ni̱ ku̱ni̱ yu'u̱ nuu̱' ñu'u' i̱i̱n yivi̱' yo'o'? ―ni̱ kachi̱ a̱.
42018009	Te̱ ni̱ ka'a̱n Jesús i̱i̱n ña̱ ka'án ndi̱a̱a̱ xiin' sa̱va̱ te̱ yivi̱', te̱ tuu ña̱ mi̱i' kui̱ti̱' ra̱ nduu' te̱ xachuun' nda̱ku nuu̱' Ndiosí, te̱ sandiee' kui'e ra̱ sa̱kuu' tu̱ku̱ ne̱ yivi̱', ka'án a̱ ndii:
42018010	―Unta' ndii, ni̱ xa̱a̱ uvi̱ ta̱'an te̱ yivi̱' nuu̱' ki̱'e̱ yu̱kun' ka'nu' te̱ ka'a̱n ra̱ xiin' Ndiosí. I̱i̱n ra̱ ndii, te̱ fariseo nduu' ra̱. Te̱ i̱nga̱ ra̱ nduu' te̱ kendiaa̱' ya̱'vi̱ xa'a̱' ñu̱u̱ Roma.
42018011	Te̱ fariseo ja̱a̱n' ndii, ni̱ xi̱kuii̱n ndi̱chi̱ ra̱, te̱ so̱'o̱ ni̱ ka'a̱n ra̱ xiin' Ndiosí xa'a̱' mi̱i' ra̱: “Ndiosí, yu'u̱ ndii, taxi' i̱ ña̱ chi̱nda̱ni u̱n', sa̱kan' ña̱ xïka' i̱ naa xika' tu̱ku̱ te̱ yivi̱' naa kuu' te̱ xakui'na', xiin' te̱ xächuun' nda̱ku, xiin' te̱ kumi' musa, xiin' naa kuu' te̱ kaa̱', ña̱ nduu' ra̱ te̱ kendiaa̱' ya̱'vi̱ xa'a̱' ñu̱u̱ Roma.
42018012	Yu'u̱ ndii, xika' ndi̱ti̱a̱ i̱ uvi̱ i̱chi' i̱'i̱n xi̱mana kua'a̱n, te̱ taxi' i̱ i̱i̱n ña̱'a̱ xa'a̱' i̱'i̱n uxi̱ ña̱'a̱ sa̱kuu' ña̱ kanando i̱ kii̱' xachuun' i̱”, ni̱ kachi̱ ra̱.
42018013	Ndisu̱ te̱ kendiaa̱' ya̱'vi̱ ja̱a̱n' ndii, iin' mi̱i' ra̱ nde̱e̱ ndo̱so̱' ka'án ra̱ xiin' Ndiosí, te̱ ni̱ nde̱e̱ nï̱ nda̱ni̱'i̱ ra̱ nuu̱' ra̱ ndi̱vi'. Süu̱' ja̱a̱n' ndii kuun' i̱ki' ra̱ ti̱a̱'ni̱ ra̱ ka'án ra̱ ndii: “Ndiosí, ko̱o̱ ka'nu' i̱ni̱ u̱n' xa'a̱' yu'u̱, sa̱kan' ña̱ te̱ ndiso' kua̱chi̱ nduu' i̱”, ni̱ kachi̱ ra̱.
42018014	Te̱ ka'án i̱ xiin' ndo̱' ña̱ kii̱' kuan nu'u̱ te̱ kendiaa̱' ya̱'vi̱ ja̱a̱n' ndii, xa̱ ni̱ sa̱ndoyo' Ndiosí kua̱chi̱ ra̱ nuu̱' a̱. Ndisu̱ te̱ fariseo ja̱a̱n' ndii, nï̱ sa̱ndoyo' a̱ kua̱chi̱ ra̱, sa̱kan' ña̱ yo̱o̱ ka̱ xachié xiin' mi̱i' ndii, sa̱nuu' ña̱'a' Ndiosí. Te̱ yo̱o̱ ka̱ sa̱nuu' xiin' mi̱i' ndii, sa̱chié ña̱'a' a̱ ―ni̱ kachi̱ a̱.
42018015	Ni̱ nde̱kui̱e̱ tu̱ ne̱ yivi̱' xiin' ne̱ kuali', te̱ tondi̱a̱ nda̱'a' ña̱'a' Jesús, te̱ sa̱ñu'u' ña̱'a' a̱. Te̱ kii̱' ni̱ xi̱ni̱ te̱ nda̱'a' xa'a̱' a̱ ña̱ ja̱a̱n' ndii, ni̱ xi'e̱ ra̱ nuu̱' ne̱ kua̱xi̱ xiin' ne̱ kuali' ja̱a̱n'.
42018016	Ndisu̱ ni̱ ka̱na̱ Jesús ne̱ kuali' ja̱a̱n' nuu̱' a̱. Te̱ ni̱ ka'a̱n a̱ xiin' te̱ nda̱'a' xa'a̱' a̱ ndii: ―Ta̱xi̱ ndo̱' na ki̱xi̱n ne̱ kuali' nuu̱' i̱, te̱ nä̱ka̱si̱ ña̱'a' ndo̱'. Kua̱chi̱ ndii xa'ndia chuun' Ndiosí nimá ne̱ i̱ni̱ xini ña̱'a' nde̱e̱ naa i̱ni̱ ne̱ kuali' kaa̱' xini ni̱a̱ yu̱va' si'i' ni̱a̱.
42018017	Ña̱ nda̱ku ka'án i̱ xiin' ndo̱' ndii, yo̱o̱ ka̱ täxi' ka̱'ndi̱a̱ chuun' Ndiosí nimá ni̱a̱ nde̱e̱ naa taxi' ne̱ kuali' kaa̱' xa'ndia chuun' yu̱va' si'i' ni̱a̱ nuu̱' ni̱a̱ ndii, kü̱vi̱ ku̱ndu̱u̱ ne̱ ja̱a̱n' kuenta a̱ ne̱ xa̱ xa'ndia chuun' a̱ nimá ―ni̱ kachi̱ a̱.
42018018	Te̱ ni̱ nda̱tu'u̱n' i̱i̱n te̱ kuu' ka'nu' Jesús ndii: ―Tákui'e, ña̱ va̱'a̱ nimá, ¿ndee ña̱ kuní a̱ sa̱a̱ i̱ te̱ na̱ti̱i̱n i̱ kivi̱' ñu̱u̱ ña̱ kö̱o̱' kivi̱' ndi'i'? ―ni̱ kachi̱ ra̱.
42018019	Sa̱kan' te̱ ni̱ nda̱tu'u̱n' ña̱'a' Jesús ndii: ―Kii̱' ka'án u̱n' ña̱ ña̱ va̱'a̱ nimá nduu' yu'u̱ ndii, ¿ndichun ka'án u̱n' ña̱ ja̱a̱n'? Kua̱chi̱ ndii i̱i̱n nda̱a̱' Ndiosí kui̱ti̱' nduu' ña̱ va̱'a̱ nimá.
42018020	Xa̱ xiní u̱n' tu̱'u̱n nde̱i' Ndiosí, ña̱ ka'án ndii: “Kümi' u̱n' musa u̱n'. Kä̱'ni̱' u̱n' ne̱ yivi̱'. Sä̱kui'na' u̱n'. Kä'a̱n u̱n' tu̱n vixi̱. Ko̱to̱ ka'nu' u̱n' yu̱va' si'i' u̱n'” ―ni̱ kachi̱ Jesús.
42018021	Sa̱kan' te̱ ni̱ ka'a̱n te̱ ja̱a̱n' xiin' Jesús ndii: ―Xa̱ saxinú i̱ sa̱kuu' ña̱ ja̱a̱n' nde̱e̱ kii̱' nduu' i̱ te̱ sa̱va̱ ―ni̱ kachi̱ ra̱.
42018022	Te̱ kii̱' ni̱ xi̱ni̱ so̱'o̱ Jesús ña̱ ni̱ ka'a̱n ra̱ ja̱a̱n', te̱ ni̱ ka'a̱n a̱ xiin' ra̱ ndii: ―Ndee i̱i̱n nda̱a̱' ti̱o̱' ña̱'a̱ kuní ka̱ sa̱a̱ u̱n'. Xi̱ko̱' u̱n' sa̱kuu' ña̱ kumi' u̱n', te̱ ta̱xi̱ u̱n' xu̱'un' a̱ nda̱'a' ne̱ nda'vi kuu', sa̱kan' te̱ ku̱mi' u̱n' ña̱ vika' ndi̱vi', te̱ ki̱xi̱n u̱n', te̱ ku̱ndiku̱n u̱n' yu'u̱ ―ni̱ kachi̱ a̱.
42018023	Ndisu̱ kii̱' ni̱ xi̱ni̱ so̱'o̱ ra̱ ña̱ ja̱a̱n' ndii, ni̱ ku̱suchi' va̱ i̱ni̱ ra̱, sa̱kan' ña̱ te̱ vika̱' va̱ nduu' ra̱.
42018024	Te̱ kii̱' ni̱ xi̱ni̱ Jesús ña̱ ni̱ ku̱nda'vi va̱ kuni te̱ ja̱a̱n', sa̱kan' te̱ ni̱ ka'a̱n a̱ ndii: ―Vixi xa̱va̱'a̱ nuu̱' ne̱ vika̱', te̱ ta̱xi̱ ni̱a̱ ka̱'ndi̱a̱ chuun' Ndiosí nimá ni̱a̱.
42018025	Sa̱kan' ña̱ vixi ka̱ nuu̱' ne̱ vika̱', te̱ ta̱xi̱ ni̱a̱ ka̱'ndi̱a̱ chuun' Ndiosí nimá ni̱a̱, nde̱e̱ naa ña̱ kü̱vi̱ tu̱ xka'ndi̱a̱ nde̱e̱ i̱i̱n camello yavi̱ xa'a̱' i̱i̱n tiku ―ni̱ kachi̱ a̱.
42018026	Te̱ ni̱ ka'a̱n ne̱ ni̱ xi̱ni̱ so̱'o̱ ña̱ ja̱a̱n' xiin' a̱ ndii: ―Naa' sa̱kan' ndii, ¿yo̱o̱ tu̱ ku̱vi̱ kaku̱ nuu̱' kua̱chi̱ ni̱a̱? ―ni̱ kachi̱ ni̱a̱.
42018027	Sa̱kan' te̱ ni̱ ka'a̱n a̱ xiin' ni̱a̱ ndii: ―Ne̱ yivi̱' ndii, kü̱vi̱ sa̱a̱ ni̱a̱ ña̱ ja̱a̱n', ndisu̱ Ndiosí ndii, ku̱vi̱ sa̱a̱ ña̱'a' a̱ ―ni̱ kachi̱ a̱.
42018028	Sa̱kan' te̱ ni̱ ka'a̱n Pedro xiin' a̱ ndii: ―Tákui'e, ko̱to̱ u̱n', ndu'u̱ ndii, ni̱ na̱ko̱o̱ ndu̱ sa̱kuu' ña̱ kumi' ndu̱, te̱ ndikún ndu̱ yo'ó ―ni̱ kachi̱ ra̱.
42018029	Sa̱kan' te̱ ni̱ ka'a̱n a̱ xiin' te̱ nda̱'a' xa'a̱' a̱ ndii: ―Ña̱ nda̱ku ka'án i̱ xiin' ndo̱' ndii, sa̱kuu' ne̱ yivi̱', ne̱ ni̱ na̱ko̱o̱ vi̱'e̱ ni̱a̱, uun yu̱va' si'i' ni̱a̱, uun tiaa̱ ta'an' ni̱a̱, uun ña' si'i ra̱, uun si'e̱ ni̱a̱ xa'a̱' ña̱ kuní ni̱a̱ ka̱'ndi̱a̱ chuun' Ndiosí nimá kua'a̱' ka̱ ne̱ yivi̱' ndii,
42018030	sa̱ñu'u' kua'a̱' va̱ ña̱'a' Ndiosí vi̱ti̱n i̱i̱n yivi̱' yo'o'. Te̱ nuu̱' ku'u̱n e̱' ndii, ta̱xi̱ a̱ kivi̱' ñu̱u̱ ni̱a̱ ña̱ kö̱o̱' kivi̱' ndi'i' tu̱ku̱ i̱i̱n yivi̱' ―ni̱ kachi̱ Jesús xiin' ra̱.
42018031	Te̱ ni̱ ka̱na̱ siin' Jesús te̱ uxi̱ uvi̱ ta'an te̱ nda̱'a' xa'a̱' a̱, te̱ ni̱ ka'a̱n a̱ xiin' ra̱ ndii: ―Xiní ndo̱' ña̱ i̱chi' ñu̱u̱ Jerusalén kaa' e̱' kua'a̱n e̱' vi̱ti̱n, te̱ i̱kan' xinu̱ sa̱kuu' ña̱ ni̱ ke̱'i̱ te̱ ni̱ ka'a̱n tiakú tu̱'u̱n Ndiosí xta̱'an' xa'a̱' yu'u̱, ña̱ nduu' tu̱ te̱ yivi̱'.
42018032	Kua̱chi̱ ndii sa̱na̱kua'a te̱ yivi̱' yu'u̱ nda̱'a' te̱ tuku', te̱ sa̱ndi̱e̱e̱ kui'e ra̱ yu'u̱, te̱ ka̱ni̱a̱'a tu̱ ra̱ xiin' i̱, te̱ ko̱ndi̱a̱ tiasi̱'i tu̱ ra̱ yu'u̱,
42018033	te̱ su̱ku̱' yo̱'o' u'vi̱ tu̱ ra̱ yu'u̱, te̱ ka̱'ni̱' ra̱ yu'u̱. Ndisu̱ kivi̱' ña̱ uni̱ te̱ na̱ti̱a̱ku̱ i̱ ―ni̱ kachi̱ Jesús.
42018034	Ndisu̱ nde̱e̱ sie nï̱ ku̱nda̱ni̱ te̱ ja̱a̱n' ña̱ ni̱ ka'a̱n a̱ xiin' ra̱ ja̱a̱n', sa̱kan' ña̱ ni̱ yoo̱ si̱'e ña̱ ja̱a̱n' nuu̱' ra̱, sa̱kan' na nï̱ kundani̱ xa̱chi' ra̱ ña̱ ja̱a̱n'.
42018035	Te̱ kii̱' xa̱ kuyatin' Jesús kua'a̱n a̱ ñu̱u̱ Jericó ndii, ndu'u̱' i̱i̱n te̱ kui'e ndu̱chi' nuu̱' yu̱'u' i̱chi' i̱kan' xikán ra̱ li̱muxtan.
42018036	Te̱ kii̱' ni̱ xi̱ni̱ so̱'o̱ ra̱ ña̱ kua'a̱' ne̱ yivi̱' xka'ndíá kua'a̱n ndii, ni̱ nda̱tu'u̱n' ra̱ yo̱o̱ nduu' a̱ yoo.
42018037	Te̱ ni̱ ka'a̱n ne̱ yivi̱' ja̱a̱n' xiin' ra̱ ña̱ Jesús, te̱ ni̱ ki̱e̱e̱ ñu̱u̱ Nazaret, nduu' te̱ xka'ndíá kua'a̱n.
42018038	I̱kan' te̱ ni̱ xa̱'a' nde'í ti'e' ra̱ ka'án ra̱ ndii: ―Jesús, yo'ó ña̱ nduu' si̱a̱ni' xika' David, ku̱vi̱ta i̱ni̱ u̱n' xa'a̱' i̱ ―ni̱ kachi̱ ra̱.
42018039	Te̱ ne̱ yivi̱', ne̱ ni'i' i̱chi' nuu̱' Jesús kua'a̱n ni̱a̱ ndii, ni̱ xi'e̱ ni̱a̱ nuu̱' ra̱ te̱ ko̱o̱ taxi̱n' yu̱'u' ra̱, ndisu̱ so̱'o̱ ti'e' ka̱ ka'án ra̱ ndii: ―Yo'ó, ña̱ nduu' si̱a̱ni' xika' David, ku̱vi̱ta i̱ni̱ u̱n' xa'a̱' i̱ ―ni̱ kachi̱ ra̱.
42018040	Sa̱kan' te̱ ni̱ xi̱kuii̱n Jesús, te̱ ni̱ ka'a̱n chuun' a̱ ña̱ ki̱xi̱n ndi̱a̱ka̱ ña̱'a' ne̱ yivi̱' nuu̱' a̱. Te̱ kii̱' ni̱ xa̱a̱ ra̱ nuu̱' a̱ ja̱a̱n', te̱ ni̱ nda̱tu'u̱n' ña̱'a' a̱ ka'án a̱ ndii:
42018041	―¿Ndee ña̱ kuní u̱n' sa̱a̱ i̱ xa'a̱' u̱n'? ―ni̱ kachi̱ a̱. Te̱ ni̱ na̱kui̱i̱n te̱ kui'e ndu̱chi' nuu̱' ja̱a̱n' ndii: ―Tákui'e, kuní i̱ ndii, na̱ko̱to̱'ni̱ i̱ sa̱a̱ u̱n' ―ni̱ kachi̱ ra̱.
42018042	Sa̱kan' te̱ ni̱ ka'a̱n a̱ xiin' ra̱ ndii: ―Na̱ko̱to̱'ni̱ u̱n'. Xa'a̱' a̱ ña̱ i̱ni̱ u̱n' xini u̱n' yu'u̱ na xa̱ ni̱ nda̱'a̱ u̱n' ―ni̱ kachi̱ a̱.
42018043	Xa̱ka'án e̱', te̱ ni̱ nda̱'a̱ ra̱, te̱ ni̱ xa̱'a' ra̱ ndikún ra̱ Jesús xaka'nu' ra̱ Ndiosí. Te̱ sa̱kuu' ne̱ ni̱ xi̱ni̱ ña̱ ni̱ nda̱'a̱ te̱ ja̱a̱n' ndii, ni̱ xa̱ka'nu' tu̱ ne̱ ja̱a̱n' Ndiosí.
42019001	Ni̱ nda̱'ni̱ Jesús ñu̱u̱ Jericó kii̱' xka'ndíá a̱ kua'a̱n a̱.
42019002	Te̱ ñu̱u̱ ja̱a̱n' ndu'u̱' i̱i̱n te̱ yivi̱' na̱ni' Zaqueo. Te̱ ja̱a̱n' nduu' te̱ xa'ndia chuun' nuu̱' te̱ kendiaa̱' ya̱'vi̱ xa'a̱' ñu̱u̱ Roma, te̱ te̱ vika̱' va̱ nduu' ra̱.
42019003	Te̱ ni̱ kuni̱ va̱ ra̱ ku̱ni̱ ra̱ Jesús, ndisu̱ kü̱vi̱ ku̱ni̱ ña̱'a' ra̱, sa̱kan' ña̱ kua'a̱' va̱ ne̱ yivi̱' ita' nuu̱' ra̱, te̱ te̱ chiki̱ nduu' ra̱.
42019004	Sa̱kan' na ni̱ nda̱va̱ ra̱ ni̱ ki̱'i̱n i̱chi' ra̱, te̱ ni̱ ka̱a̱ ra̱ i̱i̱n i̱tun' ya̱ti̱n i̱kan' te̱ ku̱ni̱ ra̱ Jesús, sa̱kan' ña̱ i̱kan' xto' xka'ndi̱a̱ a̱.
42019005	Te̱ kii̱' ni̱ xa̱a̱ Jesús mii' iin' i̱tun' ja̱a̱n' ndii, ni̱ na̱ko̱to̱ a̱ ni̱nu̱, te̱ ni̱ ka'a̱n a̱ xiin' ra̱ ndii: ―Zaqueo, kuan nu̱u̱ kii̱', sa̱kan' ña̱ kivi̱' vi̱ti̱n kuní a̱ na̱ndiee̱' i̱ vi̱'e̱ u̱n' ―ni̱ kachi̱ a̱.
42019006	Sa̱kan' te̱ ni̱ nu̱u̱ ki'i̱' ra̱, te̱ kuatia' i̱ni̱ ra̱ kii̱' naka' ña̱'a' ra̱ kua'a̱n a̱ vi̱'e̱ ra̱.
42019007	Te̱ kii̱' ni̱ xi̱ni̱ ne̱ yivi̱' ja̱a̱n' ña̱ ni̱ ki'vi̱ Jesús vi̱'e̱ Zaqueo ja̱a̱n' ndii, ni̱ xa̱'a' ka'án ki̱ni̱ ni̱a̱ xa'a̱' a̱, ka'án ni̱a̱ ña̱ ni̱ ndi'vi̱ a̱, te̱ na̱ndiee̱' a̱ vi̱'e̱ i̱i̱n te̱ ndiso' kua̱chi̱.
42019008	Ni̱ xi̱kuii̱n ndi̱chi̱ Zaqueo, te̱ ni̱ ka'a̱n ra̱ xiin' xto̱'o̱ e̱' ndii: ―Tákui'e, ta'vi̱' sa̱va̱ sa̱kuu' ña̱ kumi' i̱ sa̱mani̱' i̱ ne̱ nda'vi kuu', te̱ naa' ni̱ xa̱kui'na' siki' i̱ ña̱'a̱ yo̱o̱ ka̱ ndii, sa̱na̱ndiko' i̱ ña̱ ja̱a̱n' ku̱mi' i̱chi' kua'a̱' ka̱ a̱ nda̱'a' ni̱a̱ ―ni̱ kachi̱ ra̱.
42019009	Sa̱kan' te̱ ni̱ ka'a̱n a̱ ndii: ―Vi̱ti̱n ni̱ sa̱kakú Ndiosí te̱ yo̱'o̱' xiin' ne̱ ndiee' vi̱'e̱ ra̱, sa̱kan' ña̱ i̱i̱n si̱a̱ni' xika' Abraham nduu' tu̱ ra̱ xa'a̱' a̱ ña̱ i̱ni̱ ra̱ xini ra̱ Ndiosí nde̱e̱ naa te̱ ja̱a̱n'.
42019010	Sa̱kan' ña̱ yu'u̱, ña̱ nduu' tu̱ te̱ yivi̱' ndii, ni̱ xa̱a̱ i̱ i̱i̱n yivi̱', te̱ na̱ndu̱ku' i̱ ne̱ ni̱ ku̱xika' nuu̱' Ndiosí te̱ sa̱kakú ña̱'a' i̱ ―ni̱ kachi̱ a̱.
42019011	Kii̱' ndi̱'i̱ ni̱ xi̱ni̱ so̱'o̱ ne̱ yivi̱' ña̱ ja̱a̱n', te̱ ni̱ ka'a̱n a̱ i̱i̱n ña̱ ka'án ndi̱a̱a̱ nuu̱' ni̱a̱, sa̱kan' ña̱ tuu ni̱a̱ ndii, xa'a̱' a̱ ña̱ xa̱ kuyatin' a̱ kua'a̱n ñu̱u̱ Jerusalén ndii, numi̱' te̱ xa̱'a' ña̱ ka̱'ndi̱a̱ chuun' Ndiosí nuu̱' ni̱a̱.
42019012	Sa̱kan' na kuii' ni̱ ka'a̱n a̱ xiin' ni̱a̱ ndii: ―Yoo i̱i̱n tiaa̱ si'e̱ i̱i̱n rey, te̱ ja̱a̱n' ndii, ni̱ ke̱ta̱ ra̱ kua'a̱n ra̱ i̱nga̱ ñu̱u̱ te̱ na̱kui̱so̱ chuun' ra̱ te̱ ku̱ndu̱u̱ ra̱ rey, ndi̱'i̱ ja̱a̱n', te̱ na̱ndi̱ko' ra̱ te̱ ka̱'ndi̱a̱ chuun' ra̱ nuu̱' ñu̱u̱ ra̱.
42019013	Ndisu̱ ña̱ kuní ka̱ ku'u̱n ra̱, te̱ ni̱ ka̱na̱ ra̱ uxi̱ ta'an te̱ xika' nuu' nuu̱' ra̱. Te̱ ni̱ ta̱xi̱ ra̱ kua'a̱' xu̱'un' nda̱'a' i̱'i̱n te̱ ja̱a̱n'. Te̱ ni̱ ka'a̱n ra̱ xiin' te̱ ja̱a̱n' ndii: “Sa̱chuun' ndo̱' xiin' xu̱'un' i̱ yo'o' nde̱e̱ na̱ndi̱ko' i̱”, ni̱ kachi̱ ra̱.
42019014	Ndisu̱ ne̱ ñu̱u̱ ra̱ ndii, ndasi' ña̱'a' ni̱a̱, sa̱kan' na ni̱ ti̱a̱nu̱' ni̱a̱ i̱i̱n ti̱'vi̱ te̱ kun ka'a̱n xiin' te̱ sa̱na̱kuiso' chuun' ña̱'a', te̱ ka'a̱n ra̱ xiin' te̱ ja̱a̱n' ndii: “Küní ndu'u̱ ña̱ ku̱ndu̱u̱ te̱ ja̱a̱n' rey nuu̱' ndu̱”, ni̱ kachi̱ ra̱.
42019015	Te̱ ni̱ na̱ndi̱ko' te̱ ja̱a̱n' kii̱' ndi̱'i̱ ni̱ na̱'i̱n chuun' ra̱ ña̱ nduu' ra̱ rey, te̱ ni̱ ka'a̱n chuun' ra̱ ña̱ ki̱xi̱n te̱ xika' nuu' nuu̱' ra̱ ja̱a̱n', te̱ ni̱ ta̱xi̱ ra̱ xu̱'un' nda̱'a', te̱ ku̱nda̱ni̱ ra̱ sa̱a̱ kuu' xu̱'un' ni̱ ka̱nando i̱'i̱n ra̱.
42019016	Sa̱kan' te̱ ni̱ xa̱a̱ te̱ nu̱u' nuu̱' ra̱ ka'án ra̱ ndii: “Tákui'e, xu̱'un' ña̱ ni̱ ta̱xi̱ u̱n' nda̱'a' i̱ ndii, uxi̱ i̱chi' ka̱ kuu' xu̱'un' ni̱ ka̱nando a̱ ni̱ xa̱a̱ i̱”, ni̱ kachi̱ ra̱.
42019017	Sa̱kan' te̱ ni̱ ka'a̱n rey ja̱a̱n' xiin' ra̱ ndii: “Va̱'a̱ va̱ ni̱ xa̱a̱ u̱n', i̱i̱n te̱ xika' nuu' va̱'a̱ nduu' u̱n'. Xa'a̱' a̱ ña̱ ni̱ xa̱chuun' nda̱ku u̱n' xiin' ña̱ sie ndii, sa̱kuiso' chuun' i̱ yo'ó te̱ ka̱'ndi̱a̱ chuun' u̱n' nuu̱' uxi̱ ta'an ñu̱u̱”, ni̱ kachi̱ ra̱.
42019018	Sa̱kan' te̱ ni̱ xa̱a̱ tu̱ku̱ ra̱ nuu̱' rey ja̱a̱n' ka'án ra̱ ndii: “Tákui'e, xu̱'un' ña̱ ni̱ ta̱xi̱ u̱n' nda̱'a' i̱ ndii, u'u̱n i̱chi' ka̱ kuu' xu̱'un' ni̱ ka̱nando a̱ ni̱ xa̱a̱ i̱”, ni̱ kachi̱ ra̱.
42019019	Sa̱kan' te̱ ni̱ ka'a̱n rey ja̱a̱n' xiin' ra̱ ndii: “Sa̱kuiso' chuun' tu̱ i̱ yo'ó te̱ ka̱'ndi̱a̱ chuun' u̱n' nuu̱' u'u̱n ta'an ñu̱u̱”, ni̱ kachi̱ ra̱.
42019020	Sa̱kan' te̱ ni̱ xa̱a̱ tu̱ i̱nga̱ ra̱ nuu̱' rey ja̱a̱n', te̱ ni̱ ka'a̱n ra̱ ndii: “Tákui'e, yo'o' ni'i' i̱ xu̱'un' u̱n', ña̱ ni̱ ta̱xi̱ u̱n' nda̱'a' i̱, ña̱ ni̱ ndu'u̱' va̱'a̱ ti̱xi̱n i̱i̱n pein ni̱ xa̱a̱ i̱.
42019021	Kua̱chi̱ ndii ni̱ yi̱'vi i̱ xi̱ni̱ yo'ó, sa̱kan' ña̱ i̱i̱n te̱ kui'e̱ va̱ nduu' u̱n'. Te̱ nakaya u̱n' ña̱'a̱ mii' kö̱o̱' a̱ ni̱ chi̱ndu'u̱' u̱n', te̱ kendiaa̱' u̱n' ña̱'a̱ mii' nï̱ chi̱'i̱ u̱n'”, ni̱ kachi̱ ra̱.
42019022	Sa̱kan' te̱ ni̱ ka'a̱n rey ja̱a̱n' ndii: “I̱i̱n te̱ xika' nuu' ni̱a̱'a nduu' u̱n'. Xiin' tu̱'u̱n yu̱'u' mi̱i' u̱n' katun' i̱ yo'ó. Sa̱kan' ña̱ xiní u̱n' ña̱ i̱i̱n te̱ kui'e̱ va̱ nduu' i̱, te̱ nakaya i̱ ña̱'a̱ mii' kö̱o̱' a̱ ni̱ chi̱ndu'u̱' i̱, te̱ kendiaa̱' tu̱ i̱ ña̱'a̱ mii' nï̱ chi̱'i̱ i̱.
42019023	Na sa̱kan' ndii, ¿ndichun na nï̱ chi̱naá u̱n' xu̱'un' i̱ ñaa̱' mii' taxa'a ne̱ yivi̱' xu̱'un' te̱ na̱'i̱n i̱ e̱ xiin' xata̱' a̱ kii̱' na̱ndi̱ko' i̱?”, ni̱ kachi̱ ra̱.
42019024	Sa̱kan' te̱ ni̱ ka'a̱n rey ja̱a̱n' xi̱i̱n' te̱ ita' nuu̱' ra̱ ndii: “Na̱'i̱n ndo̱' xu̱'un' kaa̱' nda̱'a' te̱ kaa̱', te̱ ta̱xi̱ ndo̱' a̱ nda̱'a' te̱ kumi' uxi̱ ta'an a̱”, ni̱ kachi̱ ra̱.
42019025	Sa̱kan' te̱ ni̱ ka'a̱n ra̱ xiin' rey ja̱a̱n' ndii: “Tákui'e, xa̱ kumi' te̱ kaa̱' uxi̱ ta'an xu̱'un'”, ni̱ kachi̱ ra̱.
42019026	Sa̱kan' te̱ ni̱ ka'a̱n rey ja̱a̱n' ndii: “Ka'án i̱ xiin' ndo̱' ña̱ yo̱o̱ ka̱ kumi' ña̱'a̱ ndii, na̱ti̱i̱n ka̱ ni̱a̱ a̱, te̱ yo̱o̱ ka̱ kö̱o̱' a̱ kumi' ndii, nde̱e̱ ña̱ sie ña̱ kumi' ni̱a̱ ki̱e̱e̱ nda̱'a' ni̱a̱.
42019027	Te̱ ne̱ yivi̱', ne̱ kundasi' yu'u̱, ne̱ nï̱ kuni̱ ña̱ ku̱ndu̱u̱ i̱ rey nuu̱' ni̱a̱ ndii, kua'an ndo̱', te̱ na̱ka̱ ña̱'a' ndo̱', te̱ xaa̱ ni̱a̱ yo'o', te̱ ka̱'ni̱' ña̱'a' ndo̱' nuu̱' i̱”, ni̱ kachi̱ ra̱ ―ni̱ kachi̱ Jesús.
42019028	Te̱ ndi̱'i̱ so̱'o̱ ni̱ ka'a̱n Jesús ña̱ ja̱a̱n', te̱ ni̱ ke̱ta̱ a̱ kua'a̱n ka̱a̱ a̱ ñu̱u̱ Jerusalén xiin' te̱ nda̱'a' xa'a̱' a̱.
42019029	Te̱ kii̱' xa̱ kuyatin' Jesús xiin' te̱ nda̱'a' xa'a̱' a̱ ja̱a̱n' ñu̱u̱ Betfagé, xiin' ñu̱u̱ Betania, ña̱ ñu'u' ya̱ti̱n xa'a̱' xiki̱' ña̱ nani' Olivos ndii, i̱kan' te̱ ni̱ ti̱'vi' a̱ uvi̱ ta̱'an te̱ ja̱a̱n'
42019030	ka'án a̱ xiin' ra̱ ndii: ―Kua'a̱n ndo̱' ñu̱u̱ lulu, ña̱ tuvi' kandu'u̱' tu̱ku̱ ta'vi' kaa̱'. Te̱ kii̱' ko̱'ni̱ ndo̱' kua'a̱n ndo̱' ñu̱u̱ kaa̱' ndii, ku̱ni̱ ndo̱' tiín i̱i̱n mburru, ti' saka̱n' xinú. Ti' ja̱a̱n' ndii, nde̱e̱ i̱i̱n ne̱ yivi̱' tïa̱'an ku̱ndu'u̱' xata̱' ri'. Nda̱xin' ndo̱' ri', te̱ ki̱xi̱n ndo̱' xiin' ri' yo'o'.
42019031	Te̱ naa' nda̱tu'u̱n' yo̱o̱ ka̱ ndo'ó ndii: “¿Ndichun na ndaxin' ndo̱' mburru ñaa̱'?”, ka'a̱n ndo̱' xiin' ni̱a̱ ndii: “Nuu̱' xto̱'o̱ e̱' kuní ri' i̱i̱n xa'a'”, kachi̱ ndo̱' ―ni̱ kachi̱ a̱.
42019032	Sa̱kan' te̱ ni̱ ki̱e̱e̱ te̱ ja̱a̱n' kua'a̱n ra̱ te̱ ndu̱ku' ra̱ ri', te̱ ni̱ xi̱ni̱ ra̱ ri' sa̱a̱ nii' ni̱ ka'a̱n Jesús xiin' ra̱.
42019033	Te̱ kii̱' ita' ra̱ ndaxin' ra̱ ri' ndii, ni̱ ka'a̱n ne̱ xiin' sana̱ ri' xiin' ra̱ ndii: ―¿Ndichun ndaxin' ndo̱' mburru sie ñaa̱'? ―ni̱ kachi̱ ni̱a̱.
42019034	Sa̱kan' te̱ ni̱ ka'a̱n ra̱ xiin' ne̱ ja̱a̱n' ndii: ―Ndaxin' ndu̱ ri' sa̱kan' ña̱ nuu̱' xto̱'o̱ e̱' kuní ri' i̱i̱n xa'a' ―ni̱ kachi̱ ra̱.
42019035	Sa̱kan' te̱ kua'a̱n ra̱ xiin' ri' mii' iin' Jesús, te̱ ni̱ ta̱ndi̱e̱e̱ ra̱ toto̱ ña̱ tití ra̱ xata̱' ri'. Te̱ ni̱ sa̱kaa' ña̱'a' ra̱ xata̱' ri'.
42019036	Te̱ kii̱' kua'a̱n Jesús yoso̱' a̱ mburru ja̱a̱n' ndii, xakin ne̱ yivi̱' toto̱ ña̱ ndiso' ni̱a̱ i̱chi' mii' xka'ndíá a̱ kua'a̱n a̱ ja̱a̱n'.
42019037	Te̱ kii̱' xa̱ kuyatin' ni̱a̱ mii' nakuitaá i̱chi' ña̱ kua'a̱n xiki̱' ña̱ na̱ni' Olivos ja̱a̱n' ndii, sa̱kuu' ne̱ yivi̱' kua'a̱' ne̱ ndikún i̱chi' a̱ ja̱a̱n' ndii, ni̱ xa̱'a' kuaa' ti'e' sii̱' ni̱a̱, te̱ xaka'nu' tu̱ ni̱a̱ Ndiosí xa'a̱' sa̱kuu' chu̱u̱n ka'nu' koo' chukuu' ña̱ ni̱ xi̱ni̱ ni̱a̱ xaa' Jesús
42019038	ka'án ni̱a̱ ndii: ―¡Sañu'u' va̱ xto̱'o̱ e̱' ña̱ kua̱xi̱ kuenta a̱ kaa̱', ña̱ nduu' ña̱ xa'ndia chuun' nuu̱' e̱', te̱ taxi' a̱ nde̱e̱ ndi̱vi' ña̱ yoo e̱' ña̱ mani̱' xiin' a̱! ¡Na na̱ti̱i̱n Ndiosí, ña̱ ndu'u̱' ndi̱e̱nu̱, ña̱ xaka'nu' ña̱'a' e̱'! ―ni̱ kachi̱ ni̱a̱.
42019039	Sa̱kan' te̱ ni̱ ka'a̱n sa̱va̱ te̱ fariseo, te̱ ka'ni̱ te̱i̱n ne̱ yivi̱' ja̱a̱n', xiin' Jesús ndii: ―Tákui'e, ka̱si'e̱ u̱n' nuu̱' ne̱ ndikún i̱chi' u̱n' kaa̱' te̱ kä'a̱n ni̱a̱ ña̱ ja̱a̱n' ―ni̱ kachi̱ ra̱.
42019040	Sa̱kan' te̱ ni̱ ka'a̱n Jesús xiin' ra̱ ndii: ―Ka'án i̱ xiin' ndo̱' ña̱ naa' ko̱o̱ taxi̱n' yu̱'u' ne̱ kaa̱' ndii, xa̱'a' yuu̱' kua̱a' ti'e' a̱ ña̱ ka'án ne̱ kaa̱' ―ni̱ kachi̱ a̱.
42019041	Te̱ kii̱' ni̱ ku̱ya̱ti̱n kuii ka̱ Jesús ñu̱u̱ Jerusalén, te̱ ni̱ xi̱ni̱ a̱ naá ñu̱u̱ ja̱a̱n' ndii, ni̱ xa̱ku̱ a̱ xa'a̱' a̱
42019042	ka'án a̱ ndii: ―Ndo'ó, ne̱ ndiee' ñu̱u̱ Jerusalén, sa̱a̱ ka̱ vi̱' kuní yu'u̱ ña̱ ku̱nda̱ni̱ ndo̱' kivi̱' vi̱ti̱n sa̱a̱ sa̱a̱ ndo̱', te̱ ko̱o̱ ña̱ mani̱' nimá ndo̱'. Ndisu̱ yoo si̱'e ña̱ ja̱a̱n' nuu̱' ndo̱' vi̱ti̱n.
42019043	Sa̱kan' ña̱ xaa̱ kivi̱' ña̱ ki̱xi̱n te̱ ndasi' ta'an' xiin' ndo̱', te̱ ka̱sa̱'a̱ ra̱ nama̱ sa̱a̱ xinundu̱u̱ ñu̱u̱ ndo̱', te̱ ku̱nu̱ndu̱u̱ ra̱ ndo'ó, te̱ na̱ka̱si̱ ra̱ ndo'ó ka̱nii' xaan',
42019044	te̱ sa̱nduxín ra̱ ñu̱u̱ ndo̱', te̱ ka̱'ni̱' ra̱ ndo'ó xiin' si'e̱ ndo̱', te̱ nde̱e̱ i̱i̱n yuu̱' ñu̱u̱ ndo̱' kü̱to̱to̱ ta'an' ka̱, sa̱kan' ña̱ nï̱ kuni̱ ndo̱' na̱ku̱ni̱ ndo̱' kivi̱' ña̱ ni̱ ki̱xi̱n Ndiosí te̱ sa̱kakú a̱ ndo'ó ―ni̱ kachi̱ Jesús.
42019045	Te̱ ni̱ nda̱'ni̱ Jesús nuu̱' ki̱'e̱ yu̱kun' ka'nu', te̱ ni̱ xa̱'a' a̱ taxi' u'vi̱ a̱ ne̱ xiko̱' ña̱'a̱ xiin' ne̱ sata̱' nuu̱' ki̱'e̱ ja̱a̱n'.
42019046	Te̱ ni̱ ka'a̱n a̱ xiin' ni̱a̱ ndii: ―Yoso̱' a̱ nuu̱' tu̱tu̱ Ndiosí mii' ka'án a̱ ndii: “Vi̱'e̱ i̱ ndii, i̱i̱n xaan' mii' ndatu'un' ne̱ yivi̱' xi̱i̱n' i̱ nduu' a̱”, kachi a̱. Ndisu̱ ndo'ó ndii, xa̱ ni̱ nda̱sa̱ndu̱u̱ ndo̱' a̱ vi̱'e̱ ne̱ kui'na̱' ―ni̱ kachi̱ a̱.
42019047	Te̱ i̱'i̱n kivi̱' kua'a̱n sania'á Jesús ne̱ yivi̱' nuu̱' ki̱'e̱ yu̱kun' ja̱a̱n'. Te̱ sutu̱ kuu' nu̱u', xiin' te̱ sania'á tu̱'u̱n nde̱i' Ndiosí, xiin' te̱ xi̱xa̱ nuu̱' ñu̱u̱ ja̱a̱n' ndii, xika' ra̱ kuni ka̱'ni̱' ña̱'a' ra̱.
42019048	Ndisu̱ kö̱o̱' a̱ ni̱ ku̱vi̱ sa̱a̱ ra̱ xiin' a̱, sa̱kan' ña̱ sa̱kuu' ne̱ yivi̱' ndiee' xini so̱'o̱ ña̱ sania'á ña̱'a' a̱.
42020001	Unta' kii̱' iin' Jesús sania'á a̱ ne̱ yivi̱' nuu̱' ki̱'e̱ yu̱kun' ka'nu' ka'án ndo̱so̱' a̱ tu̱'u̱n va̱'a̱ ndii, ni̱ nde̱kui̱e̱ sutu̱ kuu' nu̱u', xiin' te̱ sania'á tu̱'u̱n nde̱i' Ndiosí, xiin' te̱ xi̱xa̱ nuu̱' ñu̱u̱ ja̱a̱n',
42020002	te̱ ni̱ nda̱tu'u̱n' ña̱'a' ra̱ ndii: ―Ka'a̱n u̱n' xiin' ndu̱. ¿Yo̱o̱ ni̱ ta̱xi̱ ndi̱e̱e̱' nuu̱' u̱n' te̱ xaa' u̱n' ña̱ xaa' u̱n'? ¿Yo̱o̱ ni̱ sa̱kuiso' chuun' yo'ó? ―ni̱ kachi̱ ra̱.
42020003	Sa̱kan' te̱ ni̱ ka'a̱n a̱ xiin' ra̱ ndii: ―Nda̱tu'u̱n' tu̱ yu'u̱ ndo'ó i̱i̱n ña̱'a̱, te̱ kuní i̱ ña̱ na̱kui̱i̱n ndo̱' a̱.
42020004	¿Yo̱o̱ ni̱ sa̱kuiso' chuun' Juan, te̱ ni̱ sa̱kuchi' ra̱ ne̱ yivi̱' kuenta Ndiosí? ¿Ñáá Ndiosí ni̱ sa̱kuiso' chuun' ña̱'a', uun ñáá te̱ yivi̱' ni̱ sa̱kuiso' chuun' ña̱'a'? ―ni̱ kachi̱ a̱.
42020005	Te̱ ni̱ nda̱tu'un' xiin' ta'an' ra̱ ndii: ―¿Ndee ña̱ ku̱vi̱ ka'a̱n e̱'? Naa' ka'a̱n e̱' ña̱ Ndiosí ni̱ sa̱kuiso' chuun' ña̱'a' ndii, ka'a̱n ra̱ xiin' e̱' ndii: “¿Ndichun na nï̱ ka̱ndi̱xa' ña̱'a' ndo̱'?”
42020006	Te̱ naa' ka'a̱n e̱' ña̱ te̱ yivi̱' ni̱ sa̱kuiso' chuun' ña̱'a' ndii, i̱yo̱ ka̱'ni̱' sa̱kuu' ne̱ yivi̱' kaa̱' yoo' xiin' yuu̱'. Kua̱chi̱ ndii xiní kaxi' ni̱a̱ ña̱ te̱ ni̱ ka'a̱n tiakú tu̱'u̱n Ndiosí ni̱ nduu̱ ra̱ ―kachi ra̱.
42020007	Te̱ ni̱ ka'a̱n ra̱ xiin' Jesús ndii: ―Xïní ndu̱ yo̱o̱ ―ni̱ kachi̱ ra̱.
42020008	Te̱ ni̱ ka'a̱n ka̱ Jesús xiin' ra̱ ndii: ―Sa̱kan' tu̱ yu'u̱ ndii, kä'a̱n i̱ xiin' ndo̱' yo̱o̱ ni̱ ta̱xi̱ ndi̱e̱e̱' i̱ te̱ xaa' i̱ ña̱ kaa̱' ―ni̱ kachi̱ a̱.
42020009	Te̱ ni̱ xa̱'a' Jesús ka'án a̱ nuu̱' ne̱ yivi̱' ja̱a̱n' i̱i̱n ña̱ ka'án ndi̱a̱a̱ ndii: ―I̱i̱n te̱ xiin' ñu̱'u' ndii, ni̱ chi̱'i̱ ra̱ kua'a̱' yo̱'o' uva, te̱ ni̱ ndu̱ku' ra̱ te̱ tatú, te̱ ko̱to̱ ña̱ ja̱a̱n', te̱ ni̱ ke̱ta̱ ra̱ kua'a̱n ra̱ tu̱ku̱ ñu̱'u' ki'in' kuiya̱.
42020010	Te̱ kii̱' ni̱ xa̱a̱ kivi̱' ña̱ ni̱ na̱kui̱xa̱ nduu̱' uva ja̱a̱n' ndii, ni̱ ti̱'vi' ra̱ i̱i̱n te̱ xika' nuu' nuu̱' ra̱, te̱ kun na̱so̱ te̱ ja̱a̱n' chaa' uva ña̱ ndoo̱ nda̱'a' te̱ xiin' ñu̱'u' ja̱a̱n'. Ndisu̱ kii̱' ni̱ xa̱a̱ te̱ xika' nuu' ja̱a̱n' ndii, ni̱ ti̱i̱n ña̱'a' te̱ tatú ja̱a̱n', te̱ ni̱ ka̱ni̱ u'vi̱ ña̱'a' ra̱, te̱ ni̱ sa̱na̱ndiko' nda̱'a' xiko' ña̱'a' ra̱.
42020011	Te̱ ni̱ ti̱'vi' tukuu' ra̱ i̱nga̱ te̱ xika' nuu' nuu̱' ra̱ mii' ñu'u' te̱ tatú ja̱a̱n', ndisu̱ te̱ tatú ja̱a̱n' ndii, ni̱ ka̱ni̱ tu̱ ra̱ te̱ ja̱a̱n', te̱ mi̱i' va̱ ni̱ ku̱u̱ ra̱ xiin' ra̱, te̱ ni̱ sa̱na̱ndiko' nda̱'a' xiko' ña̱'a' ra̱.
42020012	Te̱ ni̱ ti̱'vi' tukuu' ra̱ i̱nga̱ te̱ xika' nuu' nuu̱' ra̱ mii' ñu'u' te̱ tatú ja̱a̱n', ndisu̱ ni̱ ka̱ni̱ tu̱ ra̱ te̱ ja̱a̱n', te̱ ni̱ xta̱'ni' tu̱ ña̱'a' ra̱ nuu̱' ñu̱'u' ja̱a̱n'.
42020013	’Sa̱kan' te̱ ni̱ ka'a̱n te̱ xiin' ñu̱'u' ja̱a̱n' xiin' nimá ra̱ ndii: “¿Ndee ña̱ sa̱a̱ e̱' vi̱ti̱n? Aan, xa̱ xiní i̱ ndee ña̱ sa̱a̱ e̱'. Ti̱'vi' e̱' si'e̱ e̱', te̱ ndani̱ va̱'a̱ e̱'. Kuain' te̱ ko̱to̱ ka'nu' ña̱'a' ra̱ kii̱' ku̱ni̱ ña̱'a' ra̱”, ni̱ kachi̱ ra̱ xiin' nimá ra̱.
42020014	Ndisu̱ ni̱ ka'a̱n xiin' ta'an' te̱ tatú ja̱a̱n' kii̱' ni̱ xi̱ni̱ ra̱ kua̱xi̱ te̱ ja̱a̱n' ndii: “Te̱ kaa̱' na̱ndu̱u̱ te̱ xiin' ñu̱'u' yo'o' kii̱' ku̱vi̱ yu̱va' ra̱. To'o̱' ndo̱', te̱ ka̱'ni̱' e̱' ra̱, te̱ sa̱kan' na̱ndu̱u̱ yoo' te̱ xiin' ñu̱'u' yo'o'”, ni̱ kachi̱ ra̱.
42020015	Sa̱kan' te̱ ni̱ ti̱i̱n ña̱'a' ra̱ xta̱'ni' ra̱ xa'a̱' uva ja̱a̱n', te̱ ni̱ xa̱'ni̱' ña̱'a' ra̱. ¿Ndee ña̱ tuu ndo'ó sa̱a̱ te̱ xiin' ña̱'a̱ yo̱'o̱' uva ja̱a̱n' xiin' te̱ tatú ja̱a̱n'?
42020016	Ki̱xi̱n ra̱, te̱ ka̱'ni̱' ra̱ sa̱kuu' te̱ tatú ja̱a̱n', te̱ ta̱xi̱ ra̱ yo̱'o' uva ja̱a̱n' nda̱'a' tu̱ku̱ te̱ yivi̱' ―ni̱ kachi̱ a̱. Te̱ ni̱ ka'a̱n sa̱kuu' ne̱ yivi̱' kii̱' ni̱ xi̱ni̱ so̱'o̱ ni̱a̱ ña̱ ja̱a̱n' ndii: ―Nde̱e̱ i̱i̱n kivi̱' sä̱a̱ Ndiosí sa̱kan' ―ni̱ kachi̱ ni̱a̱.
42020017	Te̱ ni̱ na̱ko̱to̱'ni̱ Jesús nuu̱' ni̱a̱, te̱ ni̱ ka'a̱n a̱ ndii: ―Na sa̱kan' ndii, ¿ñáá tïa̱'an ku̱nda̱ni̱ ndo̱' ndee ña̱ kuni kachi̱ ña̱ yoso̱' nuu̱' tu̱tu̱ Ndiosí mii' ka'án a̱ ndii? Yuu̱', ña̱ nï̱ xta̱ni̱ te̱ xa'a vi̱'e̱ ndii, ña̱ ja̱a̱n' ni̱ na̱ndu̱u̱ yuu̱' kuu' nu̱u' xa'a̱' xiki̱' vi̱'e̱.
42020018	Te̱ yo̱o̱ ka̱ na̱ma̱ xata̱' yuu̱' ja̱a̱n' ndii, ka'nu̱ ña̱'a' a̱. Ndisu̱ yo̱o̱ ka̱ xata̱' na̱ma̱ yuu̱' ja̱a̱n' ndii, sa̱kuachi' xi'e̱ xa̱chi' ña̱'a' a̱ ―ni̱ kachi̱ a̱.
42020019	Te̱ sutu̱ kuu' nu̱u' xiin' te̱ sania'á tu̱'u̱n nde̱i' Ndiosí ndii, xa̱ hora sa̱kan' ni̱ xika̱ ra̱ ti̱i̱n ra̱ Jesús, sa̱kan' ña̱ ni̱ ku̱nda̱ni̱ ra̱ ña̱ ni̱ ti̱i̱n kua̱chi̱ ña̱'a' a̱ xiin' ña̱ ka'án ndi̱a̱a̱ ja̱a̱n'. Ndisu̱ nï̱ ku̱vi̱ sa̱a̱ ra̱ ña̱ ja̱a̱n' xa'a̱' a̱ ña̱ yi'vi ra̱ ne̱ yivi̱'.
42020020	Sa̱kan' te̱ ni̱ ti̱'vi' ra̱ sa̱va̱ te̱ xito' maña, te̱ xakuu' ña̱ nduu' ra̱ te̱ xachuun' nda̱ku, te̱ ku̱vi̱ ko̱to̱ kua̱'a̱ ra̱ Jesús xiin' tu̱'u̱n yu̱'u' a̱, te̱ xiin' ña̱ ja̱a̱n' ku̱vi̱ sa̱na̱kua'a ña̱'a' ra̱ nda̱'a' te̱ xa'ndia chuun' ñu̱u̱ Roma.
42020021	Te̱ ni̱ ka'a̱n te̱ xito' maña ja̱a̱n' xiin' a̱ ndii: ―Tákui'e, xiní ndu̱ ña̱ ña̱ nda̱ku kui̱ti̱' ka'án u̱n', te̱ kuän yi'vi u̱n' ña̱ ka'án ne̱ yivi̱' xa'a̱' u̱n', sa̱kan' ña̱ näkaxin u̱n' ne̱ yivi̱'. Süu̱' ja̱a̱n' ndii sania'á u̱n' i̱chi' Ndiosí xiin' ña̱ ndi̱xa̱ kui̱ti̱'.
42020022	Xa'a̱' a̱ ja̱a̱n' na kuii' ka'a̱n xiin' ndu̱: ¿ñáá va̱'a̱ yoo a̱ ña̱ cha̱'vi̱ e̱' César, te̱ xa'ndia chuun' ñu̱u̱ Roma, xu̱'un' yoo̱' uun ñáá vä̱'a̱ yoo a̱? ―ni̱ kachi̱ ra̱.
42020023	Ndisu̱ Jesús ndii, ni̱ xi̱ni̱ a̱ ña̱ ni̱a̱'a, ña̱ chituní te̱ ja̱a̱n', sa̱kan' na ni̱ ka'a̱n a̱ xiin' ra̱ ndii:
42020024	―Ta̱xi̱ ndo̱' na ko̱to̱ i̱ i̱i̱n xu̱'un' yoo̱' ja̱a̱n' ―ni̱ kachi̱ a̱. Te̱ ni̱ ta̱xi̱ ra̱ i̱i̱n xu̱'un' nda̱'a' a̱, te̱ ni̱ ka'a̱n a̱ xiin' ra̱ ndii: ―¿Yo̱o̱ nuu̱' nduu' ña̱ ni̱ ni̱a̱ni̱a̱ xata̱' xu̱'un' yo'o', te̱ yo̱o̱ kivi̱' yoso̱' xata̱' a̱? ―ni̱ kachi̱ a̱. Te̱ ni̱ ka'a̱n ra̱ ndii: ―Nuu̱' César, te̱ xa'ndia chuun' ñu̱u̱ Roma xiin' kivi̱' ra̱ nduu' a̱ ―ni̱ kachi̱ ra̱.
42020025	Sa̱kan' te̱ ni̱ ka'a̱n a̱ xiin' ra̱ ndii: ―Xa'a̱' a̱ ja̱a̱n' na kuii' ta̱xi̱ e̱' nda̱'a' César ña̱ nduu' ña̱'a̱ César, te̱ nda̱'a' Ndiosí na ta̱xi̱ e̱' ña̱ nduu' ña̱'a̱ Ndiosí ―ni̱ kachi̱ a̱.
42020026	Te̱ nï̱ ku̱vi̱ sa̱nama' ña̱'a' ra̱ xiin' nde̱e̱ i̱i̱n tu̱'u̱n yu̱'u' a̱ nuu̱' ne̱ yivi̱' ja̱a̱n', te̱ ni̱ na̱nda̱ni̱ va̱ ra̱ xa'a̱' ña̱ ni̱ ka'a̱n a̱ ña̱ ja̱a̱n', te̱ ni̱ xkoo̱ taxi̱n' yu̱'u' ra̱.
42020027	Sa̱kan' te̱ ni̱ ki̱xi̱n sa̱va̱ te̱ saduceo nuu̱' Jesús. Te̱ ja̱a̱n' ndii, kändixa' ra̱ ña̱ natiaku ne̱ yivi̱' kii̱' xi'í ni̱a̱. Sa̱kan' na kuii' ni̱ nda̱tu'u̱n' ña̱'a' ra̱ ndii:
42020028	―Tákui'e, yoso̱' ña̱ ni̱ ke̱'i̱ Moisés mii' ka'án ra̱ xiin' e̱' ña̱ naa' ni̱ xi'i̱ ña̱ni̱ i̱i̱n te̱ yivi̱', te̱ kö̱o̱' si'e̱ ra̱ ni̱ yoo̱ xiin' ña' si'i' ra̱ ndii, ña̱ni̱ ra̱ kuní a̱ tu̱nda'a̱' xiin' ña' ja̱a̱n' te̱ ko̱o̱ si'e̱ ra̱ xiin' a'. Te̱ si'e̱ ra̱ ja̱a̱n' na̱ndu̱u̱ nde̱e̱ naa si'e̱ ña̱ni̱ ra̱, te̱ ni̱ xi'i̱ ja̱a̱n'.
42020029	Va̱'a̱, unta' ndii, ni̱ yoo̱ uxa̱ ta'an ña̱ni̱. Te̱ ni̱ tu̱nda'a̱' te̱ nu̱u', ndisu̱ ni̱ xi'i̱ ra̱ ña̱ kuní ka̱ ko̱o̱ si'e̱ ra̱ xiin' ña' si'i' ra̱.
42020030	Sa̱kan' te̱ ni̱ tu̱nda'a̱' ña̱ni̱ ra̱, te̱ uvi̱, xiin' ña' ja̱a̱n'. Ndisu̱ ni̱ xi'i̱ tu̱ te̱ ja̱a̱n' ña̱ kuní ka̱ ko̱o̱ si'e̱ ra̱ xiin' a'.
42020031	Te̱ i̱i̱n kachi ni̱ ndo̱'o̱ tu̱ ña̱ni̱ ra̱, te̱ uni̱. Te̱ i̱i̱n sa̱kan' ni̱ ndo̱'o̱ sa̱kuu' te̱ uxa̱ ta'an ja̱a̱n', kö̱o̱' si'e̱ ra̱ ni̱ yoo̱ xiin' a' nde̱e̱ ndi̱'i̱ ra̱ ni̱ xi'i̱.
42020032	Te̱ so'o̱' ndi'i', te̱ ni̱ xi'i̱ tu̱ ña̱'a' ja̱a̱n'.
42020033	Sa̱kan' na kuii' kii̱' na̱ti̱a̱ku̱ ni̱a̱ ndii, ¿yo̱o̱ ña' si'i ku̱ndu̱u̱ tu̱ ña' ja̱a̱n', kua̱chi̱ ndii uxa̱ sa̱a' te̱ ja̱a̱n' ni̱ tu̱nda'a̱' xiin' a'? ―ni̱ kachi̱ ra̱.
42020034	Sa̱kan' te̱ ni̱ na̱kui̱i̱n Jesús nuu̱' ra̱ ndii: ―I̱i̱n yivi̱' yo'o' ndii, tunda'á' te̱ yivi̱' xiin' ña̱'a'.
42020035	Ndisu̱ ne̱ ka'a̱n Ndiosí ña̱ na̱ti̱a̱ku̱ i̱nga̱ i̱i̱n yivi̱' ndii, tü̱nda'a̱' ka̱ ne̱ ja̱a̱n' i̱kan'.
42020036	Kua̱chi̱ ndii kü̱vi̱ ka̱ ku̱vi̱ ni̱a̱, sa̱kan' ña̱ ku̱ndu̱u̱ ni̱a̱ nde̱e̱ naa ángele, ña̱ ndiee' ndi̱vi'. Te̱ nduu' ni̱a̱ si'e̱ Ndiosí xa'a̱' a̱ ña̱ ni̱ sa̱na̱tiaku ña̱'a' a̱.
42020037	Ndisu̱ xa'a̱' ña̱ naa' natiaku ne̱ xi'í ndii, nde̱e̱ Moisés ni̱ sa̱nia'á xa'a̱' ña̱ ja̱a̱n' kii̱' ni̱ ka'a̱n ra̱ xa'a̱' xto̱'o̱ e̱' Ndiosí, ña̱ ni̱ ka'a̱n a̱ xiin' ra̱ te̱i̱n i̱ñu̱', ña̱ xixí, ña̱ nduu' a̱ Ndiosí Abraham, te̱ nduu' tu̱ a̱ Ndiosí Isaac, te̱ nduu' tu̱ a̱ Ndiosí Jacob.
42020038	Sa̱kan' na kuii' Ndiosí ndii, süu̱' Ndiosí ne̱ ni̱ xi'i̱ nduu' a̱, süu̱' ja̱a̱n' ndii Ndiosí ne̱ tiaku nduu' a̱, sa̱kan' ña̱ tiaku sa̱kuu' ne̱ yivi̱' nuu̱' Ndiosí ―ni̱ kachi̱ a̱.
42020039	Te̱ ni̱ na̱kui̱i̱n sa̱va̱ te̱ sania'á tu̱'u̱n nde̱i' Ndiosí ka'án ra̱ xiin' a̱ ndii: ―Sa̱va̱ xa̱va̱'a̱ ni̱ ka'a̱n u̱n', tákui'e ―ni̱ kachi̱ ra̱.
42020040	Te̱ nï̱ ku̱ndi̱e̱ni ka̱ ra̱ nda̱tu'u̱n' ña̱'a' ra̱ xa'a̱' i̱nga̱ ña̱'a̱.
42020041	Te̱ ni̱ ka'a̱n Jesús xiin' ra̱ ndii: ―¿Ndichun na ka'án ne̱ yivi̱' ña̱ si̱a̱ni' xika' David nduu' Cristo, ña̱ tianu̱' Ndiosí sa̱kakú ne̱ yivi̱'?
42020042	Kua̱chi̱ ndii nde̱e̱ mi̱i' David ni̱ ka'a̱n nuu̱' tu̱tu̱ Salmos ndii: Ni̱ ka'a̱n xto̱'o̱ e̱' Ndiosí xiin' xto̱'o̱ i̱ ndii: “Ku̱ndu'u̱' nda̱'a' kua̱'a̱ i̱
42020043	na sa̱ndoó kui'e xa̱chi' i̱ te̱ ndasi' yo'ó.” Ni̱ kachi̱ a̱, ni̱ kachi̱ ra̱.
42020044	Sa̱kan' na kuii' naa' mi̱i' David ja̱a̱n' ka'án ña̱ xto̱'o̱ ra̱ nduu' Cristo ja̱a̱n' ndii, ¿sa̱a̱ ku̱vi̱ ka'án ni̱a̱ ña̱ nduu' a̱ si̱a̱ni' xika' ra̱? ―ni̱ kachi̱ Jesús.
42020045	Te̱ kii̱' xini so̱'o̱ sa̱kuu' ne̱ yivi̱', te̱ ni̱ ka'a̱n Jesús xiin' te̱ nda̱'a' xa'a̱' a̱ ndii:
42020046	―Ko̱to̱ xiin' mi̱i' va̱ ndo̱' nuu̱' ña̱ kuu' te̱ sania'á tu̱'u̱n nde̱i' Ndiosí, sa̱kan' ña̱ te̱ xasuvi' xiin' mii' kui̱ti̱' nduu' te̱ ja̱a̱n'. Xtani̱ va̱ ra̱ kui̱'nu̱ ra̱ toto̱ nani̱', ña̱ ndiaa ya'vi' ka̱, te̱ xtani̱ tu̱ ra̱ ña̱ na̱kua̱tu̱ va̱'a̱ ña̱'a' ne̱ yivi̱' ma̱'in' ya̱'vi̱ mii' chitu' kaa'. Te̱ xtani̱ va̱ tu̱ ra̱ ña̱ ku̱ndi̱e̱e̱ ra̱ nuu̱' tei̱ ka'nu', tun' ita' ti̱xi̱n vi̱'e̱ mii' nakayá e̱', te̱ xtani̱ tu̱ ra̱ ku̱ndi̱e̱e̱ ra̱ nuu̱' tei̱, tun' kuu' nu̱u', kii̱' yoo vi̱ko'.
42020047	Te̱ tu'un' u'vi̱ tu̱ ra̱ ña̱ vika' nda̱'a' ne̱ kuaa̱n' vi̱'e̱ ni̱a̱. Te̱ xini xa'an' ra̱ ña̱ na̱'a' va̱ ka'án ra̱ xiin' Ndiosí, ndiani̱ te̱ na̱nda̱ni̱ ne̱ yivi̱'. Te̱ ja̱a̱n' ndii chie̱ ka̱ tu̱ndo'o̱' ko̱o̱ ra̱ ―ni̱ kachi̱ Jesús.
42021001	Ni̱ nda̱ni̱'i̱ Jesús nuu̱' a̱, te̱ ni̱ xi̱ni̱ a̱ taa̱n' ne̱ yivi̱' li̱muxtan ti̱xi̱n xatu̱n' mii' kayá xu̱'un' li̱muxtan.
42021002	Te̱ ni̱ xi̱ni̱ tu̱ a̱ ña̱ ni̱ ta̱a̱n' i̱i̱n ña' kuaa̱n' nda'vi kuu' uvi̱ ta'an xu̱'un' ya'a kuali' ti̱xi̱n xatu̱n' ja̱a̱n'.
42021003	Sa̱kan' te̱ ni̱ ka'a̱n Jesús ndii: ―Ña̱ nda̱ku ka'án i̱ xiin' ndo̱' ndii, ña' kuaa̱n' nda'vi kuu' kaa̱' ni̱ ta̱a̱n kua'a̱' ka̱ xu̱'un' ti̱xi̱n xatu̱n' kaa̱' te̱ sa̱kan' sa̱kuu' i̱nga̱ ne̱ ni̱ ta̱a̱n' tu̱ xu̱'un' ti̱xi̱n nu̱'.
42021004	Sa̱kan' ña̱ sa̱kuu' tu̱ku̱ ni̱a̱ ndii, ni̱ ta̱a̱n' ni̱a̱ xu̱'un' ña̱ ni̱ ndoo̱ ndo̱so̱' nda̱'a' ni̱a̱. Ndisu̱ ña' kaa̱' ndii, tee̱' ndee nda'vi kuu' a' ndii, ni̱ ta̱a̱n' ndi̱'i̱ a' xu̱'un' ña̱ xito' ku̱ti̱a̱ku̱ a' xiin' ―ni̱ kachi̱ a̱.
42021005	Te̱ kii̱' ndatu'un' sa̱va̱ ne̱ yivi̱' xa'a̱' ña̱ nda̱tu̱n' va̱ yuu̱' yu̱kun' ka'nu' ja̱a̱n', xiin' xa'a̱' tu̱mani̱' nda̱tu̱n' va̱ ña̱ ni̱ ta̱xi̱ ne̱ yivi̱', ña̱ ni̱ sa̱tití ra̱ to̱ko' nama̱ yu̱kun' ja̱a̱n' ndii, ni̱ ka'a̱n Jesús ndii:
42021006	―Xaa̱ kivi̱' ña̱ sa̱kuu' ña̱ xito' ndiaa ndo̱' kaa̱' ndii, nduxi̱n ndo̱o̱ a̱, te̱ kü̱to̱to̱ ta'an' ka̱ nde̱e̱ i̱i̱n yuu̱' ―ni̱ kachi̱ a̱.
42021007	Te̱ ni̱ nda̱tu'u̱n' ña̱'a' te̱ nda̱'a' xa'a̱' a̱ ndii: ―Tákui'e, ¿a̱ma̱ ko̱o̱ ña̱ ni̱ ka'a̱n u̱n' xa'a̱' ja̱a̱n'? ¿Te̱ ndee ña̱ ka'nu' nduu' ña̱ xka'ndi̱a̱ te̱ ku̱nda̱ni̱ ndu̱ ña̱ xa̱ kuyatin' ko̱o̱ a̱? ―ni̱ kachi̱ ra̱.
42021008	Te̱ ni̱ ka'a̱n Jesús xiin' ra̱ ndii: ―Ko̱to̱ xiin' mi̱i' va̱ ndo̱', tä̱xi̱ ndo̱' ku̱ni̱ xa'an' nde̱e̱ i̱i̱n ne̱ yivi̱' ndo'ó. Sa̱kan' ña̱ ki̱xi̱n kua'a̱' te̱ yivi̱', te̱ ti̱i̱n ndi̱a̱a̱ kivi̱' i̱, te̱ ka'a̱n ra̱ ña̱ mi̱i' ra̱ nduu' Cristo, ña̱ ni̱ ti̱a̱nu̱' Ndiosí sa̱kakú ne̱ yivi̱', te̱ xa̱ kuyatin' kuii ndi̱'i̱ i̱i̱n yivi̱', kachi̱ ra̱. Ndisu̱ ndo'ó ndii, kü̱ndiku̱n ndo̱' xata̱' ra̱.
42021009	Te̱ kii̱' ku̱ni̱ ndo̱' kuento ña̱ yoo ñu'u̱ tu̱ku̱ i̱i̱n yivi̱', te̱ nakuitá tei' tu̱ ne̱ yivi̱' nuu̱' te̱ xa'ndia chuun' ndii, kü̱ndi̱'ni̱ ndo̱'. Kua̱chi̱ ndii kuní a̱ ña̱ xi̱'na̱ ka̱ ña̱ ja̱a̱n' ko̱o̱, ndisu̱ süu̱' xa̱ ndiku̱n te̱ ki̱xi̱n ña̱ kundi̱'i̱ i̱i̱n yivi̱' kii̱' sa̱kan' ―ni̱ kachi̱ a̱.
42021010	Sa̱kan' te̱ ni̱ ka'a̱n ka̱ Jesús xiin' ra̱ ndii: ―Ku̱nta'an' i̱i̱n ti̱'vi̱ ne̱ ñu̱'u' i̱i̱n yivi̱' xiin' tu̱ku̱ ti̱'vi̱ ne̱ yivi̱'. Te̱ ku̱nta'an' tu̱ ne̱ ndiee' i̱i̱n ñu̱u̱ xiin' ne̱ ndiee' tu̱ku̱ ñu̱u̱.
42021011	Te̱ ka̱nii' xaan' ta̱a̱n ndi̱e̱e' i̱i̱n yivi̱', te̱ ko̱o̱ tu̱ so̱ko̱, te̱ ko̱o̱ va̱ tu̱ kui'e̱, te̱ ku̱yi̱'vi xa̱va̱'a̱ ne̱ yivi̱' xa'a̱' ña̱ i̱yo̱ va̱ ja̱a̱n', te̱ ko̱o̱ tu̱ ña̱ i̱yo̱ va̱ ndi̱vi' kii̱' sa̱kan'.
42021012	Ndisu̱ ña̱ kuní ka̱ ko̱o̱ sa̱kuu' ña̱ ja̱a̱n' ndii, na̱ti̱i̱n te̱ yivi̱' ndo'ó, te̱ sa̱ndo'o' u'vi̱ ra̱ ndo'ó, te̱ sa̱na̱kua'a ra̱ ndo'ó nda̱'a' te̱ kuu' nu̱u', te̱ xa'ndia chuun' xa'a̱' vi̱'e̱ mii' nakayá e̱', te̱ ko̱'ni̱ te̱ ja̱a̱n' ndo'ó vi̱'e̱ ka̱a̱. Te̱ sa̱na̱kua'a tu̱ ra̱ ndo'ó nda̱'a' rey xiin' nda̱'a' te̱ xa'ndia chuun' ka'nu' xa'a̱' a̱ ña̱ ndikún ndo̱' yu'u̱,
42021013	te̱ ndi̱e̱e̱ yu̱'u' ndo̱' xa'a̱' i̱ nuu̱' te̱ ka'nu' ja̱a̱n'.
42021014	Sa̱kan' na kuii' chïtuní ndo̱' xiin' nimá ndo̱' ña̱ ka'a̱n ndo̱' xa'a̱' ndo̱' nuu̱' te̱ ja̱a̱n',
42021015	kua̱chi̱ ndii mi̱i' yu'u̱ ta̱xi̱ ña̱ xini tuní ndo̱', te̱ ta̱xi̱ tu̱ i̱ kuento ña̱ ndichi va̱ ka'a̱n ndo̱' nuu̱' te̱ ja̱a̱n'. Te̱ nde̱e̱ i̱i̱n te̱ ndasi' ta'an' xiin' ndo̱' ja̱a̱n' kö̱o̱' chukuu' na̱kui̱i̱n ra̱ nuu̱' ña̱ ka'a̱n ndo̱' ja̱a̱n'.
42021016	Te̱ ndo'ó ndii, nde̱e̱ yu̱va' si̱'i' ndo̱', xiin' ta'an' mi̱i' ndo̱', xiin' ne̱ i̱i̱n kuu' xiin' ndo̱', xiin' ne̱ xiní ta'an' xiin' ndo̱' ndii, sa̱na̱kua'a ni̱a̱ ndo'ó nda̱'a' te̱ ka'nu' ja̱a̱n'. Te̱ sa̱va̱ ndo̱' ndii, ka̱'ni̱' te̱ ja̱a̱n' ndo'ó.
42021017	Te̱ sa̱kuu' ne̱ yivi̱' ku̱nda̱si' ndo'ó xa'a̱' ña̱ ndikún ndo̱' yu'u̱.
42021018	Ndisu̱ ndo'ó ndii, nde̱e̱ i̱i̱n i̱xi' xíni' ndo̱' ndö̱ñu'u' saka.
42021019	Te̱ naa' ku̱ndi̱e̱ni naa kundieni ndo̱' nuu̱' tu̱ndo'o̱' ja̱a̱n' ndii, na̱ti̱i̱n ndo̱' kivi̱' ñu̱u̱ ña̱ kö̱o̱' kivi̱' ndi'i'.
42021020	’Va̱'a̱, te̱ kii̱' ku̱ni̱ ndo̱' ña̱ sa̱a̱ xinundu̱u̱ ñu̱u̱ Jerusalén yo'o' yoo te̱ xíin' ndii, ku̱ni̱ ndo̱' ña̱ xa̱ kuyatin' kuii ndo̱ñu'u' xa̱chi' a̱.
42021021	Te̱ ne̱ ndiee' ñu̱'u' Judea kii̱' sa̱kan' ndii, na ku̱nu̱ ni̱a̱ ku'u̱n ni̱a̱ te̱i̱n i̱ku', te̱ yo̱o̱ ka̱ ndiee' ti̱xi̱n ñu̱u̱ yo'o' kii̱' sa̱kan' ndii, na ku̱nu̱ ki'i̱' ni̱a̱, te̱ yo̱o̱ ka̱ naá xa'a̱' ku'u̱ kii̱' sa̱kan' ndii, na nä̱ndi̱ko' ka̱ ni̱a̱ ñu̱u̱ yo'o'.
42021022	Sa̱kan' ña̱ kivi̱' ja̱a̱n' nduu' ña̱ sa̱ndo'o' Ndiosí ne̱ ndiee' ñu̱u̱ yo'o', te̱ xinu̱ sa̱kuu' ña̱ ka'án tu̱'u̱n a̱ xa'a̱' ñu̱u̱ yo'o'.
42021023	U'vi̱ va̱ ku̱ndo̱'o̱ ña' ñu'u' si'e̱ xiin' ña' sachichin' si'e̱ kivi̱' ja̱a̱n'. Kua̱chi̱ ndii ku̱ndo̱'o̱ va̱ sa̱kuu' ne̱ ndiee' nuu̱' ñu̱'u' yo'o', te̱ kua'a̱' va̱ sa̱ndo'o' Ndiosí ne̱ ndiee' ñu̱u̱ yo'o'.
42021024	Sa̱va̱ ni̱a̱ ka̱'ni̱' ra̱ xiin' ichi̱, te̱ sa̱va̱ ni̱a̱ ti̱i̱n ra̱, te̱ ku'u̱n ni̱a̱ xiin' ra̱ ki'in' va̱ ñu̱u̱ i̱i̱n yivi̱' mii' ndiee' ne̱ tuku'. Te̱ ne̱ tuku' ja̱a̱n' ndii, vi̱ko̱ ni'i' ni̱a̱ ñu̱u̱ Jerusalén nde̱e̱ ska̱chi' xinu̱ kivi̱' ña̱ ta̱va̱' Ndiosí ne̱ ja̱a̱n'.
42021025	’Kii̱' sa̱kan' ndii, ko̱o̱ ña̱ i̱yo̱ va̱ nuu̱' ñu̱'u̱ xiin' nuu̱' yoo̱', xiin' nuu̱' tiuu̱n'. Te̱ ne̱ yivi̱' nuu̱' ñu̱'u' i̱i̱n yivi̱' ndii, sa̱na̱ xíni' ni̱a̱, te̱ ku̱yi̱'vi va̱ ni̱a̱ xa'a̱' ña̱ i̱yo̱ va̱ ni̱'i̱ mi̱ni̱ ka'nu', xiin' ña̱ ndi̱e̱e' va̱ nu̱ta̱ ti̱kui nuu̱' mi̱ni̱ ja̱a̱n'.
42021026	Te̱ ne̱ yivi̱' ja̱a̱n' ndii, ku̱ni̱a̱a̱' xa̱chi' ni̱a̱ ña̱ yi'vi ni̱a̱ xanini ni̱a̱ xa'a̱' ña̱ xito' xka'ndi̱a̱ nuu̱' ñu̱'u' i̱i̱n yivi̱', sa̱kan' ña̱ nde̱e̱ ña̱ ndi̱e̱e' ña̱ yoo ndi̱vi' ndii, ta̱a̱n ndi̱e̱e' a̱.
42021027	Sa̱kan' te̱ ku̱ni̱ ni̱a̱ yu'u̱, ña̱ nduu' tu̱ te̱ yivi̱', ña̱ kua̱xi̱ i̱ nuu̱' i̱i̱n viko̱' xiin' kua'a̱' ya'a̱ ña̱ ndi̱e̱e' xiin' ña̱ yi'é nda̱tu̱n' koo' chukuu'.
42021028	Kii̱' xa̱'a' xka'ndíá ña̱ ja̱a̱n' ndii, sa̱ndi̱e̱ni xiin' mi̱i' ndo̱', te̱ nda̱ni̱'i̱ ndo̱' nuu̱' ndo̱', sa̱kan' ña̱ xa̱ kuyatin' kuii kaku̱ ndo̱' sa̱a̱ Ndiosí ―ni̱ kachi̱ a̱.
42021029	Te̱ ni̱ ka'a̱n tu̱ Jesús xiin' ra̱ i̱i̱n ña̱ ka'án ndi̱a̱a̱ ndii: ―Ko̱to̱ ndo̱' naa xaa' tun' higuera, uun ndee ka̱ i̱nga̱ nuu̱' i̱tun'.
42021030	Kii̱' xini ndo̱' xa̱'a' naka'ndi yuku̱ tun' ja̱a̱n' ndii, kundani̱ ndo̱' ña̱ xa̱ kuyatin' kuii ku̱u̱n savi̱'.
42021031	Te̱ sa̱kan' tu̱ kii̱' ku̱ni̱ ndo̱' ko̱o̱ ña̱ ni̱ ka'a̱n i̱ xiin' ndo̱' ja̱a̱n' ndii, ku̱nda̱ni̱ ndo̱' ña̱ xa̱ kuyatin' kuii ka̱'ndi̱a̱ chuun' Ndiosí i̱i̱n yivi̱'.
42021032	Ña̱ nda̱ku ka'án i̱ xiin' ndo̱' ndii, ña̱ kuní ka̱ ku̱vi̱ sa̱kuu' ne̱ ndiee' i̱i̱n yivi̱' vi̱ti̱n, te̱ xka'ndi̱a̱ sa̱kuu' ña̱ ja̱a̱n'.
42021033	Ndi̱vi' xiin' ñu̱'u' i̱i̱n yivi̱' ndii, ndo̱ñu'u' a̱, ndisu̱ tu̱'u̱n yu̱'u' yu'u̱ ndii, kö̱o̱' kivi̱' ndo̱ñu'u' a̱.
42021034	’Ko̱to̱ xiin' mii' ndo̱', te̱ ndiö̱o̱' i̱ni̱ nimá ndo̱' xa'a̱' ña̱ sii̱', ña̱ yoo i̱i̱n yivi̱', xiin' xa'a̱' ña̱ ko̱'o̱ xka'ndi̱a̱ ndo̱' vino, xiin' xa'a̱' ña̱ ndi'ni̱ nimá ndo̱' xa'a̱', ña̱ yoo i̱i̱n yivi̱' yo'o'. Sa̱kan' ña̱ i̱yo̱ xaa̱' kivi̱' ja̱a̱n' kii̱' kö̱o̱' a̱ naá nimá ndo̱'.
42021035	Kua̱chi̱ ndii xaa̱ ña̱ ja̱a̱n' nuu̱' sa̱kuu' ne̱ yivi̱', ne̱ ndiee' ka̱nii' nuu̱' ñu̱'u' i̱i̱n yivi̱', nde̱e̱ naa i̱i̱n yo̱'o' ña̱ sékun te̱ yivi̱'.
42021036	Xa'a̱' a̱ ja̱a̱n' na ko̱o̱ tu̱'va̱ va̱ ndo̱', te̱ ka'a̱n va̱ ndo̱' xiin' Ndiosí, te̱ ku̱vi̱ sa̱kakú a̱ ndo'ó nuu̱' sa̱kuu' ña̱ ko̱o̱ ja̱a̱n', te̱ kä̱'a̱n nuu̱' ndo̱' kui̱ta̱ ndo̱' kivi̱' ja̱a̱n' nuu̱' yu'u̱, ña̱ nduu' tu̱ te̱ yivi̱' ―ni̱ kachi̱ Jesús.
42021037	Te̱ sania'á Jesús tu̱'u̱n Ndiosí nuu̱' ki̱'e̱ yu̱kun' ka'nu' ja̱a̱n' i̱i̱n ke'in', te̱ ñu̱u kua'a̱n a̱ xiki̱' ña̱ na̱ni' Olivos, te̱ i̱kan' ndoó a̱.
42021038	Te̱ sa̱kuu' ne̱ yivi̱' kua'a̱n ni̱a̱'a̱ nuu̱' ki̱'e̱ yu̱kun' ja̱a̱n', te̱ ku̱ni̱ so̱'o̱ ña̱'a' ni̱a̱.
42022001	Xa̱ kuyatin' ko̱o̱ vi̱ko' ña̱ nani' pascua, ña̱ xi xixi' ne̱ yivi̱' xita̱' va̱'a̱ ña̱ kö̱o̱' yu̱chi' levadura saká xiin'.
42022002	Te̱ sutu̱ kuu' nu̱u' xiin' te̱ sania'á tu̱'u̱n nde̱i' Ndiosí ndii, xa'a̱' ña̱ yi'vi ra̱ ne̱ yivi̱' na ni̱ na̱ndu̱ku' ra̱ sa̱a̱ sa̱a̱ ra̱ te̱ ka̱'ni̱' si̱'e ra̱ Jesús.
42022003	Te̱ ni̱ sko̱'nu' ña̱ ndi̱va̱'a̱ nimá Judas, te̱ nani' tu̱ Iscariote, te̱ nduu' i̱i̱n te̱ uxi̱ uvi̱ ta'an te̱ nda̱'a' xa'a̱' Jesús.
42022004	Te̱ ni̱ xa'a̱n ka'a̱n ra̱ xiin' sutu̱ kuu' nu̱u' xiin' te̱ xa'ndia chuun' nuu̱' te̱ xito' yu̱kun' sa̱a̱ sa̱a̱ ra̱ te̱ sa̱na̱kua'a ra̱ Jesús nda̱'a' te̱ ja̱a̱n'.
42022005	Kii̱' ni̱ xi̱ni̱ so̱'o̱ sutu̱ ja̱a̱n' ña̱ ni̱ ka'a̱n te̱ ja̱a̱n' ndii, va̱'a̱ ni̱ ku̱ni̱ ra̱, te̱ ni̱ ta̱xi̱ ra̱ kuento ra̱ ña̱ ta̱xi̱ ra̱ xu̱'un' nda̱'a' Judas xa'a̱' ña̱ ja̱a̱n'.
42022006	Te̱ ni̱ ta̱xi̱ Judas ja̱a̱n' kuento ra̱ ña̱ sa̱na̱kua'a ra̱ Jesús kii̱' kö̱o̱' ne̱ yivi̱' kua'a̱' ja̱a̱n' xiin' a̱. Sa̱kan' te̱ ni̱ xa̱'a' nanduku' ra̱ sa̱a̱ sa̱a̱ ra̱ te̱ sa̱na̱kua'a ña̱'a' ra̱ nda̱'a' te̱ ja̱a̱n'.
42022007	Te̱ ni̱ tondi̱a̱ kivi̱' ña̱ xixi' ne̱ yivi̱' xita̱' va̱'a̱, ña̱ kö̱o̱' yu̱chi' levadura saká xiin', kii̱' xa'ni̱' ni̱a̱ mbe̱e̱ kuali' xa'a̱' vi̱ko' pascua.
42022008	Sa̱kan' na kuii' ni̱ ti̱'vi' Jesús Pedro xiin' Juan ka'án a̱ xiin' ra̱ ndii: ―Kua'a̱n ndo̱', te̱ sa̱va̱'a̱ ndo̱' ña̱ ku̱xi̱ e̱' xa̱kuaa̱' xa'a̱' vi̱ko' pascua ―ni̱ kachi̱ a̱.
42022009	Sa̱kan' te̱ ni̱ nda̱tu'u̱n' ña̱'a' ra̱ ndii: ―¿Mii' kuní u̱n' sa̱va̱'a̱ ndu̱ ña̱ xaxi̱' ja̱a̱n'? ―ni̱ kachi̱ ra̱.
42022010	Te̱ ni̱ ka'a̱n a̱ xiin' ra̱ ndii: ―Kii̱' ko'ni' ndo̱' ñu̱u̱ kua'a̱n ndo̱' ndii, ku̱ni̱ ndo̱' i̱i̱n te̱ yivi̱', te̱ ni'i' i̱i̱n yo̱o̱ ti̱kui, kua'a̱n ra̱. Ku̱ndiku̱n ña̱'a' ndo̱' nde̱e̱ vi̱'e̱ mii' sko̱'nu' ra̱,
42022011	te̱ ka'a̱n ndo̱' xiin' te̱ xiin' vi̱'e̱ ja̱a̱n' ndii: “Ka'án xto̱'o̱ e̱' ndii: ¿Mii' yoo cuarto mii' ku̱xi̱ i̱ ña̱ xaxi̱' xa̱kuaa̱' xa'a̱' vi̱ko' pascua xiin' te̱ nda̱'a' xa'a̱' i̱?, kachi a̱”, kachi̱ ndo̱'.
42022012	Te̱ sa̱nia'á te̱ ja̱a̱n' ndo'ó i̱i̱n cuarto chie̱, ña̱ iin' xata̱' vi̱'e̱ ni̱nu̱, te̱ xa̱ yoo tu̱'va̱ cuarto ja̱a̱n'. Te̱ i̱kan' sa̱va̱'a̱ ndo̱' ña̱ kuní a̱ ku̱xi̱ e̱' ―ni̱ kachi̱ Jesús.
42022013	Te̱ ni̱ xa'a̱n te̱ ja̱a̱n', te̱ ni̱ xka'ndi̱a̱ xna̱'a̱ a̱ sa̱a̱ nii' ni̱ ka'a̱n Jesús xiin' ra̱ ja̱a̱n'. Te̱ ni̱ xa̱va̱'a̱ ra̱ ña̱ xaxi̱' xa'a̱' vi̱ko' pascua i̱kan'.
42022014	Kii̱' ni̱ xa̱a̱ hora ndii, ni̱ xi̱ku̱ndu'u̱' Jesús xiin' te̱ nda̱'a' xa'a̱' a̱ te̱ ku̱xi̱ ni̱a̱ nuu̱' mesa.
42022015	Te̱ ni̱ ka'a̱n a̱ xiin' ra̱ ndii: ―Xa̱ ndi̱e̱e' xikán nimá i̱ ña̱ ku̱xi̱ inga' i̱ xiin' ndo̱' ña̱ xaka'nu' e̱' xa'a̱' vi̱ko' pascua yo'o' ña̱ kuní ka̱ ku̱ndo̱'o̱ u'vi̱ i̱.
42022016	Sa̱kan' ña̱ ka'án i̱ xiin' ndo̱' ña̱ sä̱ka'nu' ka̱ i̱ ña̱ kaa̱' nde̱e̱ ska̱chi' xaa̱' kivi̱' ña̱ ku̱xi̱ inga' i̱ xiin' ndo̱' mii' xa'ndia chuun' Ndiosí ―ni̱ kachi̱ a̱.
42022017	Sa̱kan' te̱ ni̱ ki̱'i̱n a̱ i̱i̱n copa, te̱ ni̱ ta̱xi̱ a̱ ña̱ chi̱nda̱ni Ndiosí. Te̱ ni̱ ka'a̱n a̱ xiin' ra̱ ndii: ―Ki̱'i̱n ndo̱' ña̱ yo̱'o̱', te̱ ko̱'o̱ sa̱kuu' ndo̱' sie sie.
42022018	Sa̱kan' ña̱ ña̱ nda̱ku ka'án i̱ xiin' ndo̱' ndii, kö̱'o̱ ka̱ i̱ vino, te' kuva̱'a̱ xiin' uva, nde̱e̱ kii̱' xaa̱' ña̱ ka̱'ndi̱a̱ chuun' Ndiosí nimá ne̱ yivi̱' ―ni̱ kachi̱ a̱.
42022019	Ndi̱'i̱ ja̱a̱n', te̱ ni̱ ki̱'i̱n a̱ xita̱' va̱'a̱, te̱ ni̱ ta̱xi̱ a̱ ña̱ chi̱nda̱ni Ndiosí xa'a̱' a̱, te̱ ni̱ sa̱kuachi' ña̱'a' a̱, te̱ ni̱ ta̱xi̱ ña̱'a' a̱ nda̱'a' ra̱ ka'án a̱ xiin' ra̱ ndii: ―Ña̱ yo'o' nduu' ñu̱'u' nde'i̱ i̱, ña̱ xito' ku̱vi̱ xa'a̱' ña̱ va̱'a̱ ndo'ó. Sa̱kan' na nde̱e̱ vi̱ti̱n, te̱ nde̱e̱ nuu̱' ku'u̱n e̱' ndii, na sa̱a̱ ndo̱' ña̱ kaa̱' naka'an' ndo̱' ña̱ ni̱ xi'i̱ i̱ xa'a̱' ndo̱' ―ni̱ kachi̱ a̱.
42022020	I̱i̱n kachi ni̱ xa̱a̱ tu̱ a̱ kii̱' ndi̱'i̱ ni̱ xi̱xi̱ a̱ xa̱kuaa̱' ja̱a̱n' xiin' te̱ ja̱a̱n' ndii, ni̱ ki̱'i̱n a̱ i̱i̱n copa, te̱ ni̱ ka'a̱n a̱ ndii: ―Te' naá ti̱xi̱n ña̱ yo̱'o̱' nduu' níi' i̱, ña̱ kuiti̱a̱ xa'a̱' kua̱chi̱ ndo'ó, te̱ xiin' ña̱ kaa̱' taxi' xa'a' Ndiosí ña̱ chikandu'u̱' a̱ i̱i̱n kuento xa̱a' xa'a̱' ndo̱'.
42022021	Ndisu̱ te̱ sa̱na̱kua'a yu'u̱ nda̱'a' te̱ ndasi' yu'u̱ ndii, nuu̱' mesa yo'o' ndu'u̱' ra̱ xiin' i̱ vi̱ti̱n xixi' ra̱ xiin' e̱'.
42022022	Sa̱kan' ña̱ yu'u̱, ña̱ nduu' tu̱ te̱ yivi̱' ndii, xa̱ i̱kan' yoo i̱ kua'a̱n i̱ sa̱a̱ nii' ni̱ chi̱tuní Ndiosí ña̱ ku̱ndo̱'o̱ i̱. Ndisu̱ chie̱ va̱ tu̱ndo'o̱' ku̱ndo̱'o̱ te̱ sa̱na̱kua'a yu'u̱ ―ni̱ kachi̱ a̱.
42022023	I̱kan' te̱ ni̱ xa̱'a' ndatu'ún' ta'an' mi̱i' te̱ ja̱a̱n' ña̱ yo̱o̱ tu̱ nduu' te̱ sa̱na̱kua'a ña̱ ja̱a̱n'.
42022024	Te̱ ni̱ xa̱'a' kani' ta'an' kuento te̱ nda̱'a' xa'a̱' Jesús xa'a̱' yo̱o̱ nduu' te̱ ka'nu' ka̱ te̱i̱n mi̱i' ra̱.
42022025	Te̱ ni̱ ka'a̱n Jesús xiin' ra̱ ndii: ―Te̱ xa'ndia chuun' kuu' nu̱u' nuu̱' ne̱ yivi̱' i̱i̱n yivi̱' ndii, sakuiso' chuun' ra̱ ne̱ nduu' ne̱ ta'an' ra̱. Te̱ kuu' nu̱u' ja̱a̱n' ndii, xtani̱ va̱ ra̱ ña̱ ka'án ne̱ yivi̱' ña̱ te̱ xito' ñu̱u̱ nduu' ra̱, kachi ni̱a̱.
42022026	Ndisu̱ ndo'ó ndii, sä̱a̱ ndo̱' sa̱kan'. Süu̱' ja̱a̱n' ndii te̱ nduu' te̱ ka'nu' ka̱ te̱i̱n ndo'ó ndii, na ku̱u̱ ra̱ nde̱e̱ naa te̱ kuä̱sa̱' ka'nu', te̱ te̱ ni'i' i̱chi' nuu̱' ndo̱' ndii, na ku̱u̱ ra̱ nde̱e̱ naa te̱ xika' nuu' nuu̱' ndo̱'.
42022027	Sa̱kuu' e̱' xiní ndii, te̱ xixi' nuu̱' mesa ndii, te̱ ka'nu' ka̱ nduu' ra̱ te̱ sa̱kan' te̱ xaxa̱' ña̱ xaxi̱'. Ndisu̱ yu'u̱ ndii, yo'o' iin' i̱ te̱i̱n ndo̱' nde̱e̱ naa i̱i̱n te̱ xika' nuu' nuu̱' ndo̱'.
42022028	Ndisu̱ ndo'ó ndii, xi yoó te̱ xi yoó ndo̱' xiin' i̱ kii̱' yoo tu̱ndo'o̱' nuu̱' i̱.
42022029	Xa'a̱' a̱ ja̱a̱n' na kuii' sakuiso' chuun' i̱ ndo'ó ña̱ ka̱'ndi̱a̱ chuun' ndo̱' sa̱a̱ nii' ni̱ sa̱kuiso' chuun' yu̱va' e̱' yu'u̱ ña̱ xa'ndia chuun' i̱.
42022030	Sa̱kan' te̱ ku̱xi̱ ndo̱' te̱ ko̱'o̱ ndo̱' xiin' i̱ mii' ka̱'ndi̱a̱ chuun' i̱, te̱ ku̱ndi̱e̱e̱ ndo̱' nuu̱' tei̱ ka'nu', te̱ ka̱'ndi̱a̱ chuun' tu̱ i̱'i̱n ndo'ó nuu̱' uxi̱ uvi̱ ti̱'vi̱ ne̱ ta'an' e̱', ne̱ Israel ―ni̱ kachi̱ a̱.
42022031	Te̱ ni̱ ka'a̱n tu̱ xto̱'o̱ e̱' ndii: ―Ko̱to̱ u̱n', Simón, ña̱ ndi̱va̱'a̱ kuu' nu̱u' ndii, xa̱ ni̱ xika̱n nde̱i' a̱ nuu̱' Ndiosí te̱ ki̱si̱ a̱ ndo'ó nde̱e̱ naa xaa' te̱ yivi̱' kii̱' kuu̱n' ra̱ trigo.
42022032	Ndisu̱ yu'u̱ ndii, xa̱ ni̱ ka'a̱n nda'vi i̱ xiin' Ndiosí xa'a̱' u̱n' te̱ nä̱ko̱o̱ u̱n' ña̱ i̱ni̱ u̱n' xini u̱n' yu'u̱. Te̱ kii̱' na̱ndi̱ko' tukuu' u̱n' nuu̱' i̱chi' i̱ ndii, sa̱ndi̱e̱ni u̱n' ña̱ni̱ u̱n', ne̱ xika' i̱chi' i̱ xiin' u̱n' ―ni̱ kachi̱ a̱.
42022033	Sa̱kan' te̱ ni̱ ka'a̱n Pedro xiin' a̱ ndii: ―Tákui'e, süu̱' vi̱'e̱ ka̱a̱ kui̱ti̱' xa̱ yoo tu̱'va̱ i̱ te̱ ku'u̱n i̱ xiin' u̱n'. Süu̱' ja̱a̱n' ndii, xa̱ yoo tu̱'va̱ tu̱ i̱ nde̱e̱ ku̱vi̱ i̱ xiin' u̱n' ―ni̱ kachi̱ ra̱.
42022034	Te̱ ni̱ ka'a̱n Jesús xiin' ra̱ ndii: ―Pedro, ka'án i̱ xiin' u̱n' ña̱ kii̱' kuní ka̱ ka̱na̱ ndu̱chié ndii, xa̱ uni̱ i̱chi' ni̱ ka'a̱n u̱n' ña̱ xïní u̱n' yu'u̱ ―ni̱ kachi̱ a̱.
42022035	Te̱ ni̱ ka'a̱n Jesús xiin' te̱ nda̱'a' xa'a̱' a̱ ndii: ―Kii̱' ni̱ ti̱'vi' i̱ ndo'ó, te̱ ni̱ ka'a̱n i̱ xiin' ndo̱' ña̱ kö̱ni̱'i̱ ndo̱' xu̱'un' ndo̱', ni̱ nde̱e̱ tindaa̱' ndo̱', ni̱ nde̱e̱ ndixa̱n' ndo̱' ndii, ¿ñáá ni̱ kuni̱ ña̱'a̱ nuu̱' ndo̱'? ―ni̱ kachi̱ a̱. Te̱ ni̱ na̱kui̱i̱n ra̱ ndii: ―Ü'u̱n', kö̱o̱' a̱ ―ni̱ kachi̱ ra̱.
42022036	Te̱ ni̱ ka'a̱n a̱ xiin' ra̱ ndii: ―Ndisu̱ vi̱ti̱n ndii, yo̱o̱ ka̱ kumi' xu̱'un' ndii, na ko̱ni̱'i̱ ra̱ a̱, te̱ yo̱o̱ ka̱ kumi' tindaa̱' ndii, na ko̱ni̱'i̱ ra̱ a̱, te̱ yo̱o̱ ka̱ kö̱o̱' ichi̱ kumi' ndii, na xi̱ko̱' ra̱ toto̱ tití ra̱, te̱ sa̱ta̱' ra̱ i̱i̱n a̱.
42022037	Kua̱chi̱ ndii ka'án i̱ xiin' ndo̱' ña̱ kuní a̱ xinu̱ ña̱ yoso̱' nuu̱' tu̱tu̱ Ndiosí mii' ka'án a̱ ndii: “Ni̱ nda̱sa̱ndu̱u̱ ña̱'a' ne̱ yivi̱' nde̱e̱ naa te̱ ni̱a̱'a”, kachi a̱. Sa̱kan' ña̱ sa̱kuu' ña̱ yoso̱' nuu̱' tu̱tu̱ Ndiosí xa'a̱' yu'u̱ ndii, kuní a̱ xinu̱ a̱ ―ni̱ kachi̱ Jesús.
42022038	Sa̱kan' te̱ ni̱ ka'a̱n ra̱ xiin' a̱ ndii: ―Ko̱to̱ u̱n', tákui'e. Yo'o' yoo uvi̱ ta'an ichi̱ ―ni̱ kachi̱ ra̱. I̱kan' te̱ ni̱ ka'a̱n a̱ xiin' ra̱ ndii: ―Xa̱ sa̱kan' kui̱ti̱' ―ni̱ kachi̱ a̱.
42022039	Te̱ ni̱ ke̱ta̱ Jesús kua'a̱n a̱ xiki̱' ña̱ nani' Olivos naa xi xaá a̱. Te̱ ni̱ xi̱ku̱ndiku̱n ña̱'a' te̱ nda̱'a' xa'a̱' a̱ kua'a̱n ra̱ xiin' a̱.
42022040	Te̱ kii̱' ni̱ xaa̱ a̱ i̱kan', te̱ ni̱ ka'a̱n a̱ xiin' ra̱ ndii: ―Ka'a̱n ndo̱' xiin' Ndiosí, sa̱kan' te̱ köyo̱ ndo̱' nuu̱' ña̱ xito' kua'a ña̱ ki̱ni̱ ndo'ó ―ni̱ kachi̱ a̱.
42022041	Te̱ ni̱ ku̱xi̱o̱o̱ a̱ nuu̱' ra̱ nde̱e̱ naa xika' skana' e̱' i̱i̱n yuu̱', te̱ ni̱ xi̱kuii̱n xiti' a̱, te̱ ni̱ ka'a̱n a̱ xiin' Ndiosí ndii:
42022042	―Tata yu̱va' i̱, naa' kuní u̱n' ndii, tä̱xi̱ u̱n' ku̱ndo̱'o̱ i̱ tu̱ndo'o̱' chie̱ yo'o', ña̱ nduu' nde̱e̱ naa ti̱kui uva̱. Ndisu̱ sä̱a̱ u̱n' ña̱ kuní yu'u̱, süu̱' ja̱a̱n' ndii, ña̱ kuní mi̱i' u̱n' sa̱a̱ u̱n' ―ni̱ kachi̱ a̱.
42022043	Sa̱kan' te̱ ni̱ tuvi̱ i̱i̱n ángele, ña̱ ni̱ ki̱e̱e̱ ndi̱vi', te̱ ta̱xi̱ a̱ ndi̱e̱e̱' Jesús.
42022044	Te̱ ndi̱e̱e' ka̱ ka'án a̱ xiin' Ndiosí, sa̱kan' ña̱ ni̱ ndi̱'ni̱ xa̱va̱'a̱ a̱. Te̱ koyó te̱ti'i̱n' a̱ nuu̱' ñu̱'u' nde̱e̱ naa koyó níi' mbo̱'lo̱ na'nu'.
42022045	Ndi̱'i̱ ni̱ ka'a̱n a̱ xiin' Ndiosí, sa̱kan' te̱ ni̱ ndo̱ndi̱chi̱ a̱, te̱ ni̱ xa̱a̱ a̱ mii' ndiee' te̱ nda̱'a' xa'a̱' a̱, te̱ ni̱ xi̱ni̱ a̱ ndiee' ra̱ kixín ra̱ xa'a̱' a̱ ña̱ suchi' va̱ i̱ni̱ ra̱.
42022046	Te̱ ni̱ ka'a̱n a̱ xiin' ra̱ ndii: ―¿Ndichun na kixín ndo̱'? Ndo̱koo̱ ndo̱', te̱ ka'a̱n ndo̱' xiin' Ndiosí, sa̱kan' te̱ köyo̱ ndo̱' nuu̱' ña̱ xito' kua'a ña̱ ki̱ni̱ ndo'ó ―ni̱ kachi̱ a̱.
42022047	Te̱ kii̱' kusaa' iin' ka̱ Jesús ka'án a̱, te̱ ni̱ tuvi̱ i̱i̱n ti̱'vi̱ ne̱ yivi̱' kua̱xi̱ ni̱a̱. Te̱ i̱i̱n te̱ uxi̱ uvi̱, te̱ nani' Judas, ni'i' i̱chi' nuu̱' ni̱a̱ kua̱xi̱ ni̱a̱. Te̱ ni̱ ku̱ya̱ti̱n ra̱ nde̱e̱ nuu̱' Jesús, te̱ ni̱ chi̱to va̱ ña̱'a' ra̱.
42022048	Sa̱kan' te̱ ni̱ ka'a̱n Jesús xiin' ra̱ ndii: ―¿Ñáá xiin' ña̱ ni̱ chi̱to u̱n' kaa̱' sanakua'a u̱n' yu'u̱, ña̱ nduu' tu̱ te̱ yivi̱', nda̱'a' te̱ kaa̱'? ―ni̱ kachi̱ a̱.
42022049	Te̱ kii̱' ni̱ xi̱ni̱ te̱ nda̱'a' xa'a̱' Jesús ña̱ xka'ndíá i̱kan', te̱ ni̱ ka'a̱n ra̱ xiin' a̱ ndii: ―Tákui'e, ¿ñáá va̱'a̱ ku̱u̱n ichi̱ ña̱'a' ndu̱? ―ni̱ kachi̱ ra̱.
42022050	Te̱ ni̱ sa̱tu̱xu'ví i̱i̱n te̱ nda̱'a' xa'a̱' Jesús ja̱a̱n' i̱i̱n te̱ xika' nuu' nuu̱' sutu̱ ka'nu', ni̱ xa̱'ndi̱a̱ ra̱ so̱'o̱ kua̱'a̱ te̱ ja̱a̱n'.
42022051	Te̱ ni̱ ka'a̱n Jesús xiin' ra̱ ndii: ―Xa̱va̱'a̱, vi̱kuii̱n u̱n' ―ni̱ kachi̱ a̱. Te̱ ni̱ tondi̱a̱ nda̱'a' a̱ so̱'o̱ te̱ ni̱ tu̱xu'ví ja̱a̱n', te̱ ni̱ sa̱nda'a ña̱'a' a̱.
42022052	I̱kan' te̱ ni̱ ka'a̱n a̱ xiin' sutu̱ kuu' nu̱u', xiin' te̱ xa'ndia chuun' nuu̱' te̱ xito' yu̱kun' ja̱a̱n', xiin' te̱ xi̱xa̱ nuu̱' ñu̱u̱, te̱ ni̱ nde̱kui̱e̱ ti̱i̱n ña̱'a' ja̱a̱n' ndii: ―¿Ndichun na kua̱xi̱ ndo̱' te̱ ti̱i̱n ndo̱' yu'u̱ xiin' ichi̱ xiin' i̱tun' nde̱e̱ naa i̱i̱n te̱ kui'na̱'?
42022053	Kua'a̱' kivi̱' ni̱ ii̱n i̱ te̱i̱n ndo̱' sania'á i̱ nuu̱' ki̱'e̱ yu̱kun' ka'nu', te̱ nï̱ ti̱i̱n ndo̱' yu'u̱. Ndisu̱ xa̱ ni̱ xa̱a̱ hora ña̱ sa̱a̱ ndo̱' sa̱kan', hora ña̱ xa'ndia chuun' ña̱ ndi̱va̱'a̱ i̱i̱n yivi̱' ―ni̱ kachi̱ a̱.
42022054	Sa̱kan' te̱ ni̱ ti̱i̱n te̱ ja̱a̱n' Jesús, te̱ ni̱ xan ndi̱a̱ka̱ ña̱'a' ra̱ vi̱'e̱ sutu̱ ka'nu'. Te̱ Pedro ndii, ni̱ xi̱ku̱ndiku̱n na ra̱ xika' xika' kua'a̱n ra̱.
42022055	Te̱ kii̱' ni̱ na̱'mi̱ te̱ yivi̱' ñu'u̱ nuu̱' ki̱'e̱ sutu̱ ja̱a̱n' ndii, ni̱ xi̱ku̱ndiee̱ ra̱ xituni̱' ra̱ sa̱a̱ xinundu̱u̱ xiin' a̱, te̱ ni̱ xi̱ku̱ndu'u̱' tu̱ Pedro te̱i̱n te̱ ja̱a̱n'.
42022056	Ndisu̱ kii̱' ni̱ xi̱ni̱ i̱i̱n ña' xika' nuu' ndu'u̱' ra̱ xituni̱' ra̱ ndii, ni̱ na̱ko̱to̱ ndi'e̱' ña̱'a' a', te̱ ni̱ ka'a̱n a' ndii: ―Ni̱ xika̱ tu̱ te̱ kaa̱' xiin' te̱ ja̱a̱n' ―ni̱ kachi̱ a'.
42022057	Ndisu̱ nï̱ ki̱e̱e̱ yu̱'u' Pedro ka'án ra̱ ndii: ―Xïní ña̱'a' i̱, na̱a̱ ―ni̱ kachi̱ ra̱.
42022058	I̱i̱n kani̱' va̱ xka'ndi̱a̱, te̱ ni̱ xi̱ni̱ ña̱'a' i̱nga̱ te̱ yivi̱', te̱ ni̱ ka'a̱n ra̱ ndii: ―I̱i̱n te̱ ndiaka' ta'an' xiin' te̱ kaa̱' nduu' tu̱ yo'ó ―ni̱ kachi̱ ra̱. Ndisu̱ tu̱ku̱ ni̱ ni̱ ka'a̱n Pedro ndii: ―Sü̱vi̱ yu'u̱, ta̱a̱ ―ni̱ kachi̱ ra̱.
42022059	Ni̱ xka'ndi̱a̱ kuyatin' i̱i̱n hora, te̱ ni̱ ka'a̱n i̱nga̱ te̱ yivi̱' xa'a̱' Pedro ndii: ―Ña̱ nda̱ku xna̱'a̱ nduu' a̱ ndii, xika' tu̱ te̱ yo̱'o̱' xiin' te̱ kaa̱', sa̱kan' ña̱ i̱i̱n te̱ Galilea nduu' ra̱ ―ni̱ kachi̱ ra̱.
42022060	Ni̱ ka'a̱n ni̱ tu̱ku̱u̱ Pedro ndii: ―Xïní i̱ ndee xa'a̱' ka'án u̱n', ta̱a̱ ―ni̱ kachi̱ ra̱. Te̱ na ni̱ ña̱ ja̱a̱n' ka'án ra̱, te̱ ni̱ ka̱na̱ ndu̱chié.
42022061	Sa̱kan' te̱ ni̱ ndi̱ko̱ kuiín xto̱'o̱ e̱', te̱ ni̱ na̱ko̱to̱ a̱ nuu̱' Pedro. Te̱ ni̱ na̱ka̱'an' Pedro ña̱ xa̱ ni̱ ka'a̱n a̱ xiin' ra̱ ndii: “Kii̱' kuní ka̱ ka̱na̱ ndu̱chié ndii, xa̱ uni̱ i̱chi' ni̱ ka'a̱n u̱n' ña̱ xïní u̱n' yu'u̱”, ni̱ kachi̱ a̱.
42022062	Te̱ kii̱' ni̱ ke̱ta̱ ra̱ i̱kan' ndii, ni̱ xa̱ku̱ suchi' i̱ni̱ va̱ ra̱.
42022063	Te̱ yivi̱', te̱ ndiaa Jesús ndii, ni̱ xa̱'a' kundi'i' ra̱ xiin' a̱, te̱ ni̱ ka̱ni̱ ña̱'a' ra̱,
42022064	te̱ ni̱ sa̱tiín ra̱ pein nuu̱' a̱, te̱ ni̱ ka̱ni̱ ka̱ ña̱'a' ra̱ ka'án ra̱ xiin' a̱ ndii: ―Na̱ku̱ni̱ u̱n' yo̱o̱ ni̱ ka̱ni̱ yo'ó ―ni̱ kachi̱ ra̱.
42022065	Te̱ kua'a̱' ka̱ ni̱ ka̱ni̱a̱'a ra̱ xiin' a̱.
42022066	Kii̱' ni̱ kitu̱' ndii, ni̱ na̱kaya̱ te̱ xi̱xa̱ nuu̱' ñu̱u̱, xiin' sutu̱ kuu' nu̱u', xiin' te̱ sania'á tu̱'u̱n nde̱i' Ndiosí. Te̱ ni̱ ki̱xi̱n ndi̱a̱ka̱ te̱ yivi̱' Jesús mii' ni̱ na̱kaya̱ te̱ ka'nu' ja̱a̱n', te̱ ni̱ nda̱tu'u̱n' ña̱'a' ra̱ ndii:
42022067	―¿Ñáá yo'ó nduu' Cristo, ña̱ kua̱xi̱ sa̱kakú ne̱ yivi̱'? Ka'a̱n u̱n' xiin' ndu̱ ―ni̱ kachi̱ ra̱. Te̱ ni̱ ka'a̱n Jesús xiin' ra̱ ndii: ―Naa' ka'a̱n i̱ xiin' ndo̱' ña̱ su̱vi̱ i̱ ndii, kä̱ndi̱xa' ndo̱'.
42022068	Te̱ sa̱kan' tu̱ naa' nda̱tu'u̱n' i̱ ndo'ó ndii, kü̱vi̱ na̱kui̱i̱n ndo̱', te̱ ni̱ nde̱e̱ sä̱ndie'ni' tu̱ ndo̱' yu'u̱.
42022069	Ndisu̱ nde̱e̱ vi̱ti̱n te̱ nde̱e̱ nuu̱' ku'u̱n e̱' ndii, ku̱ni̱ ndo̱' yu'u̱, ña̱ nduu' tu̱ te̱ yivi̱', ku̱ndu'u̱' i̱ xi̱i̱n' kua̱'a̱ Ndiosí ka'nu' koo' chukuu' ―ni̱ kachi̱ a̱.
42022070	Sa̱kan' te̱ ni̱ nda̱tu'u̱n' ña̱'a' sa̱kuu' ra̱ ndii: ―Naa' sa̱kan' ndii, ¿yo'ó nduu' Si'e̱ Ndiosí, uun? ―ni̱ kachi̱ ra̱. Te̱ ni̱ ka'a̱n Jesús xiin' ra̱ ndii: ―Naa ka'án ndo̱', ñaa̱' nduu' a̱ ―ni̱ kachi̱ a̱.
42022071	Sa̱kan' te̱ ni̱ ka'a̱n xiin' ta'an' ra̱ ndii: ―Küní ka̱ ne̱ ndi̱e̱e̱ yu̱'u' xa'a̱' ra̱ nuu̱' e̱', sa̱kan' ña̱ xa̱ yu̱'u' mi̱i' ra̱ ni̱ ka'a̱n ra̱ ña̱ ni̱ xi̱ni̱ so̱'o̱ e̱' kaa̱' ―ni̱ kachi̱ te̱ ka'nu' ja̱a̱n'.
42023001	Sa̱kan' te̱ ni̱ nu̱ta̱ sa̱kuu' te̱ ñu'u' ja̱a̱n', te̱ ni̱ xan ndi̱a̱ka̱ ra̱ Jesús nda̱'a' Pilato.
42023002	Sa̱kan' te̱ ni̱ xa̱'a' ra̱ tiin' kua̱chi̱ ra̱ Jesús ka'án ra̱ ndii: ―Te̱ yivi̱' yo'o' ndii, ni̱ xi̱ni̱ ndu̱ kuni na̱ta̱'vi' ra̱ ne̱ ñu̱u̱ ndu̱. Te̱ täxi' tu̱ ra̱ ña̱ cha̱'vi̱ ndu̱ xu̱'un' yoo̱' nda̱'a' César. Te̱ ka'án tu̱ ra̱ ña̱ su̱vi̱ ra̱ nduu' Cristo, ña̱ sakakú ne̱ yivi̱', sa̱kan' na kuii' rey nduu' ra̱, kachi ra̱ ―ni̱ kachi̱ te̱ ja̱a̱n'.
42023003	Sa̱kan' te̱ ni̱ nda̱tu'u̱n' Pilato Jesús ndii: ―¿Ñáá yo'ó nduu' rey nuu̱' ne̱ judío? ―ni̱ kachi̱ ra̱. Te̱ ni̱ na̱kui̱i̱n a̱ ndii: ―Xa̱ mi̱i' u̱n' ni̱ ka'a̱n sa̱kan' ―ni̱ kachi̱ a̱.
42023004	Sa̱kan' te̱ ni̱ ka'a̱n Pilato xiin' sutu̱ kuu' nu̱u' ja̱a̱n' xiin' ne̱ yivi̱' kua'a̱' ja̱a̱n' ndii: ―Kö̱o̱' nde̱e̱ i̱i̱n kua̱chi̱ ndiso' te̱ yivi̱' kaa̱' ―ni̱ kachi̱ ra̱.
42023005	Ndisu̱ ndi̱e̱e' ka̱ ka'án te̱ ja̱a̱n' ndii: ―Te̱ kaa̱' ndii, natandiee' ki̱ni̱ ra̱ ne̱ ñu̱u̱ ndu̱ xiin' ña̱ sania'á ra̱, ni̱ xa̱'a' xaa' ra̱ ña̱ ja̱a̱n' nde̱e̱ ñu̱'u' Galilea, te̱ ni̱ xa̱a̱ ra̱ nde̱e̱ ñu̱'u' Judea yo̱'o̱' ―ni̱ kachi̱ ra̱.
42023006	Kii̱' ni̱ xi̱ni̱ so̱'o̱ Pilato ña̱ ja̱a̱n' ndii, ni̱ nda̱tu'u̱n' ra̱ naa' te̱ ni̱ ki̱e̱e̱ ñu̱'u' Galilea nduu' Jesús.
42023007	Te̱ kii̱' ni̱ xi̱ni̱ ra̱ ña̱ ni̱ ki̱e̱e̱ a̱ ñu̱'u' Galilea mii' xa'ndia chuun' Herodes ndii, ni̱ ka'a̱n chuun' ra̱ ña̱ kundi̱a̱ka̱ sa̱kuu' te̱ xi̱xa̱ ja̱a̱n' Jesús nda̱'a' Herodes ja̱a̱n',sa̱kan' ña̱ kivi̱' ja̱a̱n' ndii, ndu'u̱' tu̱ te̱ ja̱a̱n' ñu̱u̱ Jerusalén ja̱a̱n'.
42023008	Kii̱' ni̱ xi̱ni̱ Herodes Jesús ndii, va̱'a̱ va̱ ni̱ ku̱ni̱ ra̱, kua̱chi̱ ndii kua'a̱' va̱ kivi̱' ni̱ xka'ndi̱a̱ ña̱ kuní ra̱ na̱ta'an' ra̱ xiin' a̱, sa̱kan' ña̱ ni̱ xi̱ni̱ so̱'o̱ ra̱ ndatu'un' kua'a̱' ne̱ yivi̱' xa'a̱' Jesús, te̱ kuní ra̱ ku̱ni̱ ndu̱chi' nuu̱' ra̱ i̱i̱n chu̱u̱n ka'nu' ña̱ sa̱a̱ a̱.
42023009	Te̱ ni̱ nda̱tu'u̱n' ra̱ Jesús ki'in' nuu̱' ña̱'a̱, ndisu̱ nï̱ na̱kui̱i̱n a̱ nuu̱' ra̱.
42023010	Te̱ i̱kan' ndiee' tu̱ sutu̱ kuu' nu̱u' xi̱i̱n' te̱ sania'á tu̱'u̱n nde̱i' Ndiosí tiin' kua̱chi̱ u'vi̱ ña̱'a' ra̱.
42023011	Sa̱kan' te̱ ni̱ sa̱ndi̱e̱e̱ kui'e ña̱'a' Herodes xiin' te̱ xíin' ra̱, te̱ ni̱ ku̱ndi̱'i̱ ra̱ xiin' a̱ chi̱ndu'u̱' ra̱ toto̱ xiñu̱ va̱'a̱ xata̱' a̱, te̱ ni̱ sa̱na̱ndiko' ña̱'a' ra̱ nda̱'a' Pilato.
42023012	Te̱ kivi̱' ja̱a̱n' ni̱ na̱ndu̱u̱ Pilato xi̱i̱n' Herodes te̱ xiní ta'an', sa̱kan' ña̱ ña̱ nu̱u' ndii, ni̱ ndasi' ta'an' ra̱.
42023013	Sa̱kan' te̱ ni̱ ka'a̱n chuun' Pilato, te̱ ni̱ na̱kaya̱ sutu̱ kuu' nu̱u', xiin' te̱ xa'ndia chuun' nuu̱' ñu̱u̱, xiin' sa̱kuu' ne̱ ñu̱u̱ ja̱a̱n',
42023014	te̱ ni̱ ka'a̱n ra̱ xiin' ni̱a̱ ndii: ―Ni̱ ki̱xi̱n ndi̱a̱ka̱ ndo'ó te̱ yivi̱' yo̱'o̱' nda̱'a' i̱, te̱ ka'án ndo̱' ña̱ kuni na̱ta̱'vi' ra̱ ne̱ ñu̱u̱ ndo̱'. Ndisu̱ yu'u̱ ndii, ni̱ sa̱na'má ña̱'a' i̱ nuu̱' ndo̱' ita' ndo̱' kaa̱', te̱ ni̱ xi̱ni̱ i̱ ña̱ kö̱o̱' nde̱e̱ i̱i̱n kua̱chi̱ ña̱ sataví ña̱'a' ndo̱' ja̱a̱n' ni̱ xa̱a̱ ra̱.
42023015	Te̱ ni̱ nde̱e̱ Herodes nï̱ na̱'i̱n kua̱chi̱ te̱ kaa̱', sa̱kan' na ni̱ sa̱na̱ndiko' tu̱ku̱ ña̱'a' ra̱ nuu̱' i̱. Sa̱kan' ña̱ kö̱o̱' ña̱ xata'a̱n ku̱vi̱ ra̱ xa'a̱' ni̱ xa̱a̱ ra̱.
42023016	Xa'a̱' a̱ ja̱a̱n' na kuii' ka'a̱n chuun' i̱, te̱ ka̱xi̱' va̱ ra̱, ndi̱'i̱ ja̱a̱n', te̱ sa̱ndoó ndiká ña̱'a' i̱ ―ni̱ kachi̱ ra̱.
42023017	Te̱ sa̱kuu' i̱chi' kii̱' nasukú vi̱ko' ja̱a̱n' ndii, kuní a̱ ña̱ sa̱ña' Pilato i̱i̱n te̱ naá vi̱'e̱ ka̱a̱.
42023018	Ndisu̱ i̱i̱n ni̱ nda̱'a' ni̱ kua̱a' sa̱kuu' ne̱ yivi̱' kua'a̱' ja̱a̱n' ka'án ni̱a̱ ndii: ―Te̱ ñaa̱' ka̱'ni̱' u̱n', te̱ sa̱ña' u̱n' Barrabás ―ni̱ kachi̱ ni̱a̱.
42023019	Te̱ Barrabás ja̱a̱n' ndii, naá ra̱ vi̱'e̱ ka̱a̱ xa'a̱' ña̱ ni̱ ku̱nta'an' ra̱ xiin' te̱ xíin' romano, xiin' xa'a̱' a̱ ña̱ ni̱ xa̱'ni̱' ra̱ i̱i̱n te̱ yivi̱'.
42023020	Te̱ ni̱ ka'a̱n tu̱ku̱u̱ Pilato xiin' ne̱ yivi̱' ja̱a̱n' xa'a̱' ña̱ ni̱ kuni̱ ra̱ sa̱ña' ra̱ Jesús.
42023021	Ndisu̱ ne̱ ja̱a̱n' ndii, so̱'o̱ ti'e' ka̱ ka'án ni̱a̱ ndii: ―Nuu̱' krusín ku̱xi̱ u̱n' te̱ ñaa̱', nuu̱' krusín ku̱xi̱ u̱n' te̱ ñaa̱' ―ni̱ kachi̱ ni̱a̱.
42023022	Te̱ ni̱ ka'a̱n ni̱ tu̱ku̱u̱ Pilato xiin' ni̱a̱ i̱chi' ña̱ uni̱ ndii: ―¿Ndichun? ¿Ndee ña̱ ni̱a̱'a ni̱ xa̱a̱ ra̱? Kö̱o̱' nde̱e̱ i̱i̱n kua̱chi̱ ña̱ xata'a̱n ku̱vi̱ ra̱ xa'a̱' ni̱ na̱'i̱n yu'u̱. Xa'a̱' a̱ ja̱a̱n' na kuii' ka'a̱n chuun' i̱, te̱ ka̱xi̱' ra̱, ndi̱'i̱ ja̱a̱n', te̱ sa̱ndoó ndiká ña̱'a' i̱ ―ni̱ kachi̱ ra̱.
42023023	Ndisu̱ ne̱ ja̱a̱n' ndii, so̱'o̱ ti'e' ka̱ ka'án ni̱a̱ ña̱ nuu̱' krusín na ku̱xi̱ ña̱'a' ra̱. Te̱ xa'a̱' a̱ ña̱ ti'e' va̱ ni̱ kua̱a' ni̱a̱ xiin' sutu̱ kuu' nu̱u' nuu̱' Pilato ndii, ni̱ xinu̱ xna̱'a̱ ña̱ ndioo̱' i̱ni̱ ni̱a̱ ja̱a̱n'.
42023024	Sa̱kan' na ni̱ na̱kui̱i̱n yu̱'u' Pilato sa̱xinu̱ ra̱ ña̱ kuní ne̱ ja̱a̱n'.
42023025	Te̱ ni̱ ka'a̱n chuun' ra̱, te̱ ni̱ saña̱' te̱ kuní ne̱ ja̱a̱n', te̱ naá vi̱'e̱ ka̱a̱ xa'a̱' ña̱ ni̱ ku̱nta'an' ra̱ xiin' te̱ xíin' romano, xiin' xa'a̱' a̱ ña̱ ni̱ xa̱'ni̱' ra̱ i̱i̱n te̱ yivi̱'. Ndisu̱ ni̱ sa̱na̱kua'a ra̱ Jesús te̱ ku̱vi̱ a̱ sa̱a̱ ka'án nimá ne̱ ja̱a̱n'.
42023026	Kii̱' ni̱ ki̱e̱e̱ te̱ xíin' kua'a̱n ra̱ xiin' Jesús ndii, ni̱ na̱ta'an' ra̱ xiin' i̱i̱n te̱ ni̱ ki̱e̱e̱ ñu̱u̱ Cirene, te̱ nani' Simón. Te̱ ja̱a̱n' ndii, mii' xika' ra̱ ni̱ xa'a̱n' ra̱, te̱ ni̱ na̱ndi̱ko' ra̱. Te̱ ni̱ ti̱i̱n u'vi̱ ña̱'a' te̱ xíin' ja̱a̱n' ña̱ ko̱ni̱'i̱ ra̱ krusín ku̱ndiku̱n ra̱ xata̱' Jesús ku'u̱n ra̱.
42023027	Te̱ kua'a̱' va̱ ne̱ yivi̱', te̱ kua'a̱' va̱ tu̱ ña̱'a' xaku' suchi' i̱ni̱ nde̱e̱ tana' ndi̱i ni̱a̱ ndikún ni̱a̱ xata̱' Jesús kua'a̱n ni̱a̱.
42023028	Te̱ ni̱ na̱ko̱to̱ xata̱' Jesús nuu̱' ne̱ ja̱a̱n', te̱ ni̱ ka'a̱n a̱ xiin' ni̱a̱ ndii: ―Ndo'ó, ña̱'a', ne̱ ndiee' ñu̱u̱ Jerusalén, kuä̱ku̱ ndo̱' xa'a̱' yu'u̱. Süu̱' ja̱a̱n' ndii kua̱ku̱ ndo̱' xa'a̱' mi̱i' ndo̱' xiin' xa'a̱' si'e̱ ndo̱',
42023029	sa̱kan' ña̱ xaa̱ kivi̱' ña̱ ka'a̱n ndo̱' ndii: “Va̱'a̱ va̱ kuni ña̱'a' ña' kü̱vi̱ ko̱o̱ si'e̱, xiin' ña' kö̱o̱' kivi̱' ni̱ sakitú' si'e̱, xiin' ña' kö̱o̱' kivi̱' ni̱ sachichin' si'e̱”, kachi̱ ndo̱'.
42023030	Te̱ kii̱' sa̱kan' ndii, xa̱'a' ne̱ yivi̱' ka'a̱n ni̱a̱ xiin' i̱ku' ndii: “Tavi̱ ndo̱' ndu̱, te̱ ndo'ó, xiki̱' ndii, ti̱si̱'e ndo̱' ndu̱”, kachi̱ ni̱a̱.
42023031	Kua̱chi̱ ndii, naa' xaa' ra̱ sa̱kuu' ña̱ kaa̱' xiin' yu'u̱, te̱ nduu' nde̱e̱ naa i̱tun' i'i' ndii, sa̱a̱ ka̱ vi̱' tu̱ sa̱a̱ ra̱ xiin' ndo'ó, ne̱ nduu' nde̱e̱ naa i̱tun' i̱chi ―ni̱ kachi̱ a̱.
42023032	Te̱ ndiaka' tu̱ te̱ xíin' ja̱a̱n' uvi̱ ta'an te̱ ni̱a̱'a, te̱ ka̱'ni̱' tu̱ ña̱'a' ra̱.
42023033	Te̱ kii̱' ni̱ xa̱a̱ ra̱ i̱i̱n xaan' mii' na̱ni' i̱ki' xíni' te̱ ni̱ xi'i̱ ndii, ni̱ kuxi̱ ra̱ Jesús nuu̱' krusín i̱kan'. Te̱ te̱ ni̱a̱'a ja̱a̱n' ndii, ta̱ta'vi' xi̱i̱n' a̱ ni̱ ku̱xi̱ ña̱'a' ra̱ nuu̱' i̱nga̱ krusín, i̱i̱n ra̱ nda̱'a' kua̱'a̱ a̱, te̱ i̱nga̱ ra̱ nda̱'a' i̱ti̱n a̱.
42023034	Te̱ ni̱ ka'a̱n a̱ kii̱' ndiandu'u̱' a̱ nuu̱' krusín ndii: ―Ta̱taa̱, ko̱o̱ ka'nu' i̱ni̱ u̱n' xa'a̱' te̱ kaa̱', sa̱kan' ña̱ xïní ra̱ ndee ña̱ xaa' ra̱ ―ni̱ kachi̱ a̱. Ndi̱'i̱ ja̱a̱n', te̱ ni̱ ka̱ti̱n te̱ xíin' toto̱ a̱, te̱ ku̱ni̱ ra̱ yo̱o̱ nda̱'a' ndoo̱ i̱'i̱n a̱.
42023035	Te̱ ita' ne̱ yivi̱' kua'a̱' ja̱a̱n' xito' ndi'e̱' ni̱a̱ Jesús i̱kan', te̱ nde̱e̱ te̱ ka'nu' ja̱a̱n' ndii, kundi'i' ra̱ xiin' a̱ ka'án xiin' ta'an' ra̱ ndii: ―I̱nga̱ ne̱ yivi̱' ni̱ sa̱kakú ra̱, na sa̱kakú xiin' mii' mi̱i' ra̱ vi̱ti̱ naa' ndi̱xa̱ xna̱'a̱ ndii, Cristo, te̱ ni̱ na̱ka̱xi̱n Ndiosí sa̱kakú ne̱ yivi̱', nduu' ra̱ ―ni̱ kachi̱ ra̱.
42023036	Te̱ nii' sa̱kan' xandi'i' tu̱ te̱ xíin' xiin' a̱ taxi' ra̱ vino i̱ya' ko̱'o̱ a̱,
42023037	te̱ ka'án ra̱ xiin' a̱ ndii: ―Naa' ndi̱xa̱ xna̱'a̱ yo'ó nduu' rey ne̱ judío ndii, sa̱kakú xiin' mii' ki'i̱' u̱n' ―kachi ra̱.
42023038	Te̱ ni̱ ke̱'i̱ ra̱ i̱i̱n tu'u̱n' yu̱'u' nuu̱' krusín ja̱a̱n' xa'a̱' ña̱ ni̱ ti̱i̱n kua̱chi̱ ña̱'a' ra̱ ka'án a̱ ndii: “Te̱ yo'o' nduu' rey ne̱ judío”, kachi a̱. Te̱ yu̱'u' ja̱a̱n' ndii, yoso̱' a̱ xiin' tu̱'u̱n griego, xiin' tu̱'u̱n latín, xiin' tu̱'u̱n hebreo.
42023039	Te̱ i̱i̱n te̱ ni̱a̱'a, te̱ ndiaa' ndu'u̱' nuu̱' i̱nga̱ krusín xi̱i̱n' Jesús ndii, ni̱ xa̱ndi̱'i̱ ra̱ xiin' a̱ ka'án ra̱ ndii: ―Naa' ndi̱xa̱ xna̱'a̱ yo'ó nduu' Cristo, ña̱ sa̱kakú ne̱ yivi̱' ndii, sa̱kakú xiin' mii' mi̱i' u̱n', te̱ sa̱kakú tu̱ u̱n' ndu'u̱ ―ni̱ kachi̱ ra̱.
42023040	Ndisu̱ ni̱ xi'e̱ i̱nga̱ te̱ ni̱a̱'a ja̱a̱n' nuu̱' te̱ ja̱a̱n' ka'án ra̱ ndii: ―¿Ñáá ni̱ nde̱e̱ Ndiosí yï'vi yo'ó, tee̱' ndee xa̱ yoo u̱n' nuu̱' tu̱ndo'o̱' yo'o'?
42023041	Yoo' ndii, xata'a̱n yoo e̱' tu̱ndo'o̱' yo'o', sa̱kan' ña̱ xa'a̱' ña̱ ni̱a̱'a, ña̱ ni̱ xa̱a̱ e̱', nacha'vi̱ e̱', ndisu̱ te̱ kaa̱' ndii, kö̱o̱' xa̱chi' ña̱ ni̱a̱'a ni̱ xa̱a̱ ra̱ ―ni̱ kachi̱ ra̱.
42023042	Sa̱kan' te̱ ni̱ ka'a̱n ka̱ ra̱ ndii: ―Jesús, na̱ka̱'an' na u̱n' xa'a̱' i̱ kii̱' xa̱'a' u̱n' ka̱'ndi̱a̱ chuun' u̱n' ―ni̱ kachi̱ ra̱.
42023043	Sa̱kan' te̱ ni̱ ka'a̱n Jesús xiin' ra̱ ndii: ―Ña̱ nda̱ku ka'án i̱ xiin' u̱n' vi̱ti̱n ndii, ku̱ndu'u̱' u̱n' xiin' i̱ ndi̱vi' mii' nda̱tu̱n' va̱ kaa' ―ni̱ kachi̱ a̱.
42023044	Te̱ kii̱' ni̱ xa̱a̱ i̱i̱n ke'in' ndii, ni̱ ku̱u̱ i̱i̱n yaví ka̱nii' i̱i̱n yivi̱' nde̱e̱ ni̱ xa'a̱n' ndi̱ko' a̱ ka̱a̱ uni̱ xa̱kuaa̱'.
42023045	Te̱ ni̱ xi'i̱ ñu̱'u̱, te̱ ni̱ ndata̱' ma̱'in' toto̱ ña̱ ta'nu' i̱'nu̱ ti̱xi̱n yu̱kun' ka'nu'.
42023046	Sa̱kan' te̱ ni̱ ka'a̱n ti'e' Jesús ndii: ―Ta̱taa̱, nda̱'a' yo'ó nataxi' i̱ nimá i̱ ―ni̱ kachi̱ a̱. Te̱ ndi̱'i̱ so̱'o̱ ni̱ ka'a̱n a̱ ña̱ ja̱a̱n', te̱ ni̱ xi'i̱ a̱.
42023047	Kii̱' ni̱ xi̱ni̱ te̱ xíin' kuu' nu̱u' ja̱a̱n' ña̱ ni̱ yoo̱ ja̱a̱n' ndii, ni̱ sa̱ka'nu' ra̱ Ndiosí ka'án ra̱ ndii: ―Ndi̱xa̱ xna̱'a̱ nduu' a̱ ndii, te̱ ni̱ xa̱chuun' nda̱ku ni̱ nduu̱' te̱ kaa̱' ―ni̱ kachi̱ ra̱.
42023048	Te̱ sa̱kuu' ne̱ yivi̱' kua'a̱', ne̱ ni̱ xi̱to̱ ndi'e̱' ña̱ ni̱ yoo̱ i̱kan' ndii, kuun' i̱ki' ni̱a̱ ti̱a̱'ni̱ ni̱a̱ ni̱ na̱ndi̱ko' ni̱a̱ xa'a̱' ña̱ suchi' va̱ i̱ni̱ ni̱a̱.
42023049	Ndisu̱ sa̱kuu' ne̱ xiní ta'an' xiin' Jesús, xiin' ña̱'a', ne̱ ni̱ ndiku̱n ña̱'a' ni̱ ki̱xi̱n ni̱a̱ nde̱e̱ Galilea ndii, ni̱ ita̱ tu̱ ne̱ ja̱a̱n' nde̱e̱ ndo̱so̱' ja̱a̱n' xito' ndi'e̱' ni̱a̱ ña̱ ni̱ yoo̱ i̱kan'.
42023050	Ni̱ yoo̱ i̱i̱n te̱ yivi̱', te̱ ni̱ na̱ni' José, te̱ ni̱ ki̱e̱e̱ ñu̱u̱ Arimatea, ña̱ kandu'u̱' nuu̱' ñu̱'u' Judea. Te̱ ja̱a̱n' ndii, i̱i̱n te̱ ka'nu' te̱i̱n te̱ xa'ndia chuun' nduu' ra̱. Te̱ nduu' tu̱ ra̱ te̱ yivi̱' va̱'a̱, te̱ xachuun' nda̱ku tu̱ ra̱.
42023051	Te̱ ni̱ ndiatu̱ i̱ni̱ ra̱ xa'a̱' ña̱ ka̱'ndi̱a̱ chuun' Ndiosí i̱i̱n yivi̱' yo'o'. Sa̱kan' na nï̱ na̱kuita̱ kuento ra̱ xiin' kuento ña̱ ni̱ ndoo̱ te̱ kuu' ka'nu' ja̱a̱n', ni̱ nde̱e̱ xiin' ña̱ ni̱ xa̱a̱ te̱ ja̱a̱n' xiin' Jesús.
42023052	Sa̱kan' na ni̱ xa'a̱n ra̱ nuu̱' Pilato, te̱ ni̱ xika̱n ra̱ ñu̱'u' nde'i̱ Jesús.
42023053	Te̱ kii̱' ndi̱'i̱ ni̱ sa̱nuu' ra̱ ñu̱'u' nde'i̱ a̱ ja̱a̱n' ndii, ni̱ ti̱suku̱' ra̱ a̱ i̱i̱n toto̱ ndiká. Te̱ ni̱ xa'a̱n chi̱naá ra̱ a̱ ti̱xi̱n yavi̱ ndi̱i̱ mii' tïa̱'an ku̱naa̱ ñu̱'u' nde'i̱ nde̱e̱ i̱i̱n ne̱ yivi̱', ña̱ ni̱ xa̱ti̱a̱ ra̱ to̱ko' ka̱va̱'.
42023054	Te̱ kivi̱' ja̱a̱n' ndii, kivi̱' ña̱ sakoo' tu̱'va̱ xiin' mii' ne̱ yivi̱' xa'a̱' kivi̱' sábado, ña̱ xina̱ndiee̱' ni̱a̱, nduu' a̱. Te̱ nä̱'a' ka̱ te̱ xa̱'a' kivi̱' ja̱a̱n'.
42023055	Te̱ ña̱'a', ne̱ ndikún ni̱ ki̱xi̱n xiin' Jesús nde̱e̱ ñu̱'u' Galilea ndii, ni̱ xa'a̱n ni̱a̱, te̱ ni̱ xi̱ni̱ ni̱a̱ yavi̱ ndi̱i̱ ja̱a̱n', te̱ ni̱ xi̱ni̱ tu̱ ni̱a̱ sa̱a̱ ni̱ chi̱naá ra̱ ñu̱'u' nde'i̱ a̱.
42023056	Te̱ kii̱' ni̱ na̱ndi̱ko' ni̱a̱ mii' ndiee' ni̱a̱ ndii, ni̱ xa̱va̱'a̱ ni̱a̱ su̱xa̱ xavixín' xiin' xa̱'a̱n xavixín', te̱ ni̱ na̱ndiee̱' ni̱a̱ kivi̱' sábado, ña̱ xina̱ndiee̱' ne̱ yivi̱' sa̱a̱ ka'án chuun' tu̱'u̱n nde̱i' Ndiosí.
42024001	Te̱ ni̱a̱'a̱ va̱ kivi̱' nu̱u' xa'a̱' xi̱mana ndii, ni̱ xa'a̱n tu̱ku̱u̱ ña̱'a' ja̱a̱n' yavi̱ ndi̱i̱ mii' naá ñu̱'u' nde'i̱ Jesús ni'i' ni̱a̱ xa̱'a̱n xavixín' ña̱ ni̱ xa̱va̱'a̱ ni̱a̱ ja̱a̱n', te̱ ni̱ xa'a̱n tu̱ i̱nga̱ ka̱ ña̱'a' xiin' ni̱a̱.
42024002	Te̱ ni̱ xi̱ni̱ ni̱a̱ ña̱ xa̱ ni̱ nu̱ndia'a̱ yuu̱' ña̱ ndasi yu̱'u' yavi̱ ja̱a̱n'.
42024003	Te̱ kii̱' ni̱ ko̱'ni̱ ni̱a̱ yavi̱ ndi̱i̱ ja̱a̱n' ndii, kö̱o̱' ka̱ ñu̱'u' nde'i̱ xto̱'o̱ e̱' Jesús kandu'u̱' i̱kan'.
42024004	Kii̱' ndi'ni̱ ne̱ ja̱a̱n' ita' ni̱a̱ i̱kan' ndii, numi̱' va̱ te̱ ni̱ tuvi̱ uvi̱ ta'an te̱ yivi̱' ni'nu' ra̱ toto̱ yi'é nda̱tu̱n' va̱, te̱ ni̱ xi̱kuita̱ ra̱ xi̱i̱n' ni̱a̱ ja̱a̱n'.
42024005	Te̱ xa'a̱' a̱ ña̱ ni̱ yi̱'vi va̱ ne̱ ja̱a̱n', te̱ ni̱ ka̱ta̱ndi̱e̱e̱ ni̱a̱ nuu̱' ni̱a̱ nde̱e̱ ñu̱'u' ndii, ni̱ ka'a̱n te̱ yivi̱' ja̱a̱n' xiin' ni̱a̱ ndii: ―¿Ndichun nanduku' ndo̱' te̱i̱n ne̱ ni̱ xi'i̱ ña̱ xa̱ tiaku?
42024006	Kö̱o̱' ka̱ a̱ naá yo'o', süu̱' ja̱a̱n' ndii xa̱ ni̱ na̱ti̱a̱ku̱ a̱. Na̱ka̱'an' ndo̱' ña̱ ni̱ ka'a̱n a̱ xiin' ndo̱' kii̱' xika' ka̱ a̱ nuu̱' ñu̱'u' Galilea ndii:
42024007	“Yu'u̱, ña̱ nduu' tu̱ te̱ yivi̱' ndii, kuní a̱ ña̱ sa̱na̱kua'a te̱ yivi̱' yu'u̱ nda̱'a' ne̱ ndiso' kua̱chi̱, te̱ ku̱vi̱ i̱ nuu̱' krusín, te̱ na̱ti̱a̱ku̱ i̱ kivi̱' ña̱ uni̱”, ni̱ kachi̱ a̱ xiin' ndo̱' ―ni̱ kachi̱ te̱ ja̱a̱n' xiin' ni̱a̱.
42024008	Sa̱kan' te̱ ni̱ na̱ka̱'an' ni̱a̱ ña̱ ni̱ ka'a̱n Jesús xiin' ni̱a̱.
42024009	Te̱ kii̱' ni̱ na̱ndi̱ko' ni̱a̱ mii' ndiee' te̱ uxi̱ i̱i̱n ja̱a̱n' ndii, ni̱ ka'a̱n ni̱a̱ sa̱kuu' ña̱ ja̱a̱n' xiin' ra̱, te̱ sa̱kan' tu̱ xiin' i̱nga̱ ne̱ ndikún Jesús.
42024010	Ña̱'a', ne̱ ni̱ xi̱ni̱ ña̱ ni̱ yoo̱ ja̱a̱n' ndii, María Magdalena nduu' i̱i̱n a', xiin' Juana, xiin' María, si̱'i' Jacobo, xiin' sa̱va̱ i̱nga̱ ña̱'a', ne̱ ni̱ xa'a̱n xiin' ni̱a̱.
42024011	Ndisu̱ ne̱ ndikún i̱chi' Jesús ndii, ni̱ xa̱ni̱ni̱ ni̱a̱ ña̱ ña̱ kuä̱sa̱' kuní nduu' ña̱ ka'án ña̱'a' ja̱a̱n', te̱ nï̱ kuni̱ ni̱a̱ ka̱ndi̱xa' ña̱'a' ni̱a̱.
42024012	Sa̱a ni̱ ndii, ni̱ nda̱va̱ Pedro, te̱ kua'a̱n ra̱ yavi̱ ndi̱i̱ ja̱a̱n', te̱ kii̱' ni̱ xto̱'ni̱ ra̱ ti̱xi̱n a̱ ndii, ni̱ xi̱ni̱ ra̱ ña̱ kö̱o̱' ka̱ xna̱'a̱ ñu̱'u' nde'i̱ Jesús naá i̱kan', ndee toto̱, ña̱ ni̱ ndi̱suku̱' kui̱ti̱' a̱, ndiee' ti̱xi̱n yavi̱ ja̱a̱n'. Sa̱kan' te̱ ni̱ na̱ndi̱ko' ra̱ vi̱'e̱ nandani̱ va̱ ra̱ xa'a̱' ña̱ ni̱ yoo̱ i̱kan'.
42024013	Sa̱va̱ ni̱ kivi̱' ña̱ ni̱ na̱ti̱a̱ku̱ Jesús ja̱a̱n', te̱ ñu'u' uvi̱ ta̱'an te̱ ndikún i̱chi' a̱ i̱chi' ña̱ kua'a̱n ñu̱u̱ Emaús kua'a̱n ra̱. Te̱ ñu̱u̱ ja̱a̱n' ndii, kuyatin' uxi̱ i̱i̱n kilómetro xika' naá a̱ te̱ kandu'u̱' ñu̱u̱ Jerusalén.
42024014	Te̱ ndatu'un' xiin' ta'an' ra̱ kua'a̱n ra̱ xa'a̱' sa̱kuu' ña̱ ni̱ yoo̱.
42024015	Te̱ kii̱' ndatu'un' ra̱ kua'a̱n ra̱ ndii, ni̱ ku̱ya̱ti̱n Jesús xata̱' ra̱, te̱ kua'a̱n a̱ inga' a̱ xiin' ra̱.
42024016	Ndisu̱ nï̱ na̱ku̱ni̱ ña̱'a' ra̱ ni̱ xa̱a̱ Ndiosí.
42024017	Sa̱kan' te̱ ni̱ ka'a̱n Jesús xiin' ra̱ ndii: ―¿Ndee xa'a̱' ndatu'un' ndo'ó kua'a̱n ndo̱'? ―ni̱ kachi̱ a̱. Sa̱kan' te̱ ni̱ xi̱kuita̱ te̱ ja̱a̱n', nda'vi kuni ra̱.
42024018	Sa̱kan' te̱ ni̱ ka'a̱n i̱i̱n te̱ na̱ni' Cleofas xiin' a̱ ndii: ―I̱i̱n nda̱a̱' yo'ó kui̱ti̱' nduu' te̱ xka'ndíá kua'a̱n ñu̱u̱ Jerusalén, te̱ xïní ndee ña̱ ni̱ yoo̱ i̱kan' i̱ku̱ ka̱ñu̱u̱ kui̱ti̱' ―ni̱ kachi̱ ra̱.
42024019	Te̱ ni̱ ka'a̱n a̱ xiin' ra̱ ndii: ―¿Yo̱o̱ nduu' a̱ ni̱ yoo̱? ―ni̱ kachi̱ a̱. Sa̱kan' te̱ ni̱ ka'a̱n ra̱ xiin' a̱ ndii: ―Ña̱ ni̱ ndo̱'o̱ Jesús, te̱ ni̱ ki̱e̱e̱ ñu̱u̱ Nazaret. Te̱ ja̱a̱n' ndii, ni̱ ka'a̱n tiakú ra̱ tu̱'u̱n Ndiosí, te̱ ni̱ ka'a̱n tu̱ ra̱ a̱ xiin' ña̱ ndi̱e̱e', te̱ ni̱ xa̱a̱ tu̱ ra̱ kua'a̱' chu̱u̱n ka'nu' koo' chukuu' nuu̱' Ndiosí xiin' nuu̱' kua'a̱' va̱ ne̱ yivi̱'.
42024020	Te̱ sutu̱ kuu' nu̱u' xiin' te̱ xa'ndia chuun' nuu̱' ñu̱u̱ ni̱ sa̱na̱kua'a ña̱'a' nda̱'a' te̱ romano te̱ ka̱'ni̱' ña̱'a' ra̱, te̱ ni̱ xa̱'ni̱' ña̱'a' te̱ ja̱a̱n' nuu̱' krusín.
42024021	Ndisu̱ ndu'u̱ ndii, ni̱ ndiatu̱ i̱ni̱ ndu̱ ña̱ te̱ ja̱a̱n' nduu' te̱ sa̱ndoó ndiká yoo', ne̱ vi̱'e̱ Israel, nda̱'a' te̱ ndasi' yoo'. Te̱ xa̱ uni̱ kivi̱' kua'a̱n vi̱ti̱n ña̱ ni̱ yoo̱ sa̱kuu' ña̱ ja̱a̱n'.
42024022	Te̱ sa̱kan' tu̱ sa̱va̱ ña̱'a', ne̱ nduu' ti̱'vi̱ xiin' ndu̱ ndii, ni̱ sa̱ndi'ni̱ ni̱a̱ ndu̱. Sa̱kan' ña̱ ni̱a̱'a̱ ndi'e̱' ni̱ xa'a̱n ni̱a̱ yavi̱ mii' naá ñu̱'u' nde'i̱ Jesús,
42024023	ndisu̱ kö̱o̱' ka̱ a̱ ni̱ xini ni̱a̱ naá. Te̱ ni̱ na̱ndi̱ko' ni̱a̱, te̱ ni̱ ka'a̱n tu̱ ni̱a̱ ña̱ ni̱ tuvi̱ ndia'vi' ángele nuu̱' ni̱a̱, te̱ ni̱ ka'a̱n a̱ xiin' ni̱a̱ ña̱ xa̱ ni̱ na̱ti̱a̱ku̱ Jesús.
42024024	Ndi̱'i̱ ja̱a̱n', te̱ ni̱ xa'a̱n i̱i̱n uvi̱ te̱ nduu' ti̱'vi̱ xiin' ndu̱ yavi̱ ja̱a̱n', te̱ ni̱ xi̱ni̱ ra̱ ña̱ naa ni̱ ka'a̱n ña̱'a' ja̱a̱n', xna̱'a̱ nduu' a̱. Ndisu̱ nï̱ xini ra̱ Jesús ―ni̱ kachi̱ ra̱.
42024025	Sa̱kan' te̱ ni̱ ka'a̱n a̱ xiin' ra̱ ndii: ―Xa̱ küu' kaxi' tu̱ ndo'ó, ra̱n'. Xa̱ kuachí tu̱ kandixa' ndo̱' ña̱ ni̱ ka'a̱n te̱ ni̱ ka'a̱n tiakú tu̱'u̱n Ndiosí xta̱'an'.
42024026	¿Ñáá xïní ndo̱' ña̱ ni̱ kuni̱ a̱ ku̱ndo̱'o̱ Cristo, ña̱ ni̱ ti̱a̱nu̱' Ndiosí sa̱kakú ne̱ yivi̱', sa̱kuu' ña̱ ja̱a̱n' ña̱ kuní ka̱ nu'u̱ a̱ ndi̱vi' mii' na̱ti̱i̱n a̱ ña̱ ki'in' ka'nu'? ―ni̱ kachi̱ a̱.
42024027	Sa̱kan' te̱ ni̱ xa̱'a' sanakuachi' a̱ sa̱kuu' ña̱ yoso̱' nuu̱' tu̱tu̱ Ndiosí, ña̱ ka'án xa'a̱' a̱, ni̱ xa̱'a' a̱ nde̱e̱ ña̱ ni̱ ke̱'i̱ Moisés xiin' ña̱ ni̱ ke̱'i̱ sa̱kuu' te̱ ni̱ ka'a̱n tiakú tu̱'u̱n Ndiosí xta̱'an'.
42024028	Te̱ kii̱' xa̱ kuyatin' ra̱ ñu̱u̱ mii' kua'a̱n ra̱ ndii, ni̱ xa̱a̱ Jesús nde̱e̱ naa ña̱ ya'á kua'a̱n.
42024029	Ndisu̱ ni̱ ka'a̱n ndi̱e̱e' ra̱ xiin' a̱ ndii: ―Ndoo̱ u̱n' xiin' ndu̱ yo'o', xa̱ ni̱ kua̱a̱' va̱, sa̱kan' te̱ tüvi' ka̱ ―ni̱ kachi̱ ra̱. Sa̱kan' te̱ ni̱ ko̱'ni̱ ra̱ i̱i̱n vi̱'e̱, te̱ ni̱ ndoo̱ a̱ i̱kan' xiin' ra̱.
42024030	Kii̱' ndu'u̱' Jesús te̱ ku̱xi̱ a̱ nuu̱' mesa xiin' ra̱ ndii, ni̱ ki̱'i̱n a̱ xita̱' va̱'a̱, te̱ ni̱ ta̱xi̱ a̱ ña̱ chi̱nda̱ni Ndiosí, te̱ ni̱ sa̱kuachi' ña̱'a' a̱, te̱ ni̱ ta̱xi̱ ña̱'a' a̱ nda̱'a' ra̱.
42024031	Sa̱kan' te̱ ni̱ nuni̱a̱' ndu̱chi' nuu̱' ra̱, te̱ ni̱ na̱ku̱ni̱ ra̱ ña̱ Jesús nduu' a̱. Ndisu̱ xa̱ka'án e̱', te̱ ni̱ ndi̱'i̱ a̱ so̱'o̱ nuu̱' ra̱.
42024032	Te̱ ni̱ xa̱'a' ka'án xiin' ta'an' ra̱ ndii: ―¿Süu̱' ni̱ tu̱u̱ e̱' ña̱ nde̱e̱ naa xixí vi̱' nimá e̱' kii̱' ñu'u' e̱' i̱chi' kua̱xi̱ e̱', te̱ sa̱na̱kuachi' a̱ ña̱ yoso̱' nuu̱' tu̱tu̱ Ndiosí nuu̱' e̱' kua̱xi̱ a̱ xiin' e̱'? ―ni̱ kachi̱ xiin' ta'an' ra̱.
42024033	Xa̱ hora sa̱kan' te̱ ni̱ na̱ndi̱ko' ra̱ ñu̱u̱ Jerusalén, te̱ ni̱ nde̱kui̱e̱ ra̱ mii' nakayá te̱ uxi̱ i̱i̱n nda̱'a' xa'a̱' a̱ xiin' i̱nga̱ ne̱ ndikún i̱chi' a̱.
42024034	Te̱ ni̱ ka'a̱n ne̱ ja̱a̱n' xiin' ra̱ ndii: ―Ña̱ nda̱ku xna̱'a̱ nduu' a̱ ndii, ni̱ na̱ti̱a̱ku̱ xto̱'o̱ e̱', xa̱ ni̱ tuvi̱ tu̱ a̱ nuu̱' Simón Pedro ―ni̱ kachi̱ ni̱a̱.
42024035	Sa̱kan' te̱ ni̱ ka'a̱n tu̱ te̱ ja̱a̱n' xiin' ne̱ ja̱a̱n' sa̱kuu' ña̱ ni̱ xka'ndi̱a̱ xiin' ra̱ i̱chi', xiin' sa̱a̱ ni̱ na̱ku̱ni̱ ra̱ Jesús kii̱' ni̱ sa̱kuachi' a̱ xita̱' va̱'a̱.
42024036	Kii̱' ka'án ka̱ te̱ ja̱a̱n' xa'a̱' ña̱ ja̱a̱n' ita' ra̱, te̱ i̱i̱n ni̱ tuvi̱ ti̱o̱' Jesús iin' ndi̱chi̱ a̱ ma̱'in' mii' ndiee' ni̱a̱ ja̱a̱n', te̱ ni̱ ka'a̱n a̱ xiin' ni̱a̱ ndii: ―Na ko̱o̱ na ña̱ mani̱' xiin' nimá ndo̱' ―ni̱ kachi̱ a̱.
42024037	Ndisu̱ ni̱ yi̱'vi xa̱va̱'a̱ ni̱a̱, sa̱kan' ña̱ ni̱ xa̱ni̱ni̱ ni̱a̱ ña̱ i̱i̱n i̱'na' nduu' a̱.
42024038	Te̱ ni̱ nda̱tu'u̱n' ña̱'a' Jesús ndii: ―¿Ndichun na yi'vi ndo̱'? Te̱, ¿ndichun na kuachí ka̱ndi̱xa' ndo̱' xiin' nimá ndo̱'?
42024039	Ko̱to̱ ndo̱' nda̱'a' i̱ xiin' xata̱' xa'a̱' i̱. Yu'u̱ nduu' i̱. Tondi̱a̱ nda̱'a' ndo̱' yu'u̱ te̱ ku̱ni̱ ndo̱' ña̱ su̱vi̱ i̱. Sa̱kan' ña̱ i̱'na' ndii, kö̱o̱' ñu̱'u' nde'i̱ a̱, te̱ ni̱ nde̱e̱ kö̱o̱' tu̱ i̱ki' a̱ nde̱e̱ naa ña̱ xito' ndo̱' kumi' yu'u̱ vi̱ti̱n ―ni̱ kachi̱ a̱.
42024040	Te̱ kii̱' ndi̱'i̱ ni̱ ka'a̱n a̱ ña̱ ja̱a̱n', te̱ ni̱ nia'a̱ a̱ nda̱'a' a̱ xiin' xa'a̱' a̱ nuu̱' ni̱a̱.
42024041	Te̱ xa'a̱' a̱ ña̱ va̱'a̱ va̱ kuni ni̱a̱, te̱ nandani̱ xa̱va̱'a̱ tu̱ ni̱a̱ ndii, kusaa' kuní ka̱ ka̱ndi̱xa' xna̱'a̱ ni̱a̱ ña̱ su̱vi̱ nduu' a̱. Sa̱kan' te̱ ni̱ nda̱tu'u̱n' ña̱'a' a̱ ndii: ―¿Ñáá yoo ña̱ xaxi̱' xaa' ndo̱'? ―ni̱ kachi̱ a̱.
42024042	Sa̱kan' te̱ ni̱ ta̱xi̱ ni̱a̱ i̱i̱n ta'vi' ti̱a̱ka' yatan' xiin' tu̱tu̱ yoko̱ nda̱'a' a̱,
42024043	te̱ ni̱ na̱ti̱i̱n ña̱'a' a̱, te̱ ni̱ xi̱xi̱ ña̱'a' a̱ nuu̱' ni̱a̱.
42024044	Sa̱kan' te̱ ni̱ ka'a̱n a̱ xiin' ni̱a̱ ndii: ―Ña̱ ni̱ ndo̱'o̱ i̱ ja̱a̱n' ndii, xa̱ ni̱ ka'a̱n i̱ xiin' ndo̱' xa'a̱' a̱ kii̱' ni̱ xika̱ i̱ xiin' ndo̱', ña̱ kuní a̱ xinu̱ sa̱kuu' ña̱ yoso̱' xa̱'a' yu'u̱ nuu̱' tu̱'u̱n nde̱i' Ndiosí, ña̱ ni̱ ke̱'i̱ Moisés, xiin' ña̱ ni̱ ke̱'i̱ te̱ ni̱ ka'a̱n tiakú tu̱'u̱n a̱, xiin' ña̱ yoso̱' nuu̱' tu̱tu̱ Salmos ―ni̱ kachi̱ a̱.
42024045	Sa̱kan' te̱ ni̱ nu̱nia' a̱ nimá ni̱a̱, te̱ ni̱ ta̱xi̱ a̱ ku̱nda̱ni̱ kaxi' ni̱a̱ xa'a̱' ña̱ yoso̱' nuu̱' tu̱tu̱ Ndiosí.
42024046	Te̱ ni̱ ka'a̱n a̱ xiin' ni̱a̱ ndii: ―Ña̱ yo̱'o̱' nduu' ña̱ yoso̱' nuu̱' tu̱tu̱ Ndiosí xa'a̱' Cristo, ña̱ ti̱a̱nu̱' a̱ sa̱kakú ne̱ yivi̱', ña̱ kuní a̱ ku̱vi̱ a̱, te̱ na̱ti̱a̱ku̱ a̱ kivi̱' ña̱ uni̱.
42024047	Te̱ xiin' ndi̱e̱e̱' a̱ ka'a̱n ndo̱so̱' ne̱ yivi̱' nuu̱' sa̱kuu' i̱nga̱ ne̱ yivi̱' i̱i̱n yivi̱' xa'a̱' ña̱ na̱ma̱ ni̱a̱ nimá ni̱a̱ xa'a̱' kua̱chi̱ ña̱ xaa' ni̱a̱, te̱ ko̱o̱ ka'nu' i̱ni̱ Ndiosí xa'a̱' ni̱a̱. Te̱ ñu̱u̱ Jerusalén xa̱'a' ka'a̱n ndo̱so̱' ni̱a̱ a̱.
42024048	Ndo'ó nduu' ne̱ ni̱ xi̱ni̱ ndu̱chi' nuu̱' ña̱ ni̱ ndo̱'o̱ i̱ ja̱a̱n'.
42024049	Va̱'a̱, yu'u̱ ndii, ti̱'vi' i̱ ña̱ xa̱ ni̱ ka'a̱n yu̱va' e̱' Ndiosí xiin' i̱ ta̱xi̱ a̱ ko̱o̱ xiin' ndo̱'. Ndisu̱ ndo'ó ndii, ndoo̱ ndo̱' ku̱ndi̱e̱e̱ ndo̱' ñu̱u̱ Jerusalén yo'o' ndiatu' ndo̱' nde̱e̱ ska̱chi' na̱ti̱i̱n ndo̱' ndi̱e̱e̱' ña̱ kua̱xi̱ ndi̱vi' ―ni̱ kachi̱ a̱.
42024050	Ni̱ ya'a̱, te̱ ni̱ xa̱ka̱ Jesús te̱ nda̱'a' xa'a̱' a̱, te̱ kua'a̱n a̱ xiin' ra̱ nde̱e̱ ñu̱u̱ Betania. Te̱ i̱kan' ni̱ nda̱ni̱'i̱ a̱ nda̱'a' a̱, te̱ ni̱ xa̱ñu'u' ña̱'a' a̱.
42024051	Te̱ kii̱' iin' a̱ xañu'u' ña̱'a' a̱ ndii, ni̱ ku̱xika' a̱ nuu̱' te̱ ja̱a̱n', te̱ ni̱ nda̱a̱' a̱ ndi̱vi'.
42024052	Te̱ kii̱' ndi̱'i̱ ni̱ xi̱to̱ ka'nu' ña̱'a' ra̱ ndii, va̱'a̱ va̱ kuni ra̱ ni̱ na̱ndi̱ko' ra̱ kua'a̱n ra̱ ñu̱u̱ Jerusalén.
42024053	Te̱ sa̱a̱ kivi̱' ñu'u' ra̱ nuu̱' ki̱'e̱ yu̱kun' ka'nu' xaka'nu' ra̱ Ndiosí. Sa̱kan' na ku̱ndu̱u̱ a̱.
43001001	Ña̱ nu̱u' kii̱' tïa̱'an ko̱o̱ i̱i̱n yivi̱' ndii, xa̱ yoo ña̱ nduu' Tu̱'u̱n, te̱ Tu̱'u̱n ja̱a̱n' kandu'u̱' mii' yoo Ndiosí, te̱ ña̱ ja̱a̱n' nduu' Ndiosí.
43001002	Te̱ nde̱e̱ ña̱ nu̱u' ni̱ ka̱ndu'u̱' ña̱ ja̱a̱n' mii' yoo Ndiosí.
43001003	Xiin' nda̱'a' ña̱ ja̱a̱n' ni̱ xa̱'a̱ Ndiosí sa̱kuu' ña̱'a̱, te̱ nde̱e̱ i̱i̱n ña̱ yoo kö̱o̱' naa' nï̱ xa̱'a̱ ña̱'a' ña̱ ja̱a̱n'.
43001004	Ña̱ ja̱a̱n' nduu' xa'ndu̱ kivi̱' ñu̱u̱, te̱ ña̱ taxi' kivi̱' ñu̱u̱ ja̱a̱n' nduu' ñu'u̱ ña̱ nia'á i̱chi' Ndiosí nuu̱' ne̱ yivi̱'.
43001005	Te̱ ñu'u̱ ja̱a̱n' yi'é mii' i̱i̱n yaví, te̱ ña̱ i̱i̱n yaví ja̱a̱n' ndii, kö̱o̱' chukuu' a̱ nda̱'va̱ ña̱'a' a̱.
43001006	Ni̱ ti̱'vi' Ndiosí i̱i̱n te̱ yivi̱', te̱ ni̱ na̱ni' Juan,
43001007	te̱ ndi̱e̱e̱ yu̱'u' ra̱ xa'a̱' ñu'u̱ ja̱a̱n', te̱ i̱ni̱ sa̱kuu' ne̱ yivi̱' ku̱ni̱ ña̱'a' ni̱a̱.
43001008	Nï̱ nduu̱' Juan ja̱a̱n' ñu'u̱ ja̱a̱n', süu̱' ja̱a̱n' ndii ni̱ ki̱xi̱n ra̱ te̱ ndi̱e̱e̱ yu̱'u' ra̱ xa'a̱' ñu'u̱ ja̱a̱n' kui̱ti̱'.
43001009	Te̱ ña̱ nduu' ñu'u̱ ndi̱xa̱, ña̱ yi'é nuu̱' sa̱kuu' ne̱ yivi̱' ndii, xa̱ kua̱xi̱ a̱ i̱i̱n yivi̱'.
43001010	Ña̱ ja̱a̱n' ndii, ni̱ xika̱ a̱ i̱i̱n yivi̱', te̱ ne̱ yivi̱', ne̱ nduu' kuenta i̱i̱n yivi̱' ndii, nï̱ na̱ku̱ni̱ ña̱'a' ni̱a̱, tee̱' ndee xiin' nda̱'a' a̱ ni̱ xa̱'a̱ Ndiosí i̱i̱n yivi̱'.
43001011	Ni̱ ki̱xi̱n a̱ mii' ndiee' ne̱ i̱i̱n kuu' xiin' a̱, ndisu̱ nï̱ na̱ti̱i̱n ña̱'a' ni̱a̱.
43001012	Ndisu̱ sa̱kuu' ne̱ ni̱ na̱ti̱i̱n ña̱'a', te̱ i̱ni̱ tu̱ ni̱a̱ xini ña̱'a' ni̱a̱ ndii, ni̱ ta̱xi̱ a̱ ndi̱e̱e̱' ni̱a̱ te̱ nduu' ni̱a̱ si'e̱ Ndiosí.
43001013	Ne̱ ja̱a̱n' ndii, ndüu' ni̱a̱ si'e̱ Ndiosí xa'a̱' a̱ ña̱ nduu' ni̱a̱ si'e̱ ne̱ i̱chi' ya̱ta' ni̱a̱, ni̱ nde̱e̱ süu̱' xa'a̱' a̱ ña̱ ni̱ na̱ka̱si' i̱i̱n' ne̱ yivi̱', ni̱ nde̱e̱ süu̱' xa'a̱' a̱ ña̱ sa̱kan' ni̱ ka'a̱n nimá te̱ yivi̱'. Süu̱' ja̱a̱n' ndii nduu' ni̱a̱ si'e̱ a̱ xa'a̱' a̱ ña̱ sa̱kan' ni̱ kuni̱ mi̱i' Ndiosí.
43001014	Te̱ ña̱ nduu' Tu̱'u̱n ja̱a̱n' ndii, ni̱ na̱ndu̱u̱ a̱ i̱i̱n te̱ yivi̱', te̱ ni̱ ndu'u̱' a̱ te̱i̱n e̱'. Te̱ ni̱ xi̱ni̱ ndu̱ ña̱ ka'nu' va̱ ña̱ nduu' a̱, te̱ xiin' a̱ ja̱a̱n' ni̱ nia'a̱ a̱ ña̱ su̱vi̱ xna̱'a̱ a̱ nduu' ña̱ i̱i̱n nda̱a̱' tilu̱' si'e̱ Ndiosí. Te̱ ni̱ ku̱mi' tu̱ a̱ kua'a̱' va̱ ña̱ kundani̱ a̱ ne̱ yivi̱', te̱ sa̱kan' tu̱ ni̱ nia'a̱ a̱ ña̱ ndi̱xa̱ xa'a̱' Ndiosí.
43001015	Juan ndii, ni̱ ndi̱e̱e̱ yu̱'u' tu̱ te̱ ja̱a̱n' xa'a̱' ña̱ ja̱a̱n' ka'án ti'e' ra̱ ndii: ―Xa'a̱' ña̱ kaa̱' ni̱ ka'a̱n i̱ kii̱' ni̱ ka'a̱n i̱ xiin' ndo̱' ndii: “Ña̱ kua̱xi̱ xata̱' i̱ nduu' ña̱ ka'nu' ka̱ te̱ sa̱kan' yu'u̱, sa̱kan' ña̱ xa̱ yoo a̱ nde̱e̱ kii̱' tïa̱'an tuvi̱ yu'u̱” ―ni̱ kachi̱ ra̱.
43001016	Te̱ xa'a̱' a̱ ña̱ kumi' a̱ sa̱kuu' ña̱ ndi̱e̱e' ja̱a̱n' ndii, nda̱'a' a̱ natiin' sa̱kuu' yoo' ña̱ xamaní' va̱'a̱ ka̱ vi̱' vi̱ti̱n.
43001017	Kua̱chi̱ ndii nda̱'a' Moisés ni̱ sa̱ya'á Ndiosí tu̱'u̱n nde̱i' a̱ nuu̱' e̱', ndisu̱ nda̱'a' Jesús ni̱ na̱ti̱i̱n e̱' ña̱ xamaní' va̱'a̱ ka̱, te̱ ni̱ na̱ti̱i̱n tu̱ e̱' ña̱ ku̱nda̱ni̱ e̱' ña̱ ndi̱xa̱ xa'a̱' mi̱i' a̱.
43001018	Nde̱e̱ i̱i̱n kivi̱' tïa̱'an ku̱ni̱ nuu̱' nde̱e̱ i̱i̱n ne̱ yivi̱' Ndiosí, ndisu̱ ña̱ i̱i̱n nda̱a̱' tilu̱' si'e̱ a̱, ña̱ i̱i̱n nda̱a̱' ña̱ yoo' xiin' a̱ ja̱a̱n', nduu' ña̱ ni̱ nia'a̱ nuu̱' e̱' sa̱a̱ kuu' yu̱va' e̱' Ndiosí.
43001019	Ña̱ yo̱'o̱' nduu' ña̱ ni̱ ndi̱e̱e̱ yu̱'u' Juan ja̱a̱n' kii̱' ni̱ ti̱'vi' te̱ judío kuu' nu̱u' nde̱e̱ ñu̱u̱ Jerusalén sa̱va̱ sutu̱ xiin' sa̱va̱ te̱ Levita, te̱ xachuun' tu̱ ti̱xi̱n yu̱kun' ka'nu', te̱ nda̱tu'u̱n' ra̱ Juan ja̱a̱n' ndii: ―¿Ndee nuu̱' chu̱u̱n ndiso' yo'ó? ―ni̱ kachi̱ ra̱.
43001020	Te̱ Juan ja̱a̱n' ndii, nï̱ ti̱a̱si̱ yu̱'u' ra̱, süu̱' ja̱a̱n' ndii ni̱ ndi̱e̱e̱ yu̱'u' nda̱ku ra̱ ka'án ra̱ ndii: ―Süu̱' yu'u̱ nduu' Cristo tianu̱' Ndiosí sa̱kakú yoo' ―ni̱ kachi̱ ra̱.
43001021	Te̱ ni̱ nda̱tu'u̱n' tu̱ku̱u̱ ña̱'a' ra̱ ndii: ―¿Nde̱e̱ nuu̱' chu̱u̱n ndiso' u̱n' na sa̱kan'? ¿Ñáá Elías nduu' u̱n'? ―ni̱ kachi̱ ra̱. Te̱ ni̱ na̱kui̱i̱n Juan ndii: ―Ü'u̱n', sü̱vi̱ i̱ ―ni̱ kachi̱ ra̱. Te̱ ni̱ nda̱tu'u̱n' tukuu' ña̱'a' ra̱ ndii: ―¿Ñáá te̱ ka'án tiakú tu̱'u̱n Ndiosí, te̱ ndiatu' e̱', nduu' u̱n'? ―ni̱ kachi̱ ra̱. Te̱ ni̱ na̱kui̱i̱n ra̱ ndii: ―Sü̱vi̱ i̱ ―ni̱ kachi̱ ra̱.
43001022	Te̱ ni̱ nda̱tu'u̱n' ka̱ ña̱'a' ra̱ ndii: ―¿Ndee nuu̱' chu̱u̱n ndiso' u̱n' na sa̱kan'? Ka'a̱n u̱n' xiin' ndu̱, te̱ ku̱vi̱ na̱ta̱xi̱ ndu̱ kuento nuu̱' te̱ ni̱ ti̱'vi' ndu'u̱. ¿Ndee ña̱ ka'án u̱n' xa'a̱' mi̱i' u̱n'? ―ni̱ kachi̱ ra̱.
43001023	Te̱ ni̱ na̱kui̱i̱n Juan ja̱a̱n' nuu̱' ra̱ ndii: ―Yu'u̱ nduu' te̱ ka'án ti'e' mii' i̱chi' kaa' ndii: “Nda̱sa̱nda̱ku ndo̱' i̱chi' mii' ki̱xi̱n xto̱'o̱ e̱'”, sa̱a̱ nii' ni̱ ka'a̱n Isaías, te̱ ni̱ ka'a̱n tiakú tu̱'u̱n a̱ ―ni̱ kachi̱ Juan.
43001024	Te̱ yivi̱', te̱ ni̱ xa'a̱n i̱kan' ndii, te̱ fariseo ni̱ ti̱'vi' ña̱'a'.
43001025	Te̱ tu̱ku̱ ni̱ ni̱ ka'a̱n te̱ ja̱a̱n' xiin' Juan ndii: ―¿Ndichun na sakuchi' u̱n' ne̱ yivi̱' kuenta Ndiosí naa' süu̱' Cristo, ña̱ ni̱ ti̱a̱nu̱' Ndiosí sa̱kakú yoo', nduu' u̱n', te̱ ni̱ nde̱e̱ süu̱' Elías nduu' tu̱ u̱n', te̱ ni̱ nde̱e̱ süu̱' te̱ ka'án tiakú tu̱'u̱n Ndiosí ndiatu' e̱' ki̱xi̱n nduu' u̱n'? ―ni̱ kachi̱ ra̱.
43001026	Te̱ ni̱ na̱kui̱i̱n Juan nuu̱' te̱ ja̱a̱n' ndii: ―Xiin' ti̱kui kui̱ti̱' sakuchi' yu'u̱ ne̱ yivi̱' kuenta Ndiosí. Ndisu̱ te̱i̱n e̱' xika' i̱i̱n ña̱ xïní ndo̱'.
43001027	Te̱ ña̱ ja̱a̱n' na̱'i̱n chuun' nuu̱' yu'u̱, sa̱kan' ña̱ ña̱ ka'nu' ka̱ nduu' a̱ te̱ sa̱kan' yu'u̱, te̱ ni̱ nde̱e̱ vä̱'a̱ i̱ ku̱ndu̱u̱ te̱ nda̱xin' i̱i̱n' ndixa̱n' ki'i' a̱ ―ni̱ kachi̱ ra̱.
43001028	Te̱ sa̱kuu' ña̱ ja̱a̱n' ni̱ xka'ndi̱a̱ ñu̱u̱ Betábara, ña̱ kandu'u̱' tu̱ku̱ ta'vi' i̱ti̱a̱ Jordán, mii' ni̱ sakuchi' Juan ne̱ yivi̱' kuenta Ndiosí.
43001029	Te̱ tu̱ku̱ kivi̱' ndii, ni̱ xi̱ni̱ Juan ja̱a̱n' kua̱xi̱ Jesús. Te̱ ni̱ ka'a̱n ra̱ ndii: ―Ko̱to̱ ndo̱', kaa̱' kua̱xi̱ ña̱ nduu' mbe̱e̱ lulu, ña̱ nduu' kuenta Ndiosí, te̱ ña̱ kaa̱' sandoyo' kua̱chi̱ ne̱ yivi̱' i̱i̱n yivi̱'.
43001030	Xa'a̱' ña̱ kaa̱' ni̱ ka'a̱n i̱ kii̱' ni̱ ka'a̱n i̱ ndii: “Ña̱ na̱'i̱n chuun' nuu̱' yu'u̱ ndii, ña̱ ka'nu' ka̱ nduu' a̱ te̱ sa̱kan' yu'u̱, sa̱kan' ña̱ xa̱ yoo a̱ nde̱e̱ kii̱' tïa̱'an tuvi̱ i̱.”
43001031	Te̱ ndii, nï̱ na̱ku̱ni̱ yu'u̱ yoo nduu' a̱, ndisu̱ ni̱ xa̱a̱ i̱ sakuchi' i̱ ne̱ yivi̱' kuenta Ndiosí te̱ na̱ku̱ni̱ ña̱'a' yoo', ne̱ Israel ―ni̱ kachi̱ ra̱.
43001032	Te̱ sa̱kan' tu̱ Juan ndii, ni̱ ndi̱e̱e̱ yu̱'u' ra̱ ka'án ra̱ ndii: ―Ni̱ xi̱ni̱ i̱ nuu' Espíritu Ndiosí nde̱e̱ ndi̱vi' nde̱e̱ naa nuu' paloma, te̱ ni̱ xi̱kui'nu̱ ña̱'a' a̱.
43001033	Te̱ ndii, nï̱ na̱ku̱ni̱ yu'u̱ yoo nduu' ña̱ kaa̱', ndisu̱ ña̱ ni̱ sa̱kuiso' chuun' yu'u̱ te̱ sakuchi' i̱ ne̱ yivi̱' kuenta a̱ xiin' ti̱kui kui̱ti̱' ni̱ ka'a̱n xiin' i̱ ndii: “Ku̱ni̱ u̱n' nuu' Espíritu Santo nde̱e̱ ndi̱vi', te̱ i̱i̱n kui'nu̱ a̱ i̱i̱n te̱ yivi̱', te̱ ja̱a̱n' nduu' te̱ sa̱kuchi' ne̱ yivi̱' kuenta i̱ xiin' ña̱ ndi̱e̱e' Espíritu Santo ja̱a̱n'”, ni̱ kachi̱ a̱ xiin' i̱.
43001034	Te̱ ni̱ xi̱ni̱ yu'u̱ ña̱ sa̱kan' ni̱ xa̱a̱ a̱ xiin' ña̱ kaa̱', te̱ ndiee' yu̱'u' i̱ ña̱ ña̱ kaa̱' nduu' si'e̱ Ndiosí ―ni̱ kachi̱ Juan.
43001035	Ni̱ kitu̱' tu̱ku̱ kivi̱' ndii, iin' ni̱ tu̱ku̱u̱ Juan ja̱a̱n' xiin' uvi̱ ta'an te̱ ndikún i̱chi' ra̱.
43001036	Te̱ kii̱' ni̱ xi̱ni̱ ra̱ ña̱ xka'ndíá Jesús kua'a̱n a̱ i̱kan', te̱ ni̱ ka'a̱n ra̱ ndii: ―Ko̱to̱ ndo̱', kaa̱' kua'a̱n ña̱ nduu' mbe̱e̱ lulu, ña̱ nduu' kuenta Ndiosí ―ni̱ kachi̱ ra̱.
43001037	Te̱ kii̱' ni̱ xi̱ni̱ so̱'o̱ te̱ uvi̱ ta'an ja̱a̱n' ña̱ ni̱ ka'a̱n ra̱ ndii, ni̱ xi̱ku̱ndiku̱n ra̱ Jesús ja̱a̱n'.
43001038	Te̱ ni̱ na̱ndi̱ko' kuiín Jesús, te̱ ni̱ xi̱ni̱ a̱ ña̱ ndikún te̱ ja̱a̱n' xata̱' a̱, te̱ ni̱ nda̱tu'u̱n' ña̱'a' a̱ ndii: ―¿Yo̱o̱ nduu' a̱ nduku' ndo̱', ta̱a̱? ―ni̱ kachi̱ a̱. Te̱ ni̱ ka'a̱n ra̱ xiin' a̱ ndii: ―Rabí, ¿mii' ndu'u̱' u̱n'? ―ni̱ kachi̱ ra̱ xiin' a̱. (Te̱ Rabí ja̱a̱n' kuni kachi̱ a̱ Maestro.)
43001039	Te̱ ni̱ ka'a̱n a̱ xiin' ra̱ ndii: ―To'o̱' ndo̱' xiin' i̱, te̱ ku̱ni̱ ndo̱' ―ni̱ kachi̱ a̱. Te̱ ni̱ xa'a̱n ra̱, te̱ ni̱ xi̱ni̱ ra̱ mii' ndu'u̱' a̱, te̱ ni̱ ndoo̱ ra̱ i̱kan' xiin' a̱ kivi̱' ja̱a̱n', sa̱kan' ña̱ xa̱ ka̱ ku̱mi' xa̱kuaa̱' ni̱ nduu̱' a̱.
43001040	I̱i̱n te̱ ja̱a̱n' ndii, ña̱ni̱ Simón Pedro nduu' ra̱, te̱ Andrés nani' ra̱. Te̱ ja̱a̱n' nduu' i̱i̱n te̱ uvi̱ ta̱'an te̱ ni̱ xi̱ni̱ so̱'o̱ ña̱ ni̱ ka'a̱n Juan ja̱a̱n', te̱ ni̱ xi̱ku̱ndiku̱n ra̱ Jesús.
43001041	Te̱ ña̱ nu̱u' ña̱ ni̱ xa̱a̱ Andrés ja̱a̱n' ndii, Simón ña̱ni̱ ra̱ ni̱ xa'a̱n' ko̱to̱ ra̱, te̱ ni̱ ka'a̱n ra̱ xiin' te̱ ja̱a̱n' ndii: ―Ni̱ xa'a̱n kuni̱ ndu̱ ña̱ nduu' Mesías ―ni̱ kachi̱ ra̱. (Te̱ Mesías ja̱a̱n' kuni kachi̱ a̱ Cristo, ña̱ ti̱a̱nu̱' Ndiosí sa̱kakú yoo'.)
43001042	Te̱ ni̱ na̱ka̱ ña̱'a' ra̱ te̱ kua'a̱n ra̱ nuu̱' Jesús. Te̱ kii̱' ni̱ xi̱ni̱ Jesús te̱ ja̱a̱n', te̱ ni̱ ka'a̱n a̱ xiin' ra̱ ndii: ―Yo'ó nduu' Simón, si'e̱ Jonás. Te̱ vi̱ti̱n ndii, Cefas ku̱na̱ni' u̱n' sa̱a̱ i̱ ―ni̱ kachi̱ a̱ xiin' ra̱. (Te̱ Cefas ja̱a̱n' kuni kachi̱ a̱ Pedro uun Ka̱va̱'.)
43001043	Te̱ tu̱ku̱ kivi̱' ndii, ni̱ kuni̱ Jesús ku'u̱n a̱ ñu̱'u' Galilea, te̱ ni̱ na̱ta'an' a̱ xiin' i̱i̱n te̱ na̱ni' Felipe, te̱ ni̱ ka'a̱n a̱ xiin' ra̱ ndii: ―Ku̱ndiku̱n u̱n' yu'u̱, ta̱a̱ ―ni̱ kachi̱ a̱ xiin' ra̱.
43001044	Te̱ Felipe ja̱a̱n' ndii, ñu̱u̱ Betsaida ni̱ ki̱e̱e̱ ra̱ mii' nduu' tu̱ ñu̱u̱ Andrés xiin' Pedro.
43001045	Te̱ Felipe ja̱a̱n' ndii, ni̱ xa'a̱n na̱ndu̱ku' ra̱ Natanael, te̱ kii̱' ni̱ xi̱ni̱ ña̱'a' ra̱ ndii, ni̱ ka'a̱n ra̱ xiin' ra̱ ndii: ―Ni̱ xi̱ni̱ ta'an' ndu̱ xiin' te̱ ni̱ ka'a̱n Moisés xa'a̱' nuu̱' tu̱'u̱n nde̱i' Ndiosí, te̱ ni̱ ka'a̱n tu̱ te̱ ni̱ ka'a̱n tiakú tu̱'u̱n a̱ xa'a̱' te̱ ja̱a̱n', Jesús, si'e̱ José, te̱ ni̱ ki̱ee̱̱ ñu̱u̱ Nazaret, nduu' ra̱ ―ni̱ kachi̱ ra̱.
43001046	Te̱ ni̱ ka'a̱n Natanael xiin' ra̱ ndii: ―Ja̱n', nde̱e̱ i̱i̱n ña̱ va̱'a̱ xa'a̱' yoo' kü̱vi̱ ke̱ta̱ ñu̱u̱ Nazaret ja̱a̱n' ―ni̱ kachi̱ ra̱. Sa̱kan' te̱ ni̱ ka'a̱n Felipe xiin' ra̱ ndii: ―Va̱'a̱, to'o̱' te̱ ku̱ni̱ ndu̱chi' nuu̱' ña̱'a' u̱n' ―ni̱ kachi̱ ra̱.
43001047	Kii̱' ni̱ xi̱ni̱ Jesús ña̱ kua̱xi̱ Natanael ja̱a̱n' nuu̱' a̱, te̱ ni̱ ka'a̱n a̱ xa'a̱' ra̱ ndii: ―A̱an', kaa̱' kua̱xi̱ te̱ ta'an' e̱', i̱i̱n te̱ xata'a̱n nduu' te̱ Israel. Te̱ näsaká nimá nduu' ra̱ ―ni̱ kachi̱ a̱.
43001048	Te̱ ni̱ ka'a̱n Natanael xiin' a̱ ndii: ―¿Sa̱a̱ ku̱vi̱ xiní u̱n' yo̱o̱ nduu' yu'u̱? ―ni̱ kachi̱ ra̱. Te̱ ni̱ ka'a̱n a̱ xiin' ra̱ ndii: ―Kii̱' tïa̱'an ka'a̱n Felipe xiin' u̱n', kii̱' iin' u̱n' xa'a̱' tun' higuera ndii, ni̱ xi̱ni̱ i̱ yo'ó ―ni̱ kachi̱ a̱.
43001049	Te̱ ni̱ ka'a̱n ra̱ xiin' a̱ ndii: ―Rabí, yo'ó nduu' si'e̱ Ndiosí. Yo'ó nduu' ña̱ xa'ndia chuun' kuu' nu̱u' nuu̱' yoo', ne̱ Israel ―ni̱ kachi̱ ra̱.
43001050	Te̱ ni̱ ka'a̱n Jesús xiin' ra̱ ndii: ―Ko̱to̱ ka̱ ni̱ ka'a̱n i̱ ña̱ ni̱ xi̱ni̱ i̱ yo'ó xa'a̱' tun' higuera ja̱a̱n' kui̱ti̱' na kandixa' u̱n' ña̱ ña̱ ja̱a̱n' nduu' i̱. Ndisu̱ ña̱ ka'nu' ka̱ ku̱ni̱ u̱n' te̱ sa̱kan' ña̱ ja̱a̱n' ―ni̱ kachi̱ a̱.
43001051	Te̱ ni̱ ka'a̱n ka̱ a̱ xiin' te̱ ja̱a̱n' ndii: ―Ña̱ nda̱ku ka'a̱n i̱ xiin' ndo̱' ña̱ ku̱ni̱ ndo̱' ña̱ xa̱ ni̱ nuni̱a̱' yi'e' ndi̱vi', te̱ ku̱ni̱ ndo̱' kua'a̱' ángele, ña̱ xika' nuu' nuu̱' Ndiosí, ndaa' a̱ ndi̱vi', te̱ nuu' a̱ nuu̱' yu'u̱, ña̱ nduu' tu̱ te̱ yivi̱' ―ni̱ kachi̱ a̱.
43002001	Ni̱ ya'a̱ uni̱ ta'an kivi̱', te̱ ni̱ yoo̱ i̱i̱n ña̱ tunda'á' ñu̱u̱ Caná, ña̱ naá nuu̱' ñu̱'u' Galilea, te̱ naá tu̱ si̱'i' Jesús vi̱ko' ja̱a̱n'.
43002002	Te̱ ni̱ xa'a̱n tu̱ Jesús xiin' te̱ nda̱'a' xa'a̱' a̱ i̱kan', sa̱kan' ña̱ ni̱ ta̱tu̱ ña̱'a' ne̱ yivi̱'.
43002003	Te̱ kii̱' yoo ka̱ vi̱ko' ja̱a̱n' ndii, ni̱ ndi̱'i̱ vino, i̱kan' te̱ ni̱ ka'a̱n si̱'i' Jesús xiin' a̱ ndii: ―Kö̱o̱' ka̱ vino xaa' ni̱a̱ ―ni̱ kachi̱ a'.
43002004	Te̱ ni̱ ka'a̱n Jesús xiin' si̱'i' a̱ ndii: ―Nanaa̱, ¿ndichun na ka'án u̱n' xiin' yu'u̱ xa'a̱' ña̱ ja̱a̱n'? Kuní ka̱ xaa̱ hora ña̱ nia'a̱ i̱ nuu̱' ne̱ yivi̱' chu̱u̱n ña̱ yoo nuu̱' i̱ ―ni̱ kachi̱ a̱.
43002005	Sa̱kan' te̱ ni̱ ka'a̱n si̱'i' a̱ ja̱a̱n' xiin' te̱ xaxa̱' vino ja̱a̱n' ndii: ―Sa̱a̱ ndo̱' ndee ka̱ ña̱ ka'a̱n ra̱ xiin' ndo̱', ta̱a̱ ―ni̱ kachi̱ a'.
43002006	Ni̱ yoo̱ iñu̱ ta'an tinaja na'nu', ña̱ ni̱ kua̱'a̱ xiin' yuu̱' i̱kan', te̱ kuyatin' uni̱ ta'an yo̱o̱ na'nu' ti̱kui ku̱vi̱ ku̱'u̱n ti̱xi̱n i̱'i̱n a̱. Tinaja ja̱a̱n' ndii, ti̱kui te' sandoo' xiin' mii' ndu'u̱, ne̱ judío, nuu̱' Ndiosí xiñu'ú ti̱xi̱n a̱.
43002007	Te̱ ni̱ ka'a̱n Jesús xiin' te̱ xaxa̱' vino ja̱a̱n' ndii: ―Sa̱kutu' ndo̱' sa̱kuu' tinaja kaa̱' ti̱kui ―ni̱ kachi̱ a̱. Te̱ ni̱ sa̱kutu' kati'i̱' ra̱ a̱.
43002008	Sa̱kan' te̱ ni̱ ka'a̱n a̱ xiin' ra̱ ndii: ―Ta̱va̱' ndo̱' sie ra' vi̱ti̱n, te̱ kundi̱a̱ka̱ ndo̱' ra' nda̱'a' te̱ ndiso' chuun' xa'a̱' vi̱ko' ―ni̱ kachi̱ a̱. Te̱ ni̱ xan ndi̱a̱ka̱ ra̱ ra' nda̱'a' te̱ ja̱a̱n'.
43002009	Te̱ kii̱' ni̱ xi̱'i̱ te̱ ja̱a̱n' sie ti̱kui, te' ni̱ na̱ndu̱u̱ vino ndii, xïní ra̱ naa' ti̱kui ni̱ nduu̱ ra'. Ndisu̱ xiní te̱ xaxa̱', te̱ ni̱ ta̱va̱' ra' ja̱a̱n', ña̱ ti̱kui ni̱ nduu̱ ra'. Te̱ ni̱ ka̱na̱ te̱ ndiso' chuun' ja̱a̱n' te̱ tunda'á'.
43002010	Te̱ ni̱ ka'a̱n ra̱ xiin' ra̱ ndii: ―Xiní e̱' ña̱ sa̱kuu' ne̱ yivi̱' ndii, xi̱'na̱ ka̱ vino va̱'a̱ xaxa̱' ni̱a̱, te̱ kii̱' xa̱ kuni tuxi̱' ra' ne̱ ni̱ ta̱tu̱ ni̱a̱, te̱ xa̱'a' ni̱a̱ xaxa̱' ni̱a̱ vino nda'vi. Te̱ ndii yo'ó ndii, ni̱ ta̱xa̱'a̱ u̱n' te' va̱'a̱ ka̱ nde̱e̱ vi̱ti̱n te̱ xaxa̱' ra' ―ni̱ kachi̱ ra̱.
43002011	Ña̱ ja̱a̱n' nduu' chu̱u̱n ka'nu' ña̱ nu̱u', ña̱ ni̱ xa̱a̱ Jesús. Te̱ ñu̱u̱ Caná, ña̱ kandu'u̱' nuu̱' ñu̱'u' Galilea ja̱a̱n', ni̱ xa̱a̱ a̱ ña̱ ja̱a̱n', te̱ xiin' ña̱ ja̱a̱n' ni̱ nia'a̱ a̱ ña̱ ndi̱e̱e' ña̱ kumi' a̱. Te̱ ni̱ i̱ni̱ ka̱ te̱ nda̱'a' xa'a̱' a̱ xini ña̱'a' ra̱.
43002012	Ni̱ ya'a̱ ña̱ ja̱a̱n', te̱ ni̱ na̱kaa̱' Jesús ñu̱u̱ Capernaum, ni̱ na̱kaa̱' si̱'i' a̱, te̱ ni̱ na̱kaa̱' tu̱ ña̱ni̱ a̱, te̱ ni̱ na̱kaa̱' tu̱ te̱ nda̱'a' xa'a̱' a̱. Te̱ ni̱ ndoo̱ ni̱a̱ ndia'vi' kivi̱' ñu̱u̱ ja̱a̱n'.
43002013	Xa̱ kuyatin' vi̱ko' pascua, ña̱ xaka'nu' ndu̱, ne̱ judío, sa̱kan' na kuii' ni̱ ka̱a̱ Jesús ñu̱u̱ Jerusalén.
43002014	Te̱ ni̱ xi̱ni̱ a̱ ndiee' te̱ yivi̱' xiko̱' ra̱ toro, xiin' mbe̱e̱, xiin' paloma, nuu̱' ki̱'e̱ yu̱kun' ka'nu' ja̱a̱n'. Te̱ ni̱ xi̱ni̱ tu̱ a̱ ndiee' te̱ nama' xu̱'un'.
43002015	Te̱ ni̱ chu̱nta'an' a̱ i̱i̱n uvi̱ yo̱'o', te̱ ni̱ ta̱xi' u'vi̱ a̱ sa̱kuu' te̱ ndiee' nuu̱' ki̱'e̱ ja̱a̱n', xiin' mbe̱e̱, xiin' toro. Te̱ ni̱ ki̱ku̱' a̱ xu̱'un' te̱ nama' xu̱'un' ja̱a̱n', te̱ ni̱ sa̱nduva a̱ mesa ra̱.
43002016	Te̱ ni̱ ka'a̱n a̱ xiin' te̱ xiko̱' paloma ja̱a̱n' ndii: ―Ta̱va̱' ndo̱' sa̱kuu' ña̱'a̱ ndo̱' kaa̱' nuu̱' ki̱'e̱ yu̱kun' yo'o', te̱ ndä̱sa̱ndu̱u̱ ndo̱' vi̱'e̱ yu̱va' i̱ nde̱e̱ naa ya̱'vi̱ ―ni̱ kachi̱ a̱.
43002017	Sa̱kan' te̱ ni̱ na̱ka̱'an' te̱ nda̱'a' xa'a̱' a̱ ña̱ yoso̱' a̱ nuu̱' tu̱tu̱ Ndiosí mii' ka'án a̱ ndii: “Xa̱ yoo i̱ ku̱vi̱ i̱ xa'a̱' a̱ ña̱ ndo'o' i̱ xa'a̱' vi̱'e̱ u̱n'”, kachi a̱.
43002018	Xa'a̱' a̱ ja̱a̱n' na ni̱ nda̱tu'u̱n' i̱i̱n uvi̱ te̱ judío kuu' nu̱u' Jesús ndii: ―¿Ndee chu̱u̱n ka'nu' sa̱a̱ u̱n', te̱ nia'a̱ u̱n' ña̱ ndiso' chu̱u̱n u̱n', te̱ xaa' u̱n' ña̱ ni̱ xa̱a̱ u̱n' kaa̱'? ―ni̱ kachi̱ ra̱.
43002019	Te̱ ni̱ na̱kui̱i̱n a̱ nuu̱' ra̱ ndii: ―Naa' ta̱ni̱ ndo̱' yu̱kun' ka'nu' yo'o' ndii, kivi̱' ña̱ uni̱, te̱ xa̱ ni̱ na̱ka̱ni̱ i̱ tu̱ku̱ a̱ ―ni̱ kachi̱ a̱.
43002020	Sa̱kan' te̱ ni̱ ka'a̱n te̱ judío ja̱a̱n' xiin' a̱ ndii: ―¡Ja̱n'! Uvi̱ xi̱ko̱ iñu̱ ta'an kuiya̱, te̱ ni̱ xinu̱ yu̱kun' ka'nu' yo̱'o̱. Te̱ yo'ó ka'án ña̱ uni̱ ta'an kivi̱' kui̱ti̱', te̱ nda̱ni̱'i̱ u̱n' tu̱ku̱ a̱ ―ni̱ kachi̱ ra̱.
43002021	Ndisu̱ yu̱kun' ña̱ ni̱ ka'a̱n Jesús ja̱a̱n' xa'a̱' ndii, ñu̱'u' nde'i̱ a̱ nduu' a̱.
43002022	Sa̱kan' na kuii' kii̱' ni̱ xi'i̱ a̱, te̱ ni̱ na̱ti̱a̱ku̱ a̱ ndii, ni̱ na̱ka̱'an' te̱ nda̱'a' xa'a̱' a̱ ña̱ ni̱ ka'a̱n a̱ ja̱a̱n'. Te̱ ni̱ ka̱ndi̱xa' ra̱ ña̱ yoso̱' nuu̱' tu̱tu̱ Ndiosí xa'a̱' a̱ xiin' ña̱ ni̱ ka'a̱n mi̱i' Jesús.
43002023	Kii̱' yoo Jesús ñu̱u̱ Jerusalén xa'a̱' vi̱ko' pascua ja̱a̱n' ndii, kua'a̱' va̱ ne̱ yivi̱' ni̱ ka̱ndi̱xa' ña̱'a' xa'a̱' ña̱ ni̱ xi̱ni̱ ni̱a̱ ña̱ ka'nu' ña̱ ni̱ xa̱a̱ a̱.
43002024	Ndisu̱ Jesús ndii, nï̱ i̱ni̱ a̱ xini a̱ ne̱ ja̱a̱n', sa̱kan' ña̱ xiní a̱ sa̱a̱ iin' nimá sa̱kuu' ne̱ yivi̱'.
43002025	Te̱ nï̱ kuni̱ nde̱e̱ i̱i̱n ne̱ yivi̱' ka'a̱n xiin' a̱ xa'a̱' i̱nga̱ ne̱ yivi̱', sa̱kan' ña̱ xa̱ xiní mi̱i' a̱ sa̱a̱ iin' nimá sa̱kuu' e̱'.
43003001	Yoo i̱i̱n te̱ fariseo nani' Nicodemo. I̱i̱n te̱ ni'i' chuun' nuu̱' ne̱ judío, ne̱ ta'an' e̱', nduu' ra̱.
43003002	Te̱ ja̱a̱n' ndii, ni̱ xa'a̱n ra̱ nuu̱' Jesús i̱i̱n ñu̱u, te̱ ni̱ ka'a̱n ra̱ xiin' a̱ ndii: ―Rabí, xiní ndu̱ ña̱ Ndiosí ni̱ ta̱xi̱ chu̱u̱n nda̱'a' yo'ó, te̱ nduu' u̱n' maestro nuu̱' ndu'u̱. Kua̱chi̱ ndii nde̱e̱ i̱i̱n ne̱ yivi̱' kü̱vi̱ sa̱a̱ chu̱u̱n ka'nu', ña̱ xaa' yo'ó, naa' kö̱o̱' Ndiosí yoo xiin' ni̱a̱, te̱ chi̱ndi̱e̱e' ña̱'a' a̱ ―ni̱ kachi̱ ra̱.
43003003	Te̱ ni̱ ka'a̱n a̱ xiin' ra̱ ndii: ―Ña̱ nda̱ku ka'án i̱ xiin' u̱n' ña̱ naa' kä̱ku̱ i̱i̱n ne̱ yivi̱' tu̱ku̱ i̱chi' sa̱a̱ Ndiosí ndii, kü̱vi̱ ku̱ni̱ ni̱a̱ ña̱ ka̱'ndi̱a̱ chuun' a̱ nimá ni̱a̱ ―ni̱ kachi̱ a̱.
43003004	Te̱ ni̱ ka'a̱n Nicodemo xiin' a̱ ndii: ―¿Sa̱a̱ tu̱ ku̱vi̱ ka̱ku̱ i̱i̱n ne̱ xa̱ xi̱xa̱ tu̱ku̱ i̱chi', ta̱a̱? ¿Ñáá ku̱vi̱ ki'vi̱ tu̱ku̱u̱ ni̱a̱ ti̱xi̱n si̱'i' ni̱a̱ te̱ ka̱ku̱ tu̱ku̱u̱ ni̱a̱? ―ni̱ kachi̱ ra̱.
43003005	Te̱ ni̱ ka'a̱n Jesús xiin' ra̱ ndii: ―Ña̱ nda̱ku ka'án i̱ xiin' u̱n' ña̱ naa' ka̱ku̱ i̱i̱n ne̱ yivi̱' xiin' ti̱kui kui̱ti̱', te̱ kä̱ku̱ ni̱a̱ xiin' Espíritu ndii, kü̱vi̱ na̱ti̱i̱n ni̱a̱ ña̱ ka̱'ndi̱a̱ chuun' Ndiosí nimá ni̱a̱.
43003006	Yo̱o̱ ka̱ kaku' xaa' yu̱va' si̱'i' ndii, kuenta ne̱ yivi̱' kui̱ti̱' nduu' ni̱a̱. Te̱ yo̱o̱ ka̱ kaku' xaa' Espíritu ndii, kuenta Ndiosí nduu' ni̱a̱.
43003007	Nä̱nda̱ni̱ u̱n' ña̱ ni̱ ka'a̱n i̱ xiin' u̱n' ña̱ kuní a̱ na̱ka̱ku̱ u̱n' tu̱ku̱ i̱chi'.
43003008	Naa kuu' tachi̱' ndii, xika' a̱ mii' ka̱ kuní a̱, te̱ xini so̱'o̱ u̱n' ni'i̱ xika' a̱. Ndisu̱ xïní u̱n' mii' ni̱ ki̱xi̱n a̱, te̱ xïní tu̱ u̱n' mii' kua'a̱n a̱. I̱i̱n kachi xaa' tu̱ Espíritu xiin' sa̱kuu' ne̱ ni̱ sa̱kaku' a̱ tu̱ku̱ i̱chi' ―ni̱ kachi̱ a̱.
43003009	Te̱ ni̱ ka'a̱n Nicodemo xiin' a̱ ndii: ―¿Sa̱a̱ tu̱ ku̱vi̱ xka'ndi̱a̱ ña̱ ka'án u̱n' ja̱a̱n'? ―ni̱ kachi̱ ra̱.
43003010	Te̱ ni̱ ka'a̱n Jesús xiin' ra̱ ndii: ―Te̱ sania'á nduu' yo'ó nuu̱' ne̱ ñu̱u̱ e̱', ne̱ Israel, te̱, ¿sa̱a̱ tu̱ na kündani̱ u̱n' ña̱ ka'án i̱ xiin' u̱n' ja̱a̱n'?
43003011	Ña̱ nda̱ku ka'a̱n i̱ xiin' u̱n' ndii, ka'án ndu̱ ña̱ xiní ndu̱, te̱ ndiee' yu̱'u' ndu̱ xa'a̱' ña̱ xini ndu̱chi' nuu̱' ndu̱. Ndisu̱ ndo'ó ndii, nï̱ na̱ti̱i̱n ndo̱' ña̱ ndiee' yu̱'u' ndu̱.
43003012	Naa' küni ka̱ndi̱xa' ndo̱' ña̱ ka'a̱n i̱ xiin' ndo̱' xa'a̱' ña̱ yoo i̱i̱n yivi̱' yo'o' ndii, ¿sa̱a̱ tu̱ ka̱ndi̱xa' ndo̱' naa' ka'a̱n i̱ xiin' ndo̱' xa'a̱' ña̱ yoo ndi̱vi'?
43003013	Sa̱kan' ña̱ nde̱e̱ i̱i̱n ne̱ yivi̱' nï̱ nda̱a̱ ndi̱vi' mii' ndu'u̱' Ndiosí. Ndisu̱ yu'u̱, ña̱ nduu' tu̱ te̱ yivi̱' ndii, i̱kan' ni̱ ki̱e̱e̱ i̱, te̱ ni̱ tuvi̱ i̱ nuu̱' ñu̱'u' i̱i̱n yivi̱' yo'o'.
43003014	Naa ni̱ chi̱ndu'u̱' Moisés koo̱' nuu̱' i̱i̱n i̱tun' mii' i̱chi kaa' xta̱'an' ndii, sa̱kan' tu̱ ti̱a̱ndu'u̱' te̱ yivi̱' yu'u̱, ña̱ nduu' tu̱ te̱ yivi̱', nuu̱' i̱tun',
43003015	te̱ sa̱kuu' ne̱ i̱ni̱ xini yu'u̱ ndii, kö̱o̱' kivi̱' ku̱vi̱ ni̱a̱ nuu̱' Ndiosí, süu̱' ja̱a̱n' ndii na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i'.
43003016	’Kua̱chi̱ ndii kundani̱ ya'a̱ Ndiosí ne̱ yivi̱' i̱i̱n yivi̱', sa̱kan' na ni̱ ti̱'vi' a̱ yu'u̱, ña̱ nduu' si'e̱ a̱ ña̱ i̱i̱n nda̱a̱' tilu̱', i̱i̱n yivi̱' yo'o'. Te̱ yo̱o̱ ka̱ i̱ni̱ xini yu'u̱ ndii, kö̱o̱' kivi̱' ku̱vi̱ ni̱a̱ nuu̱' Ndiosí, süu̱' ja̱a̱n' ndii na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i'.
43003017	Kua̱chi̱ ndii nï̱ ti̱'vi' a̱ yu'u̱, ña̱ nduu' si'e̱ a̱, xaa̱ i̱ i̱i̱n yivi̱' te̱ ka̱tun' i̱ ne̱ yivi̱' ja̱a̱n' xa'a̱' kua̱chi̱ ni̱a̱. Süu̱' ja̱a̱n' ndii ni̱ ti̱'vi' a̱ yu'u̱ xa̱a̱ i̱ te̱ sa̱kakú ña̱'a' a̱ xiin' nda̱'a' i̱ nuu̱' kua̱chi̱ ni̱a̱.
43003018	Sa̱kan' na yo̱o̱ ka̱ i̱ni̱ xini yu'u̱ ndii, kä̱tun' ña̱'a' Ndiosí xa'a̱' kua̱chi̱ ni̱a̱, ndisu̱ yo̱o̱ ka̱ ï̱ni̱ xini yu'u̱ ndii, xa̱ ni̱ katu̱n' ni̱a̱ nuu̱' a̱, sa̱kan' ña̱ nï̱ i̱ni̱ ni̱a̱ ku̱ni̱ ni̱a̱ yu'u̱, ña̱ i̱i̱n nda̱a̱' tilu̱' si'e̱ Ndiosí.
43003019	Te̱ xa'a̱' ña̱ yo̱'o̱' nduu' ña̱ ka̱tun' Ndiosí ne̱ ja̱a̱n', ña̱ ni̱ xa̱a̱ yu'u̱ i̱i̱n yivi̱' yo'o', te̱ nduu' i̱ nde̱e̱ naa ñu'u̱ nuu̱' ni̱a̱, ndisu̱ ni̱ ku̱ndani̱ ka̱ ni̱a̱ ña̱ ka̱ka̱ ni̱a̱a̱' ni̱a̱ te̱ sa̱kan' ñu'u̱ ja̱a̱n', sa̱kan' ña̱ xachuun' ni̱a̱'a ni̱a̱.
43003020	Kua̱chi̱ ndii, sa̱kuu' ne̱ xachuun' ni̱a̱'a ndii, ndasi' ni̱a̱ ñu'u̱ ja̱a̱n', te̱ küyatin' ni̱a̱ nuu̱' a̱ ko̱to̱ ka̱ na̱tuvi̱ ña̱ ni̱a̱'a ña̱ xaa' ni̱a̱.
43003021	Ndisu̱ ne̱ xaa' ña̱ ndi̱xa̱ ndii, kuyatin' ni̱a̱ nuu̱' ñu'u̱ ja̱a̱n', te̱ na̱tuvi̱ ña̱ xaa' ni̱a̱ ña̱ kuní Ndiosí ―ni̱ kachi̱ a̱.
43003022	Ni̱ ya'a̱ ña̱ ja̱a̱n', te̱ ni̱ xa'a̱n Jesús xiin' te̱ nda̱'a' xa'a̱' a̱ nuu̱' ñu̱'u' Judea, te̱ ni̱ ndoo̱ nuu' a̱ i̱kan' xiin' ra̱. Te̱ ni̱ sa̱kuchi' a̱ ne̱ yivi̱' kuenta Ndiosí.
43003023	Te̱ naá tu̱ Juan sakuchi' ra̱ ne̱ yivi̱' kuenta Ndiosí ya̱ti̱n ñu̱u̱ Enón, ña̱ kandu'u̱' ya̱ti̱n ñu̱u̱ Salim, sa̱kan' ña̱ yoo kua'a̱' ti̱kui i̱kan'. Te̱ ni̱ ki̱xi̱n ne̱ yivi̱', te̱ ni̱ chi̱chi̱ ni̱a̱ kuenta Ndiosí ni̱ xa̱a̱ ra̱.
43003024	Sa̱kan' ña̱ kuní sko̱'ni' te̱ ndiso' chuun' Juan ja̱a̱n' vi̱'e̱ ka̱a̱ kivi̱' ja̱a̱n'.
43003025	Te̱ kivi̱' ja̱a̱n' ndii, ni̱ ka̱ni̱ ta'an kuento te̱ ndikún i̱chi' Juan ja̱a̱n' xiin' i̱nga̱ te̱ judío xa'a̱' sa̱a̱ kuní a̱ sa̱a̱ ne̱ yivi̱', te̱ sa̱ndo̱o̱ xiin' mii' ni̱a̱ nuu̱' Ndiosí.
43003026	Te̱ ni̱ ki̱xi̱n ka'a̱n te̱ ndikún i̱chi' Juan ja̱a̱n' xiin' ra̱ ndii: ―Rabí, te̱ ni̱ ii̱n xiin' u̱n' tu̱ku̱ ta'vi' yu̱'u' i̱ti̱a̱ Jordán, te̱ nduu' te̱ ni̱ ndi̱e̱e̱ yu̱'u' u̱n' xa'a̱' ndii, sakuchi' ra̱ ne̱ yivi̱' kuenta Ndiosí. Te̱ sa̱kuu' ne̱ yivi̱' kua'a̱n mii' iin' ra̱ ―ni̱ kachi̱ ra̱.
43003027	Te̱ ni̱ ka'a̱n Juan xiin' te̱ ja̱a̱n' ndii: ―Nde̱e̱ i̱i̱n ne̱ yivi̱' kü̱vi̱ na̱'i̱n chuun' naa' tä̱xi̱ Ndiosí a̱ nda̱'a' ni̱a̱ nde̱e̱ ndi̱vi'.
43003028	Xa̱ mi̱i' ndo'ó nduu' te̱ ni̱ xi̱ni̱ so̱'o̱ ña̱ ni̱ ka'a̱n i̱ ndii: “Süu̱' yu'u̱ nduu' Cristo, ña̱ sa̱kakú ne̱ yivi̱'. Süu̱' ja̱a̱n' ndii ni̱ ta̱xi̱ Ndiosí chu̱u̱n nda̱'a' i̱ te̱ ki̱'i̱n i̱chi' i̱ nuu̱' ña̱ ja̱a̱n'.” Sa̱kan' ni̱ kachi̱ i̱.
43003029	Sa̱kuu' e̱' xiní ña̱ nda̱'a' te̱ tunda'á' yoo ña' tunda'á'. Ndisu̱ te̱ xiní ta'an' xiin' ra̱ ndii, xa̱ i̱kan' iin' ra̱, te̱ xika' nuu' ra̱ nuu̱' te̱ ja̱a̱n'. Te̱ kii̱' xini so̱'o̱ ra̱ ndatu'un' te̱ ja̱a̱n' xa'a̱' ña' tunda'á' xiin' ra̱ ndii, va̱'a̱ va̱ kuni ra̱. Xa'a̱' a̱ ja̱a̱n' na sa̱kan' tu̱ yu'u̱ ndii, xa̱ ni̱ xinu̱ ña̱ kuatia' nimá i̱ ja̱a̱n' vi̱ti̱n.
43003030	Ña̱ ja̱a̱n' ndii, kuní a̱ ña̱ so̱'o̱ ku̱u̱ ka'nu' ka̱ a̱, te̱ yu'u̱ ndii, so̱'o̱ nuu' ka̱ ña̱ kuu' ka'nu' i̱.
43003031	’Ña̱ ni̱ ki̱e̱e̱ ndi̱vi' ndii, ka'nu' ka̱ ña̱ nduu' a̱ nuu̱' sa̱kuu' ne̱ yivi̱'. Te̱ ne̱ ni̱ ka̱ku̱ i̱i̱n yivi̱' yo'o' ndii, kuenta i̱i̱n yivi̱' yo'o' kui̱ti̱' nduu' ni̱a̱, te̱ xa'a̱' ña̱ yoo i̱i̱n yivi̱' yo'o' kui̱ti̱' ndatu'un' ni̱a̱. Ndisu̱ ña̱ ni̱ ki̱e̱e̱ ndi̱vi' ja̱a̱n' ndii, ka'nu' ka̱ ña̱ nduu' a̱ nuu̱' sa̱kuu' ne̱ yivi̱'.
43003032	Ña̱ ni̱ xi̱ni̱ ña̱ ja̱a̱n', xiin' ña̱ ni̱ xi̱ni̱ so̱'o̱ a̱ ndiee' yu̱'u' a̱ xa'a̱', te̱ ña̱ ndiee' yu̱'u' a̱ ja̱a̱n' ndii, nde̱e̱ i̱i̱n ne̱ yivi̱' nätiin' a̱.
43003033	Ndisu̱ yo̱o̱ ka̱ natiin' ña̱ ndiee' yu̱'u' a̱ ja̱a̱n' ndii, nakuni ni̱a̱ ña̱ Ndiosí ndii, ña̱ ndi̱xa̱ xna̱'a̱ nduu' a̱.
43003034	Kua̱chi̱ ndii, ña̱ ni̱ ti̱'vi' Ndiosí ja̱a̱n' ndii, tu̱'u̱n yu̱'u' mi̱i' Ndiosí ka'án a̱, sa̱kan' ña̱ ni̱ ta̱xi̱ ndo̱o̱ a̱ ndi̱e̱e̱' Espíritu a̱ nda̱'a' ña̱ ja̱a̱n'.
43003035	Ndiosí, yu̱va' a̱ ndii, kundani̱ a̱ si'e̱ a̱, sa̱kan' na ni̱ sa̱kuiso' chuun' ña̱'a' a̱ nuu̱' sa̱kuu' ña̱ yoo.
43003036	Yo̱o̱ ka̱ i̱ni̱ xini si'e̱ a̱ ja̱a̱n' ndii, na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i'. Ndisu̱ yo̱o̱ ka̱ küní i̱ni̱ ku̱ni̱ ña̱'a' ndii, nä̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i' ja̱a̱n'. Süu̱' ja̱a̱n' ndii ne̱ xa̱ yoo ko̱o̱ tu̱ndo'o̱' nduu' ni̱a̱ sa̱a̱ Ndiosí ―ni̱ kachi̱ Juan xiin' te̱ ndikún i̱chi' ra̱ ja̱a̱n'.
43004001	Te̱ ni̱ xi̱ni̱ te̱ fariseo kuento ña̱ kua'a̱' ka̱ ne̱ yivi̱' ndikún i̱chi' Jesús ni̱ xa̱a̱ a̱ te̱ sa̱kan' Juan. Te̱ ni̱ xi̱ni̱ tu̱ ra̱ kuento ña̱ kua'a̱' ka̱ ne̱ yivi̱' chichi' kuenta Ndiosí mii' iin' a̱ te̱ sa̱kan' mii' naá Juan ja̱a̱n'.
43004002	(Ndisu̱ mi̱i' Jesús ndii, kö̱o̱' ne̱ yivi̱' sakuchi' vi̱' a̱. Te̱ nda̱'a' xa'a̱' a̱ nduu' te̱ sakuchi' ne̱ yivi̱' kuenta Ndiosí.)
43004003	Te̱ kii̱' ni̱ xi̱ni̱ xto̱'o̱ e̱' kuento ña̱ ni̱ xi̱ni̱ te̱ fariseo ja̱a̱n' kuento ja̱a̱n' ndii, ni̱ ke̱ta̱ a̱ ñu̱'u' Judea ja̱a̱n', te̱ ni̱ na̱ndi̱ko' a̱ kua'a̱n a̱ ñu̱'u' Galilea. Te̱ kua'a̱n tu̱ te̱ nda̱'a' xa'a̱' a̱ xiin' a̱.
43004004	Te̱ ni̱ kuni̱ a̱ ña̱ xka'ndi̱a̱ a̱ ñu̱'u' Samaria te̱ xaa̱ a̱ mii' kua'a̱n a̱.
43004005	Te̱ ni̱ xaa̱ a̱ nuu̱' i̱i̱n ñu̱u̱ ña̱ na̱ni' Sicar, ña̱ kandu'u̱' nuu̱' ñu̱'u' Samaria ja̱a̱n'. Kandu'u̱' ñu̱u̱ ja̱a̱n' ya̱ti̱n xiin' ñu̱'u' ña̱ ni̱ ta̱xi̱ Jacob nda̱'a' si'e̱ ra̱ José xta̱'an' i̱i̱n yivi̱'.
43004006	Te̱ i̱kan' iin' pozo ña̱ ni̱ xa̱'a̱ Jacob ja̱a̱n'. Te̱ xa'a̱' a̱ ña̱ ni̱ xa̱vi Jesús ni̱ ki̱xi̱n a̱ i̱chi' ja̱a̱n' ndii, ni̱ xi̱ku̱ndu'u̱' a̱ ya̱ti̱n yu̱'u' pozo ja̱a̱n'. Ya̱ti̱n sa̱va̱ kivi̱' nduu' a̱ kii̱' sa̱kan'.
43004007	Sa̱kan' te̱ ni̱ xa̱a̱ i̱i̱n ña̱'a', ña' Samaria, te̱ ki̱'i̱n a' ti̱kui, te̱ ni̱ ka'a̱n Jesús xiin' a' ndii: ―Sa̱a̱ u̱n' ña̱ va̱'a̱, te̱ sa̱kakán u̱n' sie ti̱kui ko̱'o̱ i̱, na̱a̱ ―ni̱ kachi̱ a̱.
43004008	Te̱ te̱ nda̱'a' xa'a̱' a̱ ndii, kö̱o̱' ra̱ ndiee' xiin' a̱, sa̱kan' ña̱ ña̱ xaxi̱' kua'a̱n sa̱ta̱' ra̱ ñu̱u̱ ja̱a̱n'.
43004009	Ndisu̱ xa'a̱' a̱ ña̱ nïta'an' va̱'a̱ ne̱ judío xiin' ne̱ Samaria ja̱a̱n' ndii, ni̱ ka'a̱n ña̱'a' ja̱a̱n' xiin' Jesús ndii: ―¡Ja̱n'! ¿Ndichun na xikán u̱n' ti̱kui nuu̱' yu'u̱? Yo'ó ndii, te̱ judío nduu' u̱n', te̱ yu'u̱ ndii, ña' Samaria nduu' i̱ ―ni̱ kachi̱ a'.
43004010	Te̱ ni̱ ka'a̱n Jesús xiin' a' ndii: ―Naa' xiní u̱n' ndee ña̱ nduu' ña̱ va̱'a̱, ña̱ xamaní' Ndiosí ne̱ yivi̱', te̱ naa' xiní tu̱ u̱n' yo̱o̱ nduu' ña̱ xikán ti̱kui nuu̱' u̱n' ndii, mi̱i' u̱n' kaka̱n ti̱kui nuu̱' i̱, te̱ ta̱xi̱ i̱ ti̱kui, te' taxi' kivi̱' ñu̱u̱ nda̱'a' u̱n' ―ni̱ kachi̱ a̱.
43004011	Te̱ ni̱ ka'a̱n ña' ja̱a̱n' xiin' a̱ ndii: ―Tákui'e, kö̱o̱' nde̱e̱ i̱i̱n ña̱'a̱ ni'i' u̱n' te̱ ta̱va̱' u̱n' ti̱kui, te̱ pozo yo'o' ndii, kunu xa̱va̱'a̱ a̱. Sa̱kan' na kuii', ¿mii' yoo ti̱kui, te' taxi' kivi̱' ñu̱u̱ ja̱a̱n' xaa' u̱n'?
43004012	¿Ñáá xanini yo'ó ña̱ te̱ ka'nu' ka̱ nduu' u̱n' te̱ sa̱kan' xii̱' ya̱ta' ndu̱ Jacob? Ña̱ ja̱a̱n' ni̱ xa̱'a̱ pozo yo'o', te̱ ni̱ ndoo̱ a̱ nda̱'a' ndu̱, te̱ yo'o' ni̱ xi̱'i̱ a̱ ti̱kui xiin' si'e̱ a̱, xiin' ki̱ti' sana̱ ni̱a̱ ―ni̱ kachi̱ a'.
43004013	Te̱ ni̱ ka'a̱n Jesús xiin' a' ndii: ―Sa̱kuu' ne̱ xi'i' ti̱kui pozo yo'o' ndii, nana'a' te̱ ichi̱ ni̱ tu̱ku̱u̱ i̱ni̱ ni̱a̱.
43004014	Ndisu̱ yo̱o̱ ka̱ xi'i' ti̱kui, te' taxi' yu'u̱ ja̱a̱n' ndii, kö̱o̱' kivi̱' ka̱ ichi̱ tu̱ku̱u̱ i̱ni̱ ni̱a̱, sa̱kan' ña̱ ti̱kui, te' ta̱xi̱ yu'u̱ ko̱'o̱ ni̱a̱ ja̱a̱n' ndii, ka̱nde̱ta̱ vi̱' ra' ti̱xi̱n i̱ni̱ ni̱a̱, te̱ ta̱xi̱ ra' kivi̱' ñu̱u̱ ña̱ kö̱o̱' kivi̱' ndi'i' nda̱'a' ni̱a̱ ―ni̱ kachi̱ a̱.
43004015	Te̱ ni̱ ka'a̱n a' xiin' a̱ ndii: ―Tákui'e, ta̱xi̱ ti̱kui, te' ka'án u̱n' xa'a̱' ja̱a̱n', ko̱'o̱ i̱, te̱ ïchi̱ ka̱ i̱ni̱ i̱, te̱ sa̱kan' kï̱xi̱n ka̱ i̱ ta̱va̱' i̱ ra' yo'o' ―ni̱ kachi̱ a'.
43004016	Te̱ ni̱ ka'a̱n Jesús xiin' a' ndii: ―Va̱'a̱, na̱a̱. Kua'an te̱ na̱ka̱ u̱n' i̱i̱' u̱n' te̱ ki̱xi̱n ndo̱' yo'o' ―ni̱ kachi̱ a̱.
43004017	Te̱ ni̱ ka'a̱n ña' ja̱a̱n' xiin' a̱ ndii: ―Kö̱o̱' i̱i̱' i̱ ―ni̱ kachi̱ a'. Te̱ ni̱ ka'a̱n Jesús xiin' a' ndii: ―Ña̱ nda̱ku ka'án u̱n' ña̱ ka'án u̱n' ndii, kö̱o̱' i̱i̱' u̱n',
43004018	kua̱chi̱ ndii xa̱ u'u̱n ta'an i̱i̱' u̱n' ni̱ yoo̱, te̱ te̱ ndu'u̱' xiin' u̱n' vi̱ti̱n ndii, süu̱' i̱i̱' u̱n' nduu' ra̱. Te̱ xiin' ña̱ ja̱a̱n' ni̱ ka'a̱n u̱n' ña̱ ndi̱xa̱ ndo̱' ―ni̱ kachi̱ a̱ xiin' a'.
43004019	Te̱ ni̱ ka'a̱n ña' ja̱a̱n' xiin' a̱ ndii: ―Tákui'e, tuu i̱ ndii, i̱i̱n te̱ ka'án tiakú tu̱'u̱n Ndiosí nduu' u̱n'.
43004020	Te̱ xii̱' ya̱ta' ndu̱ ndii, xíni' i̱ku' kaa̱' ni̱ xa̱ka'nu' ra̱ Ndiosí, ndisu̱ ndo'ó, ne̱ judío, ka'án ndii, ñu̱u̱ Jerusalén nduu' mii' kuní a̱ sa̱ka'nu' e̱' Ndiosí, kachi ndo̱' ―ni̱ kachi̱ a'.
43004021	Te̱ ni̱ ka'a̱n Jesús xiin' a' ndii: ―Ka̱ndi̱xa' u̱n' ña̱ ka'án i̱ xiin' u̱n', na̱a̱, ña̱ xa̱ kuyatin' kivi̱' ña̱ küní a̱ ña̱ ku'u̱n ndo̱' xíni' i̱ku' kaa̱', uun ñu̱u̱ Jerusalén te̱ sa̱ka'nu' ndo̱' yu̱va' e̱' Ndiosí.
43004022	Ndo'ó ndii, xïní ndo̱' yo̱o̱ nduu' ña̱ xaka'nu' ndo̱', ndisu̱ ne̱ judío ndii, xiní ndu̱ yo̱o̱ xaka'nu' ndu̱, sa̱kan' ña̱ nda̱'a' ndu̱ ki̱e̱e̱ ña̱ sa̱kakú Ndiosí ne̱ yivi̱'.
43004023	Ndisu̱ xa̱ tondíá kivi̱' ña̱ sa̱ka'nu' xna̱'a̱ ña̱'a' ne̱ yivi̱', te̱ xa̱ ni̱ xa̱a̱ a̱ vi̱ti̱n. Ne̱ ja̱a̱n' ndii, sa̱ka'nu' ni̱a̱ yu̱va' Ndiosí xiin' ña̱ ndi̱e̱e' Espíritu a̱, te̱ sa̱ka'nu' nda̱ku ña̱'a' ni̱a̱ sa̱a̱ kuní mi̱i' a̱. Kua̱chi̱ ndii sa̱kan' kuní yu̱va' e̱' Ndiosí ña̱ sa̱ka'nu' ña̱'a' ne̱ yivi̱'.
43004024	Ndiosí ndii, Espíritu nduu' a̱, te̱ ne̱ xaka'nu' ña̱'a' ndii, kuní a̱ ña̱ sa̱ka'nu' ña̱'a' ni̱a̱ xiin' ña̱ ndi̱e̱e' Espíritu a̱, te̱ xaka'nu' nda̱ku ña̱'a' ni̱a̱ sa̱a̱ kuní mi̱i' a̱ ―ni̱ kachi̱ a̱ xiin' a'.
43004025	Te̱ ni̱ ka'a̱n ña̱'a' ja̱a̱n' xiin' a̱ ndii: ―Xiní i̱ ña̱ ki̱xi̱n Mesías, ña̱ ti̱a̱nu̱' Ndiosí sa̱kakú yoo', ña̱ ka'án tu̱ ne̱ yivi̱' nduu' Cristo. Te̱ kii̱' ki̱xi̱n ña̱ ja̱a̱n' ndii, sa̱na̱kuachi' ndi'i̱ a̱ sa̱kuu' ña̱ yoo nuu̱' e̱' ―ni̱ kachi̱ a'.
43004026	Te̱ ni̱ ka'a̱n Jesús xiin' a' ndii: ―Ña̱ ja̱a̱n' nduu' yu'u̱, ña̱ ndatu'un' xiin' u̱n' ―ni̱ kachi̱ a̱.
43004027	I̱kan' te̱ ni̱ xa̱a̱ te̱ nda̱'a' xa'a̱' a̱, te̱ ni̱ na̱nda̱ni̱ ra̱ ña̱ ndatu'un' a̱ xiin' i̱i̱n ña̱'a'. Ndisu̱ nde̱e̱ i̱i̱n ra̱ nï̱ nda̱tu'u̱n' ña̱'a' ndii: “¿Yo̱o̱ nduu' a̱ ni̱ nda̱tu'u̱n' ña̱'a' u̱n', uun ndee xa'a̱' ndatu'un' u̱n' xiin' a'?”
43004028	Te̱ ña' ja̱a̱n' ndii, ni̱ na̱ko̱o̱ a' yo̱o̱ a' te̱ kua'a̱n a' ñu̱u̱ a' ja̱a̱n', te̱ ni̱ ka'a̱n a' xiin' ne̱ yivi̱' ndii:
43004029	―To'o̱' ndo̱' te̱ ku̱ni̱ ndo̱' i̱i̱n te̱ yivi̱', te̱ ni̱ ka'a̱n xiin' i̱ sa̱kuu' ña̱ ni̱ xa̱a̱ i̱. Tee̱' te̱ ja̱a̱n' nduu' Cristo, ña̱ sa̱kakú yoo', cho̱' ―ni̱ kachi̱ a'.
43004030	Sa̱kan' te̱ ni̱ ki̱e̱e̱ ne̱ yivi̱' ñu̱u̱ ja̱a̱n' te̱ kuan ko̱to̱ ña̱'a' ni̱a̱.
43004031	Te̱ kii̱' kua'a̱n ña' ja̱a̱n' ndii, ni̱ ka'a̱n nda'vi te̱ nda̱'a' xa'a̱' a̱ xiin' a̱ ndii: ―Ku̱ndu'u̱' te̱ ku̱xi̱ u̱n', Rabí ―ni̱ kachi̱ ra̱.
43004032	Ndisu̱ ni̱ ka'a̱n Jesús xiin' ra̱ ndii: ―Kumi' yu'u̱ i̱i̱n ña̱ xaxi̱', ña̱ xïní ndo'ó ―ni̱ kachi̱ a̱.
43004033	Sa̱kan' na kuii' ni̱ ka'a̱n xiin' ta'an' ra̱ ndii: ―¿Ñáá ni̱ ki̱xi̱n ndi̱a̱ka̱ tu̱ ne̱ yivi̱' ña̱ ni̱ xi̱xi̱ a̱? ―ni̱ kachi̱ ra̱.
43004034	Te̱ ni̱ ka'a̱n Jesús xiin' ra̱ ndii: ―Ña̱ xaa' i̱ ña̱ kuní ña̱ ni̱ ti̱'vi' yu'u̱ te̱ sa̱xinú e̱ ndii, ña̱ ja̱a̱n' nduu' nde̱e̱ naa ña̱ xaxi̱' nuu̱' i̱.
43004035	Ndo'ó ka'án ndii: “Ku̱mi' ta'an yoo̱' ka̱ kuní, te̱ na̱ka̱ya̱ e̱' ña̱ savi'”, kachi ndo̱'. Ndisu̱ yu'u̱ ka'án xiin' ndo̱' ndii, nda̱ni̱'i̱ ndo̱' nuu̱' ndo̱', te̱ ko̱to̱ ndo̱' ña̱ savi̱' ña̱ ita' ndi̱a̱kan', xa̱ ni̱ chichi̱ ndo̱o̱ a̱.
43004036	Te̱ te̱ nakaya a̱ ndii, ña̱ va̱'a̱ kanando ra̱, te̱ ña̱ nakaya ra̱ ja̱a̱n' nduu' ne̱ na̱ti̱i̱n kivi̱' ñu̱u̱ ña̱ kö̱o̱' kivi̱' ndi'i'. Sa̱kan' te̱ va̱'a̱ inga' ku̱ni̱ naa kuu' te̱ ni̱ chi̱'i̱ a̱ xiin' te̱ na̱ka̱ya̱ a̱ ja̱a̱n'.
43004037	Sa̱kan' na kuii' ña̱ nda̱ku ka'án ne̱ yivi̱' kii̱' ka'án ni̱a̱ ndii: “I̱i̱n nda̱a̱' ra̱ nduu' te̱ chi'i', te̱ i̱nga̱ ra̱ nduu' te̱ nakaya ña̱ savi̱'”, kachi ni̱a̱.
43004038	Yu'u̱ ndii, ni̱ ti̱'vi' i̱ ndo'ó te̱ na̱ka̱ya̱ ndo̱' ña̱ savi' mii' nï̱ chi̱'i̱ ndo̱', süu̱' ja̱a̱n' ndii tu̱ku̱ te̱ yivi̱' ni̱ sa̱ndo'o' xiin' mi̱i', ndisu̱ ndo'ó nduu' te̱ ni̱ ki̱e̱e̱ va̱'a̱ nuu̱' chu̱u̱n ña̱ ni̱ xa̱a̱ te̱ ja̱a̱n' ―ni̱ kachi̱ a̱.
43004039	Te̱ kua'a̱' va̱ ne̱ Samaria, ne̱ ndiee' ñu̱u̱ ja̱a̱n' ndii, ni̱ i̱ni̱ ni̱a̱ ni̱ xi̱ni̱ ni̱a̱ Jesús xa'a̱' ña̱ ni̱ ndi̱e̱e̱ yu̱'u' ña̱'a' ja̱a̱n' kii̱' ni̱ ka'a̱n a' ndii: “Ni̱ ka'a̱n te̱ ja̱a̱n' xiin' i̱ sa̱kuu' ña̱ ni̱ xa̱a̱ i̱.”
43004040	Xa'a̱' a̱ ja̱a̱n' na kuii' ni̱ nde̱kui̱e̱ ne̱ ñu̱u̱ ja̱a̱n' nuu̱' a̱, te̱ ni̱ ka'a̱n ni̱a̱ xiin' a̱ ña̱ ndoo̱ a̱ ñu̱u̱ ni̱a̱ ja̱a̱n'. Te̱ ni̱ ndoo̱ a̱ i̱kan' uvi̱ ta'an kivi̱'.
43004041	Te̱ kua'a̱' ka̱ ne̱ yivi̱' ja̱a̱n' ni̱ i̱ni̱ xini ña̱'a' xa'a̱' ña̱ ni̱ ka'a̱n a̱ xiin' ni̱a̱.
43004042	Te̱ ni̱ ka'a̱n ni̱a̱ xiin' ña̱'a' ja̱a̱n' ndii: ―Süu̱' i̱ni̱ kui̱ti̱' ndu̱ xini ña̱'a' ndu̱ xa'a̱' ña̱ ni̱ ka'a̱n u̱n' ja̱a̱n'. Kua̱chi̱ ndii ni̱ xi̱ni̱ so̱'o̱ tu̱ ndu'u̱ ña̱ ka'án a̱. Te̱ xiní tu̱ ndu̱ ña̱ ña̱ kaa̱' xna̱'a̱ nduu' Cristo, ña̱ sa̱kakú ne̱ yivi̱' i̱i̱n yivi̱' nuu̱' kua̱chi̱ ni̱a̱ ―ni̱ kachi̱ ni̱a̱.
43004043	Te̱ kii̱' ni̱ xka'ndi̱a̱ uvi̱ ta̱'an kivi̱' ja̱a̱n' ndii, ni̱ na̱'i̱n tu̱ku̱u̱ a̱ i̱chi' te̱ kua'a̱n a̱ ñu̱'u' Galilea.
43004044	Sa̱kan' ña̱ mi̱i' Jesús ni̱ ka'a̱n ña̱ nde̱e̱ i̱i̱n te̱ ka'án tiakú tu̱'u̱n Ndiosí ndii, kö̱o̱' xito' ka'nu' ña̱'a' ñu̱u̱ mi̱i' ra̱.
43004045	Te̱ kii̱' ni̱ na̱xa̱a̱ a̱ ñu̱'u' Galilea ndii, ni̱ na̱ti̱i̱n va̱'a̱ ña̱'a' ne̱ yivi̱', sa̱kan' ña̱ kua'a̱' ni̱a̱ ni̱ xi̱ni̱ chu̱u̱n ka'nu' ña̱ ni̱ xa̱a̱ a̱ ñu̱u̱ Jerusalén kii̱' ni̱ yoo̱ vi̱ko' pascua. Kua̱chi̱ ndii ni̱ xa'a̱n tu̱ ne̱ ja̱a̱n' kii̱' ni̱ yoo̱ vi̱ko' ja̱a̱n'.
43004046	Sa̱kan' te̱ ni̱ xa̱a̱ tu̱ku̱u̱ a̱ ñu̱u̱ Caná, ña̱ kandu'u̱' nuu̱' ñu̱'u' Galilea ja̱a̱n', mii' ni̱ sa̱na̱nduu' a̱ ti̱kui vino. Te̱ ñu̱u̱ Capernaum ni̱ yoo̱ i̱i̱n te̱ xachuun' nuu̱' i̱i̱n rey, te̱ ja̱a̱n' ndii, ni̱ ku̱ni̱ ku̱vi̱ si'e̱ ra̱.
43004047	Kii̱' ni̱ xi̱ni̱ te̱ ja̱a̱n' kuento ña̱ ni̱ ki̱e̱e̱ Jesús ñu̱'u' Judea, te̱ ni̱ na̱xa̱a̱ a̱ ñu̱'u' Galilea ndii, ni̱ xa'a̱n ra̱ mii' iin' a̱, te̱ ni̱ ka'a̱n nda'vi ra̱ xiin' a̱ ña̱ sa̱a̱ a̱ ña̱ va̱'a̱, te̱ na̱kaa̱' a̱ ñu̱u ra̱, te̱ sa̱nda'a a̱ tiaa̱ si'e̱ ra̱, te̱ xa̱ kuni ku̱vi̱ kuii.
43004048	Te̱ ni̱ ka'a̱n a̱ xiin' ra̱ ndii: ―Naa' kü̱ni̱ ndo̱' xaa' i̱ chu̱u̱n ka'nu', uun ña̱ nandani̱ ne̱ yivi̱' ndii, kö̱o̱' kivi̱' i̱ni̱ ndo̱' ku̱ni̱ ndo̱' yu'u̱, ra̱n' ―ni̱ kachi̱ a̱.
43004049	Te̱ ni̱ ka'a̱n te̱ ndiso' chuun' vie̱ ja̱a̱n' xiin' a̱ ndii: ―Tákui'e, to'o̱' ki'i̱' xiin' i̱ ña̱ kuní ka̱ ku̱vi̱ si'e̱ i̱ ―ni̱ kachi̱ ra̱.
43004050	Te̱ ni̱ ka'a̱n a̱ xiin' ra̱ ndii: ―Kuan nu'u̱ vi̱'e̱ u̱n'. Xa̱ ni̱ nda̱'a̱ si'e̱ u̱n' ja̱a̱n' ―ni̱ kachi̱ a̱. Te̱ ni̱ ka̱ndi̱xa' te̱ ja̱a̱n' ña̱ ni̱ ka'a̱n Jesús xiin' ra̱, te̱ ni̱ ke̱ta̱ ra̱ kuan nu'u̱ ra̱.
43004051	Te̱ kii̱' nakaa̱' ra̱ kua'a̱n nu'u̱ ra̱ ndii, ni̱ ki̱xi̱n na̱ta'an' te̱ xika' nuu' nuu̱' ra̱ xiin' ra̱, te̱ ni̱ ka'a̱n te̱ ja̱a̱n' xiin' ra̱ ña̱ xa̱ ni̱ nda̱'a̱ si'e̱ ra̱.
43004052	Sa̱kan' te̱ ni̱ nda̱tu'u̱n' ña̱'a' te̱ xiin' si'e̱ ndee hora ni̱ xa̱'a' va̱'a̱ kuni si'e̱ ra̱ ja̱a̱n'. Te̱ ni̱ na̱kui̱i̱n te̱ ja̱a̱n' ndii: ―Ka̱ i̱i̱n i̱ku̱ ni̱ ki̱e̱e̱ ña̱'a' ka̱'ni' ―ni̱ kachi̱ ra̱.
43004053	Sa̱kan' te̱ ni̱ xi̱ni̱ te̱ nduu' yu̱va' ja̱a̱n' ña̱ sa̱va̱ ni̱ hora ja̱a̱n' ni̱ ka'a̱n Jesús xiin' ra̱ ndii: “Xa̱ ni̱ nda̱'a̱ si'e̱ u̱n'”, ni̱ kachi̱ a̱. Xa'a̱' a̱ ja̱a̱n' na i̱ni̱ ra̱ xini ra̱ Jesús xiin' sa̱kuu' ne̱ ndiee' vi̱'e̱ ra̱.
43004054	Te̱ ña̱ ja̱a̱n' nduu' chu̱u̱n ka'nu', ña̱ uvi̱, ña̱ ni̱ xa̱a̱ Jesús kii̱' ndi̱'i̱ ni̱ ki̱e̱e̱ a̱ ñu̱'u' Judea, te̱ ni̱ na̱xa̱a̱ a̱ ñu̱'u' Galilea ja̱a̱n'.
43005001	Te̱ ni̱ ya'a̱ ña̱ ja̱a̱n', te̱ ni̱ yoo̱ i̱i̱n vi̱ko' ne̱ judío, ne̱ ta'an' e̱', ñu̱u̱ Jerusalén. Te̱ ni̱ ka̱a̱ Jesús ñu̱u̱ ja̱a̱n'.
43005002	Te̱ ya̱ti̱n yi'e' ña̱ na̱ni' Mbe̱e̱ naá i̱i̱n pila ña̱ na̱ni' Betesda xiin' tu̱'u̱n hebreo. Te̱ yu̱'u' mi̱ni̱ ja̱a̱n' ita' tu̱ u'u̱n ta'an ti̱a̱'va'.
43005003	Te̱ ndiee' kua'a̱' xa̱va̱'a̱ ne̱ kuni ku̱vi̱ ti̱xi̱n ti̱a̱'va' ja̱a̱n'. Sa̱va̱ ni̱a̱ nduu' ne̱ kui'e nuu̱', te̱ sa̱va̱ ni̱a̱ nduu' ne̱ kü̱vi̱ ka̱ka̱, te̱ sa̱va̱ tu̱ku̱ ni̱a̱ nduu' ne̱ ni̱ xi'i̱ xa'a̱', uun ne̱ ni̱ xi'i̱ nda̱'a'. [Te̱ ndiatu' ni̱a̱ ña̱ ka̱nda̱ ti̱kui pila ja̱a̱n'.
43005004	Sa̱kan' ña̱ xaá ndii, nuu' i̱i̱n ángele, ña̱ xika' nuu' nuu̱' xto̱'o̱ e̱' Ndiosí, te̱ sa̱kanda a̱ ra'. Te̱ yo̱o̱ ka̱ nda̱'ni̱ nu̱u' kii̱' ndi̱'i̱ sa̱kanda a̱ ra' ndii, nda'a ni̱a̱ ndee ka̱ nuu̱' kui'e̱ ndo'o' ni̱a̱.]
43005005	Te̱ te̱i̱n ne̱ ja̱a̱n' kandu'u̱' i̱i̱n te̱ yivi̱', te̱ xa̱ kua'a̱n oko̱ xa'u̱n uni̱ kuiya̱ kuni ku̱vi̱.
43005006	Te̱ kii̱' ni̱ xi̱ni̱ ña̱'a' Jesús i̱kan', te̱ ni̱ xi̱ni̱ a̱ ña̱ xa̱ na̱'a' va̱ kuni ku̱vi̱ ra̱ ndii, ni̱ ka'a̱n a̱ xiin' ra̱ ndii: ―¿Ñáá kuni nda̱'a̱ u̱n', ta̱a̱? ―ni̱ kachi̱ a̱.
43005007	Te̱ ni̱ ka'a̱n te̱ ja̱a̱n' xiin' a̱ ndii: ―Tákui'e, kö̱o̱' nde̱e̱ i̱i̱n ne̱ yivi̱' ni'i̱' i̱ chi̱ndi̱e̱e' yu'u̱, te̱ sko̱'ni' ni̱a̱ yu'u̱ pila kaa̱' kii̱' kanda ti̱kui. Te̱ kii̱' kuan sko̱'nu' i̱ ti̱xi̱n ra' ndii, xi̱'na̱ i̱nga̱ ne̱ yivi̱' sko̱'ni' ―ni̱ kachi̱ ra̱.
43005008	Te̱ ni̱ ka'a̱n a̱ xiin' ra̱ ndii: ―Ndo̱ndi̱chi̱ u̱n', te̱ na̱'i̱n u̱n' tun' xto̱ u̱n', te̱ ka̱ka̱ u̱n' ―ni̱ kachi̱ a̱.
43005009	Xa̱ka'án e̱', te̱ ni̱ nda̱'a̱ ra̱, te̱ ni̱ na̱'i̱n ra̱ tun' xto̱ ra̱, te̱ ni̱ xa̱'a' xika' ra̱. Te̱ kivi̱' sábado, ña̱ xina̱ndiee̱' ne̱ yivi̱', nduu' a̱ kii̱' sa̱kan'.
43005010	Xa'a̱' a̱ ja̱a̱n' na kuii' ni̱ ka'a̱n te̱ judío kuu' nu̱u' xiin' te̱ ni̱ ku̱ni̱ ku̱vi̱ ja̱a̱n' ndii: ―Kivi̱' sábado, ña̱ xina̱ndiee̱' e̱', nduu' a̱ vi̱ti̱n, sa̱kan' na su̱'u̱n ni'i' u̱n' tun' xto̱ ñaa̱' ―ni̱ kachi̱ ra̱.
43005011	Te̱ ni̱ na̱kui̱i̱n te̱ ja̱a̱n' nuu̱' ra̱ ndii: ―Te̱ ni̱ sa̱nda'a yu'u̱ ni̱ ka'a̱n xiin' i̱ ndii: “Na̱'i̱n u̱n' tun' xto̱ u̱n', te̱ ka̱ka̱ u̱n'”, ni̱ kachi̱ ra̱ xiin' i̱ ―ni̱ kachi̱ ra̱.
43005012	Te̱ ni̱ nda̱tu'u̱n' ña̱'a' ra̱ ndii: ―¿Yo̱o̱ nduu' tiaa̱, te̱ ni̱ ka'a̱n xiin' u̱n' na̱'i̱n u̱n' tun' xto̱ u̱n', te̱ ka̱ka̱ u̱n'? ―ni̱ kachi̱ ra̱.
43005013	Te̱ ni̱ ku̱ni̱ ku̱vi̱ ja̱a̱n' ndii, xïní ra̱ yo̱o̱ nduu' ña̱ ni̱ sa̱nda'a ña̱'a', kua̱chi̱ ndii kua'a̱' ne̱ yivi̱' yoo i̱kan', te̱ i̱kan' ni̱ na̱ka'ni̱ Jesús.
43005014	Ni̱ ya'a̱, te̱ ni̱ xi̱ni̱ ña̱'a' Jesús nuu̱' ki̱'e̱ yu̱kun' ka'nu', te̱ ni̱ ka'a̱n a̱ xiin' ra̱ ndii: ―Ko̱to̱ u̱n', vi̱ti̱n ña̱ xa̱ ni̱ nda̱'a̱ u̱n' ndii, sä̱a̱ ka̱ u̱n' kua̱chi̱, ko̱to̱ ka̱ ku̱ndo̱'o̱ u'vi̱ ka̱ u̱n' ―ni̱ kachi̱ a̱.
43005015	Sa̱kan' te̱ kua'a̱n te̱ ja̱a̱n', te̱ ni̱ ka'a̱n ra̱ xiin' te̱ judío kuu' nu̱u' ja̱a̱n' ña̱ Jesús nduu' ña̱ ni̱ sa̱nda'a ña̱'a'.
43005016	Xa'a̱' a̱ ja̱a̱n' na ni̱ sa̱ndo'o' te̱ judío ja̱a̱n' Jesús, te̱ ni̱ chi̱tuní ra̱ ka̱'ni̱' ña̱'a' ra̱ xa'a̱' a̱ ña̱ xaa' a̱ chu̱u̱n ja̱a̱n' kivi̱' sábado, ña̱ xina̱ndiee̱' ne̱ yivi̱'.
43005017	Te̱ ni̱ ka'a̱n a̱ xiin' te̱ ja̱a̱n' ndii: ―Yu̱va' i̱ Ndiosí ndii, xachuun' na xachuun' a̱, te̱ sa̱kan' tu̱ xaa' yu'u̱ ―ni̱ kachi̱ a̱.
43005018	Xa'a̱' a̱ ja̱a̱n' na ndi̱e̱e' ka̱ nduku' te̱ ja̱a̱n' sa̱a̱ ku̱vi̱ ka̱'ni̱' ña̱'a' ra̱. Süu̱' xa'a̱' a̱ ña̱ xaa' a̱ ña̱ xäta'a̱n sa̱a̱ e̱' kivi̱' sábado, ña̱ xina̱ndiee̱' ne̱ yivi̱', kui̱ti̱' kuni ka̱'ni̱' ña̱'a' ra̱. Süu̱' ja̱a̱n' ndii sa̱kan' tu̱ xa'a̱' a̱ ña̱ ka'án a̱ ña̱ Ndiosí nduu' yu̱va' a̱, te̱ xiin' ña̱ ja̱a̱n' ndasaiin' kachi xiin' mi̱i' a̱ xiin' Ndiosí.
43005019	Sa̱kan' te̱ ni̱ ka'a̱n Jesús xiin' te̱ ja̱a̱n' ndii: ―Ña̱ nda̱ku ka'án i̱ xiin' ndo̱' ña̱ ña̱ nduu' si'e̱ mi̱i' Ndiosí ndii, xäa' a̱ nde̱e̱ i̱i̱n ña̱'a̱ xiin' ña̱ ka'an' mi̱i' a̱. Süu̱' ja̱a̱n' ndii ña̱ xini a̱ xaa' yu̱va' a̱ kui̱ti̱' xaa' a̱. Sa̱kan' ña̱ sa̱kuu' ña̱ xaa' yu̱va' a̱ ndii, i̱i̱n kachi tu̱ xaa' ña̱'a' si'e̱ a̱ ja̱a̱n'.
43005020	Kua̱chi̱ ndii, yu̱va' ndii, ndani̱ a̱ si'e̱ a̱, te̱ nia'á ña̱'a' a̱ sa̱kuu' ña̱ xaa' a̱. Te̱ nia'a̱ ña̱'a' a̱ chu̱u̱n ka'nu' ka̱ te̱ sa̱kan' ña̱ xini ndu̱chi' nuu̱' ndo̱' vi̱ti̱n, te̱ na̱nda̱ni̱ ka̱ ndo̱'.
43005021	Sa̱kan' ña̱ naa xaa' yu̱va' sanatiaku a̱ ne̱ ni̱ xi'i̱, te̱ taxi' a̱ kivi̱' ñu̱u̱ ni̱a̱ ndii, i̱i̱n kachi xaa' tu̱ si'e̱ a̱ taxi' a̱ kivi̱' ñu̱u̱ yo̱o̱ ka̱ kuní mi̱i' a̱.
43005022	Kua̱chi̱ ndii, yu̱va' a̱ ndii, säna'má a̱ nde̱e̱ i̱i̱n ne̱ yivi̱', süu̱' ja̱a̱n' ndii sa̱kuu' chu̱u̱n ja̱a̱n' ni̱ ta̱xi̱ a̱ nda̱'a' si'e̱ a̱ ja̱a̱n', te̱ sa̱na'má ña̱ ja̱a̱n' ne̱ yivi̱' xa'a̱' kua̱chi̱ ni̱a̱.
43005023	Sa̱kan' te̱ sa̱kuu' ne̱ yivi̱' ko̱to̱ ka'nu' ña̱'a' naa xito' ka'nu' ni̱a̱ yu̱va' a̱ Ndiosí. Te̱ yo̱o̱ ka̱ xïto' ka'nu' si'e̱ a̱ ja̱a̱n' ndii, xïto' ka'nu' tu̱ ni̱a̱ yu̱va' a̱, ña̱ ni̱ ti̱a̱nu̱' ña̱'a'.
43005024	’Ña̱ nda̱ku ka'án i̱ xiin' ndo̱' ndii, ne̱ taxi' so̱'o̱ tu̱'u̱n ña̱ ka'án i̱, te̱ i̱ni̱ ni̱a̱ xini ni̱a̱ ña̱ ni̱ ti̱a̱nu̱' yu'u̱ ndii, kumi' ni̱a̱ kivi̱' ñu̱u̱ ña̱ kö̱o̱' kivi̱' ndi'i'. Te̱ kätu̱n' ka̱ ni̱a̱ xa'a̱' kua̱chi̱ ni̱a̱, sa̱kan' ña̱ tee̱' ndee ni̱ xika̱ ni̱a̱ i̱chi', ña̱ kua'a̱n mii' ku̱vi̱ ni̱a̱ ndii, xa̱ kumi' ni̱a̱ kivi̱' ñu̱u̱ ña̱ kö̱o̱' kivi̱' ndi'i' vi̱ti̱n.
43005025	Ña̱ nda̱ku ka'án i̱ xiin' ndo̱' ndii, xa̱ kuyatin' kivi̱', te̱ vi̱ti̱n nduu' kivi̱' ja̱a̱n', ña̱ ku̱ni̱ so̱'o̱ ne̱ nduu' nde̱e̱ naa ne̱ ni̱ xi'i̱ nuu̱' Ndiosí tachi̱' yu̱'u', si'e̱ a̱. Te̱ ne̱ ta̱xi̱ so̱'o̱ nuu̱' ña̱ ja̱a̱n' ndii, na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i'.
43005026	Kua̱chi̱ ndii, naa xaa' yu̱va' taxi' a̱ kivi̱' ñu̱u̱ ne̱ yivi̱' ndii, nii' sa̱kan' tu̱ ni̱ ta̱xi̱ a̱ ndi̱e̱e̱' si'e̱ a̱ ja̱a̱n', te̱ ta̱xi̱ ña̱ ja̱a̱n' kivi̱' ñu̱u̱ ne̱ yivi̱'.
43005027	Te̱ sa̱kan' tu̱ ni̱ ta̱xi̱ a̱ ndi̱e̱e̱' ña̱ ja̱a̱n', te̱ sa̱na'má a̱ ne̱ yivi̱' xa'a̱' ña̱ nduu' a̱ ña̱ nduu' tu̱ te̱ yivi̱'.
43005028	Nä̱nda̱ni̱ ndo̱' xa'a̱' ña̱ kaa̱', sa̱kan' ña̱ xa̱ kuyatin' kivi̱' ña̱ ku̱ni̱ so̱'o̱ sa̱kuu' ne̱ ñu'u' ti̱xi̱n yavi̱ ndi̱i̱ tachi̱' yu̱'u' a̱,
43005029	te̱ ne̱ ni̱ xa̱a̱ ña̱ va̱'a̱ ndii, na̱ti̱a̱ku̱ ni̱a̱, te̱ na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i'. Ndisu̱ ne̱ ni̱ xa̱a̱ ña̱ ni̱a̱'a ndii, na̱ti̱a̱ku̱ ni̱a̱, te̱ ko̱o̱ ni̱a̱ tu̱ndo'o̱'.
43005030	’Kü̱vi̱ xa̱chi' sa̱a̱ yu'u̱ nde̱e̱ i̱i̱n ña̱'a̱ xiin' ña̱ ka'an' mi̱i' i̱. Sa̱a̱ nii' xini so̱'o̱ i̱ ka'án yu̱va' i̱ sana'má i̱, te̱ sana'má nda̱ku i̱. Sa̱kan' ña̱ xäa' i̱ ña̱ kuní mi̱i' i̱, süu̱' ja̱a̱n' ndii ña̱ kuní yu̱va' i̱, ña̱ ni̱ ti̱a̱nu̱' yu'u̱ kui̱ti̱', xaa' i̱.
43005031	Naa' mi̱i' yu̱'u' kui̱ti̱' ndiee' yu̱'u' xa'a̱' i̱ ndii, süu̱' ña̱ ndi̱xa̱ nduu' ña̱ ndiee' yu̱'u' i̱ ja̱a̱n', kachi̱ ndo'ó.
43005032	Yoo i̱nga̱ ña̱ ndiee' yu̱'u' xa'a̱' i̱, te̱ xiní i̱ ndii ña̱ ndi̱xa̱ nduu' ña̱ ndiee' yu̱'u' ña̱ ja̱a̱n' xa'a̱' i̱.
43005033	Ni̱ ti̱a̱nu̱' ndo'ó te̱ yivi̱' te̱ nda̱tu'u̱n' ra̱ Juan, te̱ ni̱ ndi̱e̱e̱ yu̱'u' te̱ ja̱a̱n' ña̱ ndi̱xa̱ xa'a̱' i̱.
43005034	Ndisu̱ tïin' ndi̱a̱a̱ yu'u̱ ña̱ ndiee' yu̱'u' ne̱ yivi̱' xa'a̱' i̱. Ka'án kui̱ti̱' i̱ ña̱ ja̱a̱n' xiin' ndo̱' te̱ ku̱vi̱ kaku̱ ndo̱' nuu̱' kua̱chi̱ ndo̱'.
43005035	Juan ja̱a̱n' ni̱ nduu̱ nde̱e̱ naa ka̱a̱ tuún, te̱ ni̱ tuu̱n a̱, te̱ ni̱ yi'e̱ a̱ mii' i̱i̱n yaví. Te̱ ndo'ó ndii, va̱'a̱ ni̱ ku̱ni̱ ndo̱' i̱i̱n xa'a' ni̱ xi̱ni̱ so̱'o̱ ndo̱' ña̱ ni̱ ka'a̱n ra̱.
43005036	’Ndisu̱ kumi' yu'u̱ i̱i̱n ña̱ ndiee' yu̱'u' ña̱ ndiaa ya'vi' ka̱ te̱ sa̱kan' ña̱ ni̱ ndi̱e̱e̱ yu̱'u' Juan ja̱a̱n'. Sa̱kan' ña̱ chu̱u̱n ña̱ ni̱ ta̱xi̱ yu̱va' i̱ nda̱'a' i̱ te̱ sa̱xinu̱ e̱' ndii, xa̱ mi̱i' chu̱u̱n ja̱a̱n' nduu' ña̱ nia'á ña̱ yu̱va' i̱ nduu' ña̱ ni̱ ti̱a̱nu̱' yu'u̱ i̱i̱n yivi̱' yo'o'.
43005037	Te̱ sa̱kan' tu̱ yu̱va' i̱, ña̱ ni̱ ti̱a̱nu̱' yu'u̱ ndii, ña̱ ja̱a̱n' ndiee' yu̱'u' xa'a̱' i̱. Nde̱e̱ i̱i̱n kivi̱' xïni so̱'o̱ ndo̱' tachi̱' yu̱'u' a̱, te̱ ni̱ nde̱e̱ tïa̱'an ku̱ni̱ tu̱ ndo̱' sa̱a̱ kaa' a̱.
43005038	Te̱ ni̱ nde̱e̱ ndöo̱ tu̱ tu̱'u̱n a̱ nimá ndo̱', sa̱kan' ña̱ ï̱ni̱ ndo̱' xini ndo̱' yu'u̱, ña̱ ni̱ ti̱a̱nu̱' a̱.
43005039	Sakuaa̱n ndo̱' ña̱ yoso̱' nuu̱' tu̱tu̱ Ndiosí, sa̱kan' ña̱ xanini ndo̱' ña̱ ku̱vi̱ na̱ti̱i̱n ndo̱' kivi̱' ñu̱u̱ ña̱ kö̱o̱' kivi̱' ndi'i' xa'a̱' a̱ ña̱ xaa' ndo̱' ña̱ ka'án a̱. Ndisu̱ ña̱ yoso̱' ja̱a̱n' ka'án xa'a̱' yu'u̱.
43005040	Te̱ ndo'ó ndii, küni kui̱ni̱ ndo̱' ku̱ni̱ ndo̱' yu'u̱ te̱ ku̱mi' ndo̱' kivi̱' ñu̱u̱ ja̱a̱n'.
43005041	’Ña̱ tiin' ka'nu' ne̱ yivi̱' yu'u̱ ndii, nätiin' yu'u̱ a̱.
43005042	Sa̱kan' ña̱ xiní i̱ sa̱a̱ iin' nimá ndo̱', ña̱ ndäni̱ ndo̱' Ndiosí.
43005043	Yu'u̱ ndii, kua̱xi̱ i̱ kuenta yu̱va' i̱, te̱ nätiin' ndo̱' yu'u̱. Naa' i̱nga̱ te̱ yivi̱' ki̱xi̱n kuenta mi̱i' ra̱ ndii, na̱ti̱i̱n ña̱'a' ndo̱'.
43005044	Kü̱vi̱ i̱ni̱ ndo̱' ku̱ni̱ ndo̱' yu'u̱, sa̱kan' ña̱ ña̱ tiin' ka'nu' ta'an' mi̱i' i̱'i̱n ndo̱' natiin' ndo̱', te̱ ndüku' ndo̱' ña̱ tiin' ka'nu' i̱i̱n nda̱a̱' Ndiosí kui̱ti̱'.
43005045	Vi̱kuii̱n ndo̱' ña̱ xanini ndo̱' ña̱ yu'u̱ ti̱i̱n kua̱chi̱ ndo'ó nuu̱' yu̱va' i̱, sa̱kan' ña̱ xa̱ yoo i̱i̱n te̱ yivi̱', te̱ tiin' kua̱chi̱ ndo'ó. Moisés, te̱ ndiatu' i̱ni̱ ndo̱', nduu' ra̱.
43005046	Sa̱kan' ña̱ naa' kandixa' ndo̱' ña̱ ni̱ ka'a̱n te̱ ja̱a̱n' ndii, ka̱ndi̱xa' tu̱ ndo̱' ña̱ ka'án yu'u̱, sa̱kan' ña̱ xa'a̱' yu'u̱ ka'án ña̱ ni̱ ke̱'i̱ te̱ ja̱a̱n' nuu̱' tu̱tu̱.
43005047	Ndisu̱ naa' kändixa' ndo̱' ña̱ ni̱ ke̱'i̱ te̱ ja̱a̱n' ndii, kü̱vi̱ tu̱ ka̱ndi̱xa' ndo̱' ña̱ ka'án yu'u̱ xiin' ndo̱' ―ni̱ kachi̱ Jesús.
43006001	Ni̱ ya'a̱ ña̱ ja̱a̱n', te̱ ni̱ ke̱ta̱ Jesús kua'a̱n a̱ tu̱ku̱ ta'vi' mi̱ni̱ Galilea, ña̱ na̱ni' tu̱ Tiberias.
43006002	Te̱ kua'a̱' va̱ ne̱ yivi̱' ni̱ ndiku̱n ña̱'a' xa'a̱' a̱ ña̱ ni̱ xi̱ni̱ ni̱a̱ chu̱u̱n ka'nu' ña̱ xaa' a̱ kii̱' ni̱ sa̱nda'a a̱ ne̱ kuni ku̱vi̱.
43006003	Sa̱kan' te̱ ni̱ ka̱a̱ Jesús i̱i̱n xiki̱', te̱ ni̱ xi̱ku̱ndu'u̱' a̱ i̱kan' xiin' te̱ nda̱'a' xa'a̱' a̱.
43006004	Te̱ xa̱ kuyatin' vi̱ko' pascua, ña̱ xito' ka'nu' ne̱ judío.
43006005	Kii̱' ni̱ nda̱ni̱'i̱ Jesús nuu̱' a̱, te̱ ni̱ xi̱ni̱ a̱ kua̱xi̱ kua'a̱' koo' chukuu' ne̱ yivi̱' ja̱a̱n' ndii, ni̱ ka'a̱n a̱ xiin' Felipe ndii: ―¿Mii' tu̱ ku̱vi̱ sa̱ta̱' e̱' ña̱ xaxi̱', te̱ sa̱mani̱' e̱' sa̱kuu' ne̱ yivi̱' kaa̱'? ―ni̱ kachi̱ a̱.
43006006	Ni̱ ka'a̱n a̱ ña̱ ja̱a̱n' xiin' ra̱ te̱ ku̱ni̱ a̱ ndee ña̱ ka'a̱n ra̱, sa̱kan' ña̱ xa̱ xiní a̱ ndee ña̱ sa̱a̱ a̱.
43006007	Te̱ ni̱ na̱kui̱i̱n Felipe nuu̱' a̱ ndii: ―Tee̱' ndee sa̱chuun' e̱' uvi̱ ciento kivi̱' ndii, nï̱a̱ni̱ xu̱'un' te̱ ki̱'i̱n e̱' ña̱ ku̱xi̱ i̱'i̱n ne̱ yivi̱' kaa̱' tee̱' sie sie ―ni̱ kachi̱ ra̱.
43006008	Te̱ ni̱ ka'a̱n i̱nga̱ te̱ nda̱'a' xa'a̱' a̱, te̱ na̱ni' Andrés, te̱ nduu' ña̱ni̱ Simón Pedro, xiin' a̱ ndii:
43006009	―Yoo i̱i̱n te̱ sie yo'o', te̱ kumi' ra̱ u'u̱n ta'an xita̱' va̱'a̱ yu̱chi' cebada xiin' uvi̱ ta'an ti̱a̱ka'. Ndisu̱, ¿mii' kuní ña̱ kaa̱' nuu̱' ne̱ yivi̱' kua'a̱' kaa̱'? ―ni̱ kachi̱ ra̱.
43006010	Te̱ ni̱ ka'a̱n Jesús ndii: ―Ka'a̱n chuun' ndo̱' xiin' ne̱ yivi̱' te̱ ku̱ndi̱e̱e̱ ni̱a̱ ―ni̱ kachi̱ a̱. Te̱ yoo kua'a̱' i̱ti̱a̱ i̱kan', te̱ ni̱ xi̱ku̱ndiee̱ ne̱ ja̱a̱n'. Ña̱ mi̱i' ndi'i' te̱ yivi̱' kui̱ti̱' ndii, kuyatin' u'u̱n mií ni̱ ku̱u̱ ra̱.
43006011	Te̱ ni̱ ki̱'i̱n Jesús xita̱' va̱'a̱ ja̱a̱n', te̱ ni̱ ta̱xi̱ a̱ ña̱ chi̱nda̱ni Ndiosí xa'a̱' a̱, te̱ ni̱ ta̱xi̱ ña̱'a' a̱ nda̱'a' te̱ nda̱'a' xa'a̱' a̱. Te̱ ni̱ xa̱xa̱' te̱ ja̱a̱n' a̱ nda̱'a' sa̱kuu' ne̱ yivi̱' kua'a̱', ne̱ ndiee' ja̱a̱n', te̱ i̱i̱n kachi̱ ni̱ xa̱a̱ tu̱ a̱ xiin' ti̱a̱ka' ja̱a̱n'. Te̱ i̱'i̱n ne̱ yivi̱' ja̱a̱n' ni̱ ki̱'i̱n sa̱a̱ ka̱ kuu' ña̱ kuní mi̱i' ni̱a̱.
43006012	Te̱ kii̱' ni̱ nda̱'ni̱ ni̱a̱ ndii, ni̱ ka'a̱n a̱ xiin' te̱ nda̱'a' xa'a̱' a̱ ndii: ―Na̱ka̱ya̱ ndo̱' ña̱ xaxi̱' ña'in', ña̱ ni̱ ndoo̱ ndo̱so̱', te̱ ndö̱ñu'u' saka a̱ ―ni̱ kachi̱ a̱.
43006013	Sa̱kan' te̱ ni̱ na̱ka̱ya̱ ra̱ ña̱ ni̱ ndoo̱ ndo̱so̱' ja̱a̱n', te̱ ni̱ sa̱kutu' ra̱ uxi̱ uvi̱ ta'an íka' na'nu' xiin' xita̱' va̱'a̱ ña'in', ña̱ ni̱ ndoo̱ ndo̱so̱', ña̱ ni̱ kuu̱ u'u̱n ta'an ja̱a̱n'.
43006014	Sa̱kan' na kuii' ni̱ ka'a̱n ne̱ yivi̱' ja̱a̱n' kii̱' ni̱ xi̱ni̱ ni̱a̱ chu̱u̱n ka'nu' ña̱ ni̱ xa̱a̱ ja̱a̱n' ndii: ―Te̱ kaa̱' xna̱'a̱ nduu' te̱ ka'án tiakú tu̱'u̱n Ndiosí, te̱ ni̱ ti̱a̱nu̱' a̱ ki̱xi̱n i̱i̱n yivi̱' ―ni̱ kachi̱ ni̱a̱.
43006015	Ndisu̱ kii̱' ni̱ ku̱nda̱ni̱ Jesús ña̱ xa̱ xito' ti̱i̱n u'vi̱ ña̱'a' ni̱a̱, te̱ nda̱sa̱ndu̱u̱ ña̱'a' ni̱a̱ rey ni̱a̱ ndii, ni̱ ka̱a̱ a̱ mii' sukun ka̱ xíni' i̱ku' ja̱a̱n' kua'a̱n i̱i̱n nda̱a̱' mi̱i' a̱.
43006016	Kii̱' ni̱ kua̱a̱' ndii, ni̱ na̱kaa̱' te̱ nda̱'a' xa'a̱' a̱ yu̱'u' mi̱ni̱ ja̱a̱n',
43006017	te̱ ni̱ ko̱'ni̱ ra̱ i̱i̱n tundo̱o', te̱ ni̱ xa̱'a' xka'ndíá ra̱ mi̱ni̱ ja̱a̱n' nandiko' ra̱ ñu̱u̱ Capernaum, te̱ xa̱ ni̱ ku̱ñu̱u. Te̱ tïa̱'an ki̱xi̱n Jesús mii' ñu'u' ra̱ ja̱a̱n'.
43006018	Te̱ ni̱ xa̱'a' nuta' ti̱kui mi̱ni̱ ja̱a̱n', sa̱kan' ña̱ ndi̱e̱e' va̱ xika' tachi̱'.
43006019	Kii̱' xa̱ kua'a̱n tundo̱o' ja̱a̱n' xiin' ra̱ yatin' iñu̱ ta'an kilómetro nuu̱' ti̱kui ja̱a̱n' ndii, ni̱ xi̱ni̱ ra̱ kua̱xi̱ xa'a' Jesús nuu̱' ti̱kui mi̱ni̱ ja̱a̱n', te̱ kuyatin' a̱ tundo̱o' ja̱a̱n', te̱ ni̱ yi̱'vi va̱ ra̱.
43006020	Ndisu̱ ni̱ ka'a̱n a̱ xiin' ra̱ ndii: ―Kuän yi'vi ndo̱', yu'u̱ nduu' i̱ ―ni̱ kachi̱ a̱.
43006021	Sa̱kan' na ni̱ na̱ti̱i̱n va̱'a̱ ña̱'a' ra̱ ti̱xi̱n tundo̱o' ja̱a̱n', te̱ ndee i̱i̱n kani̱' va̱ te̱ ni̱ xaa̱ nu̱' yu̱'u' mi̱ni̱ mii' kua'a̱n ra̱ ja̱a̱n'.
43006022	Kii̱' ni̱ kitu̱' tu̱ku̱ kivi̱' ndii, ne̱ yivi̱' kua'a̱' koo' chukuu', ne̱ ni̱ ndoo̱ tu̱ku̱ ta'vi' mi̱ni̱ ja̱a̱n' ndii, ni̱ xi̱ni̱ ni̱a̱ ña̱ i̱i̱n nda̱a̱' tundo̱o' ni̱ ii̱n i̱kan'. Te̱ ni̱ xi̱ni̱ tu̱ ni̱a̱ ña̱ nï̱ sko̱'nu' Jesús ti̱xi̱n tun' ja̱a̱n' xiin' te̱ nda̱'a' xa'a̱' a̱, süu̱' ja̱a̱n' ndii mi̱i' te̱ ja̱a̱n' kui̱ti̱' kua'a̱n.
43006023	Te̱ ni̱ nde̱kui̱e̱ te̱ ñu̱u̱ Tiberias xiin' i̱nga̱ tundo̱o' ya̱ti̱n yu̱'u' mi̱ni̱ mii' ni̱ yoo̱ mani̱' ne̱ kua'a̱' ja̱a̱n' ni̱ xa̱a̱ xto̱'o̱ e̱' kii̱' ndi̱'i̱ ni̱ ta̱xi̱ a̱ ña̱ chi̱nda̱ni Ndiosí.
43006024	Sa̱kan' na kuii' kii̱' ni̱ xi̱ni̱ ne̱ ja̱a̱n' ña̱ kö̱o̱' Jesús xika' i̱kan', te̱ ni̱ nde̱e̱ kö̱o̱' tu̱ te̱ nda̱'a' xa'a̱' a̱ ndii, sa̱kan' te̱ ni̱ ko̱'ni̱ ni̱a̱ ti̱xi̱n tundo̱o' ja̱a̱n', te̱ ni̱ na̱ndi̱ko' ni̱a̱ ñu̱u̱ Capernaum te̱ na̱ndu̱ku' ni̱a̱ Jesús i̱kan'.
43006025	Va̱'a̱, kii̱' ni̱ xi̱ni̱ ña̱'a' ne̱ ja̱a̱n' tu̱ku̱ ta'vi' mi̱ni̱ ja̱a̱n', te̱ ni̱ ka'a̱n ni̱a̱ xiin' a̱ ndii: ―Rabí, ¿a̱ma̱ ni̱ xa̱a̱ u̱n' yo'o'? ―ni̱ kachi̱ ni̱a̱.
43006026	Te̱ ni̱ ka'a̱n Jesús xiin' ni̱a̱ ndii: ―Ña̱ nda̱ku ka'án i̱ xiin' ndo̱' ña̱ ndo'ó ndii, süu̱' nanduku' ndo̱' yu'u̱ xa'a̱' a̱ ña̱ ni̱ xi̱ni̱ ndo̱' chu̱u̱n ka'nu' ña̱ nia'á Ndiosí ja̱a̱n'. Süu̱' ja̱a̱n' ndii nanduku' ndo̱' yu'u̱ xa'a̱' a̱ ña̱ ni̱ taxi' i̱ ña̱ ni̱ xi̱xi̱ ndo̱' nde̱e̱ ni̱ nda̱'ni̱ ndo̱'.
43006027	Sä̱chuun' ka̱ ndo̱' xa'a̱' ña̱ xaxi̱' ña̱ xka'ndíá, süu̱' ja̱a̱n' ndii va̱'a̱ ka̱ sa̱chuun' ndo̱' xa'a̱' ña̱ xaxi̱' ña̱ kö̱o̱' kivi̱' xka'ndíá, te̱ na̱ti̱i̱n ndo̱' kivi̱' ñu̱u̱ ña̱ kö̱o̱' kivi̱' ndi'i'. Yu'u̱, ña̱ nduu' tu̱ te̱ yivi̱', nduu' ña̱ taxi' ña̱ ja̱a̱n'. Kua̱chi̱ ndii yu'u̱ nduu' ña̱ ni̱ ka'a̱n tuni̱ Ndiosí, yu̱va' e̱', ta̱xi̱ ña̱ ja̱a̱n' ―ni̱ kachi̱ Jesús.
43006028	Sa̱kan' te̱ ni̱ ka'a̱n ni̱a̱ xiin' a̱ ndii: ―¿Ndee ña̱ kuní a̱ sa̱a̱ ndu̱, tákui'e, te̱ sa̱a̱ ndu̱ chu̱u̱n ña̱ kuní Ndiosí? ―ni̱ kachi̱ ni̱a̱.
43006029	Te̱ ni̱ ka'a̱n a̱ xiin' ni̱a̱ ndii: ―Chu̱u̱n ña̱ kuní kui̱ti̱' Ndiosí sa̱a̱ ndo̱' ndii, i̱ni̱ ndo̱' ku̱ni̱ ndo̱' yu'u̱, ña̱ ni̱ ti̱a̱nu̱' a̱ ―ni̱ kachi̱ a̱.
43006030	Sa̱kan' na ni̱ ka'a̱n ni̱a̱ xiin' a̱ ndii: ―¿Ndee chu̱u̱n ka'nu' xaa' u̱n' te̱ ku̱ni̱ ndu̱ a̱, te̱ ka̱ndi̱xa' ndu̱ yo'ó? ¿Ndee ña̱ ku̱vi̱ sa̱a̱ u̱n', uún?
43006031	Xiní e̱' ña̱ ne̱ xii̱' ya̱ta' e̱' ndii, ni̱ xa̱xi̱' ni̱a̱ ña̱ xaxi̱' ña̱ ni̱ na̱ni' maná kii̱' xka'ndíá ni̱a̱ mii' i̱chi va̱ kaa'. Sa̱a̱ nii' yoso̱' a̱ nuu̱' tu̱tu̱ Ndiosí mii' ka'án a̱ ndii: “Ña̱ xaxi̱', ña̱ ni̱ ki̱e̱e̱ ndi̱vi', ni̱ ta̱xi̱ ra̱ ni̱ xa̱xi̱' ne̱ yivi̱'”, kachi a̱ ―ni̱ kachi̱ ni̱a̱.
43006032	Sa̱kan' na ni̱ ka'a̱n Jesús xiin' ni̱a̱ ndii: ―Ña̱ nda̱ku ka'án i̱ xiin' ndo̱' ndii, süu̱' Moisés nduu' te̱ ni̱ ta̱xi̱ xna̱'a̱ ña̱ xaxi̱', ña̱ ni̱ ki̱e̱e̱ ndi̱vi', ni̱ xa̱xi̱' ne̱ ja̱a̱n'. Süu̱' ja̱a̱n' ndii yu̱va' i̱ Ndiosí nduu' ña̱ ni̱ ta̱xi̱ ña̱ xaxi̱' ja̱a̱n'. Te̱ vi̱ti̱n ndii, taxi' yu̱va' i̱ ña̱ xaxi̱' xna̱'a̱ ña̱ ni̱ ki̱xi̱n ndi̱vi'.
43006033	Kua̱chi̱ ndii, ña̱ xaxi̱' ña̱ taxi' Ndiosí ndii, ña̱ ja̱a̱n' nduu' ña̱ ni̱ ki̱e̱e̱ ndi̱vi', te̱ ni̱ xa̱a̱ a̱ i̱i̱n yivi̱', te̱ taxi' a̱ kivi̱' ñu̱u̱ ña̱ kö̱o̱' kivi̱' ndi'i' nuu̱' ne̱ yivi̱' i̱i̱n yivi̱' ―ni̱ kachi̱ a̱.
43006034	Sa̱kan' na ni̱ ka'a̱n ni̱a̱ xiin' a̱ ndii: ―Tákui'e, ta̱xi̱ u̱n' ña̱ xaxi̱' ja̱a̱n' ndi'i' ni̱ kivi̱' nda̱'a' ndu̱ ―ni̱ kachi̱ ni̱a̱.
43006035	Te̱ ni̱ ka'a̱n Jesús xiin' ni̱a̱ ndii: ―Yu'u̱ nduu' xita̱' va̱'a̱ ña̱ taxi' kivi̱' ñu̱u̱ ña̱ kö̱o̱' kivi̱' ndi'i'. Te̱ yo̱o̱ ka̱ kua̱xi̱ nuu̱' i̱, te̱ xikundikún ni̱a̱ yu'u̱ ndii, kö̱o̱' kivi̱' ka̱ ku̱xi'i̱ ni̱a̱ so̱ko̱. Te̱ ne̱ i̱ni̱ xini yu'u̱ ndii, kö̱o̱' kivi̱' ka̱ ichi̱ i̱ni̱ ni̱a̱.
43006036	Ndisu̱ naa ni̱ ka'a̱n i̱ xiin' ndo̱' ndii, tee̱' ndee xa̱ ni̱ xi̱ni̱ ndo̱' yu'u̱ ndii, ï̱ni̱ ndo̱' xini ndo̱' yu'u̱.
43006037	Sa̱kuu' ne̱ taxi' yu̱va' nda̱'a' i̱ ndii, ki̱xi̱n ni̱a̱ nuu̱' i̱, te̱ ne̱ kua̱xi̱ nuu̱' i̱ ndii, sä̱na̱ndiko' ña̱'a' i̱,
43006038	sa̱kan' ña̱ ni̱ nu̱u̱ i̱ ndi̱vi' te̱ sa̱a̱ i̱ ña̱ kuní ña̱ ni̱ ti̱a̱nu̱' yu'u̱, te̱ süu̱' ña̱ kuní mi̱i' i̱.
43006039	Te̱ ña̱ yo̱'o̱' nduu' ña̱ kuní ña̱ ni̱ ti̱a̱nu̱' yu'u̱ ndii, ña̱ sa̱kuu' ne̱ ni̱ ta̱xi̱ a̱ nda̱'a' i̱ ndii, nde̱e̱ i̱i̱n ni̱a̱ kuïta̱ sa̱a̱ i̱, süu̱' ja̱a̱n' ndii sa̱na̱tiaku ña̱'a' i̱ kivi̱' so'o̱' ndi'i'.
43006040	Kua̱chi̱ ndii, kuní yu̱va' i̱ ña̱ yo̱o̱ ka̱ nakuni yu'u̱, ña̱ nduu' si'e̱ a̱, te̱ i̱ni̱ ni̱a̱ xini ni̱a̱ yu'u̱ ndii, na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i', te̱ sa̱na̱tiaku ña̱'a' i̱ kivi̱' so'o̱' ndi'i' ―ni̱ kachi̱ a̱.
43006041	Sa̱kan' na kuii' sa̱va̱ te̱ judío ndii, ni̱ xa̱'a' ka'án i̱'ni̱ ra̱ xa'a̱' Jesús ko̱to̱ ka̱ ni̱ ka'a̱n a̱ ña̱ su̱vi̱ a̱ nduu' ña̱ xaxi̱' ña̱ ni̱ ki̱e̱e̱ ndi̱vi'.
43006042	Te̱ ni̱ ka'a̱n ra̱ ndii: ―Xiní e̱' ña̱ si'e̱ José nduu' ra̱, sa̱kan' ña̱ xiní e̱' yu̱va' si̱'i' ra̱. ¿Sa̱a̱ ku̱vi̱ ka'án ra̱ ña̱ ndi̱vi' ni̱ ki̱e̱e̱ ra̱, te̱ ni̱ xa̱a̱ ra̱? ―ni̱ kachi̱ te̱ ja̱a̱n'.
43006043	I̱kan' te̱ ni̱ ka'a̱n Jesús xiin' ra̱ ndii: ―Vi̱kuii̱n ndo̱' ña̱ ndatu'un' ya̱a' ndo̱' xa'a̱' i̱ te̱i̱n ta'an' ndo̱'.
43006044	Nde̱e̱ i̱i̱n ne̱ yivi̱' kü̱vi̱ ki̱xi̱n nuu̱' i̱ naa' tï̱'vi' ña̱'a' yu̱va' i̱, ña̱ ni̱ ti̱a̱nu̱' yu'u̱, te̱ sa̱na̱tiaku i̱ ni̱a̱ kivi̱' so'o̱' ndi'i'.
43006045	Yoso̱' a̱ nuu̱' tu̱tu̱ Ndiosí mii' ni̱ ke̱'i̱ te̱ ni̱ ka'a̱n tiakú tu̱'u̱n a̱ ndii: “Mi̱i' Ndiosí sa̱nia'á sa̱kuu' ne̱ yivi̱'”, kachi a̱. Sa̱kan' na kuii' sa̱kuu' ne̱ xini so̱'o̱ ña̱ ka'án Ndiosí xiin' ni̱a̱, te̱ ni̱ na̱ti̱i̱n ni̱a̱ ña̱ ka'án a̱ ndii, ki̱xi̱n ni̱a̱ nuu̱' i̱.
43006046	Yu̱va' i̱ Ndiosí ndii, nde̱e̱ i̱i̱n ne̱ yivi̱' tïa̱'an ku̱ni̱ ndu̱chi' nuu' ña̱'a', süu̱' ja̱a̱n' ndii ña̱ ni̱ ki̱e̱e̱ mii' ndu'u̱' a̱ kui̱ti̱' xa̱ ni̱ xi̱ni̱ ña̱'a'.
43006047	Ña̱ nda̱ku ka'án i̱ xiin' ndo̱' ña̱ yo̱o̱ ka̱ i̱ni̱ xini yu'u̱ ndii, kumi' ni̱a̱ kivi̱' ñu̱u̱ ña̱ kö̱o̱' kivi̱' ndi'i'.
43006048	Yu'u̱ nduu' ña̱ xaxi̱', ña̱ taxi' kivi̱' ñu̱u̱ ña̱ kö̱o̱' kivi̱' ndi'i'.
43006049	Maná ni̱ xa̱xi̱' ne̱ xii̱' ya̱ta' ndo̱' kii̱' ni̱ xka'ndi̱a̱ ni̱a̱ mii' i̱chi kaa', ndisu̱ ni̱ xi'i̱ ni̱a̱ nde̱e̱ sa̱a̱ ka̱ ni̱.
43006050	Ndisu̱ ña̱ xaxi̱', ña̱ ka'án yu'u̱ xa'a̱' ja̱a̱n', nduu' ña̱ ni̱ ki̱e̱e̱ ndi̱vi', te̱ yo̱o̱ ka̱ xaxi̱' ña̱ ja̱a̱n' ndii, kü̱vi̱ ni̱a̱.
43006051	Yu'u̱ nduu' ña̱ xaxi̱', ña̱ ni̱ ki̱e̱e̱ ndi̱vi', te̱ taxi' i̱ kivi̱' ñu̱u̱, te̱ yo̱o̱ ka̱ ka̱xi̱' ña̱ yo̱'o̱' ndii, ku̱ti̱a̱ku̱ ni̱a̱ nde̱e̱ ndi'i' ni̱ kivi̱'. Te̱ ña̱ xaxi̱' yo'o' nduu' ñu̱'u' nde'i̱ i̱, ña̱ ta̱xi̱ i̱ te̱ na̱ti̱i̱n ne̱ yivi̱' i̱i̱n yivi̱' kivi̱' ñu̱u̱ ña̱ kö̱o̱' kivi̱' ndi'i' ―ni̱ kachi̱ a̱.
43006052	Sa̱kan' te̱ ni̱ xa̱'a' te̱ judío ja̱a̱n' kani' ta'an' mi̱i' ra̱ kuento ka'án ra̱ ndii: ―Ja̱n', ¿sa̱a̱ tu̱ ku̱vi̱ ta̱xi̱ te̱ kaa̱' ñu̱'u' nde'i̱ ra̱ ka̱xi̱' e̱'? ―ni̱ kachi̱ ra̱.
43006053	Te̱ ni̱ ka'a̱n Jesús xiin' ra̱ ndii: ―Ña̱ nda̱ku ka'án i̱ xiin' ndo̱' ña̱ naa' kä̱xi̱' ndo̱' ñu̱'u' nde'i̱ yu'u̱, ña̱ nduu' tu̱ te̱ yivi̱', te̱ kö̱'o̱ tu̱ ndo̱' níi' i̱ ndii, kö̱o̱' kivi̱' na̱ti̱i̱n ndo̱' kivi̱' ñu̱u̱ ja̱a̱n'.
43006054	Yo̱o̱ ka̱ xaxi̱' ñu̱'u' nde'i̱ i̱, te̱ xi'i' tu̱ ni̱a̱ níi' i̱ ndii, na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i', te̱ sa̱na̱tiaku ña̱'a' i̱ kivi̱' so'o̱' ndi'i'.
43006055	Sa̱kan' ña̱ ndi̱xa̱ xna̱'a̱ ndii, ña̱ xaxi̱' nduu' ñu̱'u' nde'i̱ i̱, te̱ ña̱ va̱'a̱ ko̱'o̱ e̱' nduu' tu̱ níi' i̱.
43006056	Te̱ yo̱o̱ ka̱ xaxi̱' ñu̱'u' nde'i̱ i̱, te̱ xi'i' ni̱a̱ níi' i̱ ndii, i̱i̱n nda̱a̱' nduu' ni̱a̱ xiin' i̱, te̱ i̱i̱n nda̱a̱' nduu' tu̱ yu'u̱ xiin' ni̱a̱.
43006057	Yu̱va' e̱' Ndiosí, ña̱ ni̱ ti̱'vi' yu'u̱ ndii, tiaku a̱, te̱ ña̱ ja̱a̱n' xaa' sa̱kan' te̱ tiaku tu̱ yu'u̱, te̱ sa̱kan' tu̱ ne̱ xaxi̱' ñu̱'u' nde'i̱ yu'u̱ ndii, ku̱ti̱a̱ku̱ ni̱a̱ sa̱a̱ i̱.
43006058	Yu'u̱ nduu' ña̱ xaxi̱', ña̱ ni̱ ki̱e̱e̱ ndi̱vi', te̱ näkuitá a̱ xiin' ña̱ ni̱ xa̱xi̱' ne̱ xii̱' ya̱ta' e̱', ña̱ na̱ni' maná, sa̱kan' ña̱ ni̱ xi'i̱ ni̱a̱. Ndisu̱ yo̱o̱ ka̱ xaxi̱' ñu̱'u' nde'i̱ i̱ yo̱'o̱' ndii, ku̱ti̱a̱ku̱ ni̱a̱ nde̱e̱ ndi'i' ni̱ kivi̱' ―ni̱ kachi̱ a̱.
43006059	Ña̱ yo̱'o̱' ni̱ ka'a̱n a̱ kii̱' sa̱nia'á a̱ vi̱'e̱ mii' nakayá ne̱ yivi̱' ñu̱u̱ Capernaum.
43006060	Te̱ kua'a̱' te̱ ndikún i̱chi' a̱ ni̱ ka'a̱n kii̱' ndi̱'i̱ ni̱ xi̱ni̱ so̱'o̱ ra̱ ña̱ ni̱ ka'a̱n a̱ ja̱a̱n' ndii: ―Xa̱ vixi ña̱ ka'án ra̱. ¿Yo̱o̱ tu̱ ku̱vi̱ sa̱xinu̱ a̱? ―ni̱ kachi̱ ra̱.
43006061	Te̱ kii̱' ni̱ xi̱ni̱ Jesús xiin' nimá a̱ ña̱ ka'án i̱'ni̱ te̱ ja̱a̱n' xa'a̱' ña̱ ni̱ ka'a̱n a̱ ja̱a̱n', te̱ ni̱ ka'a̱n a̱ xiin' ra̱ ndii: ―¿Ñáá xa̱ kusoo' i̱ni̱ ndo̱' xa'a̱' a̱ ña̱ ni̱ ka'a̱n i̱ ja̱a̱n' kui̱ti̱'?
43006062	¿Ñáá kuu' saa' ka̱ni̱ni̱ ka̱ ndo̱' sa̱kan' naa' ku̱ni̱ ndo̱' yu'u̱, ña̱ nduu' tu̱ te̱ yivi̱', kua'a̱n ka̱a̱ i̱ ndi̱vi' mii' ni̱ ndu'u̱' i̱ ña̱ nu̱u'?
43006063	Espíritu Ndiosí nduu' ña̱ taxi' kivi̱' ñu̱u̱ ña̱ kö̱o̱' kivi̱' ndi'i', te̱ ñu̱'u' nde'i̱ ndo̱' ndii, nde̱e̱ sie chïndiee' a̱. Te̱ tu̱'u̱n ña̱ ni̱ ka'a̱n i̱ xiin' ndo̱' ja̱a̱n' ndii, nda̱'a' Espíritu ja̱a̱n' kua̱xi̱ a̱, te̱ taxi' tu̱ a̱ kivi̱' ñu̱u̱ ja̱a̱n'.
43006064	Ndisu̱ yoo sa̱va̱ ndo'ó, ne̱ ï̱ni̱ xini yu'u̱ ―ni̱ kachi̱ a̱. Ni̱ ka'a̱n a̱ ña̱ ja̱a̱n', sa̱kan' ña̱ nde̱e̱ ña̱ nu̱u' xiní a̱ yo̱o̱ ï̱ni̱ xini ña̱'a', te̱ xiní tu̱ a̱ yo̱o̱ sa̱na̱kua'a ña̱'a' nda̱'a' te̱ kuu' nu̱u'.
43006065	Te̱ ni̱ ka'a̱n ka̱ a̱ ndii: ―Xa'a̱' a̱ ja̱a̱n' na ni̱ ka'a̱n i̱ xiin' ndo̱' ña̱ nde̱e̱ i̱i̱n ne̱ yivi̱' kü̱vi̱ ki̱xi̱n nuu̱' i̱ naa' tï̱'vi' ña̱'a' yu̱va' e̱' Ndiosí ―ni̱ kachi̱ a̱.
43006066	Xa'a̱' a̱ ja̱a̱n' na kuii' nde̱e̱ kii̱' sa̱kan' ndii, kua'a̱' va̱ te̱ ndikún i̱chi' a̱ ja̱a̱n' ni̱ na̱ko̱o̱ ña̱'a', te̱ nï̱ ndiku̱n ka̱ ña̱'a' ra̱.
43006067	Sa̱kan' na ni̱ ka'a̱n Jesús xiin' te̱ uxi̱ uvi̱ ta'an, te̱ nda̱'a' xa'a̱' a̱ ndii: ―¿Tee̱' kuni na̱ko̱o̱ tu̱ ndo'ó yu'u̱ ni̱? ―ni̱ kachi̱ a̱.
43006068	Sa̱kan' te̱ ni̱ ka'a̱n Pedro xiin' a̱ ndii: ―Tákui'e, ¿yo̱o̱ nuu̱' ku'u̱n ndu̱? Yo'ó kui̱ti̱' nduu' ña̱ ka'án tu̱'u̱n va̱'a̱, ña̱ taxi' kivi̱' ñu̱u̱ ña̱ kö̱o̱' kivi̱' ndi'i'.
43006069	Te̱ ndu'u̱ ndii, xa̱ i̱ni̱ ndu̱ xini ndu̱ yo'ó, te̱ xa̱ xiní tu̱ ndu̱ ña̱ yo'ó nduu' Cristo, si'e̱ Ndiosí tiaku, ña̱ ni̱ ti̱a̱nu̱' a̱ sa̱kakú ne̱ yivi̱' ―ni̱ kachi̱ ra̱.
43006070	Te̱ ni̱ ka'a̱n a̱ xiin' ra̱ ndii: ―Mi̱i' yu'u̱ ni̱ na̱ka̱xi̱n i̱'i̱n ndo'ó, te̱ uxi̱ uvi̱ ta'an. Ndisu̱ i̱i̱n ndo̱' nduu' ña̱ ndi̱va̱'a̱ ―ni̱ kachi̱ a̱.
43006071	Xa'a̱' Judas, si'e̱ Simón Iscariote, ni̱ ka'a̱n a̱ ña̱ ja̱a̱n', sa̱kan' ña̱ te̱ ja̱a̱n' nduu' te̱ sa̱na̱kua'a ña̱'a' nda̱'a' te̱ kuu' nu̱u', tee̱' ndee i̱i̱n te̱ uxi̱ uvi̱ nduu' ra̱.
43007001	Kii̱' ni̱ xka'ndi̱a̱ ña̱ ja̱a̱n', te̱ ni̱ xika̱ Jesús nuu̱' ñu̱'u' Galilea, sa̱kan' ña̱ nï̱ kuni̱ a̱ ka̱ka̱ a̱ ñu̱'u' Judea, kua̱chi̱ ndii ni̱ xika̱ te̱ judío, te̱ kuu' nu̱u', ka̱'ni̱' ña̱'a' ra̱.
43007002	Te̱ xa̱ kuyatin' vi̱ko' ne̱ judío, ña̱ ndiee' ni̱a̱ ti̱xi̱n ti̱a̱'va'.
43007003	Sa̱kan' na kuii' ni̱ ka'a̱n ña̱ni̱ a̱ xiin' a̱ ndii: ―Kua'an ke̱ta̱ yo'o', te̱ ku'u̱n u̱n' nuu̱' ñu̱'u' Judea, te̱ ku̱ni̱ tu̱ te̱ ndikún i̱chi' u̱n' chu̱u̱n ña̱ xaa' u̱n' i̱kan'.
43007004	Kua̱chi̱ ndii nde̱e̱ i̱i̱n ne̱ yivi̱' xächuun' si̱'e naa' kuni sa̱tuví xiin' mi̱i' ni̱a̱ nuu̱' ne̱ yivi̱' i̱i̱n yivi̱'. Naa' ndi̱xa̱ xna̱'a̱ kumi' u̱n' ndi̱e̱e̱', te̱ xaa' u̱n' ña̱ ja̱a̱n' ndii, nia'a̱ xiin' mi̱i' u̱n' nuu̱' ne̱ yivi̱' ―ni̱ kachi̱ ra̱.
43007005	Sa̱kan' ña̱ nde̱e̱ ña̱ni̱ mi̱i' a̱ ja̱a̱n' nï̱ i̱ni̱ ku̱ni̱ ña̱'a'.
43007006	Sa̱kan' te̱ ni̱ ka'a̱n Jesús xiin' ra̱ ndii: ―Tïa̱'an xaa̱ hora ña̱ va̱'a̱ ku'u̱n yu'u̱ i̱kan', ndisu̱ ndo'ó ndii, ku̱vi̱ ku'u̱n ndo̱' ndee ka̱ hora kuní mi̱i' ndo̱'.
43007007	Ne̱ yivi̱' i̱i̱n yivi̱' ndii, kö̱o̱' nde̱e̱ i̱i̱n xa'a̱' ña̱ ku̱nda̱si' ni̱a̱ ndo'ó, ndisu̱ ndasi' ni̱a̱ yu'u̱, sa̱kan' ña̱ satuví i̱ ña̱ ni̱a̱'a ña̱ xaa' ni̱a̱.
43007008	Kua'an ka̱a̱ ndo'ó vi̱ko' ja̱a̱n', yu'u̱ ndii, kü'u̱n ni̱a̱'a̱ i̱, sa̱kan' ña̱ tïa̱'an xaa̱ hora ña̱ va̱'a̱ ku'u̱n i̱ i̱kan' ―ni̱ kachi̱ a̱.
43007009	Ndi̱'i̱ ni̱ ka'a̱n a̱ ña̱ ja̱a̱n' xiin' ra̱, te̱ ni̱ ndoo̱ a̱ ñu̱'u' Galilea ja̱a̱n'.
43007010	Ndisu̱ kii̱' ni̱ ya'a̱ ña̱ ni̱ ka̱a̱ ña̱ni̱ Jesús vi̱ko' ja̱a̱n', te̱ ni̱ ke̱ta̱ tu̱ a̱ ja̱a̱n' kua'a̱n ka̱a̱ vi̱ko' ja̱a̱n', tee̱' ndee nï̱ ka̱a̱ tuvi' a̱, süu̱' ja̱a̱n' ndii, nde̱e̱ naa ni̱ ka̱a̱ si̱'e a̱.
43007011	Te̱ judío, te̱ kuu' nu̱u' ndii, xika' ra̱ nanduku' ra̱ Jesús vi̱ko' ja̱a̱n' ka'án xiin' ta'an' ra̱ ndii: ―¿Mii' tu' xika' te̱ ja̱a̱n'? ―kachi ra̱.
43007012	Te̱ sa̱kuu' ne̱ yivi̱' kua'a̱' ndatu'un' xa'a̱' Jesús. Sa̱va̱ ni̱a̱ ka'án ña̱ i̱i̱n te̱ yivi̱' va̱'a̱ nduu' a̱, te̱ sa̱va̱ ni̱a̱ ka'án ña̱ sü̱vi̱ a̱, sa̱kan' ña̱ i̱i̱n te̱ xini xa'an' ne̱ yivi̱' nduu' a̱, kachi ni̱a̱.
43007013	Ndisu̱ ni̱ nda̱tu'un' si̱'e kui̱ti̱' ni̱a̱ xa'a̱' a̱, sa̱kan' ña̱ yi'vi ni̱a̱ te̱ judío ja̱a̱n'.
43007014	Te̱ kii̱' xa̱ kuma̱'in' vi̱ko' ja̱a̱n' ndii, ni̱ ki'vi̱ Jesús nuu̱' ki̱'e̱ yu̱kun' ka'nu', te̱ ni̱ xa̱'a' a̱ sa̱nia'á a̱ ne̱ yivi̱'.
43007015	Sa̱kan' na ni̱ na̱nda̱ni̱ va̱ te̱ judío ja̱a̱n' ka'án ra̱ ndii: ―Ja̱n', ¿sa̱a̱ ke̱i̱' tu̱ xini tuní ya'a̱ te̱ kaa̱', sa̱kan' ña̱ nï̱ sa̱kuaa̱n ra̱ nuu̱' e̱'? ―ni̱ kachi̱ ra̱.
43007016	Te̱ ni̱ na̱kui̱i̱n Jesús ndii: ―Ña̱ sania'á i̱ ndii, süu̱' ña̱ xini tuní mi̱i' i̱ nduu' a̱, süu̱' ja̱a̱n' ndii ña̱ xini tuní ña̱ ni̱ ti̱a̱nu̱' yu'u̱ nduu' a̱.
43007017	Yo̱o̱ ka̱ kuni sa̱a̱ ña̱ kuní Ndiosí ndii, ku̱nda̱ni̱ ni̱a̱ naa' ña̱ xini tuní, ña̱ taxi' Ndiosí, nduu' ña̱ sania'á i̱, uun naa' ña̱ xini tuní, ña̱ ka'an' mi̱i' i̱, nduu' a̱.
43007018	I̱i̱n te̱ ka'án ña̱ ka'an' mi̱i' ndii, ña̱ tiin' ka'nu' ña̱'a' ne̱ yivi̱' kui̱ti̱' nduku' ra̱, ndisu̱ te̱ nduku' ña̱ ti̱i̱n ka'nu' ña̱'a' ña̱ ni̱ ti̱a̱nu̱' ña̱'a' ndii, ña̱ ndi̱xa̱ ka'án te̱ ja̱a̱n', te̱ süu̱' te̱ uvi̱ nimá nduu' tu̱ ra̱.
43007019	Ña̱ ndi̱xa̱ nduu' a̱ ndii, Moisés ni̱ sa̱ya'á tu̱'u̱n nde̱i' Ndiosí nda̱'a' ndo'ó, ndisu̱ nde̱e̱ i̱i̱n ndo̱' säxinú a̱. ¿Ndichun na kuni ka̱'ni̱' ndo̱' yu'u̱? ―ni̱ kachi̱ a̱.
43007020	Te̱ ni̱ ka'a̱n ne̱ yivi̱' kua'a̱' ja̱a̱n' xiin' a̱ ndii: ―Ña̱ ndi̱va̱'a̱ naá nimá u̱n'. ¿Yo̱o̱ kuni ka̱'ni̱' yo'ó? ―ni̱ kachi̱ ni̱a̱.
43007021	Te̱ ni̱ ka'a̱n Jesús xiin' ni̱a̱ ndii: ―I̱i̱n nda̱a̱' kui̱ti̱' chu̱u̱n ka'nu' ni̱ xa̱a̱ i̱, te̱ nandani̱ va̱ sa̱kuu' ndo̱'.
43007022	Moisés ni̱ sa̱ya'á ña̱ xa'a' ndo̱' tuni̱ i̱i̱n' te̱ kuali', tee̱' ndee süu̱' mi̱i' ra̱ ni̱ chi̱ka̱ndu'u̱' nde̱i' ja̱a̱n', süu̱' ja̱a̱n' ndii te̱ xii̱' ya̱ta' ya'a̱ ka̱. Te̱ xaa' ndo'ó ña̱ ja̱a̱n' xiin' te̱ kuali' tee̱' ndee kivi̱' sábado, ña̱ xina̱ndiee̱' e̱', nduu' a̱.
43007023	Va̱'a̱, xa'a̱' ña̱ küni ka'nu̱ ndo̱' tu̱'u̱n nde̱i' Ndiosí, ña̱ ni̱ ke̱'i̱ Moisés, xa'a' ndo̱' tuni̱ i̱i̱n' te̱ kuali' tee̱' ndee kivi̱' sábado, ña̱ xina̱ndiee̱' e̱', nduu' a̱. Sa̱kan' na kuii', ¿ndichun na xi'é ndo̱' xini ndo̱' yu'u̱ xa'a̱' ña̱ ni̱ sa̱nda'a i̱ ka̱nii' i̱i̱n' te̱ kuni ku̱vi̱ kivi̱' sábado, ña̱ xina̱ndiee̱' e̱'?
43007024	Vä̱'a̱ yoo a̱ ña̱ natava̱' ndo̱' kuenta ña̱ kuní ka̱ ku̱nda̱ni̱ kaxi' ndo̱' sa̱a̱ yoo va̱'a̱ ka̱ natava̱' nda̱ku ndo̱' kuenta kuu' ne̱ yivi̱' ―ni̱ kachi̱ a̱.
43007025	Sa̱kan' te̱ ni̱ ka'a̱n sa̱va̱ ne̱ ndiee' ñu̱u̱ Jerusalén ja̱a̱n' ndii: ―Sa̱a̱ ni̱ te̱ yivi̱' nanduku' ña̱'a', te̱ ka̱'ni̱' ña̱'a' ra̱ chi̱.
43007026	Ko̱to̱ ndo̱', mii' chitu' kaa̱' iin' ra̱ ka'án ndoso̱' ra̱, te̱ kö̱o̱' ka'án nde̱e̱ i̱i̱n ña̱'a̱ xiin' ra̱. ¿Tee̱' kuein' xa̱ ni̱ ka̱ndi̱xa' tu̱ te̱ xa'ndia chuun' nuu̱' ñu̱u̱ e̱' ña̱ te̱ kaa̱' nduu' Cristo, ña̱ ni̱ ti̱a̱nu̱' Ndiosí sa̱kakú yoo'?
43007027	Ndisu̱ te̱ kaa̱' ndii, xiní e̱' mii' ni̱ ki̱e̱e̱ ra̱, te̱ ndii, kii̱' ki̱xi̱n ña̱ nduu' Cristo, ña̱ ti̱a̱nu̱' Ndiosí sa̱kakú yoo' ndii, nde̱e̱ i̱i̱n ne̱ yivi̱' kü̱ni̱ mii' ki̱e̱e̱ a̱ ―ni̱ kachi̱ ni̱a̱.
43007028	Sa̱kan' te̱ ti'e' ni̱ ka'a̱n Jesús kii̱' sania'á a̱ nuu̱' ki̱'e̱ yu̱kun' ja̱a̱n' ndii: ―Ka'án ndo'ó ña̱ xiní ndo̱' yu'u̱, te̱ xiní tu̱ ndo̱' mii' ni̱ ki̱e̱e̱ i̱. Süu̱' kua̱xi̱ ña̱ ka'an' mi̱i' i̱, ndisu̱ ña̱ ni̱ ti̱a̱nu̱' yu'u̱ ndii, ña̱ xachuun' nda̱ku nduu' a̱, te̱ xïní ña̱'a' ndo'ó.
43007029	Yu'u̱ ndii, xiní ña̱'a' i̱, sa̱kan' ña̱ nuu̱' a̱ kua̱xi̱ i̱. Te̱ ña̱ ja̱a̱n' ni̱ ti̱'vi' yu'u̱ ―ni̱ kachi̱ a̱.
43007030	Sa̱kan' te̱ ni̱ xika̱ te̱ ja̱a̱n' ti̱i̱n ra̱ Jesús, ndisu̱ nde̱e̱ i̱i̱n ra̱ nï̱ ku̱vi̱ ti̱i̱n ña̱'a', sa̱kan' ña̱ tïa̱'an tondi̱a̱ kivi̱' nuu̱' Ndiosí.
43007031	Nde̱e̱ sa̱a̱ ka̱ni̱ ndii, kua'a̱' va̱ ne̱ yivi̱', ne̱ ka'ni̱ te̱i̱n ne̱ kua'a̱' ja̱a̱n' ndii, ni̱ i̱ni̱ ni̱a̱ xi̱ni̱ ni̱a̱ Jesús, te̱ ka'án xiin' ta'an' ni̱a̱ ndii: ―Kii̱' xaa̱ Cristo, ña̱ ti̱a̱nu̱' Ndiosí sa̱kakú yoo' ndii, ¿ñáá kua'a̱' ka̱ chu̱u̱n ka'nu' sa̱a̱ te̱ ja̱a̱n' te̱ sa̱kan' ña̱ xaa' te̱ kaa̱'? ―ni̱ kachi̱ ni̱a̱.
43007032	Xa'a̱' ja̱a̱n' na kii̱' ni̱ xi̱ni̱ te̱ fariseo ña̱ ndatu'un' ne̱ ja̱a̱n' xa'a̱' Jesús ndii, te̱ ja̱a̱n' xiin' sutu̱ kuu' nu̱u' ndii, ni̱ ti̱'vi' ra̱ te̱ xíin', te̱ xito' yu̱kun', te̱ ti̱i̱n ra̱ Jesús.
43007033	Sa̱kan' te̱ ni̱ ka'a̱n Jesús ndii: ―Ndee i̱i̱n xa'a' ka̱ yoo i̱ xiin' ndo̱', te̱ na̱ndi̱ko' i̱ nuu̱' ña̱ ni̱ ti̱a̱nu̱' yu'u̱.
43007034	Na̱ndu̱ku' ndo̱' yu'u̱, ndisu̱ kü̱ni̱ ka̱ ndo̱' yu'u̱, te̱ mii' ku'u̱n i̱ ja̱a̱n' ndii, kü̱vi̱ ku'u̱n ndo'ó ―ni̱ kachi̱ a̱.
43007035	Sa̱kan' te̱ ni̱ ka'a̱n xiin' ta'an' te̱ judío ndii: ―¿Mii' tu̱ kuni ku'u̱n te̱ kaa̱' te̱ kü̱ni̱ ña̱'a' e̱'? Tee̱' kuni ku'u̱n ra̱ mii' ndiee' ne̱ ta'an' e̱', ne̱ ni̱ xiti̱a̱ i̱'nu̱ kua'a̱n te̱i̱n ne̱ tuku', te̱ sa̱nia'á ra̱ nde̱e̱ ne̱ tuku' ja̱a̱n'.
43007036	¿Ndee ña̱ kuni kachi̱ ña̱ ni̱ ka'a̱n ra̱: “Na̱ndu̱ku' ndo̱' yu'u̱, ndisu̱ kü̱ni̱ ka̱ ndo̱' yu'u̱, te̱ mii' ku'u̱n i̱ ja̱a̱n' ndii, kü̱vi̱ ku'u̱n ndo'ó”? ―ni̱ kachi̱ xiin' ta'an' ra̱.
43007037	Kivi̱' ña̱ ndi'i' ndo̱so̱' vi̱ko' ja̱a̱n', ña̱ nduu' kivi̱' ka'nu' ka̱ ndii, ni̱ xi̱kuii̱n ndi̱chi̱ Jesús, te̱ ni̱ ka'a̱n ti'e' a̱ nuu̱' ne̱ yivi̱' ja̱a̱n' ndii: ―Naa' ichí i̱ni̱ yo̱o̱ ka̱ ndii, na ki̱xi̱n ni̱a̱ nuu̱' i̱, te̱ ta̱xi̱ i̱ ti̱kui ko̱'o̱ ni̱a̱.
43007038	Yoso̱' a̱ nuu̱' tu̱tu̱ Ndiosí mii' ka'án a̱ xa'a̱' ne̱ i̱ni̱ xini yu'u̱ ndii: “Ka̱nde̱ta̱ kua'a̱' ti̱kui, te' taxi' kivi̱' ñu̱u̱, nimá ni̱a̱”, kachi a̱ ―ni̱ kachi̱ Jesús.
43007039	Ni̱ ka'a̱n Jesús ña̱ ja̱a̱n' xa'a̱' Espíritu Santo, ña̱ xa̱ kuyatin' na̱ti̱i̱n ne̱ i̱ni̱ xini ña̱'a'. Kua̱chi̱ ndii tïa̱'an xaa̱ Espíritu Santo nimá ne̱ ja̱a̱n' kii̱' sa̱kan', sa̱kan' ña̱ tïa̱'an ku̱vi̱ Jesús, te̱ na̱ti̱a̱ku̱ a̱, te̱ ki̱'i̱n ka'nu' ña̱'a' Ndiosí.
43007040	Sa̱kan' te̱ ni̱ ka'a̱n sa̱va̱ ne̱ yivi̱' kua'a̱' ja̱a̱n' kii̱' ni̱ xi̱ni̱ so̱'o̱ ni̱a̱ ña̱ ni̱ ka'a̱n Jesús ndii: ―Ndi̱xa̱ xna̱'a̱ nduu' a̱ ndii, te̱ kaa̱' nduu' te̱ ka'án tiakú tu̱'u̱n Ndiosí ―ni̱ kachi̱ ni̱a̱.
43007041	Te̱ sa̱va̱ tu̱ku̱ ni̱a̱ ka'án ndii: ―Te̱ kaa̱' nduu' Cristo, ña̱ ni̱ ti̱a̱nu̱' Ndiosí sa̱kakú yoo' ―ni̱ kachi̱ ni̱a̱. Ndisu̱ sa̱va̱ tu̱ku̱ ni̱a̱ ka'án ndii: ―Kü̱vi̱ tuvi̱ Cristo, ña̱ sa̱kakú yoo', ñu̱u̱ ña̱ naá nuu̱' ñu̱'u' Galilea,
43007042	sa̱kan' ña̱ xa̱ xiní e̱' ndii, yoso̱' a̱ nuu̱' tu̱tu̱ Ndiosí mii' ka'án a̱ ña̱ si̱a̱ni' xika' David ku̱ndu̱u̱ ña̱ ja̱a̱n', te̱ ñu̱u̱ Belén, mii' ni̱ ki̱e̱e̱ te̱ ja̱a̱n', ki̱e̱e̱ tu̱ ña̱ ja̱a̱n' ―ni̱ kachi̱ ni̱a̱.
43007043	Sa̱kan' te̱ ni̱ xa̱'a' nata'vi' ta'an' ne̱ yivi̱' kua'a̱' ja̱a̱n' xa'a̱' Jesús.
43007044	Te̱ sa̱va̱ ne̱ ja̱a̱n' ni̱ kuni̱ ti̱i̱n ña̱'a' te̱ ku'u̱n a̱ vi̱'e̱ ka̱a̱, ndisu̱ nde̱e̱ i̱i̱n ni̱a̱ nï̱ ku̱ndi̱e̱ni sa̱a̱ ña̱ ja̱a̱n'.
43007045	Sa̱kan' te̱ ni̱ na̱ndi̱ko' te̱ xíin' ja̱a̱n' nuu' sutu̱ kuu' nu̱u' ja̱a̱n' xiin' nuu̱' te̱ fariseo, te̱ ni̱ nda̱tu'u̱n' ña̱'a' te̱ ja̱a̱n' ndii: ―¿Ndichun na kö̱o̱' ra̱ ndiaka' ndo̱' kua̱xi̱ ndo̱'? ―ni̱ kachi̱ ra̱.
43007046	Te̱ ni̱ na̱kui̱i̱n te̱ xíin' ja̱a̱n' ndii: ―Kö̱o̱' kivi̱' ni̱ xini so̱'o̱ ndu̱ ka'án nde̱e̱ i̱i̱n te̱ yivi̱' naa ka'án te̱ ja̱a̱n' ―ni̱ kachi̱ ra̱.
43007047	Sa̱kan' na ni̱ ka'a̱n te̱ fariseo ja̱a̱n' xiin' ra̱ ndii: ―¿Tee̱' xa̱ ni̱ xini xa'an' tu̱ te̱ ja̱a̱n' ndo'ó ni̱?
43007048	¿Ñáá yoo i̱i̱n nda̱a̱' so'o' te̱ xa'ndia chuun', uun te̱ fariseo kandixa' ña̱ ka'án te̱ ja̱a̱n', tuu ndo̱'?
43007049	Ndisu̱ ne̱ yivi̱' ja̱a̱n' ndii, ne̱ xïní nde̱e̱ ña̱ ka'án tu̱'u̱n nde̱i' Ndiosí nduu' ni̱a̱, te̱ ne̱ xa̱ yoo nacha'an' nduu' tu̱ ni̱a̱ ―ni̱ kachi̱ te̱ fariseo ja̱a̱n'.
43007050	I̱kan' tu̱ ka'ni̱ Nicodemo, te̱ ni̱ xan ndi'e̱' mii' ndu'u̱' Jesús i̱i̱n ñu̱u. Te̱ i̱i̱n te̱ xachuun' inga' xiin' te̱ kuu' ka'nu' ja̱a̱n' nduu' tu̱ te̱ ja̱a̱n', te̱ ni̱ ka'a̱n ra̱ xiin' i̱nga̱ te̱ ka'nu' ja̱a̱n' ndii:
43007051	―Täxi' tu̱'u̱n nde̱i' e̱' ka̱tun' e̱' i̱i̱n te̱ yivi̱' naa' tïa̱'an ku̱ni̱ so̱'o̱ ña̱'a' e̱', te̱ ku̱ni̱ e̱' ndee kua̱chi̱ ni̱ xa̱a̱ ra̱ ―ni̱ kachi̱ ra̱.
43007052	Te̱ ni̱ ka'a̱n te̱ ja̱a̱n' xiin' ra̱ ndii: ―¿Ñáá te̱ Galilea nduu' tu̱ yo'ó? Sa̱kuaa̱n va̱'a̱ u̱n' ña̱ ka'án tu̱'u̱n nde̱i' Ndiosí, nde̱e̱ i̱i̱n xaan' kuä̱sa̱' ka'án a̱ ña̱ ki̱e̱e̱ i̱i̱n te̱ ka'án tiakú tu̱'u̱n Ndiosí ñu̱u̱ ña̱ naá nuu̱' ñu̱'u' Galilea ―ni̱ kachi̱ ra̱.
43007053	[I̱kan' te̱ i̱'i̱n ra̱ kua'a̱n nu'u̱ vi̱'e̱ ra̱.
43008001	Te̱ Jesús kua'a̱n xiki̱' ña̱ na̱ni' Olivos.
43008002	Te̱ kii̱' ni̱ kitu̱' tu̱ku̱ kivi̱' ndii, ni̱ na̱ndi̱ko' tu̱ku̱u̱ Jesús nuu̱' ki̱'e̱ yu̱kun' ja̱a̱n', te̱ sa̱kuu' ne̱ yivi̱' ni̱ nde̱kui̱e̱ nuu̱' a̱, te̱ ni̱ xi̱ku̱ndu'u̱' a̱ sania'á ña̱'a' a̱.
43008003	Sa̱kan' te̱ ni̱ nde̱kui̱e̱ tu̱ te̱ sania'á tu̱'u̱n nde̱i' Ndiosí, xiin' te̱ fariseo ndiaka' ra̱ i̱i̱n ña̱'a', ña' ni̱ na̱tuvi̱ xiin' te̱ yivi̱', te̱ ni̱ xa̱ni̱ ña̱'a' ra̱ ma̱'in' nuu̱' Jesús.
43008004	Te̱ ni̱ ka'a̱n ra̱ xiin' a̱ ndii: ―Maestro, ña' yo'o' ndii, ni̱ na̱tuvi̱ a' xiin' te̱ yivi̱'.
43008005	Nuu̱' tu̱tu̱ tu̱'u̱n nde̱i' Ndiosí ni̱ ka'a̱n chuun' Moisés xiin' e̱' ña̱ ña̱'a' naa ña' kaa̱' ndii, kuní a̱ ku̱u̱n yuu̱' ña̱'a' e̱' nde̱e̱ ku̱vi̱ a', kachi a̱. Te̱ yo'ó, ¿ndee ña̱ ka'án u̱n'? ―ni̱ kachi̱ ra̱.
43008006	Ni̱ nda̱tu'u̱n' ña̱'a' ra̱ ña̱ ja̱a̱n', ndiani̱ te̱ ka'a̱n a̱ i̱i̱n ña̱ ku̱vi̱ ti̱i̱n kua̱chi̱ ña̱'a' ra̱ xa'a̱'. Ndisu̱ Jesús ndii, ni̱ na̱ku̱tandi̱e̱ a̱, te̱ ni̱ xa̱'a' a̱ ke'i a̱ nuu̱' ñu̱'u' xiin' nuu̱' nda̱'a' a̱.
43008007	Te̱ xa'a̱' a̱ ña̱ kayu'u' te̱ kayu'u' te̱ ja̱a̱n' nuu̱' a̱, na ni̱ na̱kuii̱n nda̱ku a̱, te̱ ni̱ ka'a̱n a̱ xiin' ra̱ ndii: ―I̱i̱n ndo'ó, ne̱ kö̱o̱' nde̱e̱ i̱i̱n kua̱chi̱, na ku̱u̱n nu̱u' ña̱'a' yuu̱' ―ni̱ kachi̱ a̱.
43008008	Te̱ tu̱ku̱ sa̱kan', ni̱ na̱ku̱tandi̱e̱ a̱, te̱ ni̱ xa̱'a' a̱ ke'i a̱ nuu̱' ñu̱'u' xiin' nuu̱' nda̱'a' a̱.
43008009	Kii̱' ni̱ xi̱ni̱ so̱'o̱ ra̱ ña̱ ja̱a̱n' ndii, ni̱ xa̱'a' kiee' i̱'i̱n ra̱ kua'a̱n ra̱, xi̱'na̱ ka̱ te̱ xi̱xa̱ ka̱ ni̱ xa̱'a' kiee' kua'a̱n nde̱e̱ ni̱ ndi̱'i̱ ndo̱o̱ ra̱, te̱ ni̱ ndoo̱ ndee i̱i̱n nda̱a̱' Jesús xiin' ña' ja̱a̱n' iin' a' ma̱'in' ja̱a̱n'.
43008010	Sa̱kan' te̱ ni̱ na̱kuii̱n nda̱ku Jesús, te̱ ni̱ nda̱tu'u̱n' a̱ ña' ja̱a̱n' ndii: ―¿Mii' kua'a̱n sa̱kuu' te̱ tiin' kua̱chi̱ yo'ó, na̱a̱? ¿Ñáá nï̱ ka̱tun' nde̱e̱ i̱i̱n ra̱ yo'ó? ―ni̱ kachi̱ a̱.
43008011	Te̱ ni̱ na̱kui̱i̱n ña' ja̱a̱n' ndii: ―Nde̱e̱ i̱i̱n ra̱, tákui'e ―ni̱ kachi̱ a'. Te̱ ni̱ ka'a̱n ka̱ Jesús xiin' a' ndii: ―Ni̱ nde̱e̱ kä̱tun' tu̱ yu'u̱ yo'ó, kua'an te̱ nde̱e̱ vi̱ti̱n, te̱ nde̱e̱ nuu̱' ku'u̱n e̱' ndii, sä̱a̱ ka̱ u̱n' kua̱chi̱ ―ni̱ kachi̱ a̱.]
43008012	Te̱ tu̱ku̱ ni̱, ni̱ ka'a̱n Jesús xiin' ne̱ yivi̱' kua'a̱' ja̱a̱n' ndii: ―Yu'u̱ nduu' ñu'u̱ ña̱ sayi'é nuu̱' ne̱ yivi̱' i̱i̱n yivi̱'. Yo̱o̱ ka̱ ndikún yu'u̱ ndii, kä̱ka̱ i̱i̱n yaví ni̱a̱, süu̱' ja̱a̱n' ndii sa̱yi'é i̱ nuu̱' ni̱a̱, te̱ ña̱ ja̱a̱n' taxi' kivi̱' ñu̱u̱ ni̱a̱ ña̱ kö̱o̱' kivi̱' ndi'i' ―kachi a̱.
43008013	I̱kan' te̱ ni̱ ka'a̱n te̱ fariseo xiin' a̱ ndii: ―Yo'ó ndii, xa̱ mi̱i' u̱n' nduu' u̱n' te̱ ndiee' yu̱'u' u̱n' xa'a̱' u̱n', sa̱kan' na kuii' ndïaa ya'vi' ña̱ ndiee' yu̱'u' u̱n' ja̱a̱n' ―ni̱ kachi̱ ra̱.
43008014	Te̱ ni̱ na̱kui̱i̱n Jesús nuu̱' ra̱ ndii: ―Tee̱' ndee xa̱ mi̱i' yu'u̱ nduu' i̱ te̱ ndiee' yu̱'u' i̱ xa'a̱' i̱ ndii, ndiaa ya'vi' a̱, sa̱kan' ña̱ xiní i̱ mii' ni̱ ki̱e̱e̱ i̱, te̱ xiní tu̱ i̱ mii' kua'a̱n i̱. Ndisu̱ ndo'ó ndii, xïní ndo̱' mii' ni̱ ki̱e̱e̱ i̱, te̱ ni̱ nde̱e̱ xïní tu̱ ndo̱' mii' kua'a̱n i̱.
43008015	Ndo'ó ndii, natava̱' ndo̱' kuenta kuu' i̱ nde̱e̱ naa xaa' ne̱ nduu' kuenta i̱i̱n yivi̱'. Te̱ yu'u̱ ndii, nä̱tava̱' i̱ kuenta kuu' nde̱e̱ i̱i̱n ne̱ yivi̱'.
43008016	Ndisu̱ naa' na̱tava̱' i̱ kuenta kuu' ni̱a̱ ndii, ndiaa ya'vi' a̱, sa̱kan' ña̱ süu̱' i̱i̱n nda̱a̱' mi̱i' i̱ xaa' ña̱ ja̱a̱n', süu̱' ja̱a̱n' ndii yu̱va' i̱, ña̱ ni̱ ti̱a̱nu̱' yu'u̱, xaa' inga' a̱ xiin' i̱.
43008017	Nuu̱' tu̱'u̱n nde̱i' mi̱i' ndo̱' yoso̱' ña̱ ka'án ndii, naa' uvi̱ ta'an te̱ yivi̱' ndiee' yu̱'u', te̱ nakuitá ña̱ ka'án ra̱ ndii, ndiaa ya'vi' a̱, kachi a̱.
43008018	Va̱'a̱, xa̱ mi̱i' yu'u̱ nduu' i̱ te̱ ndiee' yu̱'u' i̱ xa'a̱' i̱, te̱ yu̱va' i̱, ña̱ ni̱ ti̱a̱nu̱' yu'u̱, nduu' i̱nga̱ ña̱ ndiee' yu̱'u' tu̱ xa'a̱' i̱ ―ni̱ kachi̱ a̱.
43008019	Sa̱kan' te̱ ni̱ ka'a̱n te̱ fariseo ja̱a̱n' xiin' a̱ ndii: ―¿Mii' ndu'u̱' yu̱va' u̱n' ja̱a̱n'? ―ni̱ kachi̱ ra̱. Te̱ ni̱ ka'a̱n a̱ xiin' ra̱ ndii: ―Xïní ndo̱' yu'u̱, ni̱ nde̱e̱ xïní tu̱ ndo̱' yu̱va' i̱. Naa' xiní ndo̱' yu'u̱ ndii, xiní tu̱ ndo̱' yu̱va' i̱ ―ni̱ kachi̱ a̱.
43008020	Te̱ sa̱kuu' ña̱ ja̱a̱n' ni̱ ka'a̱n Jesús kii̱' sania'á a̱ nuu̱' ki̱'e̱ yu̱kun' ka'nu' ya̱ti̱n mii' taa̱n' ne̱ yivi̱' li̱muxtan. Te̱ nde̱e̱ i̱i̱n kö̱o̱' ni̱ tiin' ña̱'a', sa̱kan' ña̱ tïa̱'an tondi̱a̱ kivi̱' nuu̱' Ndiosí.
43008021	Te̱ ni̱ ka'a̱n ka̱ Jesús xiin' ne̱ yivi̱' ja̱a̱n' ndii: ―Yu'u̱ ndii, ku'u̱n i̱, te̱ na̱ndu̱ku' ndo'ó yu'u̱, ndisu̱ kui̱so̱ ndo̱' kua̱chi̱ ndo̱' te̱ ku̱vi̱ ndo̱', sa̱kan' ña̱ mii' ku'u̱n i̱ ja̱a̱n' ndii, kü̱vi̱ ku'u̱n ndo'ó i̱kan' ―ni̱ kachi̱ a̱.
43008022	Sa̱kan' te̱ ni̱ ka'a̱n te̱ judío ndii: ―Tee̱' xanini te̱ kaa̱' ka̱'ni̱' xiin' mi̱i' ra̱, sa̱kan' na ka'án ra̱ ndii: “Mii' ku'u̱n i̱ ja̱a̱n' ndii, kü̱vi̱ ku'u̱n ndo̱'” ―ni̱ kachi̱ ra̱.
43008023	Te̱ ni̱ ka'a̱n Jesús xiin' ra̱ ndii: ―Ndo'ó ndii, ninu̱ ni̱ ki̱e̱e̱ ndo̱', te̱ yu'u̱ ndii, ni̱nu̱ ni̱ ki̱ee̱̱ i̱. Ndo'ó ndii, ne̱ yivi̱' kuenta i̱i̱n yivi̱' yo'o' nduu' ndo̱', te̱ yu'u̱ ndii, sü̱vi̱ i̱.
43008024	Sa̱kan' na kuii' ni̱ ka'a̱n i̱ xiin' ndo̱' ña̱ kui̱so̱ ndo̱' kua̱chi̱ ndo̱', te̱ ku̱vi̱ ndo̱'. Sa̱kan' ña̱ naa' kändixa' ndo̱' ña̱ yu'u̱ nduu' i̱ ndii, kui̱so̱ ndo̱' kua̱chi̱ ndo̱', te̱ ku̱vi̱ ndo̱' ―ni̱ kachi̱ a̱.
43008025	Sa̱kan' te̱ ni̱ nda̱tu'u̱n' ña̱'a' ra̱ ndii: ―¿Yo̱o̱ nduu' yo'ó na sa̱kan'? ―ni̱ kachi̱ ra̱. Te̱ ni̱ ka'a̱n a̱ xiin' ra̱ ndii: ―Xa̱ ni̱ ka'a̱n i̱ nde̱e̱ ña̱ nu̱u' xiin' ndo̱' yo̱o̱ nduu' i̱.
43008026	Yoo kua'a̱' ña̱ ku̱vi̱ ka'a̱n i̱ xa'a̱' ndo̱' xiin' ña̱ ku̱vi̱ na̱tava̱' i̱ kuenta kuu' ndo̱', ndisu̱ yu'u̱ ndii, ña̱ ni̱ xi̱ni̱ so̱'o̱ i̱ ka'án ña̱ ni̱ ti̱a̱nu̱' yu'u̱ kui̱ti̱' ka'án i̱ nuu̱' ne̱ yivi̱' i̱i̱n yivi̱', te̱ ña̱ ja̱a̱n' ndii, ña̱ ndi̱xa̱ ka'án a̱ ―ni̱ kachi̱ Jesús.
43008027	Ndisu̱ nï̱ ku̱nda̱ni̱ te̱ ja̱a̱n' ña̱ xa'a̱' yu̱va' e̱' Ndiosí ni̱ ka'a̱n a̱ xiin' ra̱.
43008028	Sa̱kan' na ni̱ ka'a̱n Jesús xiin' ra̱ ndii: ―Kii̱' nda̱ni̱'i̱ ndo̱' yu'u̱, ña̱ nduu' tu̱ te̱ yivi̱' ndii, na̱ku̱ni̱ ndo̱' ña̱ yu'u̱ nduu' i̱, te̱ nde̱e̱ i̱i̱n chu̱u̱n xäa' i̱ kuenta mi̱i' i̱, süu̱' ja̱a̱n' ndii, sa̱a̱ nii' ni̱ sa̱nia'á yu̱va' i̱ yu'u̱ kui̱ti̱' ka'án i̱.
43008029	Sa̱kan' ña̱, ña̱ ja̱a̱n' ni̱ ti̱a̱nu̱' yu'u̱, te̱ yoo a̱ xiin' i̱, nï̱ na̱ko̱o̱ i̱i̱n nda̱a̱' a̱ yu'u̱, sa̱kan' ña̱ ndi'i' ni̱ kivi̱' xaa' i̱ ña̱ xtani̱ a̱ ―ni̱ kachi̱ a̱.
43008030	Te̱ kii̱' ni̱ ka'a̱n Jesús ña̱ ja̱a̱n' ndii, kua'a̱' va̱ ne̱ yivi̱' ni̱ i̱ni̱ xi̱ni̱ ña̱'a'.
43008031	Sa̱kan' te̱ ni̱ ka'a̱n Jesús xiin' te̱ judío, te̱ i̱ni̱ xini ña̱'a' ja̱a̱n' ndii: ―Naa' kui̱ta̱ ni̱'i̱ ndo̱' nuu̱' tu̱'u̱n ña̱ sania'á i̱ ndii, ku̱ndu̱u̱ xna̱'a̱ ndo̱' ne̱ ndikún i̱chi' i̱,
43008032	te̱ ku̱nda̱ni̱ ndo̱' ña̱ ndi̱xa̱, te̱ ña̱ ndi̱xa̱ ja̱a̱n' sa̱ndoó ndiká ndo'ó nuu̱' ña̱ xiko' ni'i' ndo'ó ―ni̱ kachi̱ a̱.
43008033	Te̱ ni̱ ka'a̱n te̱ ja̱a̱n' xiin' a̱ ndii: ―Si̱a̱ni' xika' Abraham nduu' ndu'u̱. Nde̱e̱ i̱i̱n kivi̱' tïa̱'an vi̱ko̱ ni'i' nde̱e̱ i̱i̱n te̱ yivi̱' ndu'u̱. Sa̱kan' na kuii', ¿ndichun ka'án u̱n' ña̱ ndoo̱ ndiká ndu̱? ―ni̱ kachi̱ ra̱.
43008034	Te̱ ni̱ ka'a̱n Jesús xiin' ra̱ ndii: ―Ña̱ nda̱ku ka'án i̱ xiin' ndo̱' ña̱ sa̱kuu' ne̱ xaa' kua̱chi̱ ndii, nde̱e̱ naa tiin' u'vi̱ ña̱'a' kua̱chi̱ ja̱a̱n', te̱ xika' nuu' ni̱a̱ nuu̱' a̱.
43008035	I̱i̱n ne̱ xika' nuu' kui̱ti̱' ndii, ndöo̱ xa̱chi' ne̱ ja̱a̱n' ku̱ndu'u̱' ni̱a̱ vi̱'e̱ xto̱'o̱ ni̱a̱ ja̱a̱n', ndisu̱ si'e̱ ne̱ xiin' vi̱'e̱ ndii, ndoo̱ xa̱chi' ne̱ ja̱a̱n' ku̱ndu'u̱' ni̱a̱ i̱kan'.
43008036	Sa̱kan' na kuii' naa' yu'u̱, ña̱ nduu' si'e̱ Ndiosí, sa̱ndoó ndiká ndo'ó ndii, ndoo̱ ndiká xa̱chi' ndo̱'.
43008037	Xiní i̱ ña̱ si̱a̱ni' xika' Abraham nduu' ndo̱', ndisu̱ kuni ka̱'ni̱' ndo̱' yu'u̱, sa̱kan' ña̱ küni na̱ti̱i̱n ndo̱' tu̱'u̱n ña̱ ka'án i̱.
43008038	Yu'u̱ ndii, ña̱ ni̱ xi̱ni̱ ndu̱chi' nuu̱' i̱ xaa' yu̱va' i̱ kii̱' ni̱ yoo̱ i̱ xiin' a̱ ka'án i̱, te̱ ndo'ó ndii, ña̱ xini so̱'o̱ ndo̱' ka'án yu̱va' ndo̱' xaa' ndo̱' ―ni̱ kachi̱ a̱.
43008039	Te̱ ni̱ ka'a̱n ra̱ xiin' Jesús ndii: ―Abraham nduu' yu̱va' ndu̱ ―ni̱ kachi̱ ra̱. Te̱ ni̱ ka'a̱n a̱ xiin' ra̱ ndii: ―Naa' ndi̱xa̱ xna̱'a̱ yu̱va' ndo̱' nduu' Abraham ndii, i̱i̱n kachi sa̱a̱ ndo̱' naa ni̱ xa̱a̱ te̱ ja̱a̱n'.
43008040	Te̱ vi̱ti̱n ndii, tee̱' ndee ka'án i̱ xiin' ndo̱' ña̱ ndi̱xa̱, ña̱ ni̱ xi̱ni̱ so̱'o̱ i̱ nuu̱' Ndiosí ndii, kuni ka̱'ni̱' ndo̱' yu'u̱. Abraham ndii, kö̱o̱' kivi̱' sa̱a̱ ra̱ ña̱ ja̱a̱n' naa' tiaku ra̱.
43008041	Ndo'ó ndii, naa ña̱ xaa' yu̱va' xna̱'a̱ ndo̱' xaa' ndo̱' ―ni̱ kachi̱ a̱. Sa̱kan' te̱ ni̱ ka'a̱n ra̱ xiin' a̱ ndii: ―Ndu'u̱ ndii, süu̱' si'e̱ ña' xika' sii̱' xiin' ndee ka̱ te̱ yivi̱' nduu' ndu̱, i̱i̱n nda̱a̱' kui̱ti̱' yu̱va' ndu̱ yoo, te̱ ña̱ ja̱a̱n' nduu' Ndiosí ―ni̱ kachi̱ ra̱.
43008042	Te̱ ni̱ ka'a̱n Jesús xiin' ra̱ ndii: ―Naa' Ndiosí xna̱'a̱ nduu' yu̱va' ndo̱' ndii, ku̱ndani̱ ndo̱' yu'u̱, sa̱kan' ña̱ nuu̱' ña̱ ja̱a̱n' ni̱ ki̱e̱e̱ i̱, te̱ ni̱ xa̱a̱ i̱. Te̱ süu̱' kuenta mi̱i' i̱ kua̱xi̱ i̱, süu̱' ja̱a̱n' ndii Ndiosí ni̱ ti̱'vi' yu'u̱ te̱ kua̱xi̱ i̱.
43008043	¿Ndichun na kündani̱ ndo̱' ña̱ ka'án i̱? Kündani̱ ndo̱' a̱ sa̱kan' ña̱ küni na̱ti̱i̱n ndo̱' ña̱ ka'án i̱ xiin' ndo̱'.
43008044	Yu̱va' ndo'ó ndii, ña̱ ndi̱va̱'a̱ nduu' a̱, te̱ ña̱ kuní ña̱ ja̱a̱n' kui̱ti̱' xaa' ndo̱'. Ña̱ ja̱a̱n' ndii, ña̱ xa'ni̱' ne̱ yivi̱' nduu' a̱ nde̱e̱ ña̱ nu̱u', te̱ kö̱o̱' kivi̱' xachuun' nda̱ku a̱, sa̱kan' ña̱ süu̱' ña̱ kumi' ña̱ nda̱ku nduu' a̱. Te̱ kii̱' ka'án a̱ tu̱n vixi̱ ndii, ka'án a̱ sa̱a̱ kuu' mi̱i' a̱, sa̱kan' ña̱ ña̱ vixi̱ nduu' a̱, te̱ su̱vi̱ a̱ nduu' xa'ndu̱ sa̱kuu' tu̱n vixi̱.
43008045	Te̱ yu'u̱ ndii, xa'a̱' a̱ ña̱ ña̱ ndi̱xa̱ ka'án i̱ xiin' ndo̱' ndii, küni ka̱ndi̱xa' ndo̱' a̱.
43008046	¿Yo̱o̱ nduu' ndo'ó ku̱vi̱ ti̱i̱n kua̱chi̱ yu'u̱, te̱ nia'a̱ ndo̱' ña̱ ni̱ xa̱a̱ i̱ kua̱chi̱ ja̱a̱n'? Ña̱ ndi̱xa̱ ka'án i̱ xiin' ndo̱', ¿ndichun na kändixa' ndo̱' a̱?
43008047	Ne̱ nduu' kuenta Ndiosí ndii, natiin' va̱'a̱ ni̱a̱ tu̱'u̱n ka'án Ndiosí, te̱ ndo'ó ndii, nätiin' va̱'a̱ ndo̱' a̱, sa̱kan' ña̱ süu̱' kuenta a̱ nduu' ndo̱' ―ni̱ kachi̱ a̱.
43008048	Sa̱kan' te̱ ni̱ ka'a̱n te̱ judío ja̱a̱n' xiin' a̱ ndii: ―Ña̱ nda̱ku xna̱'a̱ ka'án ndu̱ kii̱' ka'án ndu̱ ña̱ i̱i̱n te̱ Samaria nduu' u̱n', sa̱kan' ña̱ naá ña̱ ndi̱va̱'a̱ nimá u̱n' ―ni̱ kachi̱ ra̱.
43008049	Te̱ ni̱ ka'a̱n a̱ xiin' ra̱ ndii: ―Kö̱o̱' ña̱ ndi̱va̱'a̱ naá nimá yu'u̱. Yu̱va' i̱ kui̱ti̱' tiin' ka'nu' i̱, te̱ ndo'ó ndii, tïin' ka'nu' ndo̱' yu'u̱.
43008050	Yu'u̱ ndii, ndüku' i̱ ña̱ tiin' ka'nu' ne̱ yivi̱' yu'u̱. Yoo i̱i̱n ña̱ nduku' ña̱ ja̱a̱n', te̱ ña̱ ja̱a̱n' nduu' ña̱ kande̱i' ka'a̱n ña̱ ja̱a̱n'.
43008051	Ña̱ nda̱ku ka'án i̱ xiin' ndo̱' ña̱ yo̱o̱ ka̱ ita' ni̱'i̱ nuu̱' ña̱ ka'án i̱ ndii, kö̱o̱' kivi̱' ku̱vi̱ ni̱a̱ ―ni̱ kachi̱ a̱.
43008052	Sa̱kan' te̱ ni̱ ka'a̱n te̱ judío ja̱a̱n' xiin' a̱ ndii: ―Vi̱ti̱n kundani̱ xna̱'a̱ ndu̱ ña̱ naá ña̱ ndi̱va̱'a̱ nimá u̱n', sa̱kan' ña̱ Abraham xiin' sa̱kuu' te̱ ni̱ ka'a̱n tiakú tu̱'u̱n Ndiosí ndii, ni̱ xi'i̱ ra̱. Te̱ yo'ó ka'án ña̱ yo̱o̱ ka̱ ita' ni̱'i̱ nuu̱' ña̱ ka'án u̱n' ndii, kö̱o̱' kivi̱' ku̱vi̱ ni̱a̱, kachi u̱n'.
43008053	¿Ñáá tuu yo'ó ña̱ te̱ ka'nu' ka̱ nduu' u̱n' te̱ sa̱kan' te̱ xii̱' ya̱ta' e̱' Abraham? Te̱ ja̱a̱n' ndii, ni̱ xi'i̱ ra̱, te̱ ni̱ xi'i̱ tu̱ sa̱kuu' te̱ ni̱ ka'a̱n tiakú tu̱'u̱n Ndiosí. ¿Yo̱o̱ nduu' yo'ó, tuu u̱n', na ka'án u̱n' sa̱kan'? ―ni̱ kachi̱ ra̱.
43008054	Te̱ ni̱ ka'a̱n Jesús xiin' ra̱ ndii: ―Naa' ti̱i̱n ka'nu' xiin' mii' mi̱i' i̱ ndii, ndïaa ya'vi' a̱. Yu̱va' i̱ nduu' ña̱ tiin' ka'nu' yu'u̱, ña̱ ka'án ndo'ó nduu' Ndiosí ndo̱'.
43008055	Ndisu̱ xïní ña̱'a' ndo̱', te̱ yu'u̱ ndii, xiní ña̱'a' i̱. Te̱ naa' ka'a̱n i̱ ña̱ xïní ña̱'a' i̱ ndii, te̱ xini xa'an' ku̱ndu̱u̱ i̱ nde̱e̱ naa ndo'ó. Ndisu̱ xiní ña̱'a' i̱, te̱ saxinú i̱ tu̱'u̱n ka̱'an' a̱.
43008056	Abraham, te̱ xii̱' ya̱ta' ndo̱' ja̱a̱n' ndii, va̱'a̱ va̱ ni̱ ku̱ni̱ ra̱ kii̱' ni̱ xi̱ni̱ ra̱ ña̱ ki̱xi̱n i̱ i̱i̱n yivi̱' yo'o', te̱ ni̱ xi̱ni̱ xna̱'a̱ ra̱ a̱, te̱ va̱'a̱ va̱ ni̱ ku̱ni̱ ra̱ ―ni̱ kachi̱ a̱.
43008057	Sa̱kan' te̱ ni̱ ka'a̱n te̱ judío ja̱a̱n' xiin' a̱ ndii: ―Ja̱n', ni̱ nde̱e̱ uvi̱ xi̱ko̱ uxi̱ kuiya̱ kümi' u̱n', ¿sa̱a̱ ku̱vi̱ ka'án u̱n' ña̱ xa̱ ni̱ xi̱ni̱ u̱n' Abraham? ―ni̱ kachi̱ ra̱.
43008058	Sa̱kan' te̱ ni̱ ka'a̱n Jesús xiin' ra̱ ndii: ―Ña̱ nda̱ku ka'a̱n i̱ xiin' ndo̱' ña̱ kii̱' kuní ka̱ ko̱o̱ Abraham ndii, yu'u̱ nduu' i̱ ―ni̱ kachi̱ a̱.
43008059	Sa̱kan' te̱ ni̱ ki̱'i̱n ra̱ yuu̱' te̱ ku̱u̱n yuu̱' ña̱'a' ra̱. Ndisu̱ ni̱ na̱ka'ni̱ si̱'e a̱ te̱i̱n ne̱ yivi̱' kua'a̱' ja̱a̱n', te̱ ni̱ ke̱ta̱ a̱ nuu̱' ki̱'e̱ yu̱kun' ka'nu' ja̱a̱n' kua'a̱n a̱.
43009001	Te̱ kii̱' xka'ndíá Jesús kua'a̱n a̱ ndii, ni̱ xi̱ni̱ a̱ i̱i̱n te̱ kui'e ndu̱chi' nuu̱', te̱ xa̱ sa̱kan' kaa' nde̱e̱ ni̱ tuvi̱ ra̱.
43009002	Te̱ ni̱ nda̱tu'u̱n' ña̱'a' te̱ nda̱'a' xa'a̱' a̱ ndii: ―Rabí, ¿yo̱o̱ ni̱ xa̱a̱ kua̱chi̱ na kui'e ndu̱chi' nuu̱' te̱ kaa̱' ni̱ tuvi̱ ra̱? ¿Ñáá mi̱i' ra̱, uun ñáá yu̱va' si̱'i' ra̱? ―ni̱ kachi̱ ra̱.
43009003	Te̱ ni̱ na̱kui̱i̱n Jesús nuu̱' ra̱ ndii: ―Ni̱ nde̱e̱ te̱ kaa̱' nï̱ xa̱a̱ kua̱chi̱, te̱ ni̱ nde̱e̱ yu̱va' si̱'i' ra̱ nï̱ xa̱a̱ kua̱chi̱ na kaa' ra̱ sa̱kan'. Süu̱' ja̱a̱n' ndii sa̱kan' kaa' ra̱ te̱ nia'a̱ Ndiosí chu̱u̱n ka'nu' a̱ kivi̱' ñu̱u̱ ra̱ sa̱a̱ i̱.
43009004	Kuní a̱ sa̱a̱ i̱ chu̱u̱n ña̱ ni̱ sa̱kuiso' chuun' ña̱ ni̱ ti̱a̱nu̱' yu'u̱ sa̱a̱ i̱ ña̱ kuní ka̱ kua̱a̱'. Sa̱kan' ña̱ kii̱' ku̱ñu̱u ndii, kö̱o̱' ku̱vi̱ sa̱chuun' ka̱.
43009005	Vi̱ti̱n ña̱ yoo i̱ i̱i̱n yivi̱' yo'o' ndii, nduu' i̱ ñu'u̱ ña̱ nia'á sa̱a̱ kuu' Ndiosí ―ni̱ kachi̱ a̱.
43009006	Te̱ kii̱' ndi̱'i̱ ni̱ ka'a̱n a̱ ña̱ ja̱a̱n' ndii, ni̱ ko̱ndi̱a̱ tiasi̱'i a̱ ñu̱'u', te̱ ni̱ xa̱'a̱ a̱ nde'i̱, te̱ ni̱ sa̱ka̱' ña̱'a' a̱ ndu̱chi' nuu̱' te̱ kui'e nuu̱' ja̱a̱n'.
43009007	Te̱ ni̱ ka'a̱n a̱ xiin' ra̱ ndii: ―Kua'an, te̱ na̱ti̱a̱ u̱n' nuu̱' u̱n' pila ña̱ nani' Siloé ―ni̱ kachi̱ a̱ xiin' ra̱. (Te̱ Siloé ja̱a̱n' kuni kachi̱ a̱ ti̱kui te̱ ni̱ na̱chi̱kanu̱'.) Sa̱kan' te̱ ni̱ ke̱ta̱ ra̱ kua'a̱n ra̱, te̱ ni̱ na̱ti̱a̱ ra̱ nuu̱' ra̱, te̱ kii̱' ni̱ na̱ndi̱ko' ra̱ vi̱'e̱ ra̱ ndii, xa̱ ku̱vi̱ xto'ni' ra̱.
43009008	Sa̱kan' te̱ ne̱ ndiee' ya̱ti̱n vi̱'e̱ ra̱ xiin' i̱nga̱ ne̱ xiní ña̱ te̱ kui'e nuu̱' ni̱ nduu̱ ra̱ ndii, ni̱ ka'a̱n xiin' ta'an' ni̱a̱ ndii: ―¿Te̱ kaa̱' nduu' te̱ xi ndu'u̱' xikán xu̱'un' yi'e' yu̱kun' nu̱'? ―ni̱ kachi̱ ni̱a̱.
43009009	Sa̱va̱ ni̱a̱ ka'án ndii: ―Su̱vi̱ ra̱. Te̱ sa̱va̱ tu̱ku̱ ni̱a̱ ka'án ndii: ―Sü̱vi̱ ra̱, tee̱' ndee naa kaa' te̱ ja̱a̱n' kaa' ra̱ ―ni̱ kachi̱ ni̱a̱. Te̱ ni̱ ka'a̱n mi̱i' te̱ ja̱a̱n' xiin' ni̱a̱ ndii: ―Yu'u̱ nduu' i̱ ―ni̱ kachi̱ ra̱.
43009010	Sa̱kan' na kuii' ni̱ nda̱tu'u̱n' ña̱'a' ni̱a̱ ndii: ―¿Sa̱a̱ ni̱ xa̱a̱ a̱, te̱ ni̱ nuni̱a̱' ndu̱chi' nuu̱' u̱n'? ―ni̱ kachi̱ ni̱a̱ xiin' ra̱.
43009011	Te̱ ni̱ na̱kui̱i̱n ra̱ ndii: ―Te̱ yivi̱', te̱ na̱ni' Jesús, ni̱ xa̱'a̱ nde'i̱, te̱ ni̱ sa̱ka̱' ra̱ a̱ ndu̱chi' nuu̱' i̱, te̱ ni̱ ka'a̱n ra̱ xiin' i̱ ndii: “Kua'an, te̱ na̱ti̱a̱ u̱n' nuu̱' u̱n' pila Siloé”, ni̱ kachi̱ ra̱. Sa̱kan' te̱ ni̱ xa'a̱n na̱ti̱a̱ i̱ nuu̱' i̱, te̱ ni̱ nuni̱a̱' ndu̱chi' nuu̱' i̱ ―ni̱ kachi̱ ra̱.
43009012	Sa̱kan' te̱ ni̱ nda̱tu'u̱n' ña̱'a' ni̱a̱ ndii: ―¿Mii' yoo te̱ ja̱a̱n'? ―ni̱ kachi̱ ni̱a̱. Te̱ ni̱ na̱kui̱i̱n ra̱ nuu̱' ni̱a̱ ndii: ―Xïní i̱ ―ni̱ kachi̱ ra̱.
43009013	Te̱ ni̱ xan ndi̱a̱ka̱ ne̱ yivi̱' te̱ ni̱ nduu̱ te̱ kui'e nuu̱' ja̱a̱n' nuu̱' te̱ fariseo.
43009014	Te̱ kivi̱' sábado, ña̱ xina̱ndiee̱' ne̱ yivi̱', ni̱ xa̱'a̱ Jesús nde'i̱, te̱ ni̱ nu̱nia' a̱ ndu̱chi' nuu̱' te̱ ja̱a̱n'.
43009015	Sa̱kan' na kuii' ni̱ nda̱tu'u̱n' tu̱ ña̱'a' te̱ fariseo ja̱a̱n' sa̱a̱ ni̱ xa̱a̱ a̱, te̱ ni̱ nuni̱a̱' ndu̱chi' nuu̱' ra̱. Te̱ ni̱ ka'a̱n te̱ ja̱a̱n' ndii: ―Ni̱ sa̱ka̱' ra̱ nde'i̱ ndu̱chi' nuu̱' i̱, te̱ ni̱ na̱ti̱a̱ i̱ nuu̱' i̱, te̱ ku̱vi̱ xito' i̱ vi̱ti̱n ―ni̱ kachi̱ ra̱.
43009016	Sa̱kan' na ni̱ ka'a̱n sa̱va̱ te̱ fariseo ja̱a̱n' ndii: ―Te̱ ni̱ xa̱a̱ ña̱ kaa̱' ndii, süu̱' kuenta Ndiosí nduu' ra̱, sa̱kan' ña̱ xa'nú ra̱ kivi̱' sábado, ña̱ xina̱ndiee̱' e̱' ―ni̱ kachi̱ ra̱. Te̱ sa̱va̱ tu̱ku̱ ra̱ ka'án ndii: ―Naa' te̱ ndiso' kua̱chi̱ nduu' ra̱ ndii, kü̱vi̱ sa̱a̱ ra̱ chu̱u̱n ka'nu' ña̱ xaa' ra̱ ja̱a̱n' ―ni̱ kachi̱ ra̱. Xa'a̱' a̱ ja̱a̱n' na nï̱ nakuitá kuento ra̱.
43009017	Sa̱kan' na ni̱ nda̱tu'u̱n' tukuu' ra̱ te̱ ni̱ nduu̱ te̱ kui'e nuu̱' ja̱a̱n' ndii: ―¿Yo̱o̱ nduu' te̱ ni̱ nu̱nia' ndu̱chi' nuu̱' u̱n' ja̱a̱n', tuu u̱n'? ―ni̱ kachi̱ ra̱. Te̱ ni̱ na̱kui̱i̱n ra̱ ndii: ―I̱i̱n te̱ ka'án tiakú tu̱'u̱n Ndiosí nduu' ra̱ ―ni̱ kachi̱ ra̱.
43009018	Ndisu̱ te̱ judío, te̱ sana'má ña̱'a' ja̱a̱n' ndii, nï̱ ka̱ndi̱xa' ra̱ naa' te̱ kui'e nuu̱' ni̱ nduu̱ te̱ ja̱a̱n'. Sa̱kan' na kuii' ni̱ ka̱na̱ ra̱ yu̱va' si̱'i' te̱ ja̱a̱n',
43009019	te̱ ni̱ nda̱tu'u̱n' ña̱'a' ra̱ ndii: ―¿Ñáá si'e̱ ndo'ó nduu' te̱ yo̱'o̱', te̱ ka'án ndo̱' ni̱ tuvi̱ kui'e ndu̱chi' nuu̱'? Naa' sa̱kan' ndii, ¿sa̱a̱ ku̱vi̱ xto'ni' ra̱ vi̱ti̱n? ―ni̱ kachi̱ ra̱.
43009020	Te̱ ni̱ na̱kui̱i̱n yu̱va' si̱'i' te̱ ja̱a̱n' ndii: ―Xiní ndu̱ ndii, si'e̱ ndu̱ nduu' te̱ kaa̱', tákui'e. Te̱ xiní tu̱ ndu̱ ña̱ te̱ kui'e ndu̱chi' nuu̱' nduu' ra̱ ni̱ tuvi̱ ra̱.
43009021	Ndisu̱ xïní ndu̱ sa̱a̱ ni̱ xa̱a̱ a̱, te̱ ku̱vi̱ xito' ra̱ vi̱ti̱n, ni̱ nde̱e̱ xïní tu̱ ndu̱ yo̱o̱ ni̱ nu̱nia' ndu̱chi' nuu̱' ra̱. Nda̱tu'u̱n' ndo̱' mi̱i' ra̱, te̱ xi̱xa̱ nduu' ra̱, ku̱vi̱ ka'a̱n ra̱ xiin' ndo̱' yo̱o̱ ni̱ xa̱a̱ ña̱ ja̱a̱n' ―ni̱ kachi̱ ni̱a̱.
43009022	Ni̱ ka'a̱n yu̱va' si̱'i' ra̱ ña̱ ja̱a̱n' xa'a̱' a̱ ña̱ yi'vi ni̱a̱ te̱ judío ja̱a̱n', sa̱kan' ña̱ xa̱ ni̱ na̱ka̱ta̱ te̱ ja̱a̱n' kuento ra̱ ña̱ naa' yo̱o̱ ka̱ ndi̱e̱e̱ yu̱'u' ña̱ Jesús nduu' Mesías, ña̱ sakakú ne̱ yivi̱' ndii, xta̱'ni' xa̱chi' ña̱'a' ra̱, te̱ kü̱ndu̱u̱ ka̱ ne̱ ja̱a̱n' kuenta vi̱'e̱ mii' nakayá ne̱ yivi̱' ñu̱u̱ ja̱a̱n'.
43009023	Xa'a̱' a̱ ja̱a̱n' na kuii' ni̱ ka'a̱n yu̱va' si̱'i' te̱ ja̱a̱n' ndii: “Nda̱tu'u̱n' ndo̱' mi̱i' ra̱, te̱ xi̱xa̱ nduu' ra̱”, ni̱ kachi̱ ni̱a̱.
43009024	Sa̱kan' te̱ ni̱ ka̱na̱ ra̱ te̱ ni̱ nduu̱ te̱ kui'e nuu̱' ja̱a̱n' i̱chi' ña̱ uvi̱, te̱ ni̱ ka'a̱n ra̱ xiin' ra̱ ndii: ―Ndiosí kuní a̱ ti̱i̱n ka'nu' u̱n', sa̱kan' ña̱ xiní ndu̱ ndii, i̱i̱n te̱ ndiso' kua̱chi̱ nduu' te̱ ja̱a̱n' ―ni̱ kachi̱ ra̱.
43009025	Sa̱kan' te̱ ni̱ ka'a̱n te̱ ja̱a̱n' xiin' ra̱ ndii: ―Naa' te̱ ndiso' kua̱chi̱ nduu' ra̱, xïní yu'u̱, i̱i̱n nda̱a̱' kui̱ti̱' ña̱'a̱ xiní i̱ ndii, te̱ kui'e nuu̱' ni̱ nduu̱ i̱, te̱ vi̱ti̱n ndii, ku̱vi̱ xto'ni' i̱ ―ni̱ kachi̱ ra̱.
43009026	Te̱ tu̱ku̱ ni̱ ni̱ ka'a̱n ra̱ xiin' te̱ ja̱a̱n' ndii: ―¿Ndee ña̱ ni̱ xa̱a̱ ra̱ xiin' u̱n'? ¿Sa̱a̱ ni̱ xa̱a̱ ra̱, te̱ ni̱ nu̱nia' ra̱ ndu̱chi' nuu̱' u̱n'? ―ni̱ kachi̱ ra̱.
43009027	Te̱ ni̱ ka'a̱n te̱ ja̱a̱n' xiin' ra̱ ndii: ―Xa̱ ni̱ ka'a̱n i̱ xiin' ndo̱', te̱ küni ka̱ndi̱xa' ndo̱'. ¿Ndichun na kuni ku̱ni̱ so̱'o̱ tu̱ku̱u̱ ndo̱' ña̱ xa̱ ni̱ ka'a̱n i̱? ¿Ñáá kuni ku̱ndiku̱n tu̱ ndo'ó i̱chi' te̱ ja̱a̱n'? ―ni̱ kachi̱ ra̱.
43009028	Sa̱kan' te̱ ni̱ ka̱ni̱a̱'a ra̱ xiin' te̱ ja̱a̱n' ka'án ra̱ ndii: ―Yo'ó nduu' te̱ ndikún i̱chi' te̱ ja̱a̱n', ndisu̱ ndu'u̱ ndii, te̱ ndikún i̱chi' Moisés nduu' ndu̱.
43009029	Xiní ndu̱ ña̱ ni̱ ka'a̱n Ndiosí xiin' Moisés, ndisu̱ te̱ ja̱a̱n' ndii, xïní ndu̱ mii' ni̱ ki̱e̱e̱ ra̱ ―ni̱ kachi̱ ra̱.
43009030	Te̱ ni̱ ka'a̱n te̱ ja̱a̱n' xiin' ra̱ ndii: ―Ña̱ ja̱a̱n' nduu' ña̱ nandani̱ va̱ yu'u̱ ña̱ xïní ndo'ó mii' ni̱ ki̱e̱e̱ ra̱, ndisu̱ ni̱ sa̱nda'a ra̱ ndu̱chi' nuu̱' i̱.
43009031	Xiní e̱' ndii, xäa' Ndiosí kuenta ña̱ ka'án ne̱ ndiso' kua̱chi̱, ndisu̱ xaa' a̱ kuenta ña̱ ka'án ne̱ ki'in' ka'nu' ña̱'a', te̱ xaa' ni̱a̱ ña̱ kuní a̱.
43009032	Nde̱e̱ ni̱ xi̱ka̱ndu'u̱' i̱i̱n yivi̱' ndii, tïa̱'an ku̱ni̱ e̱' kuento ña̱ ni̱ nu̱nia' i̱i̱n te̱ yivi̱' ndu̱chi' nuu̱' i̱i̱n ne̱ kui'e ndu̱chi' nuu̱' nde̱e̱ ni̱ tuvi̱ ni̱a̱.
43009033	Naa' süu̱' te̱ ni̱ ki̱e̱e̱ nuu̱' Ndiosí nduu' te̱ ja̱a̱n' ndii, kö̱o̱' xa̱chi' a̱ ku̱vi̱ sa̱a̱ ra̱ ―ni̱ kachi̱ ra̱.
43009034	Te̱ ni̱ ka'a̱n ra̱ xiin' te̱ ja̱a̱n' ndii: ―Yo'ó, te̱ ndiso' kua̱chi̱ nde̱e̱ ni̱ tuvi̱ u̱n', ¿yo̱o̱ nduu' yo'ó, tuu u̱n', na kuni sa̱nia'á u̱n' ndu'u̱? ―ni̱ kachi̱ ra̱. Sa̱kan' te̱ ni̱ xta̱'ni' xa̱chi' ña̱'a' ra̱ vi̱'e̱ mii' nakayá ne̱ ñu̱u̱ ja̱a̱n'.
43009035	Ni̱ xi̱ni̱ Jesús kuento ña̱ ni̱ xta̱'ni' ra̱ te̱ ja̱a̱n' vi̱'e̱ ja̱a̱n', te̱ kii̱' ni̱ xi̱ni̱ ña̱'a' a̱, te̱ ni̱ nda̱tu'u̱n' ña̱'a' a̱ ndii: ―¿Ñáá i̱ni̱ u̱n' xini u̱n' ña̱ nduu' si'e̱ Ndiosí? ―ni̱ kachi̱ a̱.
43009036	Te̱ ni̱ ka'a̱n ra̱ xiin' a̱ ndii: ―¿Yo̱o̱ nduu' ña̱ ja̱a̱n', tákui'e, te̱ i̱ni̱ i̱ ku̱ni̱ ña̱'a' i̱? ―ni̱ kachi̱ ra̱.
43009037	Te̱ ni̱ ka'a̱n Jesús xiin' ra̱ ndii: ―Xa̱ ni̱ xi̱ni̱ ña̱'a' u̱n', te̱ su̱vi̱ i̱ nduu' ña̱ ndatu'un' xiin' u̱n' vi̱ti̱n ―ni̱ kachi̱ a̱.
43009038	I̱kan' te̱, ni̱ ka'a̱n ra̱ xiin' a̱ ndii: ―Tákui'e, i̱ni̱ i̱ xini i̱ yo'ó ―ni̱ kachi̱ ra̱. Te̱ ni̱ xa̱ka'nu' ña̱'a' ra̱.
43009039	Te̱ ni̱ ka'a̱n Jesús ndii: ―Ni̱ xa̱a̱ i̱ i̱i̱n yivi̱' yo'o', te̱ nia'a̱ ne̱ yivi̱' sa̱a̱ yoo nimá ni̱a̱ nuu̱' Ndiosí, sa̱kan' te̱ nuni̱a̱' ndu̱chi' nuu̱' ne̱ kui'e nuu̱', te̱ ne̱ tuu ña̱ tuvi' nuu̱' ni̱a̱ ndii, ku̱kui'e nuu̱' ni̱a̱ ―ni̱ kachi̱ a̱.
43009040	Te̱ ni̱ xi̱ni̱ so̱'o̱ sa̱va̱ te̱ fariseo, te̱ ita' ya̱ti̱n nuu̱' a̱ ja̱a̱n', ña̱ ni̱ ka'a̱n a̱, te̱ ni̱ ka'a̱n ra̱ ndii: ―¿Ñáá te̱ kui'e nuu̱' nduu' tu̱ ndu'u̱, kachi u̱n'? ―ni̱ kachi̱ ra̱.
43009041	Te̱ ni̱ ka'a̱n a̱ xiin' ra̱ ndii: ―Naa' te̱ kui'e nuu̱' nduu' ndo̱' ndii, kö̱o̱' kua̱chi̱ ndo̱', ndisu̱ xa'a̱' a̱ ña̱ ka'án ndo̱' ña̱ tuvi' nuu̱' ndo̱' ndii, yoo na yoo kua̱chi̱ ndo̱'.
43010001	’Ña̱ nda̱ku ka'án i̱ xiin' ndo̱' ña̱ yo̱o̱ ka̱ kua'a̱n ka̱a̱ nuu̱' nama̱ mii' ñu'u' mbe̱e̱, te̱ xkä'ndíá ra̱ yi'e' ndii, i̱i̱n te̱ kui'na̱' nduu' ra̱, te̱ nduu' tu̱ ra̱ te̱ kui'na̱' mi̱i' kuu'.
43010002	Ndisu̱ te̱ nduu' xna̱'a̱ te̱ pa̱xto mbe̱e̱ ja̱a̱n' ndii, yi'e' xka'ndíá ra̱.
43010003	Te̱ xito' yi'e' ndii, nunia' ra̱ a̱ nuu̱' te̱ pa̱xto ja̱a̱n', te̱ xini so̱'o̱ mbe̱e̱ tachi̱' yu̱'u' te̱ pa̱xto, te̱ kana' ra̱ ri' xiin' kivi̱' ri', te̱ tava̱' ra̱ ri'.
43010004	Te̱ kii̱' tava̱' ra̱ sa̱kuu' sana̱ mi̱i' ra̱ ndii, ni'i' i̱chi' ra̱ nuu̱' ri' kua'a̱n ra̱, te̱ ndikún ri' xata̱' ra̱, sa̱kan' ña̱ nakuni ri' tachi̱' ra̱.
43010005	Ndisu̱ i̱i̱n te̱ ndi̱va̱'a̱ ndii, kü̱ndiku̱n ña̱'a' ri', süu̱' ja̱a̱n' ndii ku̱nu̱ ri' nuu̱' ra̱, sa̱kan' ña̱ xïní ri' tachi̱' ra̱ ―ni̱ kachi̱ a̱.
43010006	Ni̱ ka'a̱n ndi̱a̱a̱ Jesús ña̱ ja̱a̱n', ndisu̱ nï̱ ku̱nda̱ni̱ te̱ ja̱a̱n' ndee ña̱ kuni kachi̱ a̱.
43010007	Te̱ ni̱ ka'a̱n ka̱ Jesús xiin' ra̱ ndii: ―Ña̱ nda̱ku ka'án i̱ xiin' ndo̱' ndii, yu'u̱ nduu' nde̱e̱ naa yi'e' ko̱rra mii' ñu'u' mbe̱e̱.
43010008	Sa̱kuu' te̱ ni̱ ki̱xi̱n xi̱'na̱ ka̱ te̱ sa̱kan' yu'u̱ ndii, te̱ kui'na̱' nduu' ra̱, te̱ nduu' tu̱ ra̱ te̱ kui'na̱' mi̱i' kuu', sa̱kan' na nï̱ xaa' mbe̱e̱ ja̱a̱n' kuenta kuu' ra̱.
43010009	Yu'u̱ nduu' yi'e', te̱ yo̱o̱ ka̱ ko'ni' yi'e' yo'o' ndii, kaku̱ ni̱a̱. Te̱ ku̱ndu̱u̱ ni̱a̱ nde̱e̱ naa mbe̱e̱, ti' ko'ni', te̱ ki̱ee' ri', te̱ ni'i̱' ri' i̱ti̱a̱ ka̱xi̱' ri'.
43010010	Te̱ kui'na̱' ndii, kua̱xi̱ ra̱ te̱ sa̱kui'na' ra̱, te̱ ka̱'ni̱' ra̱, te̱ sa̱ndo̱ñu'u' ra̱. Ndisu̱ yu'u̱ ndii, kua̱xi̱ i̱ te̱ ko̱o̱ kivi̱' ñu̱u̱ ndo̱', te̱ ko̱o̱ kua'a̱' a̱.
43010011	’Yu'u̱ nduu' te̱ pa̱xto va̱'a̱, te̱ pa̱xto va̱'a̱ ndii, taxi' ra̱ kivi̱' ñu̱u̱ ra̱ xa'a̱' mbe̱e̱ sana̱ ra̱.
43010012	Ndisu̱ te̱ xiku'ún ya'vi' ndii, te̱ pa̱xto tatú kui̱ti̱' nduu' ra̱. Te̱ süu̱' te̱ xiin' sana̱ mbe̱e̱ ja̱a̱n' nduu' ra̱, sa̱kan' na kii̱' xito' ra̱ kua̱xi̱ lobo ndii, nakoo' ra̱ mbe̱e̱ ja̱a̱n', te̱ xinu' ra̱. Te̱ tiin' lobo ja̱a̱n' mbe̱e̱, te̱ kiku̱' ña̱'a' ri'.
43010013	Sa̱kan' xaa' ra̱, sa̱kan' ña̱ te̱ xiku'ún ya'vi' kui̱ti̱' nduu' ra̱, te̱ ndï'ni̱ ra̱ xa'a̱' mbe̱e̱ ja̱a̱n'.
43010014	Yu'u̱ ndii, te̱ pa̱xto va̱'a̱ nduu' i̱. Te̱ xiní i̱ mbe̱e̱ sana̱ i̱, te̱ xiní tu̱ ti' ja̱a̱n' yu'u̱,
43010015	sa̱a̱ nii' xiní yu̱va' i̱ Ndiosí yu'u̱ ndii, nii' sa̱kan' tu̱ xiní ña̱'a' i̱. Te̱ taxi' i̱ kivi̱' ñu̱u̱ i̱ xa'a̱' mbe̱e̱ ja̱a̱n'.
43010016	Te̱ kumi' tu̱ i̱ i̱nga̱ ka̱ mbe̱e̱, ti' ñü'u' ti̱xi̱n ko̱rra yo'o', ku'u̱n na̱ka̱ tu̱ i̱ ti' ja̱a̱n', te̱ ku̱ni̱ so̱'o̱ ri' tachi̱' i̱. Te̱ ku̱ndu̱u̱ ri' i̱i̱n nda̱a̱' ti̱'vi̱, te̱ i̱i̱n nda̱a̱' yu'u̱ ku̱ndu̱u̱ te̱ pa̱xto ri'.
43010017	Xa'a̱' a̱ ja̱a̱n' na kundani̱ yu̱va' i̱ yu'u̱, sa̱kan' ña̱ taxi' i̱ kivi̱' ñu̱u̱ i̱, te̱ ku̱vi̱ i̱ xa'a̱' ri', te̱ na̱ti̱a̱ku̱ i̱.
43010018	Nde̱e̱ i̱i̱n ne̱ yivi̱' kü̱vi̱ tu̱'u̱n kivi̱' ñu̱u̱ i̱ xiin' ña̱ kuní mi̱i' ni̱a̱, süu̱' ja̱a̱n' ndii sanakua'a mi̱i' yu'u̱ a̱. Sa̱kan' ña̱ kumi' i̱ ndi̱e̱e̱' te̱ ta̱xi̱ i̱ kivi̱' ñu̱u̱ i̱, te̱ kumi' tu̱ i̱ ndi̱e̱e̱' te̱ na̱ti̱a̱ku̱ i̱. Ña̱ ja̱a̱n' nduu' ña̱ ni̱ sa̱kuiso' chu̱u̱n yu̱va' i̱ yu'u̱ sa̱a̱ i̱ ―ni̱ kachi̱ a̱.
43010019	Te̱ kii̱' ni̱ xi̱ni̱ so̱'o̱ te̱ judío ja̱a̱n' ña̱ ni̱ ka'a̱n a̱ ndii, tu̱ku̱ ni̱ ni̱ na̱ta̱'vi' ta'an' ra̱.
43010020	Kua'a̱' te̱ ja̱a̱n' ni̱ ka'a̱n ndii: ―Ña̱ ndi̱va̱'a̱ naá nimá te̱ kaa̱', süu̱' te̱ kuu' kaxi' nduu' ra̱, ¿ndichun na xini so̱'o̱ ka̱ ndo̱' ña̱ ka'án ra̱? ―ni̱ kachi̱ ra̱.
43010021	Te̱ i̱nga̱ ra̱ ni̱ ka'a̱n ndii: ―Tu̱'u̱n ña̱ ka'án te̱ kaa̱' ndii, süu̱' ña̱ ka'án te̱ naá ña̱ ndi̱va̱'a̱ nimá nduu' a̱, sa̱kan' ña̱ i̱i̱n te̱ naá ña̱ ndi̱va̱'a̱ nimá ndii, kü̱vi̱ nu̱nia' ra̱ ndu̱chi' nuu̱' ne̱ kui'e ndu̱chi' nuu̱' ―ni̱ kachi̱ ra̱.
43010022	Kii̱' ni̱ na̱suku̱ vi̱ko' ña̱ xaka'nu' ne̱ yivi̱' kivi̱' ña̱ ni̱ sa̱na̱kua'a tu̱ku̱u̱ ni̱a̱ yu̱kun' ka'nu' nda̱'a' Ndiosí ndii, yoo̱' vi̱xi̱n nduu' a̱.
43010023	Te̱ xika' Jesús mii' iin' yu̱kun' ka'nu' vi̱'e̱ ndiká xa'a̱' ña̱ na̱ni' yi'e' Salomón.
43010024	Sa̱kan' te̱ ni̱ xi̱nu̱ndu̱u̱ ña̱'a' te̱ judío, te̱ kuu' nu̱u', te̱ ni̱ nda̱tu'u̱n' ña̱'a' ra̱ ndii: ―¿A̱ma̱ vi̱' kun ndi̱ko' ña̱ ndiatu' ndu̱ xaa' u̱n'? Naa' yo'ó nduu' Cristo, ña̱ sa̱kakú ne̱ yivi̱' ndii, ka'a̱n kaxi' u̱n' xiin' ndu̱ ―ni̱ kachi̱ ra̱.
43010025	Te̱ ni̱ ka'a̱n Jesús xiin' ra̱ ndii: ―Xa̱ ni̱ ka'a̱n i̱ xiin' ndo̱' te̱ kändixa' ndo̱'. Chu̱u̱n ka'nu' ña̱ xaa' i̱ kuenta yu̱va' i̱ Ndiosí nduu' ña̱ nia'á yo̱o̱ nduu' i̱.
43010026	Ndisu̱ ndo'ó ndii, kändixa' ndo̱', sa̱kan' ña̱ süu̱' mbe̱e̱ sana̱ i̱ nduu' ndo̱' naa xa̱ ni̱ ka'a̱n i̱ xiin' ndo̱'.
43010027	Ne̱ nduu' mbe̱e̱ sana̱ i̱ ndii, xini so̱'o̱ ni̱a̱ tachi̱' i̱, te̱ yu'u̱ ndii, xiní ña̱'a' i̱, te̱ ndikún ni̱a̱ yu'u̱.
43010028	Te̱ taxi' i̱ kivi̱' ñu̱u̱ ni̱a̱ ña̱ kö̱o̱' kivi̱' ndi'i', te̱ kö̱o̱' tu̱ kivi̱' ku̱vi̱ ni̱a̱, ni̱ nde̱e̱ kö̱o̱' tu̱ ku̱vi̱ tu̱'u̱n tu̱ ña̱'a' nda̱'a' i̱.
43010029	Te̱ yu̱va' i̱, ña̱ ni̱ ta̱xi̱ ne̱ ja̱a̱n' nda̱'a' i̱, nduu' ña̱ ka'nu' ka̱ te̱ sa̱kan' sa̱kuu' ña̱ yoo, te̱ kö̱o̱' ku̱vi̱ tu̱'u̱n ña̱'a' nda̱'a' a̱.
43010030	Yu'u̱ xiin' yu̱va' i̱ Ndiosí ndii, i̱i̱n nda̱a̱' nduu' ndu̱ ―ni̱ kachi̱ a̱.
43010031	Te̱ tu̱ku̱ sa̱kan' ni̱ ki̱'i̱n te̱ judío ja̱a̱n' yuu̱' te̱ ku̱u̱n yuu̱' ña̱'a' ra̱.
43010032	Te̱ ni̱ ka'a̱n Jesús xiin' ra̱ ndii: ―Kua'a̱' ya'a̱ chu̱u̱n va̱'a̱ ni̱ xa̱a̱ i̱ kuenta yu̱va' i̱ nuu̱' ndo̱' te̱ ku̱ni̱ ndo̱'. ¿Xa'a̱' ndee chu̱u̱n ja̱a̱n' kuni ku̱u̱n yuu̱' ndo̱' yu'u̱? ―ni̱ kachi̱ a̱.
43010033	Te̱ ni̱ na̱kui̱i̱n te̱ judío ja̱a̱n' ndii: ―Süu̱' xa'a̱' nde̱e̱ i̱i̱n ña̱ ja̱a̱n' kuni ku̱u̱n yuu̱' ndu̱ yo'ó, süu̱' ja̱a̱n' ndii xa'a̱' a̱ ña̱ kani̱a̱'a u̱n' xa'a̱' Ndiosí, sa̱kan' ña̱ te̱ yivi̱' kui̱ti̱' nduu' u̱n', te̱ ndasanduu' xiin' mii' mi̱i' u̱n' Ndiosí ―ni̱ kachi̱ ra̱.
43010034	Te̱ ni̱ ka'a̱n Jesús xiin' ra̱ ndii: ―Na̱ka̱'an' ndo̱' ña̱ yoso̱' nuu̱' tu̱'u̱n nde̱i' Ndiosí mii' ka'án a̱ ndii: “Yu'u̱ ni̱ ka'a̱n ndii, ndiosí nduu' ndo̱'”, kachi̱ a̱.
43010035	Mi̱i' Ndiosí ni̱ ka'a̱n ña̱ ndiosí nduu' ne̱ ni̱ xi̱ni̱ so̱'o̱ tu̱'u̱n a̱ ja̱a̱n', kö̱o̱' ku̱vi̱ xka'ndi̱a̱ ndo̱so̱' ña̱ yoso̱' nuu̱' tu̱tu̱ ja̱a̱n'.
43010036	Te̱ yu'u̱ ndii, Ndiosí ni̱ sakuiso' chuun' yu'u̱, te̱ ni̱ ti̱'vi' a̱ yu'u̱ i̱i̱n yivi̱' yo'o', sa̱kan' na kuii', ¿ndichun ka'án ndo̱' ña̱ kani̱a̱'a i̱ xa'a̱' a̱ xa'a̱' a̱ ña̱ ka'án i̱ ña̱ si'e̱ a̱ nduu' i̱?
43010037	Naa' xäa' i̱ chu̱u̱n kuenta yu̱va' i̱ ndii, kä̱ndi̱xa' ndo̱'.
43010038	Ndisu̱ naa' xaa' i̱ ña̱ ja̱a̱n' ndii, tee̱' ndee tïa̱'an ka̱ndi̱xa' ndo̱' ndii, ka̱ndi̱xa' ndo̱' ña̱ chu̱u̱n Ndiosí nduu' a̱. Te̱ sa̱kan' ku̱nda̱ni̱ ndo̱', te̱ ka̱ndi̱xa' ndo̱' ña̱ yoo' yu̱va' i̱ Ndiosí xiin' i̱, te̱ yoo tu̱ yu'u̱ xiin' a̱ ―ni̱ kachi̱ a̱.
43010039	Sa̱kan' na ni̱ xika̱ tu̱ku̱u̱ ra̱ ti̱i̱n ña̱'a' ra̱, ndisu̱ ni̱ kaku̱ a̱ nda̱'a' ra̱, te̱ ni̱ ke̱ta̱ a̱ kua'a̱n a̱.
43010040	Te̱ kua'a̱n ni̱ tu̱ku̱u̱ a̱ tu̱ku̱ ta'vi' i̱ti̱a̱ Jordán mii' ni̱ sa̱kuchi' Juan ne̱ yivi̱' kuenta Ndiosí ña̱ nu̱u', te̱ ni̱ ndoo̱ a̱ i̱kan'.
43010041	Te̱ kua'a̱' ne̱ yivi̱' ni̱ ki̱xi̱n nuu̱' a̱ te̱ ka'án ni̱a̱ ndii: ―Tee̱' ndee nï̱ xaa' Juan nde̱e̱ i̱i̱n chu̱u̱n ka'nu', ndisu̱ sa̱kuu' ña̱ ni̱ ka'a̱n ra̱ xa'a̱' te̱ kaa̱' ndii, ña̱ ndi̱xa̱ nduu' a̱ ―ni̱ kachi̱ ni̱a̱.
43010042	Te̱ kua'a̱' ni̱a̱ ni̱ i̱ni̱ xi̱ni̱ Jesús i̱kan'.
43011001	Te̱ ni̱ yoo̱ i̱i̱n te̱ kuni ku̱vi̱ ni̱ na̱ni' Lázaro, te̱ ñu̱u̱ Betania, ña̱ nduu' tu̱ ñu̱u̱ ña' ku̱'va̱ ra̱ María xiin' Marta.
43011002	Te̱ María ja̱a̱n' nduu' ña' kii̱' ni̱ ya'a̱, te̱ ni̱ sa̱kaa' a' xa̱'a̱n xavixín' koo' chukuu' xa'a̱' xto̱'o̱ e̱', te̱ ni̱ sa̱na̱yaa' a' a̱ xiin' i̱xi' xíni' a'. Te̱ tiaa̱ ta'an' a' nduu' Lázaro, te̱ kuni ku̱vi̱ ja̱a̱n'.
43011003	Sa̱kan' na ni̱ ti̱'vi' uvi̱ sa̱a' ku̱'va̱ ra̱ ja̱a̱n' tu̱'u̱n te̱ ka'a̱n ne̱ yivi̱' xiin' Jesús ndii: “Tákui'e, te̱ ndani̱ u̱n' ndii, kuni ku̱vi̱ ra̱”, kachi ni̱a̱.
43011004	Te̱ ni̱ ka'a̱n Jesús kii̱' ni̱ xi̱ni̱ a̱ tu̱'u̱n ja̱a̱n' ndii: ―Kui'e̱ ja̱a̱n' ndii, süu̱' ña̱ ka̱'ni̱' xa̱chi' ña̱'a' nduu' a̱, süu̱' ja̱a̱n' ndii yoo a̱ te̱ na̱ti̱i̱n Ndiosí ña̱ tiin' ka'nu' ña̱'a' ne̱ yivi̱', te̱ yoo tu̱ a̱ te̱ na̱ti̱i̱n yu'u̱, ña̱ nduu' si'e̱ Ndiosí, ña̱ tiin' ka'nu' ne̱ yivi̱' yu'u̱ ―ni̱ kachi̱ a̱.
43011005	Ndani̱ Jesús Marta, xiin' ña' ta'an' a', xiin' Lázaro.
43011006	Nde̱e̱ sa̱a̱ ka̱ ni̱ ndii, kii̱' ni̱ xi̱ni̱ a̱ tu̱'u̱n ja̱a̱n' ndii, ni̱ ndoo̱ ka̱ a̱ uvi̱ ta'an kivi̱' mii' yoo a̱ ja̱a̱n'.
43011007	Kii̱' ni̱ xka'ndi̱a̱ kivi̱' ja̱a̱n', te̱ ni̱ ka'a̱n a̱ xiin' te̱ nda̱'a' xa'a̱' a̱ ndii: ―To'o̱' tukuu' ndo̱' ñu̱'u' Judea ―ni̱ kachi̱ a̱.
43011008	Te̱ ni̱ ka'a̱n ra̱ xiin' a̱ ndii: ―Rabí, sa̱kan' ni̱ xika̱ ti̱o̱' te̱ ndiee' i̱kan' ku̱u̱n yuu̱' ra̱ yo'ó, ¿ndichun na tu̱ku̱ ni̱ kuni ku'u̱n u̱n' i̱kan'? ―ni̱ kachi̱ ra̱.
43011009	Te̱ ni̱ ka'a̱n Jesús ndii: ―Xiní e̱' ña̱ uxi̱ uvi̱ hora kumi' i̱'i̱n kivi̱'. Ne̱ xika' i̱i̱n ke'in' ndii, käki'í ni̱a̱, sa̱kan' ña̱ yoo ñu̱'u̱ nandii̱' nuu̱' ni̱a̱.
43011010	Ndisu̱ ne̱ xika' ñu̱u ndii, kaki'í ni̱a̱, sa̱kan' ña̱ kö̱o̱' ñu̱'u̱ nandii̱' nuu̱' ni̱a̱ ―ni̱ kachi̱ a̱.
43011011	I̱kan' te̱ ni̱ ka'a̱n ka̱ a̱ ndii: ―Lázaro, te̱ xiní ta'an' xiin' e̱' ndii, kixín ra̱, ndisu̱ ku'u̱n sa̱ndoto' ña̱'a' i̱ ―ni̱ kachi̱ a̱.
43011012	Sa̱kan' te̱ ni̱ ka'a̱n te̱ nda̱'a' xa'a̱' a̱ ja̱a̱n' xiin' a̱ ndii: ―Tákui'e, naa' kixín ra̱ ndii, nda̱'a̱ mi̱i' ra̱ ―ni̱ kachi̱ ra̱.
43011013	Ni̱ ka'a̱n Jesús ña̱ ja̱a̱n' xa'a̱' ña̱ ni̱ xi'i̱ ra̱, ndisu̱ te̱ nda̱'a' xa'a̱' ja̱a̱n' ndii, ni̱ xa̱ni̱ni̱ ra̱ ña̱ ka'án a̱ xa'a̱' ña̱ kixín e̱' kii̱' nandiee̱' e̱'.
43011014	Sa̱kan' te̱ ni̱ ka'a̱n kaxi' Jesús xiin' ra̱ ndii. ―Lázaro ndii, xa̱ ni̱ xi'i̱ ra̱.
43011015	Nakuatia' va̱ nimá i̱ xa'a̱' ndo'ó ña̱ kö̱o̱' e̱' ni̱ yoo̱ i̱kan', sa̱kan' te̱ i̱ni̱ ka̱ ndo̱' ku̱ni̱ ndo̱' yu'u̱. To'o̱' ndo̱', ku'u̱n ko̱to̱ ña̱'a' e̱' ―ni̱ kachi̱ a̱.
43011016	Sa̱kan' te̱ ni̱ ka'a̱n Tomás, te̱ na̱ni' tu̱ te̱ kuate, xiin' i̱nga̱ te̱ nda̱'a' xa'a̱' a̱ ndii: ―To'o̱', te̱ ku̱vi̱ tu̱ yoo' xiin' a̱ ―ni̱ kachi̱ ra̱.
43011017	Kii̱' ni̱ xa̱a̱ Jesús ñu̱u̱ Betania ndii, ni̱ xi̱ni̱ a̱ kuento ña̱ xa̱ kua'a̱n ku̱mi' ta'an kivi̱' naá ñu̱'u' nde'i̱ Lázaro ti̱xi̱n yavi̱ ndi̱i̱.
43011018	Te̱ ñu̱u̱ ja̱a̱n' ndii, yatin' uni̱ ta'an kilómetro xika' naá a̱ te̱ naá ñu̱u̱ Jerusalén.
43011019	Te̱ kua'a̱' va̱ ne̱ judío, ne̱ ndiee' ya̱ti̱n i̱kan', ni̱ xa̱a̱ mii' ndu'u̱' Marta xiin' María, te̱ ko̱to̱ ña̱'a' ni̱a̱, te̱ sa̱ki'ví tu̱ ña̱'a' ni̱a̱ xa'a̱' a̱ ña̱ ni̱ xi'i̱ tiaa̱ ta'an' ne̱ ja̱a̱n'.
43011020	Kii̱' ni̱ xi̱ni̱ tu̱'u̱n Marta ña̱ xa̱ kua̱xi̱ Jesús ndii, ni̱ ke̱ta̱ a' kua'a̱n na̱ti̱i̱n ña̱'a' a', ndisu̱ María ndii, ni̱ ndoo̱ a' vi̱'e̱.
43011021	Te̱ ni̱ ka'a̱n Marta xiin' Jesús ndii: ―Tákui'e, naa' ni̱ yoo̱ u̱n' yo'o' ndii, kü̱vi̱ tiaa̱ ta'an' i̱.
43011022	Ndisu̱ xiní i̱ ña̱ nde̱e̱ vi̱ti̱n naa' kaka̱n u̱n' ndee ka̱ ña̱'a̱ nuu̱' Ndiosí ndii, ta̱xi̱ ña̱'a' a̱ nda̱'a' u̱n' ―ni̱ kachi̱ a'.
43011023	Te̱ ni̱ ka'a̱n Jesús xiin' a' ndii: ―Na̱ti̱a̱ku̱ tiaa̱ ta'an' u̱n' ―ni̱ kachi̱ a̱.
43011024	Te̱ ni̱ ka'a̱n Marta xiin' a̱ ndii: ―Xiní i̱ ña̱ na̱ti̱a̱ku̱ ra̱ kivi̱' so'o̱' ndi'i' kii̱' na̱ti̱a̱ku̱ sa̱kuu' ne̱ ni̱ xi'i̱ ―ni̱ kachi̱ a'.
43011025	Te̱ ni̱ ka'a̱n Jesús xiin' a' ndii: ―Yu'u̱ nduu' ña̱ sanatiaku ne̱ ni̱ xi'i̱, te̱ su̱vi̱ tu̱ i̱ nduu' ña̱ taxi' kivi̱' ñu̱u̱ ne̱ yivi̱'. Te̱ yo̱o̱ ka̱ i̱ni̱ xini yu'u̱ ndii, tee̱' ndee ni̱ xi'i̱ ni̱a̱ ndii, na̱ti̱a̱ku̱ ni̱a̱ sa̱a̱ i̱.
43011026	Te̱ sa̱kuu' ne̱ tiaku, naa' i̱ni̱ ni̱a̱ xini ni̱a̱ yu'u̱ ndii, kö̱o̱' kivi̱' ku̱vi̱ ni̱a̱. ¿Ñáá kandixa' u̱n' ña̱ ja̱a̱n'? ―ni̱ kachi̱ a̱ xiin' ña' ja̱a̱n'.
43011027	Te̱ ni̱ ka'a̱n a' xiin' a̱ ndii: ―U̱u̱n ndo̱', tákui'e, kandixa' i̱ ña̱ yo'ó nduu' Cristo, ña̱ nduu' si'e̱ Ndiosí, ña̱ ni̱ ka'a̱n a̱ ti̱'vi' a̱ i̱i̱n yivi̱' ―ni̱ kachi̱ a'.
43011028	Kii̱' ndi̱'i̱ ni̱ ka'a̱n Marta ña̱ ja̱a̱n', te̱ ni̱ xa'a̱n ka'a̱n ya̱a' a' xiin' María ta'an' a' ndii: ―Xa̱ ni̱ xa̱a̱ ña̱ nduu' maestro e̱', te̱ kuni ka'a̱n a̱ xiin' u̱n' ―ni̱ kachi̱ a'.
43011029	Kii̱' ni̱ xi̱ni̱ so̱'o̱ María ña̱ ja̱a̱n' ndii, numi̱' va̱ te̱ ni̱ nu̱ta̱ a', te̱ kua'a̱n a' nde̱e̱ mii' iin' Jesús.
43011030	Tïa̱'an nda̱'ni̱ Jesús ñu̱u̱ ja̱a̱n', kuu' saa' iin' ka̱ a̱ mii' ni̱ na̱ta'an' a̱ xiin' Marta.
43011031	Te̱ ne̱ judío, ne̱ ndiee' vi̱'e̱ a' saki'ví ña̱'a' ndii, ni̱ xi̱ni̱ ni̱a̱ ña̱ numi̱' va̱ ni̱ nu̱ta̱ María te̱ kua'a̱n a'. Sa̱kan' na ni̱ xi̱ku̱ndiku̱n ña̱'a' ni̱a̱ ka'an' ni̱a̱ ña̱ kua'a̱n kua̱ku̱ a' yu̱'u' yavi̱ ndi̱i̱ mii' naá ñu̱'u' nde'i̱ Lázaro ja̱a̱n'.
43011032	Kii̱' ni̱ xa̱a̱ a' mii' iin' Jesús, te̱ ni̱ xi̱ni̱ ña̱'a' a' ndii, ni̱ xi̱kuii̱n xiti' a' nuu̱' a̱ te̱ ni̱ ka'a̱n a' ndii: ―Tákui'e, naa' ni̱ yoo u̱n' yo'o' ndii, kü̱vi̱ tiaa̱ ta'an' i̱ ―ni̱ kachi̱ a'.
43011033	Kii̱' ni̱ xi̱ni̱ Jesús xaku' a', te̱ xaku' tu̱ ne̱ judío, ne̱ kua̱xi̱ xiin' a' ja̱a̱n' ndii, ni̱ tu̱xu'ví nimá a̱, te̱ ni̱ ku̱suchi' tu̱ i̱ni̱ a̱,
43011034	ka'án a̱ ndii: ―¿Mii' ni̱ chi̱naá ña̱'a' ndo̱'? ―ni̱ kachi̱ a̱. Te̱ ni̱ ka'a̱n ni̱a̱ xiin' a̱ ndii: ―To'o̱', te̱ ku̱ni̱ u̱n', tákui'e ―ni̱ kachi̱ ni̱a̱.
43011035	Te̱ ni̱ xa̱ku̱ Jesús.
43011036	Sa̱kan' te̱ ni̱ ka'a̱n ne̱ judío ja̱a̱n' ndii: ―Ko̱to̱ ndo̱', sa̱a̱ vi̱' tu̱ ni̱ ku̱ndani̱ ña̱'a' ra̱ ―ni̱ kachi̱ ni̱a̱.
43011037	Ndisu̱ sa̱va̱ ne̱ ja̱a̱n' ni̱ ka'a̱n ndii: ―Te̱ kaa̱' nduu' te̱ ni̱ nu̱nia' ndu̱chi' nuu̱' te̱ kui'e nuu̱', ¿sa̱a̱ tu̱ nï̱ ku̱vi̱ sa̱nda'a ra̱ Lázaro ja̱a̱n' te̱ kü̱vi̱ ra̱? ―ni̱ kachi̱ ni̱a̱.
43011038	Te̱ tu̱ku̱ sa̱kan' ni̱ tu̱xu'ví nimá Jesús, te̱ ni̱ ku̱ya̱ti̱n a̱ yavi̱ ndi̱i̱ ja̱a̱n'. Te̱ to̱ko' ka̱va̱' iin' yavi̱ ja̱a̱n', te̱ ndasi' yu̱'u' a̱ xiin' i̱i̱n yuu̱'.
43011039	Te̱ ni̱ ka'a̱n Jesús ndii: ―Sa̱nu̱ndia'á ndo̱' yuu̱' kaa̱' ―ni̱ kachi̱ a̱. Te̱ ni̱ ka'a̱n Marta, ña' ku̱'va̱ te̱ ni̱ xi'i̱ ja̱a̱n' ndii: ―Tákui'e, xa̱ xa'án ra̱ vi̱ti̱n, sa̱kan' ña̱ xa̱ kua'a̱n ku̱mi' ta'an kivi̱' ni̱ xi'i̱ ra̱ ―ni̱ kachi̱ a'.
43011040	Te̱ ni̱ ka'a̱n Jesús xiin' a' ndii: ―¿Ñáá näka'an' u̱n' ña̱ xa̱ ni̱ ka'a̱n i̱ xiin' u̱n' ña̱ naa' i̱ni̱ u̱n' xini u̱n' yu'u̱ ndii, ku̱ni̱ u̱n' ña̱ nia'a̱ Ndiosí ña̱ ndi̱e̱e' koo' chukuu' a̱? ―ni̱ kachi̱ a̱.
43011041	Sa̱kan' te̱ ni̱ sa̱nu̱ndia'á ra̱ yuu̱' ja̱a̱n'. Te̱ ni̱ na̱ko̱to̱ ndi̱a̱a̱ Jesús ndi̱vi', te̱ ni̱ ka'a̱n a̱ ndii: ―Ta̱taa̱, taxi' i̱ ña̱ chi̱nda̱ni u̱n', sa̱kan' ña̱ ni̱ xi̱ni̱ so̱'o̱ u̱n' ña̱ ni̱ ka'a̱n i̱ xiin' u̱n'.
43011042	Yu'u̱ ndii, xiní i̱ ña̱ xini so̱'o̱ u̱n' ña̱ ka'án i̱ xiin' u̱n' sa̱kuu' i̱chi'. Ndisu̱ ka'án i̱ sa̱kan' xa'a̱' ne̱ yivi̱' kua'a̱' ne̱ ita' yo'o', te̱ ka̱ndi̱xa' ni̱a̱ ña̱ yo'ó ni̱ ti̱a̱nu̱' yu'u̱ i̱i̱n yivi̱' yo'o' ―ni̱ kachi̱ a̱.
43011043	Ndi̱'i̱ ni̱ ka'a̱n a̱ ña̱ ja̱a̱n', sa̱kan' te̱ ti'e' ni̱ ka'a̱n a̱ ndii: ―Lázaro, ni̱a̱'a̱ yo'o' ―ni̱ kachi̱ a̱.
43011044	I̱kan' te̱ ni̱ ke̱ta̱ te̱ ni̱ xi'i̱ ja̱a̱n' ndisuku̱' toto̱ nda̱'a' ra̱ xiin' xa'a̱' ra̱, te̱ ndisuku̱' i̱i̱n pein nuu̱' ra̱. Te̱ ni̱ ka'a̱n Jesús xiin' ne̱ yivi̱' ja̱a̱n' ndii: ―Nda̱xin' ndo̱' ra̱ te̱ ku'u̱n ra̱ ―ni̱ kachi̱ a̱.
43011045	Te̱ kua'a̱' va̱ ne̱ judío, ne̱ ni̱ ki̱xi̱n ko̱to̱ María, ne̱ ni̱ xi̱ni̱ ña̱ ni̱ xa̱a̱ Jesús i̱kan' ndii, ni̱ i̱ni̱ ni̱a̱ ni̱ xi̱ni̱ ña̱'a' ni̱a̱.
43011046	Ndisu̱ sa̱va̱ ne̱ ja̱a̱n' ndii, ni̱ xa'a̱n ni̱a̱ nuu̱' te̱ fariseo, te̱ ni̱ ka'a̱n ni̱a̱ xiin' ra̱ ña̱ ni̱ sa̱na̱tiaku Jesús te̱ ja̱a̱n'.
43011047	Sa̱kan' na kuii' sa̱kuu' sutu̱ kuu' nu̱u' xiin' te̱ fariseo ndii, ni̱ na̱ka̱ya̱ ra̱ te̱ kuu' ka'nu' xiin' ra̱, te̱ ni̱ xa̱'a̱ ra̱ i̱i̱n junta ka'nu' ka'án ra̱ ndii: ―¿Ndee ña̱ sa̱a̱ e̱'? Kua̱chi̱ ndii kua'a̱' va̱ chu̱u̱n ka'nu' xaa' te̱ ja̱a̱n'.
43011048	Naa' ta̱xi̱ e̱' ña̱ na̱kaa̱ ra̱ xaa' ra̱ ña̱ ja̱a̱n' ndii, sa̱kuu' ne̱ yivi̱' ku̱ndiku̱n ña̱'a', te̱ ki̱xi̱n te̱ xa'ndia chuun' ñu̱u̱ Roma, te̱ sa̱ndo̱ñu'u' ra̱ yu̱kun' ka'nu' e̱' xiin' ñu̱u̱ e̱' ―ni̱ kachi̱ ra̱.
43011049	Sa̱kan' te̱, i̱i̱n te̱ ja̱a̱n' te̱ na̱ni' Caifás, te̱ nduu' sutu̱ ka'nu' ka̱ kuiya̱ ja̱a̱n', ni̱ ka'a̱n ndii: ―Ndo'ó ndii, kö̱o̱' a̱ xiní xa̱chi' ndo̱'.
43011050	Ni̱ nde̱e̱ xänini tu̱ ndo̱' ña̱ va̱'a̱ ka̱ ku̱vi̱ i̱i̱n nda̱a̱' kui̱ti̱' te̱ yivi̱' xa'a̱' sa̱kuu' ne̱ ñu̱u̱ e̱' te̱ ndö̱ñu'u' sa̱kuu' e̱' ―ni̱ kachi̱ ra̱.
43011051	Süu̱' ña̱ ka'an' mi̱i' te̱ ja̱a̱n', te̱ ni̱ ka'a̱n ra̱ ña̱ ja̱a̱n', süu̱' ja̱a̱n' ndii xa'a̱' a̱ ka̱ nduu' ra̱ sutu̱ ka'nu' ka̱ kuiya̱ ja̱a̱n' na ni̱ ka'a̱n tiakú ra̱ ña̱ ku̱vi̱ Jesús xa'a̱' kua̱chi̱ sa̱kuu' ne̱ ñu̱u̱ ja̱a̱n'.
43011052	Te̱ süu̱' xa'a̱' ne̱ ja̱a̱n' kui̱ti̱' ku̱vi̱ a̱, süu̱' ja̱a̱n' ndii ku̱vi̱ tu̱ a̱ te̱ na̱ka̱ya̱ a̱ sa̱kuu' si'e̱ Ndiosí, ne̱ ndo'ni̱ te̱i̱n ne̱ yivi̱' i̱i̱n yivi̱', te̱ ndu̱i̱i̱n ni̱a̱.
43011053	Xa'a̱' a̱ ja̱a̱n' na nde̱e̱ kivi̱' ja̱a̱n' ndii, ni̱ na̱ka̱ta̱ ra̱ kuento ra̱ ña̱ ka̱'ni̱' ra̱ Jesús.
43011054	Sa̱kan' na Jesús ndii, nï̱ xika̱ tuvi' ka̱ a̱ te̱i̱n te̱ judío ja̱a̱n'. Süu̱' ja̱a̱n' ndii ni̱ ke̱ta̱ a̱ kua'a̱n a̱ ñu̱u̱ ña̱ na̱ni' Efraín, ña̱ kandu'u̱' nuu̱' i̱i̱n ñu̱'u' ya̱ti̱n mii' taxi̱n' kaa'. Te̱ i̱kan' ni̱ ndoo̱ a̱ xiin' te̱ nda̱'a' xa'a̱' a̱.
43011055	Te̱ xa̱ kuyatin' vi̱ko' pascua, ña̱ xaka'nu' ne̱ judío, sa̱kan' na kua'a̱' ne̱ yivi̱' ni̱ ka̱a̱ ñu̱u̱ Jerusalén, te̱ nda̱sa̱ndo̱o̱ xiin' mii' ni̱a̱ nuu̱' Ndiosí ña̱ kuní ka̱ ko̱o̱ vi̱ko' ja̱a̱n'.
43011056	Xika' ne̱ yivi̱' nanduku' ni̱a̱ Jesús, te̱ ka'án xiin' ta'an' ni̱a̱ nuu̱' ki̱'e̱ yu̱kun' ka'nu' ndii: ―¿Sa̱a̱ tuu ndo̱'? ¿Ñáá ki̱xi̱n ra̱ vi̱ko', uun kuä̱sa̱'? ―ni̱ kachi̱ ni̱a̱.
43011057	Te̱ sutu̱ kuu' nu̱u' xiin' te̱ fariseo ndii, ni̱ ka'a̱n chuun' ra̱ ña̱ naa' xiní yo̱o̱ ka̱ mii' yoo a̱ ndii, na ka'a̱n ni̱a̱ xiin' ra̱ te̱ ti̱i̱n ña̱'a' ra̱.
43012001	Iñu̱ ta'an ka̱ kivi̱' kuní te̱ ko̱o̱ vi̱ko' pascua ja̱a̱n', te̱ ni̱ xa̱a̱ Jesús ñu̱u̱ Betania mii' ndu'u̱' Lázaro, te̱ ni̱ xi'i̱, te̱ ni̱ sa̱na̱tiaku ña̱'a' a̱.
43012002	Te̱ i̱kan' ni̱ xa̱va̱'a̱ ne̱ yivi̱' ña̱ xaxi̱' i̱i̱n xa̱kuaa̱' xa'a̱' a̱ ña̱ tiin' ka'nu' ni̱a̱ Jesús. Marta nduu' ña' xika' nuu' i̱kan', te̱ Lázaro nduu' i̱i̱n te̱ ndu'u̱' xixi' xiin' Jesús nuu̱' mesa.
43012003	Sa̱kan' te̱ ni̱ ki̱'i̱n María yatin' sa̱va̱ litro xa̱'a̱n xavixín' koo' chukuu', ña̱ nduu' mi̱i' ndi'i' nardo, ña̱ ndiaa ya'vi' koo' chukuu', te̱ ni̱ sa̱kaa' a' xata̱' xa'a̱' Jesús, te̱ ni̱ sa̱na̱yaa' a' a̱ xiin' i̱xi' xíni' a'. Te̱ ni̱ chi̱tu' ka̱nii' ti̱xi̱n vi̱'e̱ ja̱a̱n' xiko̱ xa̱'a̱n xavixín' ja̱a̱n'.
43012004	I̱kan' te̱ Judas Iscariote, te̱ nduu' tu̱ i̱i̱n te̱ nda̱'a' xa'a̱' Jesús, te̱ sa̱na̱kua'a ña̱'a' nda̱'a' te̱ kuu' ka'nu' sie ya'a̱, ni̱ ka'a̱n ndii:
43012005	―Va̱'a̱ ka̱ naa' ni̱ ke'vi̱ a̱, te̱ ko̱ndi̱a̱ ya'vi' a̱ xu̱'un' ña̱ ki̱'i̱n i̱i̱n te̱ yivi̱' naa' sa̱chuun' ra̱ uni̱ ciento kivi̱', te̱ xiin' xu̱'un' ja̱a̱n' ku̱vi̱ chi̱ndi̱e̱e' e̱' ne̱ nda'vi kuu' ―ni̱ kachi̱ ra̱.
43012006	Ndisu̱ süu̱' ni̱ ka'a̱n ra̱ ña̱ ja̱a̱n' xa'a̱' a̱ ña̱ ndi'ni̱ xna̱'a̱ ra̱ xa'a̱' ne̱ nda'vi kuu', süu̱' ja̱a̱n' ndii xa'a̱' ña̱ te̱ kui'na̱' nduu' ra̱. Te̱ su̱vi̱ ra̱ nduu' te̱ xito' tindaa̱' xu̱'un', te̱ xaá ndii xakui'na' ra̱ xu̱'un' ña̱ kié ti̱xi̱n ña̱ ja̱a̱n'.
43012007	Te̱ ni̱ ka'a̱n Jesús xiin' ra̱ ndii: ―Na ko̱o̱ a' sa̱kan', kua̱chi̱ ndii i̱i̱n chu̱u̱n va̱'a̱ ni̱ xa̱a̱ a' xa'a̱' i̱. Ña' kaa̱' ndii, ni̱ ta̱xa̱'a̱ a' xa̱'a̱n xavixín' kaa̱', te̱ ni̱ xa̱ki̱n a̱ ñu̱'u' nde'i̱ i̱, te̱ ko̱o̱ tu̱'va̱ a̱, te̱ ndiee̱ a̱ kii̱' ku̱vi̱ i̱.
43012008	Sa̱kan' ña̱ ne̱ nda'vi kuu' ndii, nde̱e̱ ndi'i' ni̱ kivi̱' ko̱o̱ ni̱a̱ xiin' ndo̱', te̱ ku̱vi̱ chi̱ndi̱e̱e' ña̱'a' ndo̱' a̱ma̱a̱ ka̱ kuní ndo̱'. Ndisu̱ yu'u̱ ndii, süu̱' nde̱e̱ ndi'i' ni̱ kivi̱' ka̱ka̱ i̱ te̱i̱n ndo̱' ―ni̱ kachi̱ Jesús.
43012009	Kua'a̱' va̱ ne̱ judío, kii̱' ni̱ xi̱ni̱ ni̱a̱ kuento ña̱ ndu'u̱' Jesús ñu̱u̱ Betania ndii, ni̱ ki̱xi̱n ko̱to̱ ña̱'a' ni̱a̱. Te̱ süu̱' Jesús kui̱ti̱' ni̱ ki̱xi̱n ko̱to̱ ni̱a̱, süu̱' ja̱a̱n' ndii ni̱ kuni̱ tu̱ ni̱a̱ ku̱ni̱ ni̱a̱ Lázaro, te̱ xa̱ ni̱ xi'i̱, te̱ ni̱ sa̱na̱tiaku ña̱'a' Jesús.
43012010	Sa̱kan' na ni̱ ka'a̱n tuní sutu̱ kuu' nu̱u' ña̱ ka̱'ni̱' tu̱ ra̱ Lázaro,
43012011	sa̱kan' ña̱ te̱ ja̱a̱n' xaa' sa̱kan', te̱ kua'a̱' ne̱ judío ja̱a̱n' ni̱ ku̱xi̱o̱o̱ nuu̱' ña̱ sania'á sutu̱ ja̱a̱n', te̱ ndikún ni̱a̱ Jesús.
43012012	Te̱ ni̱ kitu̱' tu̱ku̱ kivi̱' ndii, ni̱ xi̱ni̱ tu̱'u̱n ne̱ yivi̱' kua'a̱' koo' chukuu', ne̱ kua̱xi̱ vi̱ko' ñu̱u̱ Jerusalén ja̱a̱n', ña̱ kua̱xi̱ tu̱ Jesús ñu̱u̱ ja̱a̱n'.
43012013	Sa̱kan' na ni̱ xa'nu̱ ni̱a̱ ñuu̱', te̱ ni'i' ni̱a̱ a̱ kua'a̱n na̱ta'an' ni̱a̱ xiin' a̱, te̱ ti'e' kuaa' ni̱a̱ ka'án ni̱a̱ ndii: ―¡Na na̱ti̱i̱n xto̱'o̱ e̱' Ndiosí ña̱ xaka'nu' ña̱'a' e̱'! ¡Sañu'u' va̱ a̱ ña̱ kua̱xi̱ kuenta a̱ kaa̱', te̱ ña̱ kaa̱' nduu' ña̱ xa'ndia chuun' nuu̱' yoo', ne̱ vi̱'e̱ Israel! ―kachi ni̱a̱.
43012014	Te̱ Jesús ndii, yoso̱' a̱ mburru sie, ti' ni̱ ta̱tu̱ a̱ ja̱a̱n', naa ka'án ña̱ yoso̱' nuu̱' tu̱tu̱ Ndiosí ndii:
43012015	Kä̱ka̱ nimá ndo'ó, ne̱ ndiee' ñu̱u̱ Sión. Ko̱to̱ ndo̱', kaa̱' kua̱xi̱ rey ndo̱', ndu'u̱' a̱ xata̱' i̱i̱n mburru sie. Sa̱kan' kachi a̱.
43012016	Te̱ nda̱'a' xa'a̱' a̱ ndii, nï̱ ku̱nda̱ni̱ ra̱ ña̱ ni̱ yoo̱ ja̱a̱n' ña̱ nu̱u', ndisu̱ kii̱' ni̱ na̱ti̱a̱ku̱ Jesús, te̱ ni̱ ti̱i̱n ka'nu' ña̱'a' Ndiosí ndii, ni̱ na̱ka̱'an' ra̱ ña̱ xa̱ yoso̱' sa̱kuu' ña̱ ja̱a̱n' xa'a̱' a̱, te̱ nii' sa̱kan' xna̱'a̱ ni̱ ndo̱'o̱ a̱.
43012017	Te̱ ne̱ yivi̱', ne̱ ni̱ xi̱ni̱ kii̱' ni̱ ka̱na̱ Jesús Lázaro nde̱e̱ ti̱xi̱n yavi̱ ndi̱i̱, te̱ ni̱ na̱ti̱a̱ku̱ ra̱ ndii, ndiee' yu̱'u' te̱ ndiee' yu̱'u' ni̱a̱ xa'a̱' ña̱ ni̱ xa̱a̱ a̱ ja̱a̱n'.
43012018	Xa'a̱' a̱ ja̱a̱n' na ni̱ ki̱e̱e̱ kua'a̱' ne̱ yivi̱', te̱ ni̱ ki̱xi̱n na̱ta'an' ni̱a̱ xiin' Jesús, sa̱kan' ña̱ ni̱ xi̱ni̱ ni̱a̱ kuento xa'a̱' chu̱u̱n ka'nu' ña̱ ni̱ xa̱a̱ a̱ ja̱a̱n'.
43012019	Sa̱kan' na kuii' ni̱ ka'a̱n xiin' ta'an' te̱ fariseo ndii: ―Ko̱to̱ ndo̱', sa̱kuu' ne̱ yivi̱' ndikún xata̱' te̱ kaa̱', kö̱o̱' a̱ ku̱vi̱ sa̱a̱ xa̱chi' e̱' vi̱ti̱n ―kachi ra̱.
43012020	Te̱ ni̱ ka̱'ni̱ tu̱ sa̱va̱ te̱ griego te̱i̱n ne̱ ni̱ ka̱a̱ ñu̱u̱ ja̱a̱n' te̱ sa̱ka'nu' ra̱ Ndiosí kii̱' yoo vi̱ko' ja̱a̱n'.
43012021	Te̱ ni̱ ku̱ya̱ti̱n te̱ ja̱a̱n' nuu̱' Felipe, te̱ Betsaida, ña̱ kandu'u̱' ñu̱'u' Galilea. Te̱ ni̱ ka'a̱n ra̱ ndii: ―Tákui'e, kuni nda̱tu'un' ndu̱ xiin' Jesús ―ni̱ kachi̱ ra̱.
43012022	Sa̱kan' te̱ ni̱ xa'a̱n Felipe, te̱ ni̱ ka'a̱n ra̱ xiin' Andrés, te̱ uvi̱ sa̱a' te̱ ja̱a̱n' ni̱ xa'a̱n ta̱xi̱ kuento nuu̱' Jesús.
43012023	Te̱ ni̱ ka'a̱n a̱ xiin' ra̱ ndii: ―Xa̱ kuyatin' kivi̱' ña̱ ti̱i̱n ka'nu' Ndiosí ña̱ nduu' tu̱ te̱ yivi̱'.
43012024	Ña̱ nda̱ku ka'án i̱ xiin' ndo̱' ña̱ naa' kï'vi̱ i̱i̱n ndi̱kin' trigo ti̱xi̱n ñu̱'u', te̱ ku̱vi̱ a̱ ndii, nä̱ta'vi̱' a̱. Ndisu̱ naa' ku̱vi̱ a̱ ti̱xi̱n ñu̱'u' ja̱a̱n' ndii, na̱ta'vi̱' kua'a̱' a̱.
43012025	Yo̱o̱ ka̱ kundani̱ kivi̱' ñu̱u̱ mi̱i' ndii, ku̱vi̱ ni̱a̱, ndisu̱ yo̱o̱ ka̱ chïndiaa ya'vi' kivi̱' ñu̱u̱ mi̱i' ni̱a̱ i̱i̱n yivi̱' yo'o' xa'a̱' ña̱ ndani̱ ka̱ ni̱a̱ yu'u̱ ndii, na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i'.
43012026	Yo̱o̱ ka̱ kuni ka̱ka̱ nu̱u̱ nuu̱' i̱ ndii, na ku̱ndiku̱n ni̱a̱ yu'u̱, te̱ ne̱ xika' nuu' nuu̱' i̱ ndii, ku̱ndi̱e̱e̱ ni̱a̱ mii' ndu'u̱' i̱, te̱ ti̱i̱n ka'nu' tu̱ ña̱'a' yu̱va' i̱ Ndiosí.
43012027	’Ndi'ni̱ va̱ nimá i̱ vi̱ti̱n. ¿Ndee ña̱ ka'a̱n i̱? ¿Ñáá ka'a̱n i̱ ndii, “Ta̱taa̱, sa̱kakú u̱n' yu'u̱ nuu̱' ña̱ ku̱ndo̱'o̱ i̱ vi̱ti̱n”? Kü̱vi̱ ka'a̱n i̱ sa̱kan', kua̱chi̱ ndii xa̱ xa'a̱' ña̱ ja̱a̱n' kua̱xi̱ i̱.
43012028	Ta̱taa̱, nia'a̱ u̱n' ña̱ kumi' u̱n' sa̱kuu' ña̱ ndi̱e̱e' ―ni̱ kachi̱ Jesús. Sa̱kan' te̱ ni̱ tiaku̱ ka'án i̱i̱n tachi̱' nde̱e̱ ndi̱vi' ndii: ―Xa̱ ni̱ nia'a̱ i̱ ña̱ ndi̱e̱e' ña̱ kumi' i̱, te̱ nia'a̱ ka̱ e̱ ―ni̱ kachi̱ a̱.
43012029	Te̱ ni̱ ka'a̱n ne̱ yivi̱' kua'a̱', ne̱ ita' i̱kan', ne̱ ni̱ xi̱ni̱ so̱'o̱ tachi̱' ja̱a̱n', ña̱ savi̱' ni̱ nde'i̱, te̱ sa̱va̱ tu̱ku̱ ni̱a̱ ni̱ ka'a̱n ndii: ―I̱i̱n ángele, ña̱ yoo ndi̱vi', ni̱ ka'a̱n xiin' ra̱ ―ni̱ kachi̱ ni̱a̱.
43012030	Sa̱kan' te̱ ni̱ ka'a̱n Jesús ndii: ―Süu̱' xa'a̱' ña̱ va̱'a̱ yu'u̱ ni̱ tiaku̱ ka'án tachi̱' ja̱a̱n', süu̱' ja̱a̱n' ndii xa'a̱' ndo'ó ni̱ tiaku̱ a̱.
43012031	Xa̱ ni̱ xa̱a̱ kivi̱' ña̱ sa̱na'má Ndiosí ne̱ yivi̱' i̱i̱n yivi̱' yo'o', te̱ vi̱ti̱n tu̱ ndoo̱ kui'e xa̱chi' ña̱ ndi̱va̱'a̱, ña̱ xa'ndia chuun' i̱i̱n yivi̱' yo'o'.
43012032	Te̱ kii̱' nda̱ni̱'i̱ ra̱ yu'u̱ nuu̱' ñu̱'u' i̱i̱n yivi̱' yo'o' ndii, sa̱ka'án i̱ nimá sa̱kuu' ne̱ yivi̱' ña̱ ki̱xi̱n ni̱a̱ nuu̱' i̱ ―ni̱ kachi̱ a̱.
43012033	Te̱ xiin' ña̱ ja̱a̱n' ni̱ sa̱kuni' Jesús ne̱ ja̱a̱n' sa̱a̱ ku̱vi̱ a̱.
43012034	Te̱ ni̱ ka'a̱n ne̱ yivi̱' ja̱a̱n' xiin' a̱ ndii: ―Xiní ndu̱ ña̱ ka'án tu̱'u̱n nde̱i' Ndiosí ña̱ Cristo, ña̱ sa̱kakú yoo ndii, ko̱o̱ a̱ xiin' e̱' nde̱e̱ ndi'i' ni̱ kivi̱', sa̱kan' na kuii', ¿ndichun ka'án yo'ó ña̱ kuní a̱ nda̱ni̱'i̱ ra̱ ña̱ nduu' tu̱ te̱ yivi̱'? ¿Yo̱o̱ nduu' ña̱ nduu' tu̱ te̱ yivi̱' ña̱ ka'án u̱n' xa'a̱' ja̱a̱n'? ―ni̱ kachi̱ ni̱a̱.
43012035	Sa̱kan' te̱ ni̱ ka'a̱n Jesús xiin' ni̱a̱ ndii: ―Ndee i̱i̱n xa'a' kui̱ti̱' yoo i̱ te̱ nduu' i̱ ñu'u̱ nuu̱' ndo̱'. Ka̱ka̱ ndo̱' vi̱ti̱n ña̱ yoo i̱ te̱ sa̱yi'é i̱ nuu̱' ndo̱', te̱ sa̱kan' kä̱nando ña̱ i̱i̱n yaví ndo'ó. Sa̱kan' ña̱ ne̱ xika' ni̱a̱a̱' ndii, xïní ni̱a̱ mii' kua'a̱n ni̱a̱.
43012036	Vi̱ti̱n ña̱ yoo i̱ te̱ sayi'é i̱ nuu̱' ndo̱' ndii, ka̱ndi̱xa' ndo̱' yu'u̱, te̱ ku̱ndu̱u̱ ndo̱' kuenta ne̱ yi'é ñu'u̱ ja̱a̱n' nuu̱' ―ni̱ kachi̱ a̱. Kii̱' ndi̱'i̱ ni̱ ka'a̱n Jesús ña̱ ja̱a̱n' ndii, kua'a̱n a̱ te̱ ni̱ ti̱si̱'e a̱ nuu̱' ne̱ ja̱a̱n'.
43012037	Tee̱' ndee kua'a̱' va̱ chu̱u̱n ka'nu' ni̱ xa̱a̱ Jesús nuu̱' ni̱a̱ ndii, nï̱ i̱ni̱ ni̱a̱ ku̱ni̱ ña̱'a' ni̱a̱.
43012038	Sa̱kan' ni̱ xka'ndi̱a̱ a̱, te̱ ni̱ xinu̱ ña̱ ni̱ ka'a̱n Isaías, te̱ ni̱ ka'a̱n tiakú tu̱'u̱n Ndiosí xta̱'an' kii̱' ni̱ ka'án ra̱ ndii: Tákui'e, nde̱e̱ i̱i̱n ne̱ yivi̱' nï̱ kandixa' ña̱ ni̱ sa̱nia'á ndu̱. Te̱ sa̱kan' tu̱ nde̱e̱ i̱i̱n kö̱o̱' ni̱ natiin' ña̱ ni̱ nia'a̱ u̱n' xiin' ña̱ ndi̱e̱e' u̱n' nuu̱' ni̱a̱. Ni̱ kachi̱ ra̱.
43012039	Sa̱kan' na kuii' nï̱ ku̱vi̱ ka̱ndi̱xa' ni̱a̱ a̱, xa'a̱' a̱ ja̱a̱n' na ni̱ ka'a̱n tu̱ Isaías ndii:
43012040	Ni̱ nda̱si̱ a̱ ndu̱chi' nuu̱' ni̱a̱, te̱ ni̱ xa̱xi̱i̱ tu̱ a̱ nimá ni̱a̱, ko̱to̱ ka̱ ku̱ni̱ ni̱a̱ xiin' ndu̱chi' nuu̱' ni̱a̱, te̱ ku̱nda̱ni̱ ni̱a̱ xiin' nimá ni̱a̱, te̱ na̱ndi̱ko' ni̱a̱ nuu̱' i̱, te̱ sa̱nda'a ña̱'a' i̱.
43012041	Ni̱ ka'a̱n Isaías ña̱ ja̱a̱n' kii̱' ni̱ xi̱ni̱ ra̱ ña̱ ndi̱e̱e' koo' chukuu' ña̱ ku̱mi' Jesús, te̱ ni̱ ka'a̱n ra̱ xa'a̱' a̱.
43012042	Nde̱e̱ sa̱a̱ ka̱ ni̱ ndii, kua'a̱' va̱ te̱ xa'ndia chuun' ni̱ i̱ni̱ xini ña̱'a'. Ndisu̱ nï̱ ndiee' yu̱'u' ra̱ xa'a̱' a̱, sa̱kan' ña̱ yi'vi ra̱ ña̱ ta̱va̱' xa̱chi' ña̱'a' te̱ fariseo vi̱'e̱ mii' nakayá ne̱ ñu̱u̱ ja̱a̱n'.
43012043	Sa̱kan' ña̱ ni̱ xta̱ni̱ ka̱ ra̱ ña̱ ndoo̱ va̱'a̱ ra̱ nuu̱' ne̱ yivi̱' te̱ sa̱kan' ña̱ ndoo̱ va̱'a̱ ra̱ nuu̱' Ndiosí.
43012044	Te̱ ni̱ ka'a̱n ti'e' Jesús nuu̱' ne̱ yivi̱' ja̱a̱n' ndii: ―Yo̱o̱ ka̱ i̱ni̱ xini yu'u̱ ndii, süu̱' i̱ni̱ ni̱a̱ xini ni̱a̱ yu'u̱ kui̱ti̱', süu̱' ja̱a̱n' ndii i̱ni̱ tu̱ ni̱a̱ xini ni̱a̱ ña̱ ni̱ ti̱a̱nu̱' yu'u̱ i̱i̱n yivi̱' yo'o'.
43012045	Te̱ sa̱kan' tu̱ yo̱o̱ ka̱ xini yu'u̱ ndii, xini tu̱ ni̱a̱ ña̱ ni̱ ti̱a̱nu̱' yu'u̱ i̱i̱n yivi̱' yo'o'.
43012046	Yu'u̱ nduu' ñu'u̱ ña̱ sayi'é nuu̱' ne̱ yivi̱', te̱ ni̱ xa̱a̱ i̱ i̱i̱n yivi̱' yo'o'. Te̱ yo̱o̱ ka̱ i̱ni̱ xini yu'u̱ ndii, ndöo̱ ni̱a̱a̱' xa̱chi' nimá ni̱a̱.
43012047	Naa' yo̱o̱ ka̱ xini so̱'o̱ ña̱ ka'án i̱, te̱ säxinú ni̱a̱ a̱ ndii, süu̱' yu'u̱ nduu' ña̱ ka̱tun' ña̱'a', sa̱kan' ña̱ nï̱ xa̱a̱ i̱ te̱ ka̱tun' i̱ ne̱ yivi̱' i̱i̱n yivi̱', süu̱' ja̱a̱n' ndii ni̱ xa̱a̱ i̱ te̱ sa̱kakú ña̱'a' i̱.
43012048	Yo̱o̱ ka̱ saxio' yu'u̱, te̱ küni na̱ti̱i̱n ni̱a̱ ña̱ ka'án i̱ ndii, xa̱ yoo i̱i̱n ña̱ ka̱tun' ña̱'a'. Tu̱'u̱n ña̱ ni̱ ka'a̱n i̱ ja̱a̱n' nduu' ña̱ ka̱tun' ña̱'a' kivi̱' so'o̱' ndi'i'.
43012049	Sa̱kan' ña̱ süu̱' ña̱ ka'an' mi̱i' i̱ nduu' ña̱ ni̱ ka'a̱n i̱ ja̱a̱n'. Süu̱' ja̱a̱n' ndii yu̱va' e̱' Ndiosí, ña̱ ni̱ ti̱'vi' yu'u̱ i̱i̱n yivi̱' yo'o', nduu' ña̱ ni̱ ka'a̱n chuun' xiin' i̱ ndee ña̱ ka'a̱n i̱, te̱ sa̱a̱ ka'a̱n e̱.
43012050	Te̱ xiní i̱ ña̱ ña̱ ni̱ ka'a̱n chuun' a̱ xiin' i̱ ndii, taxi' a̱ kivi̱' ñu̱u̱ ña̱ kö̱o̱' kivi̱' ndi'i', sa̱kan' na kuii' ka'án i̱ sa̱a̱ nii' ni̱ ka'a̱n yu̱va' e̱' xiin' i̱ kui̱ti̱' ―ni̱ kachi̱ a̱.
43013001	Kii̱' kuní ka̱ ko̱o̱ vi̱ko' Pascua ndii, xa̱ xiní Jesús ña̱ xa̱ kuyatin' kivi̱' ña̱ na̱ko̱o̱ a̱ i̱i̱n yivi̱' yo'o', te̱ nu'u̱ a̱ nuu̱' yu̱va' e̱' Ndiosí. Te̱ ni̱ ku̱ndani̱ ya'a̱ a̱ ne̱ nduu' kuenta a̱ i̱i̱n yivi̱' yo'o', te̱ i̱i̱n sa̱kan' ku̱ndani̱ ña̱'a' a̱ nde̱e̱ so'o̱' ndi'i'.
43013002	Kii̱' ndiee' ra̱ xixi' ra̱ ndii, xa̱ ni̱ saka'án ña̱ ndi̱va̱'a̱ nimá Judas Iscariote, si'e̱ Simón, ña̱ sa̱na̱kua'a ra̱ Jesús nda̱'a' te̱ kuu' ka'nu'.
43013003	Te̱ xa̱ xiní Jesús ña̱ xa̱ ni̱ sa̱kuiso' chuun' ña̱'a' yu̱va' e̱' Ndiosí nuu̱' sa̱kuu' ña̱ yoo', te̱ xiní tu̱ a̱ ña̱ nuu̱' Ndiosí ni̱ ki̱e̱e̱ a̱, te̱ ni̱ xa̱a̱ a̱ i̱i̱n yivi̱', te̱ nuu̱' ña̱ ja̱a̱n' tu̱ ku'u̱n nu'u̱ a̱.
43013004	Sa̱kan' te̱ ni̱ ndo̱ndi̱chi̱ a̱, te̱ ni̱ xta̱'ni' a̱ toto̱ ndisuku̱' a̱, te̱ ni̱ sa̱tiín a̱ i̱i̱n pein ti̱xi̱n to̱ko' a̱,
43013005	sa̱kan' te̱ ni̱ ta̱a̱n' a̱ ti̱kui ti̱xi̱n i̱i̱n xi̱ko'o', te̱ ni̱ xa̱'a' a̱ natia' a̱ xa'a̱' te̱ nda̱'a' xa'a̱' a̱, te̱ ni̱ sa̱na̱yaa' a̱ xa'a̱' ra̱ xiin' pein ti̱xi̱n ña̱ ni̱ sa̱tiín a̱ to̱ko' a̱ ja̱a̱n'.
43013006	Kii̱' ni̱ tondi̱a̱ a̱ mii' ndu'u̱' Simón Pedro ndii, ni̱ ka'a̱n ra̱ xiin' a̱ ndii: ―Tákui'e, ¿ndichun na na̱ti̱a̱ yo'ó xa'a̱' yu'u̱? ―ni̱ kachi̱ ra̱.
43013007	Te̱ ni̱ ka'a̱n Jesús xiin' ra̱ ndii: ―Ña̱ xaa' i̱ yo'o' ndii, kü̱nda̱ni̱ yo'ó a̱ vi̱ti̱n, ndisu̱ ku̱nda̱ni̱ u̱n' u̱n kii̱' ya'a̱ ―ni̱ kachi̱ a̱.
43013008	Te̱ ni̱ ka'a̱n Pedro xiin' a̱ ndii: ―Kö̱o̱' kivi̱' kui̱i̱n yu'u̱ ña̱ na̱ti̱a̱ yo'ó xa'a̱' i̱ ―ni̱ kachi̱ ra̱. Te̱ ni̱ ka'a̱n Jesús xiin' ra̱ ndii: ―Naa' nä̱ti̱a̱ i̱ xa'a̱' u̱n' ndii, süu̱' kuenta ka̱ i̱ ku̱ndu̱u̱ u̱n' ―ni̱ kachi̱ a̱.
43013009	Sa̱kan' te̱ ni̱ ka'a̱n Pedro xiin' a̱ ndii: ―Tákui'e, süu̱' xa'a̱' kui̱ti̱' i̱ na̱ti̱a̱ u̱n', süu̱' ja̱a̱n' ndii, na̱ti̱a̱ tu̱ u̱n' nda̱'a' i̱ xiin' xíni' i̱ ―ni̱ kachi̱ ra̱.
43013010	Te̱ ni̱ ka'a̱n Jesús xiin' ra̱ ndii: ―Ne̱ xa̱ ni̱ chi̱chi̱ ndii, ndee xa'a̱' kui̱ti̱' ni̱a̱ kuní a̱ ndo̱o̱, sa̱kan' ña̱ xa̱ ni̱ ndo̱o̱ ka̱nii' ni̱a̱, te̱ ndo'ó ndii, xa̱ yoo ndo̱o̱ ndo̱', ndisu̱ süu̱' sa̱kuu' ndo̱' ―ni̱ kachi̱ a̱.
43013011	Xa̱ xiní Jesús yo̱o̱ sa̱na̱kua'a ña̱'a' nda̱'a' te̱ kuni ka̱'ni̱' ña̱'a', sa̱kan' na kuii' ni̱ ka'a̱n a̱ ndii: “Süu̱' sa̱kuu' ndo'ó nduu' te̱ ndo̱o̱”, ni̱ kachi̱ a̱.
43013012	Te̱ kii̱' ndi̱'i̱ ni̱ na̱ti̱a̱ a̱ xa'a̱' ra̱, te̱ ni̱ na̱kui'nu̱ a̱ toto̱ ndisuku̱' a̱ ja̱a̱n', te̱ ni̱ xi̱ku̱ndu'u̱' tu̱ku̱u̱ a̱ mii' iin' mesa, te̱ ni̱ ka'a̱n a̱ xiin' ra̱ ndii: ―¿Ñáá kundani̱ ndo̱' ndee ña̱ kuni kachi̱ ña̱ ni̱ xa̱a̱ i̱ xiin' ndo̱' vi̱ti̱n?
43013013	Ka'án ndo'ó ña̱ maestro ndo̱' nduu' i̱, te̱ ka'án tu̱ ndo̱' ña̱ xto̱'o̱ ndo̱' nduu' i̱, te̱ va̱'a̱ yoo a̱ ka'án ndo̱' sa̱kan' ña̱ su̱vi̱ xna̱'a̱ nduu' i̱.
43013014	Sa̱kan' na kuii' naa' yu'u̱, ña̱ nduu' xto̱'o̱ ndo̱' te̱ nduu' tu̱ i̱ maestro ndo̱', te̱ ni̱ na̱ti̱a̱ i̱ xa'a̱' ndo̱' ndii, kuní a̱ ña̱ na̱ti̱a̱ tu̱ ndo'ó xa'a̱' i̱'i̱n ta'an' ndo̱'.
43013015	Ni̱ xa̱a̱ i̱ sa̱kan' xiin' ndo̱', te̱ sa̱a̱ tu̱ ndo'ó sa̱a̱ nii' ni̱ xa̱a̱ yu'u̱ xiin' ndo̱' vi̱ti̱n.
43013016	Ña̱ nda̱ku ka'án i̱ xiin' ndo̱' ndii, i̱i̱n te̱ xika' nuu' ndii, süu̱' te̱ ka'nu' ka̱ nduu' ra̱ te̱ sa̱kan' xto̱'o̱ ra̱, te̱ ni̱ nde̱e̱ süu̱' te̱ ka'nu' ka̱ nduu' tu̱ te̱ sakuni' tu̱'u̱n te̱ sa̱kan' te̱ ni̱ ti̱a̱nu̱' ña̱'a'.
43013017	Naa' kundani̱ ndo̱' ña̱ ka'án i̱ xiin' ndo̱', te̱ sa̱a̱ ndo̱' a̱ ndii, sa̱ñu'u' va̱ Ndiosí ndo'ó.
43013018	’Süu̱' xa'a̱' sa̱kuu' ndo'ó ka'án i̱, sa̱kan' ña̱ xiní yu'u̱ yo̱o̱ ni̱ na̱ka̱xi̱n i̱ ku̱ndu̱u̱ kuenta i̱. Ndisu̱ kuní a̱ ña̱ xinu̱ ña̱ yoso̱' nuu̱' tu̱tu̱ Ndiosí mii' ka'án a̱ ndii: “Te̱ xixi' inga' xiin' i̱ ni̱ na̱ndu̱u̱ te̱ ndasi' yu'u̱”, kachi a̱.
43013019	Ka'án i̱ ña̱ kaa̱' xiin' ndo̱' nde̱e̱ vi̱ti̱n ña̱ kuní ka̱ ko̱o̱ a̱, sa̱kan' te̱ kii̱' ko̱o̱ a̱ ndii, ka̱ndi̱xa' ndo̱' ña̱ yu'u̱ nduu' i̱.
43013020	Ña̱ nda̱ku ka'án i̱ xiin' ndo̱' ña̱ yo̱o̱ ka̱ natiin' ne̱ ti̱'vi' i̱ ndii, yu'u̱ natiin' ni̱a̱. Te̱ yo̱o̱ ka̱ natiin' yu'u̱ ndii, natiin' tu̱ ni̱a̱ ña̱ ni̱ ti̱'vi' yu'u̱ i̱i̱n yivi̱' yo'o' ―kachi Jesús.
43013021	Kii̱' ndi̱'i̱ ni̱ ka'a̱n Jesús ña̱ ja̱a̱n' ndii, ni̱ ndi̱'ni̱ nimá a̱, te̱ ni̱ ka'a̱n a̱ ndii: ―Ña̱ nda̱ku ka'án i̱ xiin' ndo̱' ña̱ i̱i̱n ndo'ó sa̱na̱kua'a yu'u̱ nda̱'a' te̱ kuu' nu̱u' ―ni̱ kachi̱ a̱.
43013022	Sa̱kan' te̱ ni̱ xa̱'a' xto'ni' nuu̱' ta'an' te̱ nda̱'a' xa'a̱' a̱ ja̱a̱n' ña̱ xïní ra̱ yo̱o̱ xa'a̱' ni̱ ka'a̱n a̱.
43013023	Te̱ i̱i̱n te̱ ja̱a̱n', te̱ ndani̱ ka̱ a̱ ndii, ndu'u̱' ra̱ xi̱i̱n' a̱.
43013024	Sa̱kan' te̱ ni̱ nia'a̱ nda̱'a' Simón Pedro nuu̱' te̱ ja̱a̱n' ña̱ nda̱tu'u̱n' ra̱ Jesús yoo' xa'a̱' ka'án a̱.
43013025	Te̱ ni̱ ku̱ya̱ti̱n ka̱ te̱ ja̱a̱n' nuu̱' Jesús, te̱ ni̱ nda̱tu'u̱n' ña̱'a' ra̱ ndii: ―¿Tákui'e, yo̱o̱ nduu' ra̱? ―ni̱ kachi̱ ra̱.
43013026	Te̱ ni̱ na̱kui̱i̱n Jesús nuu̱' ra̱ ndii: ―Sa̱chii' i̱ i̱i̱n ta'vi' xita̱' va̱'a̱ ti̱xi̱n ko'o̱', te̱ te̱ ta̱xi̱ i̱ ña̱ ja̱a̱n' nda̱'a' nduu' te̱ ja̱a̱n' ―ni̱ kachi̱ a̱. Sa̱kan' te̱ ni̱ sa̱chii' a̱ i̱i̱n ta'vi' xita̱' va̱'a̱ ti̱xi̱n ko'o̱', te̱ ni̱ ta̱xi̱ ña̱'a' a̱ nda̱'a' Judas, si'e̱ Simón Iscariote.
43013027	Kii̱' ndi̱'i̱ so̱'o̱ ni̱ xi̱xi̱ ra̱ xita̱' va̱'a̱ ja̱a̱n', te̱ ni̱ sko̱'nu' ña̱ ndi̱va̱'a̱ nimá ra̱. Te̱ ni̱ ka'a̱n Jesús xiin' ra̱ ndii: ―Ña̱ xito' u̱n' sa̱a̱ u̱n' ndii, numi̱' te̱ sa̱a̱ u̱n' u̱n ―ni̱ kachi̱ a̱.
43013028	Ndisu̱ nde̱e̱ i̱i̱n te̱ ndiee' xixi' xiin' a̱ nï̱ ku̱nda̱ni̱ ndichun ni̱ ka'a̱n a̱ sa̱kan' xiin' ra̱.
43013029	Te̱ xa'a̱' a̱ ña̱ te̱ xito' xu̱'un' nduu' te̱ ja̱a̱n' ndii, ni̱ xa̱ni̱ni̱ sa̱va̱ te̱ nda̱'a' xa'a̱' a̱ ja̱a̱n' ña̱ ni̱ ka'a̱n Jesús sa̱kan' xiin' ra̱, te̱ ku'u̱n sa̱ta̱' ra̱ ña̱ kuní xa'a̱' vi̱ko', uun ña̱ ku'u̱n ta̱xi̱ ra̱ xu̱'un' nda̱'a' ne̱ nda'vi kuu'.
43013030	Te̱ kii̱' ndi̱'i̱ ni̱ xi̱xi̱ Judas xita̱' va̱'a̱ ja̱a̱n' ndii, ni̱ ke̱ta̱ ra̱ kua'a̱n ra̱. Te̱ xa̱ ñu̱u nduu' a̱ kii̱' sa̱kan'.
43013031	Kii̱' ni̱ ke̱ta̱ ra̱ kua'a̱n ra̱, te̱ ni̱ ka'a̱n Jesús ndii: ―Vi̱ti̱n tiin' ka'nu' Ndiosí yu'u̱, ña̱ nduu' tu̱ te̱ yivi̱', te̱ natiin' tu̱ Ndiosí ña̱ tiin' ka'nu' xa'a̱' i̱.
43013032	Te̱ xa'a̱' a̱ ña̱ natiin' Ndiosí ña̱ tiin' ka'nu' xa'a̱' i̱ ndii, nä̱'a' ka̱ te̱ ti̱i̱n ka'nu' tu̱ a̱ yu'u̱.
43013033	Te̱ kua'a mi̱i' i̱, ndee i̱i̱n xa'a' sie kui̱ti̱' yoo ka̱ i̱ xiin' ndo̱'. Na̱ndu̱ku' ndo̱' yu'u̱, te̱ naa ni̱ ka'a̱n i̱ xiin' ne̱ judío, sa̱kan' tu̱ ka'án i̱ xiin' ndo'ó vi̱ti̱n ña̱ mii' ku'u̱n yu'u̱ ja̱a̱n' ndii, kü̱vi̱ ku'u̱n tu̱ ndo'ó i̱kan'.
43013034	Taxi' i̱ i̱i̱n tu̱'u̱n nde̱i' xa̱a' yo'o' nuu̱' ndo̱' ña̱ ku̱ndani̱ ta'an' ndo̱'. Kuní a̱ ku̱ndani̱ ta'an' ndo̱' nde̱e̱ naa kundani̱ yu'u̱ ndo'ó.
43013035	Naa' ndani̱ ta'an' ndo̱' ndii, xiin' ña̱ ja̱a̱n' ku̱nda̱ni̱ sa̱kuu' ne̱ yivi̱' ña̱ te̱ nda̱'a' xa'a̱' i̱ nduu' ndo̱' ―ni̱ kachi̱ a̱.
43013036	Te̱ ni̱ ka'a̱n Simón Pedro xiin' a̱ ndii: ―¿Mii' kua'a̱n u̱n', tákui'e? ―ni̱ kachi̱ ra̱. Te̱ ni̱ ka'a̱n Jesús xiin' ra̱ ndii: ―Mii' kua'a̱n i̱ ndii, kü̱vi̱ ku̱ndiku̱n u̱n' yu'u̱ vi̱ti̱n, ndisu̱ ku̱vi̱ ku̱ndiku̱n u̱n' yu'u̱ nuu̱' ku'u̱n e̱' ―ni̱ kachi̱ a̱.
43013037	Te̱ ni̱ ka'a̱n Pedro xiin' a̱ ndii: ―¿Ndichun na kü̱vi̱ ku'u̱n i̱ xiin' u̱n' vi̱ti̱n, tákui'e? Xa̱ yoo tu̱'va̱ i̱ te̱ ta̱xi̱ i̱ nde̱e̱ kivi̱' ñu̱u̱ i̱ xa'a̱' u̱n' ―ni̱ kachi̱ ra̱.
43013038	Te̱ ni̱ ka'a̱n Jesús xiin' ra̱ ndii: ―¿Ndi̱xa̱ xna̱'a̱ ndii, xa̱ yoo tu̱'va̱ u̱n' te̱ ta̱xi̱ u̱n' nde̱e̱ kivi̱' ñu̱u̱ u̱n' xa'a̱' i̱ uun? Ña̱ nda̱ku ka'án i̱ xiin' u̱n' ña̱ kii̱' kuní ka̱ ka̱na̱ ndu̱chié ndii, xa̱ uni̱ i̱chi' ni̱ ka'a̱n u̱n' ña̱ xïní u̱n' yu'u̱.
43014001	’Kü̱ndi̱'ni̱ ka̱ nimá ndo̱', i̱ni̱ ndo̱' ku̱ni̱ ndo̱' Ndiosí, te̱ i̱ni̱ tu̱ ndo̱' ku̱ni̱ ndo̱' yu'u̱.
43014002	Vi̱'e̱ yu̱va' i̱ ndii, yoo kua'a̱' mii' ku̱vi̱ ku̱ndi̱e̱e̱ ndo̱'. Naa' süu̱' sa̱kan' nduu' a̱ ndii, kä'a̱n i̱ xiin' ndo̱' xa'a̱' a̱. Sa̱kan' na kuii' na ku'u̱n i̱ te̱ sa̱va̱'a̱ i̱ mii' ku̱ndi̱e̱e̱ ndo̱'.
43014003	Te̱ kii̱' ndi̱'i̱ ku'u̱n i̱, te̱ sa̱va̱'a̱ i̱ mii' ku̱ndi̱e̱e̱ ndo̱' ndii, ki̱xi̱n tu̱ku̱u̱ i̱, te̱ na̱ka̱ i̱ ndo'ó, te̱ ku'u̱n ndo̱' xiin' i̱, te̱ ku̱ndi̱e̱e̱ ndo̱' xiin' i̱ mii' ku̱ndu'u̱' i̱.
43014004	Te̱ xa̱ xiní ndo̱' i̱chi' mii' ku'u̱n i̱ ―kachi Jesús.
43014005	I̱kan' te̱ ni̱ ka'a̱n Tomás xiin' a̱ ndii: ―Tákui'e, xïní ndu̱ mii' ku'u̱n u̱n'. Sa̱kan' na kuii', ¿sa̱a̱ ku̱vi̱ ku̱nda̱ni̱ ndu̱ mii' kua'a̱n i̱chi' ña̱ ku'u̱n u̱n'? ―ni̱ kachi̱ ra̱.
43014006	Te̱ ni̱ ka'a̱n Jesús xiin' ra̱ ndii: ―Yu'u̱ nduu' i̱chi', te̱ yu'u̱ tu̱ nduu' ña̱ ndi̱xa̱, te̱ yu'u̱ tu̱ nduu' ña̱ taxi' kivi̱' ñu̱u̱ ña̱ kö̱o̱' kivi̱' ndi'i'. Te̱ nde̱e̱ i̱i̱n ne̱ yivi̱' kü̱vi̱ na̱xaa̱ nuu̱' yu̱va' e̱' Ndiosí naa' xäa̱ ni̱a̱ nda̱'a' i̱.
43014007	Naa' ni̱ na̱ku̱ni̱ kaxi' ndo̱' yu'u̱ ndii, na̱ku̱ni̱ tu̱ ndo̱' yu̱va' i̱ Ndiosí. Te̱ nde̱e̱ vi̱ti̱n ndii, xa̱ ni̱ na̱ku̱ni̱ ña̱'a' ndo̱', te̱ xa̱ ni̱ xi̱ni̱ ndu̱chi' nuu̱' ña̱'a' ndo̱' ―kachi a̱.
43014008	Te̱ ni̱ ka'a̱n Felipe xiin' a̱ ndii: ―Tákui'e, nia'a̱ u̱n' ndu̱ yu̱va' ja̱a̱n', te̱ xa̱va̱'a̱ sa̱kan' kui̱ti̱' nuu̱' ndu̱ ―ni̱ kachi̱ ra̱.
43014009	Te̱ ni̱ ka'a̱n Jesús xiin' ra̱ ndii: ―Xa̱ sa̱a' va̱ yoo i̱ xiin' ndo̱', te̱ ¿ndichun na xïní u̱n' yu'u̱, Felipe? Yo̱o̱ ka̱ xini yu'u̱ ndii, xa̱ ni̱ xi̱ni̱ tu̱ ni̱a̱ yu̱va' e̱' Ndiosí. Sa̱kan' na kuii', ¿ndichun xikán u̱n' nuu̱' i̱ ña̱ nia'a̱ i̱ yu̱va' e̱' nuu̱' ndo̱'?
43014010	¿Ñáá kändixa' u̱n' ña̱ yoo' yu̱va' e̱' Ndiosí xiin' i̱, te̱ yoo tu̱ yu'u̱ xiin' a̱? Tu̱'u̱n ña̱ ka'án i̱ xiin' ndo̱' ndii, süu̱' ña̱ ka'an' mi̱i' i̱ te̱ ka'án e̱, süu̱' ja̱a̱n' ndii yu̱va' e̱' Ndiosí, ña̱ yoo xiin' i̱, nduu' ña̱ xaa' ña̱ ka'nu' xiin' nda̱'a' yu'u̱.
43014011	Ka̱ndi̱xa' ndo̱' ña̱ yoo i̱ xiin' yu̱va' e̱' Ndiosí, te̱ yoo tu̱ ña̱ ja̱a̱n' xiin' i̱. Naa' kö̱o̱' tu̱ku̱ ndii, ka̱ndi̱xa' ndo̱' a̱ xa'a̱' ña̱ ka'nu' ña̱ ni̱ xi̱ni̱ ndo̱' xa̱a̱ i̱.
43014012	Ña̱ nda̱ku ka'án i̱ xiin' ndo̱' ña̱ yo̱o̱ ka̱ i̱ni̱ xini yu'u̱ ndii, sa̱a̱ tu̱ ne̱ ja̱a̱n' ña̱ ka'nu' ña̱ xaa' i̱. Te̱ ka'nu' ka̱ ña̱ sa̱a̱ ne̱ ja̱a̱n' te̱ sa̱kan' ña̱ xaa' i̱, sa̱kan' ña̱ nuu̱' yu̱va' e̱' Ndiosí nu'u̱ i̱.
43014013	Te̱ ndee ka̱ ña̱ kaka̱n ndo̱' nuu̱' yu̱va' e̱' Ndiosí xiin' ña̱ ndi̱e̱e' i̱ ndii, sa̱a̱ i̱ ña̱ ja̱a̱n', te̱ xiin' ña̱ ja̱a̱n' ti̱i̱n ka'nu' ne̱ yivi̱' yu̱va' e̱' Ndiosí xa'a̱' yu'u̱, ña̱ nduu' si'e̱ a̱.
43014014	Naa' kaka̱n ndo̱' ndee ka̱ ña̱'a̱ nuu̱' Ndiosí xiin' ña̱ ndi̱e̱e' i̱ ndii, sa̱a̱ i̱ ña̱ ja̱a̱n'.
43014015	’Naa' ndani̱ ndo̱' yu'u̱ ndii, sa̱xinú ndo̱' ña̱ ka'án chuun' i̱ xiin' ndo̱'.
43014016	Te̱ kaka̱n yu'u̱ nuu̱' yu̱va' e̱' Ndiosí, te̱ ti̱'vi' a̱ i̱nga̱ ña̱ chi̱ndi̱e̱e' ndo'ó, te̱ ko̱o̱ a̱ xiin' ndo̱' nde̱e̱ ndi'i' ni̱ kivi̱'.
43014017	Te̱ ña̱ ja̱a̱n' nduu' Espíritu Santo, ña̱ nia'á sa̱kuu' ña̱ ndi̱xa̱ xa'a̱' Ndiosí. Te̱ ne̱ yivi̱', ne̱ nduu' kuenta i̱i̱n yivi̱' yo'o' ndii, kü̱vi̱ na̱ti̱i̱n ni̱a̱ a̱ sa̱kan' ña̱ kü̱vi̱ ku̱ni̱ ña̱'a' ni̱a̱, te̱ ni̱ nde̱e̱ xïní tu̱ ña̱'a' ni̱a̱. Ndisu̱ ndo'ó ndii, xiní ña̱'a' ndo̱' sa̱kan' ña̱ yoo a̱ xiin' ndo̱', te̱ ko̱o̱ a̱ nimá ndo̱'.
43014018	Nä̱ko̱o̱ nda'vi xa̱chi' i̱ ndo'ó, sa̱kan' ña̱ na̱ndi̱ko' tu̱ku̱u̱ i̱, te̱ ko̱o̱ i̱ xiin' ndo̱'.
43014019	Ndee i̱i̱n xa'a' sie kui̱ti̱', te̱ kü̱ni̱ ka̱ ne̱ yivi̱', ne̱ nduu' kuenta i̱i̱n yivi̱', yu'u̱. Ndisu̱ ndo'ó ndii, ku̱ni̱ ndo̱' yu'u̱, te̱ xa'a̱' a̱ ña̱ tiaku i̱ ndii, ku̱ti̱a̱ku̱ tu̱ ndo'ó.
43014020	Te̱ kivi̱' ja̱a̱n' ndii, ku̱ni̱ ndo'ó ña̱ yoo' yu'u̱ xiin' yu̱va' i̱ Ndiosí, te̱ ndo'ó yoo' xiin' yu'u̱, te̱ yu'u̱ yoo' xiin' ndo'ó.
43014021	Yo̱o̱ ka̱ natiin' ña̱ ka'án chuun' i̱, te̱ saxinú ni̱a̱ a̱ ndii, ne̱ ja̱a̱n' nduu' ne̱ nia'á ña̱ ndani̱ ni̱a̱ yu'u̱. Te̱ yo̱o̱ ka̱ ndani̱ yu'u̱ ndii, ndani̱ ña̱'a' yu̱va' i̱ Ndiosí, te̱ ndani̱ tu̱ ña̱'a' yu'u̱, te̱ nia'a̱ xiin' mi̱i' i̱ nuu̱' ni̱a̱ ―ni̱ kachi̱ a̱.
43014022	Te̱ ni̱ nda̱tu'u̱n' ña̱'a' Judas, ndisu̱ süu̱' Judas Iscariote nduu' te̱ ja̱a̱n', ka'án ra̱ ndii: ―Tákui'e, ¿ndichun na nuu̱' ndu'u̱ kui̱ti̱' nia'a̱ xiin' mi̱i' u̱n', te̱ nïa'a̱ xiin' mi̱i' u̱n' nuu̱' ne̱ nduu' kuenta i̱i̱n yivi̱'? ―ni̱ kachi̱ ra̱.
43014023	Te̱ ni̱ na̱kui̱i̱n Jesús ndii: ―Naa' yo̱o̱ ka̱ kundani̱ yu'u̱ ndii, sa̱xinú ni̱a̱ ña̱ ka'án i̱, te̱ ku̱ndani̱ ña̱'a' yu̱va' i̱, te̱ ki̱xi̱n ndu̱, te̱ ko̱o̱ ndu̱ xiin' ni̱a̱.
43014024	Te̱ yo̱o̱ ka̱ küní ku̱ndani̱ yu'u̱ ndii, sä̱xinú ni̱a̱ ña̱ ka'án i̱. Te̱ tu̱'u̱n ña̱ xini so̱'o̱ ndo̱' ka'án i̱ ndii, süu̱' tu̱'u̱n mi̱i' i̱ nduu' a̱, süu̱' ja̱a̱n' ndii tu̱'u̱n yu̱va' i̱, ña̱ ni̱ ti̱a̱nu̱' yu'u̱ i̱i̱n yivi̱' yo'o', nduu' a̱.
43014025	Ka'án i̱ sa̱kuu' ña̱ ja̱a̱n' vi̱ti̱n ña̱ yoo ka̱ i̱ xiin' ndo̱'.
43014026	Ndisu̱ ti̱'vi' yu̱va' e̱' Ndiosí ña̱ chi̱ndi̱e̱e' ndo'ó, ña̱ nduu' Espíritu Santo, ña̱ ki̱xi̱n kuenta i̱, te̱ ña̱ ja̱a̱n' sa̱nia'á ndo'ó sa̱kuu' ña̱'a̱, te̱ sa̱na̱ka'an' tu̱ a̱ ndo'ó sa̱kuu' ña̱ ni̱ ka'a̱n i̱ xiin' ndo̱'.
43014027	’Taxi' i̱ ña̱ mani̱' ko̱o̱ nimá ndo̱', te̱ ña̱ mani̱' yoo nimá mi̱i' i̱ nduu' ña̱ ja̱a̱n'. Te̱ ña̱ nduu' kuenta i̱i̱n yivi̱' yo'o' ndii, kü̱vi̱ ta̱xi̱ a̱ ña̱ mani̱' naa ña̱ taxi' i̱ ja̱a̱n'. Kü̱ndi̱'ni̱ nimá ndo̱', te̱ ni̱ nde̱e̱ kü̱yi̱'vi tu̱ ndo̱'.
43014028	Xa̱ ni̱ xi̱ni̱ so̱'o̱ ndo̱' ni̱ ka'a̱n i̱ xiin' ndo̱' ña̱ nu'u̱ i̱, te̱ ki̱xi̱n i̱ tukuu' i̱ mii' yoo ndo̱' yo'o'. Naa' ndi̱xa̱ xna̱'a̱ ndani̱ ndo̱' yu'u̱ ndii, na̱kua̱tia' nimá ndo̱' ña̱ kua'a̱n i̱ nuu̱' yu̱va' e̱' Ndiosí, sa̱kan' ña̱ ka'nu' ka̱ ña̱ nduu' ña̱ ja̱a̱n' te̱ sa̱kan' yu'u̱.
43014029	Ka'án i̱ ña̱ ja̱a̱n' xiin' ndo̱' vi̱ti̱n ña̱ kuní ka̱ ko̱o̱ a̱, sa̱kan' te̱ kii̱' ko̱o̱ a̱ ndii, ka̱ndi̱xa' ndo̱' a̱.
43014030	Kä'a̱n kua'a̱' ka̱ i̱ xiin' ndo̱', sa̱kan' ña̱ xa̱ kua̱xi̱ ña̱ ndi̱va̱'a̱, ña̱ kumi' ndi̱e̱e̱' i̱i̱n yivi̱' yo'o', tee̱' ndee kö̱o̱' ndi̱e̱e̱' kumi' ña̱ ja̱a̱n' nuu̱' yu'u̱.
43014031	Ndisu̱ xaa' i̱ sa̱a̱ nii' ni̱ ka'a̱n chuun' Ndiosí, yu̱va' i̱, xiin' i̱, te̱ ku̱ni̱ ne̱ yivi̱' i̱i̱n yivi̱' ña̱ ndani̱ i̱ yu̱va' i̱. Ndo̱ndi̱chi̱ ndo̱', te̱ ku'u̱n ki̱e̱e̱ e̱' yo'o', te̱ ku'u̱n e̱'.
43015001	’Yu'u̱ nduu' yo̱'o' uva xna̱'a̱, te̱ yu̱va' i̱ nduu' ña̱ xito' ña̱'a' a̱.
43015002	Te̱ sa̱kuu' nda̱'a' i̱ mii' kö̱o̱' nduu̱' kuun' ndii, xa'ndia ña̱'a' a̱. Te̱ sa̱kuu' nda̱'a' i̱ mii' kuun' nduu̱' ndii, xaña'ma ña̱'a' a̱ te̱ ku̱u̱n ka̱ a̱.
43015003	Ndo'ó ndii, xa̱ ni̱ ndu̱ndo̱o̱ nimá ndo̱' ni̱ xaa' tu̱'u̱n ña̱ xa̱ ni̱ ka'a̱n i̱ xiin' ndo̱'.
43015004	Ko̱o̱ naa yoo inga' ndo̱' xiin' i̱, te̱ ko̱o̱ naa yoo inga' tu̱ yu'u̱ xiin' ndo̱'. Sa̱kan' tu̱ i̱i̱n nda̱'a' yo̱'o' uva ndii, kö̱o̱' uva kuun' nda̱'a' a̱ naa' yöo inga' a̱ xiin' yo̱'o' a̱. Te̱ sa̱kan' tu̱ ndo'ó, naa' yöo inga' ndo̱' xiin' i̱ ndii, kü̱vi̱ ku̱ndu̱u̱ ndo̱' te̱ va̱'a̱ nda̱'a' nuu̱' i̱chi' Ndiosí.
43015005	’Yu'u̱ nduu' yo̱'o' uva, te̱ ndo'ó nduu' nda̱'a' a̱. Yo̱o̱ ka̱ yoo inga' xiin' i̱, te̱ yoo inga' tu̱ yu'u̱ xiin' ni̱a̱ ndii, ku̱ndu̱u̱ ni̱a̱ ne̱ va̱'a̱ va̱ nda̱'a' nuu̱' i̱chi' Ndiosí, sa̱kan' ña̱ naa' yöo inga' ndo̱' xiin' i̱ ndii, kö̱o̱' xa̱chi' ña̱ va̱'a̱ ku̱vi̱ sa̱a̱ ndo̱'.
43015006	Yo̱o̱ ka̱ yöo naa yoo inga' xiin' i̱ ndii, kuiti̱a̱ ni̱a̱ nde̱e̱ naa xitíá nda̱'a' yo̱'o' uva, te̱ ichi̱ a̱. Sa̱kan' te̱ na̱ka̱ya̱ ne̱ yivi̱' a̱, te̱ ko̱'ni̱ ni̱a̱ a̱ nuu̱' ñu'u̱, te̱ ko̱ko̱ a̱.
43015007	’Naa' yoo inga' ndo̱' xiin' i̱, te̱ tiin' kutu̱' tu̱ ndo̱' tu̱'u̱n ña̱ sania'á i̱ ndo'ó ndii, ta̱xi̱ Ndiosí ndee ka̱ ña̱ kuni kaka̱n ndo̱' nuu̱' a̱.
43015008	Kii̱' nduu' ndo̱' ne̱ va̱'a̱ va̱ nda̱'a' nuu̱' i̱chi' Ndiosí ndii, nia'á ndo̱' ña̱ nduu' xna̱'a̱ ndo̱' te̱ nda̱'a' xa'a̱' i̱, te̱ xiin' ña̱ ja̱a̱n' na̱ti̱i̱n yu̱va' e̱' ña̱ tiin' ka'nu' ña̱'a' ne̱ yivi̱'.
43015009	Sa̱a̱ nii' ndani̱ Ndiosí yu'u̱ ndii, nii' sa̱kan' ndani̱ tu̱ yu'u̱ ndo'ó. Ti̱i̱n kixin' ndo̱' ña̱ ndani̱ yu'u̱ ndo'ó ja̱a̱n'.
43015010	Naa' saxinú ndo̱' ña̱ ka'án chuun' i̱ ndii, ti̱i̱n kixin' ndo̱' ña̱ ndani̱ i̱ ndo'ó, sa̱a̱ nii' saxinú yu'u̱ ña̱ ka'án chuun' yu̱va' i̱, te̱ tiin' kixin' i̱ ña̱ ndani̱ a̱ yu'u̱.
43015011	’Ña̱ ja̱a̱n' ka'án i̱ xiin' ndo̱', te̱ kua̱tia' nimá ndo̱' sa̱a̱ nii' kuatia' nimá yu'u̱, te̱ sa̱kan' xinu̱ ña̱ kuatia' nimá ndo̱'.
43015012	’Ña̱ yo̱'o̱' nduu' ña̱ ka'án chuun' i̱ xiin' ndo̱', ña̱ ku̱ndani̱ naa kundani̱ ta'an' ndo̱' sa̱a̱ nii' kundani̱ yu'u̱ ndo'ó.
43015013	Kö̱o̱' nde̱e̱ i̱i̱n ne̱ ku̱ndani̱ ya'a̱ ka̱ ne̱ xiní ta'an' xiin' ni̱a̱ te̱ sa̱kan' ne̱ ta̱xi̱ kivi̱' ñu̱u̱ xa'a̱' ne̱ xiní ta'an' xiin' ni̱a̱.
43015014	Ndo'ó nduu' te̱ xiní ta'an' xiin' i̱ naa' xaa' ndo̱' ña̱ ka'án chuun' i̱ xiin' ndo̱'.
43015015	Kä'a̱n ka̱ i̱ ña̱ te̱ xika' nuu' nuu̱' i̱ nduu' ndo̱', sa̱kan' ña̱ i̱i̱n te̱ xika' nuu' ndii, xïní ra̱ ndee ña̱ xaa' xto̱'o̱ ra̱. Te̱ vi̱ti̱n ka'án i̱ ña̱ te̱ xiní ta'an' xiin' i̱ nduu' ndo̱', sa̱kan' ña̱ sa̱kuu' ña̱ ni̱ ka'a̱n yu̱va' i̱ xiin' i̱ ndii, ni̱ ka'a̱n i̱ e̱ xiin' ndo̱'.
43015016	Nï̱ na̱ka̱xi̱n ndo'ó yu'u̱, süu̱' ja̱a̱n' ndii yu'u̱ ni̱ na̱ka̱xi̱n ndo'ó, te̱ ku'u̱n ndo̱' te̱ ku̱ndu̱u̱ ndo̱' te̱ va̱'a̱ va̱ nda̱'a' nuu̱' i̱chi' Ndiosí, sa̱kan' te̱ ku̱ndu̱u̱ naa nduu' ndo̱' te̱ va̱'a̱ va̱ nda̱'a' nuu̱' i̱chi' a̱. Te̱ ndee ka̱ ña̱ kaka̱n ndo̱' nuu̱' yu̱va' e̱' xiin' ña̱ ndi̱e̱e' i̱ ndii, ta̱xi̱ ña̱'a' a̱ nda̱'a' ndo̱'.
43015017	Ña̱ yo̱'o̱' ka'án chuun' i̱ xiin' ndo̱' ña̱ ku̱ndani̱ naa ku̱ndani̱ ta'an' i̱'i̱n ndo̱'.
43015018	’Kii̱' ndasi' ne̱ nduu' kuenta i̱i̱n yivi̱' yo'o' ndo'ó ndii, na̱ka̱'an' ndo̱' ña̱ xi̱'na̱ ka̱ yu'u̱ ni̱ ku̱nda̱si' ni̱a̱.
43015019	Naa' sa̱kan' te̱ kuenta i̱i̱n yivi̱' yo'o' nduu' ndo̱' ndii, ku̱ndani̱ ne̱ yivi̱' kuenta i̱i̱n yivi̱' yo'o' ndo'ó, ndisu̱ süu̱' kuenta i̱i̱n yivi̱' yo'o' ka̱ nduu' ndo̱', sa̱kan' ña̱ ni̱ na̱ka̱xi̱n i̱ ndo'ó te̱i̱n ne̱ ja̱a̱n' te̱ ku̱ndu̱u̱ ndo̱' kuenta i̱, sa̱kan' na kuii' ndasi' ni̱a̱ ndo'ó.
43015020	Na̱ka̱'an' ndo̱' ña̱ xa̱ ni̱ ka'a̱n i̱ xiin' ndo̱' ña̱ i̱i̱n te̱ xika' nuu' ndii, süu̱' te̱ ka'nu' ka̱ nduu' ra̱ te̱ sa̱kan' xto̱'o̱ ra̱. Sa̱kan' na kuii' naa' ni̱ sa̱ndo'o' ne̱ ja̱a̱n' yu'u̱ ndii, sa̱ndo'o' tu̱ ni̱a̱ ndo'ó. Te̱ naa' ni̱ sa̱xinú ni̱a̱ ña̱ ni̱ sania'á i̱ ndii, sa̱xinu̱ tu̱ ni̱a̱ ña̱ sa̱nia'á ndo'ó.
43015021	Sa̱kuu' nuu̱' ña̱ ja̱a̱n' sa̱a̱ ni̱a̱ xiin' ndo̱' xa'a̱' a̱ ña̱ nduu' ndo̱' kuenta i̱, sa̱kan' ña̱ xïní ni̱a̱ ña̱ ni̱ ti̱a̱nu̱' yu'u̱ i̱i̱n yivi̱' yo'o'.
43015022	’Naa' nï̱ ki̱xi̱n i̱ te̱ ka'a̱n i̱ xiin' ni̱a̱ ndii, kö̱o̱' kua̱chi̱ ni̱a̱. Ndisu̱ vi̱ti̱n ña̱ ni̱ ki̱xi̱n i̱, te̱ ni̱ ka'a̱n i̱ xiin' ni̱a̱ ndii, kö̱o̱' a̱ ni'i̱' ni̱a̱ ka'a̱n ni̱a̱ xa'a̱' kua̱chi̱ ni̱a̱.
43015023	Yo̱o̱ ka̱ ndasi' yu'u̱ ndii, ndasi' tu̱ ni̱a̱ yu̱va' i̱.
43015024	Naa' nï̱ xaa' i̱ ña̱ ka'nu' te̱i̱n ni̱a̱, ña̱ kö̱o̱' kivi̱' ni̱ xa̱a̱ nde̱e̱ i̱i̱n ne̱ yivi̱' ndii, kö̱o̱' kua̱chi̱ ni̱a̱. Ndisu̱ vi̱ti̱n ndii, tee̱' ndee xa̱ ni̱ xi̱ni̱ ni̱a̱ ña̱ ka'nu' ña̱ ni̱ xa̱a̱ i̱ ndii, kusaa' ndasi' ni̱a̱ yu'u̱, te̱ ndasi' tu̱ ni̱a̱ yu̱va' i̱.
43015025	Ndisu̱ ni̱ xka'ndi̱a̱ ña̱ ja̱a̱n' te̱ xinu̱ ña̱ yoso̱' nuu̱' tu̱'u̱n nde̱i' Ndiosí mii' ka'án a̱ ndii: “Kö̱o̱' nde̱e̱ i̱i̱n xa'a̱', te̱ ni̱ ku̱nda̱si' ni̱a̱ yu'u̱”, kachi a̱.
43015026	’Ndisu̱ ki̱xi̱n ña̱ chi̱ndi̱e̱e' ndo'ó, ña̱ ti̱'vi' i̱ kuenta yu̱va' i̱. Te̱ ña̱ ja̱a̱n' nduu' Espíritu Santo, ña̱ sa̱nia'á sa̱kuu' ña̱ ndi̱xa̱. Te̱ kua̱xi̱ ña̱ ja̱a̱n' nuu̱' yu̱va' e̱', te̱ ndi̱e̱e̱ yu̱'u' a̱ xa'a̱' i̱.
43015027	Te̱ ndi̱e̱e̱ yu̱'u' tu̱ ndo'ó xa'a' i̱, sa̱kan' ña̱ xa̱ yoo ndo̱' xiin' i̱ nde̱e̱ ña̱ nu̱u'.
43016001	’Ni̱ ka'a̱n i̱ sa̱kuu' ña̱ ja̱a̱n' xiin' ndo̱', te̱ nä̱ko̱o̱ ndo̱' ña̱ i̱ni̱ ndo̱' xini ndo̱' yu'u̱.
43016002	Ta̱va̱' ra̱ ndo'ó vi̱'e̱ mii' nakayá ne̱ ñu̱u̱ e̱', te̱ nde̱e̱ xaa̱' tu̱ kivi̱' ña̱ yo̱o̱ ka̱ ka̱'ni̱' ndo'ó ndii, ka̱ni̱ni̱ ni̱a̱ ña̱ ña̱ ja̱a̱n' kuní Ndiosí sa̱a̱ ni̱a̱.
43016003	Sa̱a̱ ra̱ sa̱kan' xa'a̱' a̱ ña̱ xïní ra̱ yu̱va' e̱' Ndiosí, te̱ ni̱ nde̱e̱ xïní tu̱ ra̱ yu'u̱.
43016004	Ka'án i̱ ña̱ ja̱a̱n' xiin' ndo̱', te̱ kii̱' xaa̱ kivi̱' ña̱ ko̱o̱ a̱ ndii, na̱ka̱'an' ndo̱' ña̱ xa̱ ni̱ ka'a̱n i̱ xiin' ndo̱' xa'a̱' a̱. ’Nï̱ ka'a̱n i̱ ña̱ ja̱a̱n' xiin' ndo̱' nde̱e̱ ña̱ nu̱u', sa̱kan' ña̱ yoo i̱ xiin' ndo̱'.
43016005	Ndisu̱ vi̱ti̱n kua'a̱n nu'u̱ i̱ nuu̱' ña̱ ni̱ ti̱a̱nu̱' yu'u̱ i̱i̱n yivi̱' yo'o', te̱ nde̱e̱ i̱i̱n ndo'ó ndätu'ún' yu'u̱: “¿Mii' kua'a̱n u̱n'?”
43016006	Süu̱' ja̱a̱n' ndii ni̱ ku̱suchi' va̱ i̱ni̱ ndo̱' xa'a̱' ña̱ ni̱ ka'a̱n i̱ ña̱ ja̱a̱n' xiin' ndo̱'.
43016007	Ndisu̱ ña̱ ndi̱xa̱ ka'án i̱ xiin' ndo̱' ndii, va̱'a̱ ka̱ nduu' a̱ nuu̱' ndo'ó ña̱ nu'u̱ i̱, sa̱kan' ña̱ naa' nü'u̱ i̱ ndii, kï̱xi̱n ña̱ chi̱ndi̱e̱e' ndo'ó, ndisu̱ naa' nu'u̱ i̱ ndii, ti̱'vi' ña̱'a' i̱, te̱ ko̱o̱ a̱ xiin' ndo̱'.
43016008	Te̱ kii̱' ki̱xi̱n ña̱ ja̱a̱n' ndii, sa̱kuni' a̱ ne̱ yivi̱' i̱i̱n yivi̱' ña̱ ne̱ ndiso' kua̱chi̱ nduu' ni̱a̱ nuu̱' Ndiosí, te̱ sa̱kuni' tu̱ ña̱'a' a̱ ña̱ xachuun' nda̱ku yu'u̱, te̱ sa̱kuni' tu̱ ña̱'a' a̱ ña̱ sana'má nda̱ku Ndiosí.
43016009	Sa̱kan' ña̱ sa̱kuni' a̱ ne̱ yivi̱' ña̱ ne̱ ndiso' kua̱chi̱ nduu' ni̱a̱ xa'a̱' a̱ ña̱ nï̱ i̱ni̱ ni̱a̱ ku̱ni̱ ni̱a̱ yu'u̱.
43016010	Te̱ sa̱kuni' tu̱ ña̱'a' a̱ ña̱ xachuun' nda̱ku i̱, sa̱kan' ña̱ nu'u̱ i̱ nuu̱' yu̱va' e̱', te̱ kü̱ni̱ ka̱ ndo̱' yu'u̱.
43016011	Te̱ sa̱kan' tu̱ sa̱kuni' ña̱'a' a̱ ña̱ sana'má nda̱ku Ndiosí, sa̱kan' ña̱ xa̱ ni̱ ka̱tun' a̱ ña̱ ndi̱va̱'a̱, ña̱ kumi' ndi̱e̱e̱' i̱i̱n yivi̱' yo'o'.
43016012	’Yoo kua'a̱' ka̱ ña̱ kuni ka'a̱n i̱ xiin' ndo̱'. Ndisu̱ kü̱vi̱ ku̱nda̱ni̱ ndo̱' sa̱kuu' a̱ vi̱ti̱n.
43016013	Te̱ kii̱' ki̱xi̱n Espíritu Santo, ña̱ sa̱nia'á sa̱kuu' ña̱ ndi̱xa̱ ndii, ña̱ ja̱a̱n' sania'á ndo'ó sa̱kuu' ña̱ ndi̱xa̱, sa̱kan' ña̱ kä'a̱n a̱ ña̱ ka'an' mi̱i' a̱, süu̱' ja̱a̱n' ndii ka'a̱n a̱ sa̱kuu' ña̱ ni̱ xi̱ni̱ so̱'o̱ a̱ ka'án yu̱va' e̱' Ndiosí kui̱ti̱', te̱ sakuni' a̱ ndo'ó ña̱ ko̱o̱.
43016014	Te̱ ti̱i̱n ka'nu' ña̱ ja̱a̱n' yu'u̱, sa̱kan' ña̱ na̱ti̱i̱n a̱ ña̱ ka'án i̱, te̱ ka'a̱n a̱ ña̱ ja̱a̱n' xiin' ndo̱'.
43016015	Sa̱kuu' ña̱ kumi' yu̱va' e̱' ndii, ña̱'a̱ tu̱ yu'u̱ nduu' a̱, sa̱kan' na ni̱ ka'a̱n i̱ ña̱ na̱ti̱i̱n Espíritu Santo ja̱a̱n' ña̱ ka'án i̱, te̱ ka'a̱n a̱ ña̱ ja̱a̱n' xiin' ndo̱'.
43016016	’Ndee i̱i̱n xa'a' sie kui̱ti̱', te̱ kü̱ni̱ ka̱ ndo̱' yu'u̱, te̱ sie ya'a̱ te̱ tu̱ku̱ ni̱ ku̱ni̱ ndo̱' yu'u̱, sa̱kan' ña̱ nuu̱' yu̱va' e̱' Ndiosí kua'a̱n nu'u̱ i̱ ―ni̱ kachi̱ Jesús.
43016017	Sa̱kan' te̱ ni̱ ka'a̱n xiin' ta'an' sa̱va̱ te̱ nda̱'a' xa'a̱' a̱ ndii: ―¿Ndichun tu̱ ka'án a̱ ndii: “Ndee i̱i̱n xa'a' sie kui̱ti̱', te̱ kü̱ni̱ ka̱ ndo̱' yu'u̱, te̱ sie ya'a̱ te̱ tu̱ku̱ ni̱ ku̱ni̱ ndo̱' yu'u̱”? Te̱, ¿ndichun tu̱ ka'án a̱ ndii: “Sa̱kan' ña̱ nuu̱' yu̱va' e̱' Ndiosí kua'a̱n nu'u̱ i̱”, kachi a̱? ―ni̱ kachi̱ ra̱.
43016018	Te̱ ni̱ ka'a̱n tu̱ ra̱ ndii: ―¿Ndichun tu̱ ka'án a̱ ndii: “Ndee i̱i̱n xa'a' sie kui̱ti̱'”, kachi a̱? Kündani̱ e̱' ndichun ka'án a̱ sa̱kan' ―ni̱ kachi̱ ra̱.
43016019	Ni̱ xi̱ni̱ Jesús ña̱ kuni nda̱tu'u̱n' ña̱'a' ra̱ xa'a̱' ña̱ ja̱a̱n', sa̱kan' na ni̱ ka'a̱n a̱ xiin' ra̱ ndii: ―¿Ndichun ndatu'ún' ta'an' ndo̱' xa'a̱' ña̱ ni̱ ka'a̱n i̱ ndii: “Ndee i̱i̱n xa'a' sie kui̱ti̱', te̱ kü̱ni̱ ka̱ ndo̱' yu'u̱, te̱ sie ya'a̱ te̱ tu̱ku̱ ni̱ ku̱ni̱ ndo̱' yu'u̱”?
43016020	Ña̱ nda̱ku ka'án i̱ xiin' ndo̱' ndii, kua̱ku̱ ndo̱', te̱ ta̱na̱ ndi̱i va̱ ndo̱'. Ndisu̱ ne̱ yivi̱' kuenta i̱i̱n yivi̱' ndii, va̱'a̱ va̱ ku̱ni̱ ni̱a̱, te̱ ndo'ó ndii, ku̱suchi' va̱ i̱ni̱ ndo̱'. Ndisu̱ ña̱ suchi' i̱ni̱ ndo̱' ja̱a̱n' ndii, na̱ndu̱u̱ a̱ ña̱ va̱'a̱ kuni ndo̱'.
43016021	Ku̱ndo̱'o̱ ndo̱' nde̱e̱ naa ndo'o' i̱i̱n ña̱'a' kii̱' xa̱ kuyatin' kuii ka̱ku̱ si'e̱ a', sa̱kan' ña̱ xa̱ ni̱ xa̱a̱ kivi̱' ña̱ ka̱ku̱ a̱, ndisu̱ kii̱' ndi̱'i̱ tuvi̱ si'e̱ a' ja̱a̱n' ndii, na̱ndoso̱' a' ña̱ ni̱ ndo̱'o̱ a', sa̱kan' ña̱ va̱'a̱ va̱ kuni a' xa'a̱' a̱ ña̱ ni̱ sa̱kaku' a' i̱i̱n tiaa̱ i̱i̱n yivi̱' yo'o'.
43016022	Naa sa̱kan' suchi' i̱ni̱ ndo̱' vi̱ti̱n, ndisu̱ kii̱' na̱ndi̱ko' i̱, te̱ ku̱ni̱ i̱ ndo'ó ndii, va̱'a̱ va̱ ku̱ni̱ nimá ndo̱'. Te̱ nde̱e̱ i̱i̱n ne̱ yivi̱' kü̱vi̱ sa̱ndo̱ñu'u' ña̱ va̱'a̱ kuni ndo̱' ja̱a̱n'.
43016023	Kivi̱' ja̱a̱n' ndii, ndä̱tu'u̱n' ka̱ ndo̱' yu'u̱ xa'a̱' nde̱e̱ i̱i̱n ña̱'a̱. Ña̱ nda̱ku ka'án i̱ xiin' ndo̱' ndii, ndee ka̱ ña̱ kaka̱n ndo̱' nuu̱' yu̱va' e̱' Ndiosí xiin' ña̱ ndi̱e̱e' i̱ ndii, ta̱xi̱ ña̱'a' a̱ nda̱'a' ndo̱'.
43016024	Nde̱e̱ vi̱ti̱n ndii, tïa̱'an kaka̱n ndo̱' nde̱e̱ i̱i̱n ña̱'a̱ xiin' ña̱ ndi̱e̱e' i̱ nuu̱' Ndiosí. Kaka̱n te̱ kaka̱n ndo̱' nuu̱' Ndiosí, te̱ ta̱xi̱ a̱ ña̱ ja̱a̱n' nda̱'a' ndo̱', te̱ xinu̱ ña̱ va̱'a̱ kuni ndo̱'.
43016025	’Sa̱kuu' ña̱ ni̱ ka'a̱n i̱ xiin' ndo̱' ja̱a̱n' ndii, ni̱ ka'a̱n e̱ xiin' ña̱ ka'án ndi̱a̱a̱, ndisu̱ xa̱ kuyatin' kivi̱' ña̱ kä'a̱n ka̱ i̱ ña̱ ka'án ndi̱a̱a̱ xiin' ndo̱', süu̱' ja̱a̱n' ndii ka'a̱n ndi'i̱ i̱ xiin' ndo̱' xa'a̱' yu̱va' e̱'.
43016026	Kivi̱' ja̱a̱n' ndii, kaka̱n ndo̱' ndee ka̱ ña̱'a̱ nuu̱' yu̱va' e̱' Ndiosí xiin' ña̱ ndi̱e̱e' i̱. Sa̱kan' na ka'án i̱ xiin' ndo̱' ña̱ küní ka̱ a̱ ña̱ kaka̱n yu'u̱ nuu̱' a̱ xa'a̱' ndo̱',
43016027	sa̱kan' ña̱ xa̱ mi̱i' a̱ ja̱a̱n' ndani̱ ndo'ó xa'a̱' a̱ ña̱ ndani̱ ndo̱' yu'u̱, te̱ kandixa' ndo̱' ña̱ nuu̱' a̱ ni̱ ki̱e̱e̱ i̱.
43016028	Nuu̱' yu̱va' e̱' Ndiosí ni̱ ki̱e̱e̱ i̱, te̱ ni̱ xa̱a̱ i̱ i̱i̱n yivi̱' yo'o'. Te̱ vi̱ti̱n nakoo' i̱ i̱i̱n yivi̱' yo'o', te̱ nu'u̱ i̱ nuu̱' a̱ ―ni̱ kachi̱ Jesús.
43016029	Sa̱kan' te̱ ni̱ ka'a̱n te̱ nda̱'a' xa'a̱' a̱ xiin' a̱ ndii: ―Vi̱ti̱n ndii, ka'án ndi'i̱ va̱ u̱n' xa'a̱' Ndiosí, te̱ kä'án ka̱ u̱n' xiin' ña̱ ka'án ndi̱a̱a̱.
43016030	Vi̱ti̱n kundani̱ ndu̱ ña̱ xiní u̱n' sa̱kuu' ña̱'a̱, sa̱kan' na küní a̱ nda̱tu'u̱n' u̱n' nde̱e̱ i̱i̱n ne̱ yivi̱' te̱ ku̱ni̱ u̱n' ndee ña̱ kuní ni̱a̱, sa̱kan' na kandixa' ndu̱ ña̱ nuu̱' Ndiosí ni̱ ki̱e̱e̱ u̱n' ―ni̱ kachi̱ ra̱.
43016031	Te̱ ni̱ ka'a̱n Jesús xiin' ra̱ ndii: ―¿Ñáá ndee vi̱ti̱n vi̱' kandixa' xna̱'a̱ ndo̱' ña̱ ja̱a̱n'?
43016032	Va̱'a̱, xaa̱ kivi̱', te̱ vi̱ti̱n nduu' kivi̱' ja̱a̱n', ña̱ kiku̱ i̱'i̱n ndo̱', te̱ na̱ko̱o̱ i̱i̱n nda̱a̱' ndo̱' yu'u̱, ndisu̱ ndöo̱ i̱i̱n nda̱a̱' i̱, sa̱kan' ña̱ yu̱va' e̱' Ndiosí yoo xiin' i̱.
43016033	Ka'án i̱ sa̱kuu' ña̱ ja̱a̱n' xiin' ndo̱', te̱ ko̱o̱ ña̱ mani̱' nimá ndo̱' xa'a̱' a̱ ña̱ i̱i̱n nda̱a̱' nduu' ndo̱' xiin' i̱. I̱i̱n yivi̱' yo'o' ndii, ku̱ndo̱'o̱ va̱ ndo̱', ndisu̱ kui̱ni̱ va̱ ndo̱' ku̱ni̱ ndo̱' yu'u̱, sa̱kan' ña̱ xa̱ ni̱ ka̱nando i̱ nuu̱' i̱i̱n yivi̱' yo'o' ―ni̱ kachi̱ a̱.
43017001	Kii̱' ndi̱'i̱ ni̱ ka'a̱n Jesús ña̱ ja̱a̱n', te̱ ni̱ nda̱ni̱'i̱ a̱ nuu̱' a̱ ndi̱vi', te̱ ni̱ ka'a̱n a̱ ndii: ―Ta̱taa̱, xa̱ ni̱ xa̱a̱ kivi̱' ña̱ nia'a̱ u̱n' nuu̱' ne̱ yivi̱' ña̱ tiin' ka'nu' u̱n' yu'u̱, ña̱ nduu' si'e̱ u̱n', te̱ xiin' ña̱ ja̱a̱n' ti̱i̱n ka'nu' ne̱ yivi̱' yo'ó sa̱a̱ yu'u̱.
43017002	Xa̱ mi̱i' u̱n' ni̱ ta̱xi̱ ña̱ ndi̱e̱e' yu'u̱ nuu̱' sa̱kuu' ne̱ yivi̱' i̱i̱n yivi̱', te̱ ta̱xi̱ i̱ kivi̱' ñu̱u̱ ña̱ kö̱o̱' kivi̱' ndi'i' nda̱'a' sa̱kuu' ne̱ ni̱ ta̱xi̱ u̱n' nda̱'a' i̱.
43017003	Te̱ xiin' ña̱ yo̱'o̱' ni'í' ne̱ yivi̱' kivi̱' ñu̱u̱ ña̱ kö̱o̱' kivi̱' ndi'i', ña̱ ku̱nda̱ni̱ ndi'i̱ ni̱a̱ yoo nduu' yo'ó, ña̱ nduu' i̱i̱n nda̱a̱' Ndiosí xna̱'a̱, te̱ ku̱nda̱ni̱ ndi'i̱ tu̱ ni̱a̱ yo̱o̱ nduu' Jesucristo, ña̱ ni̱ ti̱'vi' u̱n' i̱i̱n yivi̱' yo'o'.
43017004	Ni̱ ti̱i̱n ka'nu' yu'u̱ yo'ó i̱i̱n yivi̱' yo'o', sa̱kan' ña̱ ni̱ sa̱xinú i̱ chu̱u̱n ña̱ ni̱ ta̱xi̱ u̱n' nda̱'a' i̱ sa̱a̱ i̱.
43017005	Te̱ vi̱ti̱n, ta̱taa̱, ta̱xi̱ u̱n' ña̱ tiin' ka'nu' u̱n' yu'u̱ mii' yoo u̱n' ñaa̱', ña̱ ni̱ ku̱mi' i̱ kii̱' ni̱ yoo̱ i̱ nuu̱' u̱n' nde̱e̱ ña̱ kuní ka̱ ko̱o̱ i̱i̱n yivi̱' yo'o'.
43017006	’Ni̱ nia'a̱ i̱ ña̱ ndi̱e̱e̱' u̱n' nuu̱' te̱ yo̱'o̱', te̱ ni̱ na̱ka̱xi̱n u̱n' te̱i̱n ne̱ yivi̱' i̱i̱n yivi̱', te̱ ni̱ ta̱xi̱ u̱n' ra̱ nda̱'a' i̱. Kuenta yo'ó ni̱ nduu̱ ra̱, ndisu̱ ni̱ ta̱xi̱ u̱n' ra̱ nda̱'a' i̱, te̱ ni̱ sa̱xinú ra̱ tu̱'u̱n u̱n'.
43017007	Vi̱ti̱n ndii, xa̱ xiní ra̱ ña̱ sa̱kuu' ña̱ ni̱ ta̱xi̱ u̱n' nda̱'a' i̱ ndii, nda̱'a' yo'ó kua̱xi̱ a̱,
43017008	sa̱kan' ña̱ ni̱ sa̱ya'á i̱ sa̱kuu' tu̱'u̱n ña̱ ni̱ ta̱xi̱ u̱n' nda̱'a' i̱ nuu̱' ra̱, te̱ ni̱ na̱ti̱i̱n va̱'a̱ ra̱ a̱. Te̱ ni̱ ka̱ndi̱xa' ra̱ ña̱ yo'ó ni̱ ti̱'vi' yu'u̱, te̱ xiní xna̱'a̱ ra̱ ña̱ nuu̱' yo'ó ni̱ ki̱e̱e̱ i̱.
43017009	Xa'a̱' te̱ yo̱'o̱' xikán i̱ nuu̱' u̱n', te̱ süu̱' xa'a̱' ne̱ nduu' kuenta i̱i̱n yivi̱' xikán i̱, süu̱' ja̱a̱n' ndii xa'a̱' te̱ ni̱ ta̱xi̱ u̱n' nda̱'a' i̱ yo'o' kui̱ti̱' xikán i̱ nuu̱' u̱n', sa̱kan' ña̱ kuenta yo'ó nduu' ra̱.
43017010	Te̱ sa̱kuu' ña̱ nduu' kuenta i̱ ndii, kuenta tu̱ yo'ó nduu' a̱. Te̱ sa̱kuu' ña̱ nduu' kuenta yo'ó ndii, kuenta tu̱ yu'u̱ nduu' a̱, te̱ xiin' te̱ yo̱'o̱' ni̱ na̱ti̱i̱n i̱ ña̱ tiin' ka'nu'.
43017011	Kö̱o̱' ka̱ i̱ ko̱o̱ i̱i̱n yivi̱' yo'o', ndisu̱ te̱ yo̱'o̱' ndii, ndoo̱ ka̱ ra̱ i̱i̱n yivi̱' yo'o', sa̱kan' ña̱ nuu̱' yo'ó nu'u̱ i̱. Ta̱taa̱, ña̱ su̱'u̱n, ko̱to̱ u̱n' xiin' ña̱ ndi̱e̱e' u̱n' te̱ ni̱ ta̱xi̱ u̱n' nda̱'a' i̱ yo'o', te̱ i̱i̱n nda̱a̱' na i̱i̱n nda̱a̱' ku̱ndu̱u̱ ra̱ sa̱a̱ nii' i̱i̱n nda̱a̱' nduu' yoo'.
43017012	Kii̱' yoo i̱ i̱i̱n yivi̱' yo'o' xiin' te̱ ni̱ ta̱xi̱ u̱n' nda̱'a' i̱ ndii, ni̱ xi̱to̱' ña̱'a' i̱ xiin' ña̱ ndi̱e̱e̱' u̱n', te̱ nde̱e̱ i̱i̱n ra̱ nï̱ xita̱, süu̱' ja̱a̱n' ndii i̱i̱n nda̱a̱' kui̱ti̱' ra̱ ni̱ xita̱, te̱ xa̱ sa̱kan' ni̱ kuni̱ a̱ ku̱ndo̱'o̱ te̱ xinu̱ ña̱ yoso̱' nuu̱' tu̱tu̱ u̱n'.
43017013	’Te̱ vi̱ti̱n ña̱ kua'a̱n nu'u̱ i̱ nuu̱' u̱n' ndii, ka'án i̱ ña̱ kaa̱' xiin' te̱ yo̱'o̱' ña̱ yoo ka̱ i̱ i̱i̱n yivi̱' yo'o', te̱ va̱'a̱ ndi̱'i̱ ku̱ni̱ ra̱ sa̱a̱ nii' va̱'a̱ ndi̱'i̱ kuni yu'u̱.
43017014	Te̱ xa'a̱' a̱ ña̱ ni̱ ta̱xi̱ i̱ tu̱'u̱n u̱n' nuu̱' ra̱ ndii, ndasi' ña̱'a' ne̱ yivi̱', ne̱ nduu' kuenta i̱i̱n yivi̱' yo'o', sa̱kan' ña̱ süu̱' kuenta i̱i̱n yivi̱' nduu' ra̱, sa̱a̱ nii' ndüu' tu̱ yu'u̱ kuenta i̱i̱n yivi̱' yo'o'.
43017015	Süu̱' xikán i̱ ña̱ ta̱va̱' u̱n' ra̱ i̱i̱n yivi̱' yo'o', süu̱' ja̱a̱n' ndii xikán i̱ ña̱ ko̱to̱ ña̱'a' u̱n' nuu̱' ña̱ ndi̱va̱'a̱.
43017016	Te̱ yo̱'o̱' ndii, süu̱' kuenta i̱i̱n yivi̱' yo'o' nduu' ra̱, sa̱a̱ nii' ndüu' tu̱ yu'u̱ kuenta i̱i̱n yivi̱' yo'o'.
43017017	Sa̱na̱nduu' u̱n' ra̱ ndi̱ti̱a̱ ña̱ ndi̱xa̱, te̱ tu̱'u̱n yo'ó nduu' ña̱ ndi̱xa̱ ja̱a̱n'.
43017018	Sa̱a̱ nii' ni̱ ti̱'vi' u̱n' yu'u̱ i̱i̱n yivi̱' yo'o' nuu̱' ne̱ nduu' kuenta i̱i̱n yivi̱' ndii, nii' sa̱kan' tu̱ ti'vi' yu'u̱ te̱ yo̱'o̱' te̱ ka'a̱n ndo̱so̱' ra̱ tu̱'u̱n u̱n' nuu̱' ne̱ nduu' kuenta i̱i̱n yivi̱'.
43017019	Te̱ sanakua'a xiin' mi̱i' i̱ nuu̱' ña̱ kuní u̱n' ndi̱ti̱a̱ te̱ yo̱'o̱', sa̱kan' te̱ sa̱na̱kua'a xiin' mi̱i' tu̱ te̱ yo̱'o̱' xa'a̱' ña̱ ndi̱xa̱.
43017020	’Süu̱' xa'a̱' te̱ yo̱'o̱' kui̱ti̱' xikán i̱ nuu̱' u̱n', süu̱' ja̱a̱n' ndii xikán tu̱ i̱ nuu̱' u̱n' xa'a̱' ne̱ i̱ni̱ ku̱ni̱ yu'u̱ xiin' ña̱ sa̱nia'á te̱ yo̱'o̱.
43017021	Sa̱kan' te̱ i̱i̱n nda̱a̱' ku̱ndu̱u̱ sa̱kuu' ni̱a̱ sa̱a̱ nii' i̱i̱n nda̱a̱' nduu' yo'ó xiin' yu'u̱, te̱ i̱i̱n nda̱a̱' nduu' tu̱ yu'u̱ xiin' yo'ó, ta̱taa̱, te̱ i̱i̱n nda̱a̱' ku̱ndu̱u̱ tu̱ ne̱ ja̱a̱n' xiin' e̱', te̱ ka̱ndi̱xa' ne̱ yivi̱', ne̱ nduu' kuenta i̱i̱n yivi̱' yo'o', ña̱ yo'ó ni̱ ti̱'vi' yu'u̱.
43017022	Te̱ ni̱ ta̱xi̱ i̱ ndi̱e̱e̱' nda̱tu̱n', ña̱ ni̱ ta̱xi̱ u̱n' nda̱'a' i̱, nda̱'a' ni̱a̱, te̱ i̱i̱n nda̱a̱' ku̱ndu̱u̱ ni̱a̱ nde̱e̱ naa i̱i̱n nda̱a̱' nduu' yoo'.
43017023	Sa̱kan' na i̱i̱n nda̱a̱' nduu' i̱ xiin' ni̱a̱ te̱ i̱i̱n nda̱a̱' nduu' tu̱ yo'ó xiin' yu'u̱, te̱ sa̱kan' i̱i̱n nda̱a̱' xa̱chi' ku̱ndu̱u̱ ni̱a̱, te̱ ku̱ni̱ ne̱ nduu' kuenta i̱i̱n yivi̱' ña̱ yo'ó ni̱ ti̱'vi' yu'u̱, te̱ ku̱ni̱ tu̱ ni̱a̱ ña̱ ndani̱ u̱n' ne̱ ja̱a̱n' nde̱e̱ naa ndani̱ u̱n' yu'u̱.
43017024	Ta̱taa̱, kuní i̱ ña̱ ne̱ ni̱ ta̱xi̱ u̱n' nda̱'a' i̱ ndii, ta̱xi̱ u̱n' ña̱ ku̱ndi̱e̱e̱ ni̱a̱ xiin' i̱ mii' ko̱o̱ i̱, te̱ ku̱ni̱ ni̱a̱ ña̱ ndi̱e̱e' nda̱tu̱n' ña̱ ni̱ ta̱xi̱ u̱n' nda̱'a' i̱, sa̱kan' ña̱ ni̱ ku̱ndani̱ u̱n' yu'u̱ nde̱e̱ kii̱' tïa̱'an kua̱'a̱ i̱i̱n yivi̱' yo'o'.
43017025	Ta̱taa̱, yo'ó ndii, ña̱ xachuun' nda̱ku nduu' u̱n', te̱ ne̱ nduu' kuenta i̱i̱n yivi̱' yo'o' ndii, xïní ni̱a̱ yo'ó, ndisu̱ yu'u̱ ndii, xiní i̱ yo'ó, te̱ xiní tu̱ te̱ yo̱'o̱' ña̱ yo'ó ni̱ ti̱'vi' yu'u̱ i̱i̱n yivi̱' yo'o'.
43017026	Te̱ ni̱ nia'a̱ i̱ nuu̱' ra̱ sa̱a̱ kuu' u̱n', te̱ nia'a̱ ka̱ i̱ ña̱ ja̱a̱n' nuu̱' ra̱ te̱ ku̱ndani̱ ta'an' ra̱ nde̱e̱ naa ndani̱ u̱n' yu'u̱, te̱ i̱i̱n nda̱a̱' ku̱ndu̱u̱ ra̱ xiin' i̱ ―ni̱ kachi̱ a̱ xiin' Ndiosí.
43018001	Kii̱' ndi̱'i̱ ni̱ ka'a̱n Jesús xiin' Ndiosí, te̱ ni̱ ke̱ta̱ a̱ kua'a̱n a̱ xiin' te̱ nda̱'a' xa'a̱' a̱ tu̱ku̱ ta'vi' yivi̱' ña̱ na̱ni' Cedrón. Te̱ ni̱ sko̱'nu' a̱ xa'a̱' i̱i̱n ña̱ ta̱ta̱ ña̱ kandu'u̱' i̱kan' xiin' te̱ nda̱'a' xa'a̱' a̱ ja̱a̱n'.
43018002	Te̱ xiní tu̱ Judas, te̱ xito' sa̱na̱kua'a ña̱'a' nda̱'a' te̱ kuu' ka'nu', mii' kandu'u̱' ña̱ ta̱ta̱ ja̱a̱n', sa̱kan' ña̱ kua'a̱' va̱ i̱chi' ni̱ ndu̱i̱i̱n Jesús i̱kan' xiin' te̱ nda̱'a' xa'a̱' a̱ ja̱a̱n'.
43018003	Sa̱kan' na ni̱ xa̱a̱ Judas ja̱a̱n' i̱kan' xiin' i̱i̱n ti̱'vi̱ te̱ xíin', te̱ ni̱ xa̱a̱ tu̱ te̱ xíin', te̱ xito' yu̱kun' ka'nu'. Te̱ te̱ ja̱a̱n' ndii, sutu̱ kuu' nu̱u' xiin' te̱ fariseo ni̱ ti̱a̱nu̱' ña̱'a'. Te̱ ndiso' ra̱ ka̱a̱ tuún xiin' choon tuún a̱ nuu̱' ra̱, te̱ ndiso' tu̱ ra̱ ichi̱.
43018004	Te̱ Jesús ndii, xa̱ xiní ndo̱o̱ a̱ ndee ña̱ ku̱ndo̱'o̱ a̱, sa̱kan' na ni̱ ku̱ya̱ti̱n a̱ nuu̱' ra̱, te̱ ni̱ nda̱tu'u̱n' ña̱'a' a̱ ndii: ―¿Yo̱o̱ nanduku' ndo̱'? ―ni̱ kachi̱ a̱.
43018005	Te̱ ni̱ na̱kui̱i̱n ra̱ nuu̱' a̱ ndii: ―Jesús, te̱ ñu̱u̱ Nazaret ―ni̱ kachi̱ ra̱. Te̱ ni̱ ka'a̱n a̱ xiin' ra̱ ndii: ―Yu'u̱ nduu' i̱ ―ni̱ kachi̱ a̱. Te̱ i̱kan' iin' tu̱ Judas, te̱ sa̱na̱kua'a ña̱'a' nda̱'a' te̱ ja̱a̱n'.
43018006	Te̱ kii̱' ni̱ ka'a̱n a̱ xiin' ra̱: “Yu'u̱ nduu' i̱”, ndii, ni̱ na̱ndi̱ko' xata' ra̱, te̱ ni̱ ndu̱va̱ ndo̱o̱ ra̱ ñu̱'u'.
43018007	Sa̱kan' te̱ tu̱ku̱ ni̱ ni̱ nda̱tu'u̱n' ña̱'a' a̱ ndii: ―¿Yo̱o̱ nanduku' ndo̱'? ―ni̱ kachi̱ a̱. Te̱ ni̱ na̱kui̱i̱n tu̱ku̱u̱ ra̱ nuu̱' a̱ ndii: ―Jesús, te̱ ñu̱u̱ Nazaret ―ni̱ kachi̱ ra̱.
43018008	Te̱ ni̱ ka'a̱n a̱ xiin' ra̱ ndii: ―Xa̱ ni̱ ka'a̱n i̱ xiin' ndo̱' ña̱ su̱vi̱ yu'u̱. Naa' yu'u̱ nanduku' ndo̱' ndii, ta̱xi̱ ndo̱' na ku'u̱n te̱ yo̱'o̱' ―ni̱ kachi̱ a̱.
43018009	Ni̱ ka'a̱n a̱ sa̱kan' te̱ xinu̱ ña̱ xa̱ ni̱ ka'a̱n a̱ ndii: “Te̱ ni̱ ta̱xi̱ u̱n' nda̱'a' i̱ ndii, nde̱e̱ i̱i̱n ra̱ nï̱ ndo̱ñu'u'”, ni̱ kachi̱ a̱.
43018010	Sa̱kan' te̱ ni̱ xta̱'ni' Simón Pedro ichi̱ ra̱ ti̱xi̱n i̱i̱n', te̱ ni̱ xa̱'ndi̱a̱ ra̱ so̱'o̱ kua̱'a̱ i̱i̱n te̱ nani' Malco, te̱ xika' nuu' nuu̱' sutu̱ ka'nu'.
43018011	Sa̱kan' te̱ ni̱ ka'a̱n Jesús xiin' Pedro ndii: ―Ta̱xa̱'a̱ u̱n' ichi̱ u̱n' ti̱xi̱n i̱i̱n' a̱, sa̱kan' ña̱ naa' yu̱va' i̱ ni̱ ta̱xi̱ ña̱ ku̱ndo̱'o̱ i̱ tu̱ndo'o̱' chie̱ yo'o', ña̱ nduu' nde̱e̱ naa ti̱kui uva̱ ndii, ¿ñáá xanini u̱n' ña̱ xäta'a̱n ku̱ndo̱'o̱ e̱? ―ni̱ kachi̱ a̱.
43018012	Sa̱kan' te̱ sa̱kuu' te̱ xíin', xiin' te̱ xa'ndia chuun' nuu' ra̱, xiin' te̱ xíin' judío, te̱ xito' yu̱kun' ka'nu' ndii, ni̱ ti̱i̱n ra̱ Jesús, te̱ ni̱ sa̱tiín ña̱'a' ra̱.
43018013	Te̱ xi̱'na̱ ka̱ nuu̱' Anás ni̱ xan ndi̱a̱ka̱ ña̱'a' ra̱, sa̱kan' ña̱ ti̱so̱ Caifás nduu' te̱ ja̱a̱n', te̱ Caifás ja̱a̱n' nduu' sutu̱ ka'nu' kuiya̱ ja̱a̱n'.
43018014	Te̱ Caifás ja̱a̱n' nduu' te̱ ni̱ ka'a̱n xiin' te̱ kuu' ka'nu' nuu̱' ne̱ judío ña̱ va̱'a̱ ka̱ i̱i̱n nda̱a̱' kui̱ti̱' te̱ yivi̱' ku̱vi̱ xa'a̱' sa̱kuu' ne̱ ñu̱u̱ ra̱.
43018015	Te̱ Simón Pedro xiin' i̱nga̱ te̱ nda̱'a' xa'a̱' Jesús ndii, ndikún ra̱ xata̱' a̱ kua'a̱n ra̱. Te̱ te̱ nda̱'a' xa'a̱' a̱, te̱ i̱nga̱ ja̱a̱n' ndii, xiní ta'an' ra̱ xiin' sutu̱ ka'nu' ja̱a̱n', sa̱kan' na ni̱ nda̱'ni̱ ra̱ xiin' Jesús nuu̱' ki̱'e̱ sutu̱ ja̱a̱n'.
43018016	Ndisu̱ Pedro ndii, ni̱ ndoo̱ ra̱ iin' ra̱ xata̱' xti̱'e', sa̱kan' na ni̱ ke̱ta̱ i̱nga̱ te̱ nda̱'a' xa'a̱' Jesús ja̱a̱n', te̱ xiní ta'an' xiin' sutu̱ ka'nu' ja̱a̱n', te̱ ni̱ ka'a̱n ra̱ xiin' ña' xito' yi'e' ja̱a̱n' ña̱ ta̱xi̱ a' xka'ndi̱a̱ Pedro.
43018017	Sa̱kan' te̱ ni̱ ka'a̱n ña' xito' yi'e' ja̱a̱n' xiin' Pedro ndii: ―¿Tee̱' te̱ nda̱'a' xa'a̱' te̱ kaa̱' nduu' tu̱ yo'ó ni̱? ―ni̱ kachi̱ a'. Te̱ ni̱ ka'a̱n ra̱ ndii: ―Sü̱vi̱ i̱ ―ni̱ kachi̱ ra̱.
43018018	Te̱ xa'a̱' ña̱ vi̱xi̱n va̱ ndii, ita' ne̱ xika' nuu' nuu̱' sutu̱ ja̱a̱n' xiin' te̱ xíin' te̱ xito' yu̱kun' ka'nu' xituni̱' ni̱a̱ nuu̱' ñu'u̱ ña̱ ndatin i̱kan', te̱ i̱kan' tu̱ iin' Pedro xiin' ni̱a̱ xituni̱' ra̱.
43018019	Sa̱kan' te̱ ni̱ xa̱'a' sutu̱ ka'nu' ndatu'ún' ra̱ Jesús xa'a̱' te̱ nda̱'a' xa'a̱' a̱ xiin' xa'a̱' ña̱ sania'á a̱.
43018020	Te̱ ni̱ ka'a̱n Jesús xiin' ra̱ ndii: ―Yu'u̱ ndii, sa̱kuu' i̱chi' ka'án i̱ xiin' ne̱ yivi̱' nuu̱' chitu', te̱ sa̱kuu' i̱chi' tu̱ ni̱ sa̱nia'á i̱ vi̱'e̱ mii' nakayá ne̱ yivi̱' xiin' nuu̱' ki̱'e̱ yu̱kun' ka'nu' mii' nakayá sa̱kuu' ne̱ ñu̱u̱ e̱'. Te̱ kö̱o̱' nde̱e̱ i̱i̱n ña̱'a̱ ni̱ sa̱nia'á si̱'e i̱.
43018021	¿Ndichun na ndatu'ún' u̱n' yu'u̱? Va̱'a̱ ka̱ nda̱tu'u̱n' u̱n' ne̱ ni̱ xi̱ni̱ so̱'o̱ ña̱ ni̱ ka'a̱n i̱, ne̱ ja̱a̱n' xiní ndee ña̱ ni̱ ka'a̱n i̱ ―ni̱ kachi̱ a̱.
43018022	Te̱ kii̱' ndi̱'i̱ ni̱ ka'a̱n Jesús ña̱ ja̱a̱n' ndii, i̱i̱n te̱ xíin' xito' yu̱kun', te̱ iin' ya̱ti̱n i̱kan' ndii, ni̱ sa̱'ndia' ra̱ nuu̱' a̱ ka'án ra̱ ndii: ―¿Ñáá sa̱kan' vi̱' nakuiin' yo'ó nuu̱' sutu̱ ka'nu'? ―ni̱ kachi̱ ra̱.
43018023	Te̱ ni̱ ka'a̱n Jesús xiin' ra̱ ndii: ―Naa' ni̱ ka̱ni̱a̱'a i̱ ndii, ka'a̱n u̱n' ndee ña̱ nduu' a̱. Te̱ naa' va̱'a̱ ni̱ ka'a̱n i̱ ndii, ¿ndichun na kuun' u̱n' yu'u̱? ―ni̱ kachi̱ a̱.
43018024	Sa̱kan' te̱ ni̱ ti̱'vi' Anás ja̱a̱n' Jesús tiín ka̱ a̱ kua'a̱n a̱ nuu̱' Caifás, te̱ nduu' sutu̱ ka'nu'.
43018025	Te̱ kii̱' xka'ndíá sa̱kuu' ña̱ ja̱a̱n' ndii, iin' ndi̱chi̱ Pedro xituni̱' ra̱. Te̱ ni̱ ka'a̱n ne̱ ita' i̱kan' xiin' ra̱ ndii: ―¿Tee̱' i̱i̱n te̱ nda̱'a' xa'a̱' te̱ kaa̱' nduu' tu̱ yo'ó ni̱? ―ni̱ kachi̱ ni̱a̱. Te̱ ni̱ ka'a̱n ra̱ ndii: ―Sü̱vi̱ i̱ ―ni̱ kachi̱ ra̱.
43018026	I̱kan' te̱ i̱nga̱ te̱ xika' nuu' nuu̱' sutu̱ ka'nu' ja̱a̱n' ni̱ ka'a̱n xiin' Pedro ndii: ―Ni̱ xi̱ni̱ tu̱ yu'u̱ yo'ó xa'a̱' ña̱ ta̱ta̱ xiin' Jesús ―ni̱ kachi̱ ra̱. Te̱ ja̱a̱n' ndii, te̱ i̱i̱n kuu' xiin' te̱ ni̱ xa̱'ndi̱a̱ Pedro so̱'o̱ ja̱a̱n' nduu' ra̱.
43018027	Te̱ tu̱ku̱ ni̱ ni̱ ka'a̱n Pedro ña̱ xïní ra̱ Jesús. Te̱ na ni̱ ña̱ ja̱a̱n' ka'án ra̱, te̱ ni̱ ka̱na̱ ndu̱chié.
43018028	Sa̱kan' te̱ ni̱ na̱ka̱ ra̱ Jesús vi̱'e̱ Caifás ja̱a̱n', te̱ ni̱ xan ndi̱a̱ka̱ ña̱'a' ra̱ vi̱'e̱ ka'nu' te̱ romano. Te̱ xa'a̱' a̱ ña̱ xa̱ kitú' kuii nduu' a̱ kii̱' sa̱kan' ndii, nï̱ ko̱'ni̱ ra̱ vi̱'e̱ ka'nu' ja̱a̱n', ko̱to̱ ka̱ ya'a̱ ra̱ ña̱ ka'án tu̱'u̱n nde̱i' ra̱, te̱ kü̱vi̱ ku̱xi̱ ra̱ ña̱ xaxi̱' xa̱kuaa̱' xa'a̱' vi̱ko' pascua.
43018029	Xa'a̱' a̱ ja̱a̱n' na ni̱ ke̱ta̱ Pilato, te̱ ni̱ nda̱tu'u̱n' ña̱'a' ra̱ ndii: ―¿Ndee xa'a̱' tiin' kua̱chi̱ ndo̱' te̱ ñaa̱'? ―ni̱ kachi̱ ra̱.
43018030	Sa̱kan' te̱ ni̱ ka'a̱n te̱ ja̱a̱n' ndii: ―Naa' süu̱' te̱ ni̱a̱'a nduu' ra̱ ndii, kï̱xi̱n ndi̱a̱ka̱ ña̱'a' ndu̱ nda̱'a' u̱n' ―ni̱ kachi̱ ra̱.
43018031	Te̱ ni̱ ka'a̱n Pilato xiin' ra̱ ndii: ―Va̱'a̱ ka̱ na̱ka̱ ña̱'a' ndo'ó, te̱ sa̱na'má ña̱'a' ndo̱' sa̱a̱ ka'án tuní tu̱'u̱n nde̱i' mi̱i' ndo̱' ―ni̱ kachi̱ ra̱. Te̱ ni̱ na̱kui̱i̱n te̱ judío ja̱a̱n' nuu̱' ra̱ ndii: ―Täxi' tu̱'u̱n nde̱i' romano ña̱ ka̱'ni̱' ndu̱ nde̱e̱ i̱i̱n te̱ yivi̱' ―ni̱ kachi̱ ra̱.
43018032	Sa̱kan' ni̱ xka'ndi̱a̱ ña̱ ja̱a̱n', te̱ xinu̱ ña̱ ni̱ ka'a̱n Jesús kii̱' ni̱ sa̱kuni' a̱ ndee nuu̱' ña̱ xi'í ku̱vi̱ a̱.
43018033	Sa̱kan' te̱ ni̱ na̱ndi̱ko' Pilato ti̱xi̱n vi̱'e̱ ka'nu' ra̱, te̱ ni̱ ka̱na̱ ra̱ Jesús, te̱ ni̱ nda̱tu'u̱n' ña̱'a' ra̱ ndii: ―¿Ñáá yo'ó nduu' rey ne̱ judío? ―ni̱ kachi̱ ra̱.
43018034	Te̱ ni̱ nda̱tu'u̱n' ña̱'a' Jesús ndii: ―¿Ñáá ña̱ ka'an' mi̱i' u̱n' te̱ ka'án sa̱kan', uun i̱nga̱ ne̱ yivi̱' ni̱ ka'a̱n a̱ xa'a̱' i̱ nuu̱' u̱n'? ―ni̱ kachi̱ a̱ xiin' ra̱.
43018035	Te̱ ni̱ ka'a̱n Pilato xiin' a̱ ndii: ―Xiní u̱n' ndii, süu̱' te̱ judío nduu' yu'u̱. Ne̱ ñu̱u̱ mii' u̱n' xiin' sutu̱ kuu' nu̱u' nduu' ne̱ ni̱ sa̱na̱kua'a yo'ó nda̱'a' i̱. ¿Yo̱o̱ nduu' a̱ ni̱ xa̱a̱ u̱n'? ―ni̱ kachi̱ ra̱.
43018036	Te̱ ni̱ ka'a̱n Jesús xiin' ra̱ ndii: ―Ña̱ xa'ndia chuun' yu'u̱ ndii, süu̱' kuenta i̱i̱n yivi̱' yo'o' nduu' a̱, naa' sa̱kan' te̱ kuenta i̱i̱n yivi̱' yo'o' nduu' a̱ ndii, ku̱u̱n ta'an' te̱ xika' nuu' nuu̱' i̱, te̱ tä̱xi̱ ra̱ ña̱ ti̱i̱n te̱ yivi̱' yu'u̱, te̱ sa̱na̱kua'a ra̱ yu'u̱ nda̱'a' te̱ kuu' ka'nu' nuu̱' ndu̱, ne̱ judío. Ndisu̱ süu̱' kuenta i̱i̱n yivi̱' yo'o' nduu' ña̱ xa'ndia chuun' i̱ ja̱a̱n' ―ni̱ kachi̱ a̱.
43018037	Sa̱kan' te̱ ni̱ nda̱tu'u̱n' ña̱'a' Pilato ndii: ―Na sa̱kan' ndii, ¿rey nduu' yo'ó un? ―ni̱ kachi̱ ra̱. Te̱ ni̱ na̱kui̱i̱n Jesús ndii: ―Mi̱i' yo'ó ka'án ña̱ rey nduu' i̱. Yu'u̱ ndii, xa̱ xa'a̱' ña̱ ja̱a̱n' ni̱ tuvi̱ i̱, te̱ xa̱ xa'a̱' ña̱ ja̱a̱n' tu̱ ni̱ xa̱a̱ i̱ i̱i̱n yivi̱' yo'o'. Ni̱ xa̱a̱ i̱ te̱ ndi̱e̱e̱ yu̱'u' i̱ xa'a̱' ña̱ ndi̱xa̱, te̱ sa̱kuu' ne̱ xaa' ña̱ ndi̱xa̱ ndii, taxi' so̱'o̱ ni̱a̱ ña̱ ka'án i̱ ―ni̱ kachi̱ a̱.
43018038	Te̱ ni̱ nda̱tu'u̱n' ña̱'a' Pilato ndii: ―¿Ndee ña̱ nduu' ña̱ ndi̱xa̱ nuu̱' yo'ó? ―ni̱ kachi̱ ra̱. Kii̱' ndi̱'i̱ ni̱ ka'a̱n ra̱ ña̱ ja̱a̱n', te̱ ni̱ ke̱ta̱ tu̱ku̱u̱ ra̱ mii' ita' te̱ judío, te̱ ni̱ ka'a̱n ra̱ ndii: ―Kö̱o̱' nde̱e̱ i̱i̱n ña̱ ni̱a̱'a ni̱ xa̱a̱ te̱ yo̱'o̱' ni̱ na̱'i̱n i̱.
43018039	Ndisu̱ ña̱ xi xaá ndo'ó i̱'i̱n i̱chi' kii̱' nasukú vi̱ko' pascua ndii, xikán ndo̱' nuu̱' i̱ ña̱ sa̱ña' i̱ i̱i̱n te̱ ñu̱u̱ ndo̱', te̱ naá vi̱'e̱ ka̱a̱. ¿Ñáá kuní ndo̱' ña̱ sa̱ña' i̱ te̱ nduu' rey ndo'ó, ne̱ judío vi̱ti̱n? ―ni̱ kachi̱ ra̱.
43018040	Sa̱kan' te̱ ni̱ kua̱a' ra̱ ka'án ra̱ ndii: ―Sä̱ña' u̱n' te̱ ñaa̱', süu̱' ja̱a̱n' ndii Barrabás sa̱ña' u̱n' ―ni̱ kachi̱ ra̱. Te̱ Barrabás ja̱a̱n' ndii, i̱i̱n te̱ kui'na̱' nduu' ra̱.
43019001	Sa̱kan' te̱ ni̱ ka'a̱n chuun' Pilato, te̱ ni̱ su̱ku̱' yo̱'o' te̱ xíin' Jesús nde̱e̱ ni̱ kuii̱' xata̱' a̱.
43019002	Ndi̱'i̱ ja̱a̱n', te̱ ni̱ xa̱'a̱ te̱ xíin' i̱i̱n corona yo̱'o' i̱ñu̱', te̱ ni̱ chi̱ndu'u̱' ra̱ a̱ xíni' a̱. Te̱ ni̱ sa̱kui'nú ña̱'a' ra̱ toto̱ nani̱' kua'a ndu̱kun'.
43019003	Te̱ ka'án ra̱ xiin' a̱ ndii: ―Yoo va̱'a̱ u̱n', tákui'e, ña̱ nduu' rey nuu̱' ne̱ judío ―kachi ra̱. Te̱ sa'ndia' ra̱ nuu̱' a̱.
43019004	Sa̱kan' te̱ ni̱ ke̱ta̱ tu̱ku̱u̱ Pilato, te̱ ni̱ ka'a̱n ra̱ ndii: ―Ko̱to̱ ndo̱', ka'a̱n chuun' i̱ ña̱ ke̱ta̱ ra̱ ki̱'e̱ te̱ ku̱ni̱ ndo̱' ña̱ nï̱ na̱'i̱n yu'u̱ nde̱e̱ i̱i̱n kua̱chi̱ ra̱ ―ni̱ kachi̱ ra̱.
43019005	Te̱ ni̱ ke̱ta̱ Jesús ndu'u̱' corona yo̱'o' i̱ñu̱' ja̱a̱n' xíni' a̱, te̱ ni'nu' a̱ toto̱ kua'a ndu̱kun' ja̱a̱n'. Te̱ ni̱ ka'a̱n Pilato xiin' ne̱ ja̱a̱n' ndii: ―Ko̱to̱ ndo̱', yo'o' iin' ra̱ ni̱ xa̱a̱ i̱ ―ni̱ kachi̱ ra̱.
43019006	Kii̱' ni̱ xi̱ni̱ ña̱'a' sa̱kuu' sutu̱ kuu' nu̱u' xiin' te̱ xíin', te̱ xito' yu̱kun' ka'nu' ndii, ni̱ kua̱a' ti'e' ra̱ ka'án ra̱ ndii: ―¡Nuu̱' krusín ku̱xi̱ u̱n' te̱ ñaa̱'! ¡Nuu̱' krusín ku̱xi̱ u̱n' ra̱! ―ni̱ kachi̱ ra̱. I̱kan' te̱ ni̱ ka'a̱n Pilato xiin' ra̱ ndii: ―Na̱ka̱ ña̱'a' ndo'ó te̱ ku̱xi̱ ña̱'a' mi̱i' ndo̱' nuu̱' krusín, sa̱kan' ña̱ kö̱o̱' nde̱e̱ i̱i̱n kua̱chi̱ te̱ kaa̱' ni̱ na̱'i̱n yu'u̱ ―ni̱ kachi̱ ra̱.
43019007	Te̱ ni̱ ka'a̱n te̱ judío kuu' nu̱u' ndii: ―Kumi' ndu̱ i̱i̱n tu̱'u̱n nde̱i' ña̱ ka'án chuun' ña̱ kuní a̱ ku̱vi̱ ra̱, sa̱kan' ña̱ ni̱ nda̱sa̱ndu̱u̱ xiin' mi̱i' ra̱ si'e̱ Ndiosí ―ni̱ kachi̱ ra̱.
43019008	Kii̱' ni̱ xi̱ni̱ so̱'o̱ Pilato ña̱ ja̱a̱n' ndii, ni̱ yi̱'vi ka̱ ra̱.
43019009	Te̱ ni̱ ndi'vi̱ tu̱ku̱u̱ ra̱ ti̱xi̱n vi̱'e̱ ka'nu' ja̱a̱n', te̱ ni̱ ka'a̱n ra̱ xiin' Jesús ndii: ―¿Mii' ni̱ ki̱e̱e̱ yo'ó? ―ni̱ kachi̱ ra̱. Ndisu̱ nï̱ na̱kui̱i̱n Jesús.
43019010	Sa̱kan' te̱ ni̱ ka'a̱n Pilato xiin' a̱ ndii: ―¿Ndichun na küni ka'a̱n u̱n' xiin' i̱? ¿Ñáá xïní u̱n' ña̱ kumi' i̱ ña̱ ndi̱e̱e' te̱ sa̱ña' i̱ yo'ó, te̱ kumi' tu̱ i̱ ña̱ ndi̱e̱e' te̱ ka'a̱n chuun' i̱ te̱ ku̱xi̱ te̱ xíin' i̱ yo'ó nuu̱' krusín? ―ni̱ kachi̱ ra̱.
43019011	Te̱ ni̱ na̱kui̱i̱n Jesús ndii: ―Nde̱e̱ i̱i̱n nuu̱' ña̱ ndi̱e̱e' kümi' u̱n' nuu̱' yu'u̱ naa' nï̱ ta̱xi̱ Ndiosí a̱ nda̱'a' u̱n', xa'a̱' a̱ ja̱a̱n' na te̱ ni̱ sa̱na̱kua'a yu'u̱ nda̱'a' u̱n' ndii, chie̱ ka̱ kua̱chi̱ kumi' ra̱ ―ni̱ kachi̱ a̱.
43019012	Nde̱e̱ kii̱' sa̱kan', te̱ ni̱ xa̱'a' nduku' ra̱ sa̱a̱ ku̱vi̱ sa̱ña' ña̱'a' ra̱, ndisu̱ ni̱ ka'a̱n ti'e' ka̱ te̱ judío ja̱a̱n' xiin' ra̱ ndii: ―Naa' sa̱ña' u̱n' te̱ ñaa̱' ndii, ndüu' ka̱ u̱n' te̱ xiní ta'an' xiin' César, te̱ xa'ndia chuun' ka'nu' ka̱. Sa̱kan' ña̱ yo̱o̱ ka̱ sananduu' xiin' mii' mi̱i' rey ndii, te̱ ndasi' ta'an' xiin' César nduu' ra̱ ―ni̱ kachi̱ ra̱.
43019013	Te̱ kii̱' ni̱ xi̱ni̱ so̱'o̱ Pilato ña̱ ja̱a̱n' ndii, ni̱ ka'a̱n chuun' ra̱, te̱ ni̱ ke̱ta̱ Jesús. Te̱ ni̱ xi̱ku̱ndu'u̱' Pilato ja̱a̱n' mii' xa'nú ra̱ kua̱chi̱ i̱i̱n xaan' mii' na̱ni' Gabata xiin' tu̱'u̱n hebreo, te̱ ña̱ ja̱a̱n' kuni kachi̱ a̱ ndii: “Ki̱'e̱ mii' kaa' yuu̱'.”
43019014	Kivi̱' ña̱ sakoo' tu̱'va̱ xiin' mii' ne̱ yivi̱' xa'a̱' vi̱ko' pascua nduu' a̱ kii̱' sa̱kan', yatin' i̱i̱n ke'in' nduu' a̱, te̱ ni̱ ka'a̱n Pilato xiin' te̱ judío ja̱a̱n' ndii: ―Ko̱to̱ ndo̱', yo'o' iin' rey ndo̱' ―ni̱ kachi̱ ra̱.
43019015	Ndisu̱ ni̱ kua̱a' ti'e' te̱ ja̱a̱n' ka'án ra̱ ndii: ―¡Ka̱'ni̱' kii̱' ra̱! ¡Ka̱'ni̱' kii̱' ra̱! ¡Nuu̱' krusín ku̱xi̱ u̱n' ra̱! ―ni̱ kachi̱ ra̱. Te̱ ni̱ ka'a̱n Pilato xiin' ra̱ ndii: ―¿Ndichun na kuní ndo̱' ña̱ ku̱xi̱ i̱ rey ndo̱' nuu̱' krusín? ―ni̱ kachi̱ ra̱. Te̱ ni̱ na̱kui̱i̱n sutu̱ kuu' nu̱u' ja̱a̱n' ndii: ―¡I̱i̱n nda̱a̱' César kui̱ti̱' nduu' rey ndu̱! ―ni̱ kachi̱ ra̱.
43019016	Sa̱kan' te̱ ni̱ sa̱na̱kua'a ña̱'a' Pilato nda̱'a' te̱ xíin' ra̱ te̱ ku̱xi̱ ña̱'a' ra̱ nuu̱' krusín. Sa̱kan' na ni̱ na̱ka̱ ña̱'a' ra̱ te̱ kua'a̱n ra̱ xiin' a̱.
43019017	Te̱ ni̱ ke̱ta̱ Jesús i̱kan' ni'i' a̱ krusín a̱ kua'a̱n a̱ i̱i̱n xaan' mii' nani' a̱ Gólgota, te̱ kivi̱' ja̱a̱n' kuni kachi̱ a̱ xiin' tu̱'u̱n hebreo ndii: “I̱ki' xíni' ndi̱i̱.”
43019018	Te̱ i̱kan' ni̱ ku̱xi̱ ña̱'a' ra̱ nuu̱' krusín. Te̱ ta̱ta'vi' xi̱i̱n' a̱ ni̱ ku̱xi̱ ra̱ i̱i̱n te̱ yivi̱' nuu̱' i̱i̱n krusín. I̱i̱n ra̱ nda̱'a' kua̱'a̱ a̱, te̱ i̱nga̱ ra̱ nda̱'a' i̱ti̱n a̱. Te̱ Jesús naá ma̱'in'.
43019019	Te̱ ni̱ ke̱'i̱ Pilato i̱i̱n tu'u̱n' yu̱'u' nuu̱' i̱i̱n vitu̱' mii' ka'án a̱ ndii: “Jesús, te̱ ñu̱u̱ Nazaret yo'o', nduu' rey ne̱ judío”, kachi a̱. Te̱ ni̱ ka'a̱n chuun' ra̱ ña̱ chi̱ndu'u̱' te̱ xíin' ña̱ ja̱a̱n' xíni' krusín Jesús.
43019020	Te̱ kua'a̱' ne̱ judío ni̱ ka̱'vi̱ tu̱'u̱n ja̱a̱n', sa̱kan' ña̱ mii' ni̱ ku̱xi̱ ra̱ Jesús nuu̱' krusín ja̱a̱n' ndii, ya̱ti̱n ñu̱u̱ ni̱ nduu̱' a̱. Te̱ ni̱ ke̱'i̱ ra̱ ña̱ ja̱a̱n' xiin' tu̱'u̱n hebreo, xiin' tu̱'u̱n latín, xiin' tu̱'u̱n griego.
43019021	Sa̱kan' na kuii' ni̱ ka'a̱n sutu̱ kuu' nu̱u' nuu̱' ne̱ judío xiin' Pilato ndii: ―Kë̱'i̱ u̱n' rey ne̱ judío, süu̱' ja̱a̱n' ndii va̱'a̱ ka̱ ke̱'i̱ u̱n' ña̱ ka'án mi̱i' ra̱ ndii: “Yu'u̱ nduu' rey ne̱ judío, kachi ra̱” ―ni̱ kachi̱ sutu̱ ja̱a̱n'.
43019022	Te̱ ni̱ ka'a̱n Pilato xiin' ra̱ ndii: ―Ña̱ xa̱ ni̱ ke̱'i̱ i̱ ndii, xa̱ sa̱kan' ko̱o̱ mi̱i' a̱ ―ni̱ kachi̱ ra̱.
43019023	Te̱ kii̱' ndi̱'i̱ ni̱ ku̱xi̱ te̱ xíin' ja̱a̱n' Jesús nuu̱' krusín ndii, ni̱ ki̱'i̱n ra̱ toto̱ a̱, te̱ ni̱ na̱ta̱'vi' ku̱mi' saa' ra̱ a̱, i̱i̱n nda̱a̱' i̱i̱n nda̱a̱' a̱ xa'a̱' i̱'i̱n ra̱. Te̱ ni̱ ki̱'i̱n tu̱ ra̱ toto̱ ña̱ tití a̱, te̱ ña̱ ja̱a̱n' ndii, kuä̱sa̱' ni̱ naku̱ a̱, süu̱' ja̱a̱n' ndii i̱i̱n nda̱a̱' nduu' ka̱nii' a̱.
43019024	Sa̱kan' na kuii' ni̱ ka'a̱n xiin' ta'an' ra̱ ndii: ―Ndä̱ta' e̱' e̱, süu̱' ja̱a̱n' ndii va̱'a̱ ka̱ ka̱ti̱n e̱' xa'a̱' a̱, te̱ ku̱ni̱ e̱' yo̱o̱ nda̱'a' ndoo̱ a̱ ―ni̱ kachi̱ ra̱. Sa̱kan' te̱ ni̱ xinu̱ ña̱ yoso̱' nuu̱' tu̱tu̱ Ndiosí mii' ka'án a̱ ndii: “Ni̱ na̱ta̱'vi' te̱ yivi̱' toto̱ i̱, te̱ ni̱ ka̱ti̱n ra̱ xa'a̱' toto̱ tití i̱”, kachi a̱. Te̱ sa̱kan' xna̱'a̱ ni̱ xa̱a̱ te̱ xíin' xiin' toto̱ a̱ ja̱a̱n'.
43019025	Te̱ ya̱ti̱n xa'a̱' krusín Jesús ja̱a̱n' iin' si̱'i' a̱, xiin' ña' ta'an' si̱'i' a̱, ña' nani' María, ña' nduu' ña' si'i Cleofas, xiin' María Magdalena.
43019026	Te̱ kii̱' ni̱ xi̱ni̱ Jesús iin' si̱'i' a̱ i̱kan', te̱ ni̱ xi̱ni̱ tu̱ a̱ iin' te̱ nda̱'a' xa'a̱' a̱, te̱ ndani̱ a̱ xi̱i̱n' ña' ja̱a̱n' ndii, ni̱ ka'a̱n a̱ xiin' a' ndii: ―Nanaa̱, ko̱to̱ u̱n', nde̱e̱ naa si'e̱ u̱n' nduu' te̱ iin' xi̱i̱n' u̱n' ñaa̱' vi̱ti̱n ―ni̱ kachi̱ a̱.
43019027	Ndi̱'i̱ ja̱a̱n' te̱ ni̱ ka'a̱n a̱ xiin' te̱ nda̱'a' xa'a̱' a̱ ja̱a̱n' ndii: ―Ko̱to̱ u̱n', nde̱e̱ naa si̱'i' u̱n' nduu' na ñaa̱' vi̱ti̱n ―ni̱ kachi̱ a̱. Te̱ nde̱e̱ kivi̱' ja̱a̱n' ni̱ na̱ti̱i̱n ña̱'a' ra̱ te̱ ndu'u̱' a' vi̱'e̱ ra̱.
43019028	Te̱ kii̱' ni̱ xka'ndi̱a̱ sa̱kuu' ña̱ ja̱a̱n' ndii, ni̱ xi̱ni̱ Jesús ña̱ xa̱ ni̱ sa̱xinú a̱ sa̱kuu' ña̱ kuní Ndiosí sa̱a̱ a̱. Sa̱kan' na kuii' ni̱ ka'a̱n a̱ te̱ xinu̱ ña̱ yoso̱' nuu̱' tu̱tu̱ ja̱a̱n' ndii: ―Ichí va̱ i̱ ti̱kui ―ni̱ kachi̱ a̱.
43019029	Te̱ iin' i̱i̱n ki̱si̱ i̱kan', te̱ chitu' vi̱' a̱ naá vino i̱ya', sa̱kan' te̱ ni̱ se̱'vi ra̱ i̱i̱n pachi̱ vino ja̱a̱n', te̱ ni̱ sa̱tiín ra̱ a̱ nuu̱' nda̱'a' ndu̱ku̱ hisopo, te̱ ni̱ sa̱tondíá ra̱ yu̱'u' a̱.
43019030	Kii̱' ndi̱'i̱ ni̱ xi̱'i̱ Jesús vino i̱ya' ja̱a̱n', te̱ ni̱ ka'a̱n a̱ ndii: ―Xa̱ ni̱ sa̱xinu̱ i̱ sa̱kuu' a̱ ―ni̱ kachi̱ a̱. Sa̱kan' te̱ ni̱ na̱ko' xíni' a̱, te̱ ni̱ ke̱ta̱ nimá a̱.
43019031	Kivi̱' ña̱ sakoo' tu̱'va̱ xiin' mii' te̱ judío xa'a̱' ña̱ yoo vi̱ko' pascua nduu' a̱ kii̱' sa̱kan', te̱ nï̱ kuni̱ ra̱ ña̱ ndoo̱ ñu̱'u' nde'i̱ ja̱a̱n' nuu̱' krusín nde̱e̱ xaa̱' kivi̱' sábado, ña̱ xi na̱ndiee̱' ra̱, sa̱kan' ña̱ kivi̱' ka'nu' va̱ nduu' a̱ nuu̱' ra̱. Sa̱kan' na ni̱ xika̱n ra̱ ña̱ va̱'a̱ nuu̱' Pilato ña̱ ka'a̱n chuun' ra̱, te̱ ka'nu̱ te̱ xíin' si̱'i̱n te̱ ndondia nuu̱' krusín ja̱a̱n', te̱ sa̱nuu' tu̱ ra̱ ñu̱'u' nde'i̱ te̱ ja̱a̱n'.
43019032	Sa̱kan' na ni̱ xa'a̱n te̱ xíin', te̱ ni̱ xa'nu̱ ra̱ si̱'i̱n te̱ nu̱u', te̱ ndiaa' ndu'u̱' nuu̱' i̱nga̱ krusín xi̱i̱n' Jesús, te̱ ni̱ xa'nu̱ tu̱ ra̱ si̱'i̱n i̱nga̱ te̱ ndiaa' ndu'u̱' nuu̱' i̱nga̱ krusín tu̱ku̱ ta'vi' xi̱i̱n' a̱.
43019033	Ndisu̱ kii̱' ni̱ xa̱a̱ ra̱ nuu̱' krusín mii' taxko' Jesús ndii, ni̱ xi̱ni̱ ra̱ ña̱ xa̱ ni̱ xi'i̱ a̱, sa̱kan' na nï̱ xa'nu̱ ra̱ si̱'i̱n a̱.
43019034	Te̱ ndii ni̱ tu̱vi̱ i̱i̱n te̱ xíin' ja̱a̱n' ka̱a̱ xíin' nuu̱' to̱ko' a̱, te̱ xa̱ka'án e̱' te̱ ni̱ ki̱e̱e̱ níi' xiin' ti̱kui.
43019035	Te̱ ni̱ xi̱ni̱ sa̱kuu' ña̱ yo̱'o̱' nduu' te̱ ndiee' yu̱'u' xa'a̱' a̱, te̱ ña̱ ka'án ra̱ ndii, ña̱ ndi̱xa̱ nduu' a̱, te̱ xiní ra̱ ña̱ ña̱ ndi̱xa̱ ka'án ra̱, sa̱kan' te̱ ka̱ndi̱xa' tu̱ ndo'ó a̱.
43019036	Sa̱kan' ña̱ ni̱ xka'ndi̱a̱ sa̱kuu' ña̱ ja̱a̱n' te̱ xinu̱ ña̱ yoso̱' nuu̱' tu̱tu̱ Ndiosí mii' ka'án a̱ ndii: “Nde̱e̱ i̱i̱n i̱ki' a̱ nï̱ xa'nu̱ te̱ yivi̱'”, kachi a̱.
43019037	Te̱ sa̱kan' tu̱ yoso̱' a̱ i̱nga̱ xaan' nuu̱' tu̱tu̱ a̱ mii' ka'án ndii: “Ko̱to̱ ndi̱a̱a̱ ne̱ yivi̱', te̱ ni̱ tu̱vi̱ ra̱ ka̱a̱ xíin' to̱ko'”, kachi a̱.
43019038	Kii̱' ndi̱'i̱ ni̱ xka'ndi̱a̱ sa̱kuu' ña̱ ja̱a̱n' ndii, ni̱ xa'a̱n José, te̱ ni̱ ki̱e̱e̱ ñu̱u̱ Arimatea, te̱ ni̱ ka'a̱n nda'vi ra̱ xiin' Pilato ña̱ ta̱xi̱ te̱ ja̱a̱n' na̱'i̱n ra̱ ñu̱'u' nde'i̱ Jesús. Te̱ ja̱a̱n' ndii, i̱i̱n te̱ ni̱ ndiku̱n i̱chi' Jesús nduu' ra̱, ndisu̱ ni̱ ndiku̱n si̱'e ña̱'a' ra̱ xa'a̱' a̱ ña̱ yi'vi ra̱ te̱ ka'nu' nuu̱' ne̱ judío. Te̱ ni̱ ta̱xi̱ Pilato ja̱a̱n' ña̱ na̱'i̱n ra̱ ñu̱'u' nde'i̱ a̱ ja̱a̱n'. Sa̱kan' te̱ ni̱ xa'a̱n na̱'i̱n ra̱ a̱.
43019039	Sa̱kan' tu̱ Nicodemo, te̱ ni̱ xa'a̱n ndi'e̱' i̱i̱n ñu̱u mii' ndu'u̱' Jesús ndii, ni̱ xa̱a̱ ra̱ ni'i' ra̱ yatin' oko̱ uxi̱ kilo ña̱ xavixín' va̱, ña̱ ni̱ na̱saka̱ xiin' mirra xiin' áloe.
43019040	Sa̱kan' te̱ ni̱ na̱'i̱n uvi̱ sa̱a' ra̱ ñu̱'u' nde'i̱ Jesús, te̱ ni̱ ti̱suku̱' ra̱ a̱ toto̱, ña̱ ni̱ xa̱ki̱n ra̱ xa̱'a̱n xavixín' ja̱a̱n', sa̱a̱ xi xaá ne̱ judío kii̱' nataa̱n' ni̱a̱ ñu̱'u' nde'i̱ ne̱ ni̱ xi'i̱.
43019041	Te̱ ya̱ti̱n mii' ni̱ xi'i̱ Jesús nuu̱' krusín ndii, kandu'u̱' i̱i̱n ña̱ ta̱ta̱. Te̱ te̱i̱n ña̱ ta̱ta̱ ja̱a̱n' yoo i̱i̱n yavi̱ ndi̱i̱ xa̱a' mii' tïa̱'an ku̱naa̱ nde̱e̱ i̱i̱n ñu̱'u' nde'i̱ ne̱ yivi̱'.
43019042	Te̱ i̱kan' ni̱ chi̱naá ra̱ ñu̱'u' nde'i̱ a̱ ja̱a̱n' xa'a̱' a̱ ña̱ ya̱ti̱n ka̱ iin' yavi̱ ja̱a̱n', te̱ siin' tuku' ndii xa̱ kuyatin' kuii xaa̱ kivi̱' ña̱ sakoo' tu̱'va̱ xiin' mii' te̱ judío xa'a̱' ña̱ yoo vi̱ko' pascua.
43020001	Ti̱kuiin ka̱ ni̱a̱'a̱ va̱ kivi̱' nu̱u' xa'a̱' xi̱mana, te̱ ni̱ xa'a̱n María Magdalena yavi̱ ndi̱i̱ mii' naá ñu̱'u' nde'i̱ Jesús. Te̱ ni̱ xi̱ni̱ a' ña̱ xa̱ ni̱ nu̱ndia'a̱ yuu̱' ña̱ ndasi yu̱'u' yavi̱ ja̱a̱n'.
43020002	Sa̱kan' te̱ ni̱ nda̱va̱ a' kua'a̱n a' mii' ndu'u̱' Simón Pedro xiin' i̱nga̱ te̱ ndikún i̱chi' Jesús, te̱ kundani̱ va̱ a̱. Te̱ ni̱ ka'a̱n a' xiin' ra̱ ndii: ―Ni̱ na̱'i̱n te̱ yivi̱' ñu̱'u' nde'i̱ xto̱'o̱ e̱' ti̱xi̱n yavi̱ ndi̱i̱, te̱ xïní e̱' mii' ni̱ chi̱ka̱ndu'u̱' ra̱ a̱ ―ni̱ kachi̱ a'.
43020003	I̱kan' te̱ ni̱ nda̱va̱ Pedro xiin' i̱nga̱ te̱ ndikún i̱chi' Jesús ja̱a̱n' kua'a̱n ko̱to̱ ra̱ yavi̱ ja̱a̱n'.
43020004	I̱i̱n kachi ni̱ ta̱xta'an' uvi̱ sa̱a' ra̱, ndisu̱ ndi̱e̱e' ka̱ ni̱ nda̱va̱ i̱nga̱ ra̱ te̱ sa̱kan' Pedro, te̱ xi̱'na̱ ka̱ ra̱ ni̱ xaa̱ yavi̱ ja̱a̱n'.
43020005	Te̱ ni̱ na̱ku̱tandi̱e̱ ra̱ xto'ni' ra̱ ti̱xi̱n yavi̱ ja̱a̱n', te̱ ni̱ xi̱ni̱ ra̱ ndiee' toto̱ ña̱ ni̱ ndi̱suku̱' ñu̱'u' nde'i̱ Jesús, ndisu̱ nï̱ ndi'vi̱ ra̱.
43020006	Sa̱kan' te̱ ndikún Simón Pedro xata̱' te̱ ja̱a̱n' ni̱ xa̱a̱ ra̱, te̱ ni̱ nda̱'ni̱ ra̱ ti̱xi̱n yavi̱ ja̱a̱n', te̱ ni̱ xi̱ni̱ ra̱ ndiee' toto̱ ña̱ ni̱ ndi̱suku̱' ñu̱'u' nde'i̱ Jesús.
43020007	Te̱ ni̱ xi̱ni̱ tu̱ ra̱ ndu'u̱' toto̱ ña̱ ni̱ ndi̱suku̱' xíni' Jesús. Ndisu̱ iin' ta'nú a̱ te̱ ndu'u̱' siin' mi̱i' a̱.
43020008	Sa̱kan' te̱ ni̱ nda̱'ni̱ tu̱ te̱ nda̱'a' xa'a̱' a̱, te̱ ni̱ xa̱a̱ nu̱u' yavi̱ ja̱a̱n', te̱ ni̱ xi̱ni̱ ra̱ ña̱ ni̱ yoo̱ ja̱a̱n', te̱ ni̱ ka̱ndi̱xa' ra̱ a̱.
43020009	Kua̱chi̱ ndii tïa̱'an ku̱nda̱ni̱ ra̱ kii̱' sa̱kan' mii' yoso̱' a̱ nuu̱' tu̱tu̱ Ndiosí ña̱ ka'án ña̱ ni̱ kuni̱ a̱ na̱ti̱a̱ku̱ a̱.
43020010	Te̱ ni̱ na̱ndi̱ko' te̱ nda̱'a' xa'a̱' a̱ ja̱a̱n' mii' ndiee' ra̱.
43020011	Te̱ María ja̱a̱n' ndii, ni̱ ndoo̱ a' iin' a' xaku' a' ya̱ti̱n yu̱'u' yavi̱ ja̱a̱n'. Te̱ kii̱' iin' a' xaku' a' ja̱a̱n', te̱ ni̱ na̱ku̱tandi̱e̱ a', te̱ ko̱to̱'ni̱ a' ti̱xi̱n yavi̱ ja̱a̱n' ndii,
43020012	ni̱ xi̱ni̱ a' uvi̱ ta'an ángele ni'nu' a̱ toto̱ ya̱a̱, te̱ ndiee' a̱ mii' ni̱ ka̱ndu'u̱' ñu̱'u' nde'i̱ Jesús. I̱i̱n a̱ mii' ni̱ yoo̱ xíni' a̱, te̱ i̱nga̱ a̱ mii' ni̱ yoo̱ xa'a̱' a̱.
43020013	Te̱ ni̱ ka'a̱n a̱ xiin' a' ndii: ―¿Ndichun na xaku' u̱n', pi̱a̱'un? ―ni̱ kachi̱ a̱. Te̱ ni̱ na̱kui̱i̱n ña' ja̱a̱n' ndii: ―Xaku' i̱ sa̱kan' ña̱ ni̱ na̱'i̱n te̱ yivi̱' ñu̱'u' nde'i̱ xto̱'o̱ i̱, te̱ xïní i̱ mii' ni̱ chi̱ka̱ndu'u̱' ra̱ a̱ ―ni̱ kachi̱ a'.
43020014	Kii̱' ndi̱'i̱ ni̱ ka'a̱n a' ña̱ ja̱a̱n', te̱ ni̱ na̱ko̱to̱ xata̱' a' ndii, ni̱ xi̱ni̱ a' iin' Jesús i̱kan', ndisu̱ nï̱ na̱ku̱ni̱ ña̱'a' a'.
43020015	Te̱ ni̱ nda̱tu'u̱n' ña̱'a' Jesús ndii: ―¿Ndichun na xaku' u̱n', pi̱a̱'un? ¿Yo̱o̱ nanduku' u̱n'? ―ni̱ kachi̱ a̱. Te̱ ni̱ xa̱ni̱ni̱ ña' ja̱a̱n' ña̱ tee̱' te̱ xito' ña̱ ta̱ta̱ ja̱a̱n' nduu' ra̱, sa̱kan' na ni̱ ka'a̱n a' xiin' ra̱ ndii: ―Tákui'e, naa' yo'ó ni̱ na̱'i̱n a̱ ndii, ka'a̱n u̱n' xiin' i̱ mii' ni̱ chi̱ka̱ndu'u̱' u̱n' a̱, te̱ ku'u̱n na̱'i̱n e̱ ―ni̱ kachi̱ a'.
43020016	Te̱ ni̱ ka'a̱n Jesús xiin' a' ndii: ―María ―ni̱ kachi̱ a̱. I̱kan' te̱ ni̱ na̱ndi̱ko' kuiín a', te̱ ni̱ ka'a̱n a' tu̱'u̱n hebreo xiin' a̱ ndii: ―Raboni ―ni̱ kachi̱ a'. Te̱ ña̱ ja̱a̱n' kuni kachi̱ a̱ maestro.
43020017	I̱kan' te̱ ni̱ ka'a̱n Jesús xiin' a' ndii: ―Töndi̱a̱ u̱n' yu'u̱, sa̱kan' ña̱ tïa̱'an ka̱a̱ i̱ nuu̱' yu̱va' i̱. Ndisu̱ kua'an mii' ndiee' ña̱ni̱ i̱, te̱ ka'a̱n u̱n' xiin' ra̱ ndii: “Xa̱ kua'a̱n ka̱a̱ i̱ nuu̱' yu̱va' i̱, ña̱ nduu' tu̱ yu̱va' ndo'ó, nuu̱' Ndiosí i̱, ña̱ nduu' tu̱ Ndiosí ndo'ó” ―ni̱ kachi̱ a̱.
43020018	Sa̱kan' te̱ kua'a̱n María Magdalena mii' ndiee' te̱ nda̱'a' xa'a̱' a̱ te̱ ka'a̱n a' xiin' ra̱ ña̱ ni̱ xi̱ni̱ a' xto̱'o̱ e̱', te̱ nda̱tu'un' tu̱ a' nuu̱' ra̱ sa̱kuu' ña̱ ni̱ ka'a̱n ña̱ ja̱a̱n' xiin' a'.
43020019	Kii̱' ni̱ xa̱'a' kuñu̱u xa̱kuaa̱' kivi̱' nu̱u' xa'a̱' xi̱mana ja̱a̱n' ndii, ndasi kutu̱' yi'e' vi̱'e̱ mii' ndiee' te̱ nda̱'a' xa'a̱' Jesús xa'a̱' a̱ ña̱ yi'vi ra̱ te̱ judío kuu' nu̱u'. Sa̱kan' te̱ ni̱ nda̱'ni̱ Jesús vi̱'e̱ ja̱a̱n', te̱ ni̱ xi̱kuii̱n a̱ ma̱'in' ra̱, te̱ ni̱ ka'a̱n a̱ xiin' ra̱ ndii: ―Na ko̱o̱ na ña̱ mani̱' xiin' nimá ndo̱' ―ni̱ kachi̱ a̱.
43020020	Ndi̱'i̱ so̱'o̱ ni̱ ka'a̱n a̱ ña̱ ja̱a̱n', te̱ ni̱ nia'a̱ a̱ nda̱'a' a̱ xiin' to̱ko' a̱ nuu̱' ra̱. Te̱ ni̱ na̱kua̱tia' va̱ ra̱ kii̱' ni̱ xi̱ni̱ ra̱ xto̱'o̱ e̱'.
43020021	Te̱ ni̱ ka'a̱n tu̱ku̱u̱ Jesús xiin' ra̱ ndii: ―Na ko̱o̱ na ña̱ mani̱' xiin' nimá ndo̱'. Sa̱a̱ nii' ni̱ ti̱'vi' yu̱va' e̱' Ndiosí yu'u̱ te̱ ka'a̱n ndo̱so̱' i̱ xa'a̱' a̱ ndii, nii' sa̱kan' ti'vi' tu̱ yu'u̱ ndo'ó te̱ ka'a̱n ndo̱so̱' ndo̱' xa'a̱' i̱ ―ni̱ kachi̱ a̱.
43020022	Te̱ kii̱' ndi̱'i̱ ni̱ ka'a̱n a̱ ña̱ ja̱a̱n' ndii, ni̱ ko̱ndi̱a̱ tachi̱' yu̱'u' ña̱'a' a̱, te̱ ni̱ ka'a̱n a̱ xiin' ra̱ ndii: ―Na̱ti̱i̱n ndo̱' Espíritu Santo.
43020023	Yo̱o̱ ka̱ ko̱o̱ ka'nu' i̱ni̱ ndo̱' xa'a̱' kua̱chi̱ ndii, ko̱o̱ ka'nu' tu̱ i̱ni̱ Ndiosí xa'a̱' kua̱chi̱ ni̱a̱, te̱ yo̱o̱ ka̱ kö̱o̱' ka'nu' i̱ni̱ ndo̱' xa'a̱' kua̱chi̱ ndii, kö̱o̱' ka'nu' tu̱ i̱ni̱ Ndiosí xa'a̱' kua̱chi̱ ni̱a̱ ―ni̱ kachi̱ a̱.
43020024	I̱i̱n te̱ uxi̱ uvi̱ te̱ nda̱'a' xa'a̱' Jesús, te̱ nani' Tomás, te̱ na̱ni' tu̱ te̱ kuate ndii, kö̱o̱' ra̱ ndu'u̱' xiin' i̱nga̱ te̱ nda̱'a' xa'a' a̱ ja̱a̱n' kii̱' ni̱ ki̱xi̱n a̱ nuu̱' te̱ ja̱a̱n'.
43020025	Sa̱kan' na ni̱ ka'a̱n i̱nga̱ te̱ nda̱'a' xa'a̱' a̱ ja̱a̱n' xiin' ra̱ ndii: ―Ni̱ xi̱ni̱ ndu̱ xto̱'o̱ e̱' ―ni̱ kachi̱ ra̱. Ndisu̱ ni̱ ka'a̱n Tomás xiin' ra̱ ndii: ―Naa' kü̱ni̱ i̱ mii' nia'á ni̱ ku̱xi̱ ra̱ clavo nda̱'a' a̱, te̱ tu̱vi̱ i̱ nuu̱' nda̱'a' i̱ i̱kan', te̱ se̱'vi tu̱ i̱ nda̱'a' i̱ to̱ko' a̱ mii' ni̱ tu̱xu'ví a̱ ndii, kä̱ndi̱xa' xa̱chi' i̱ ―ni̱ kachi̱ ra̱.
43020026	Kii̱' ni̱ ya'a̱ uni̱a̱ kivi̱', te̱ ndiee' tukuu' te̱ nda̱'a' xa'a̱' a̱ ja̱a̱n' ti̱xi̱n vi̱'e̱ ja̱a̱n', te̱ ndu'u̱' tu̱ Tomás xiin' ra̱ kii̱' sa̱kan'. Tee̱' ndee ni̱ nda̱si̱ kutu̱' yi'e' vi̱'e̱ ja̱a̱n' ndii, ni̱ xa̱a̱ Jesús, te̱ ni̱ xi̱kuii̱n a̱ ma̱'in' ra̱ ti̱xi̱n vi̱'e̱ ja̱a̱n', te̱ ni̱ na̱kua̱tu̱ ña̱'a' a̱ ka'án a̱ ndii: ―Na ko̱o̱ na ña̱ mani̱' xiin' nimá ndo̱' ―ni̱ kachi̱ a̱.
43020027	Sa̱kan' te̱ ni̱ ka'a̱n a̱ xiin' Tomás ndii: ―Tu̱vi̱ nuu̱' nda̱'a' u̱n' yo'o', te̱ ko̱to̱ u̱n' nda̱'a' i̱, sa̱na̱kaá u̱n' nda̱'a' u̱n', te̱ tu̱vi̱ u̱n' u̱n to̱ko' i̱ mii' ni̱ tu̱xu'ví i̱. Te̱ kü̱ndu̱u̱ ka̱ u̱n' te̱ kändixa', süu̱' ja̱a̱n' ndii ku̱ndu̱u̱ u̱n' i̱i̱n te̱ ka̱ndi̱xa' ―ni̱ kachi̱ a̱.
43020028	I̱kan' te̱ ni̱ ka'a̱n Tomás xiin' a̱ ndii: ―Xto̱'o̱ mi̱i' i̱ nduu' yo'ó, te̱ Ndiosí mi̱i' tu̱ i̱ nduu' u̱n' ―ni̱ kachi̱ ra̱.
43020029	Te̱ ni̱ ka'a̱n Jesús xiin' ra̱ ndii: ―Kandixa' u̱n' vi̱ti̱n xa'a̱' a̱ ña̱ ni̱ xi̱ni̱ ndu̱chi' nuu̱' u̱n' yu'u̱, ndisu̱ sañu'u' va̱ Ndiosí ne̱ kandixa' tee̱' ndee nï̱ xi̱ni̱ ni̱a̱ yu'u̱ ―ni̱ kachi̱ a̱.
43020030	Ni̱ xa̱a̱ tu̱ Jesús kua'a̱' ka̱ chu̱u̱n ka'nu' nuu̱' te̱ nda̱'a' xa'a̱' a̱, te̱ nï̱ ke'i̱ sa̱kuu' a̱ nuu̱' tu̱tu̱ yo̱'o̱.
43020031	Ndisu̱ ni̱ ke'i̱ ña̱ yo̱'o̱' te̱ ka̱ndi̱xa' ndo'ó ña̱ Jesús nduu' Cristo, ña̱ sakakú yoo', te̱ su̱vi̱ tu̱ a̱ nduu' si'e̱ Ndiosí. Te̱ naa' kandixa' ña̱'a' ndo̱' ndii, na̱ti̱i̱n ndo̱' kivi̱' ñu̱u̱ ña̱ kö̱o̱' kivi̱' ndi'i' xiin' ña̱ ndi̱e̱e' a̱.
43021001	Ni̱ ya'a̱ ña̱ ja̱a̱n', te̱ ni̱ sa̱tuví xiin' mii' tukuu' Jesús nuu̱' te̱ nda̱'a' xa'a̱' a̱ yu̱'u' mi̱ni̱ Tiberias. So̱'o̱ ni̱ xa̱a̱ a̱.
43021002	Ñu'u' inga' te̱ nda̱'a' xa'a̱' a̱, te̱ nduu' Simón Pedro, xiin' Tomás, te̱ na̱ni' tu̱ te̱ kuate, xiin' Natanael, te̱ ni̱ ki̱e̱e̱ ñu̱u̱ Caná, ña̱ naá nuu̱' ñu̱'u' Galilea, xiin' uvi̱ ta̱'an tiaa̱ si'e̱ Zebedeo, xiin' i̱nga̱ uvi̱ ta̱'an ka̱ te̱ nda̱'a' xa'a̱' a̱.
43021003	Sa̱kan' te̱ ni̱ ka'a̱n Simón Pedro xiin' te̱ ja̱a̱n' ndii: ―Ku'u̱n ta̱va̱' i̱ ―ni̱ kachi̱ ra̱. Te̱ ni̱ ka'a̱n te̱ ja̱a̱n' xiin' ra̱ ndii: ―Ku'u̱n tu̱ ndu'u̱ xiin' u̱n' ―ni̱ kachi̱ ra̱. Te̱ ni̱ ki̱e̱e̱ ra̱ kua'a̱n ra̱, te̱ ni̱ ko̱'ni̱ ra̱ ti̱xi̱n i̱i̱n tundo̱o', ndisu̱ nii' ñu̱u ja̱a̱n' kö̱o̱' xa̱chi' ti̱a̱ka' ni̱ ta̱va̱' ra̱.
43021004	Te̱ kii̱' xa̱ kitú' ndii, ni̱ xi̱ni̱ ra̱ iin' Jesús yu̱'u' mi̱ni̱ ja̱a̱n', ndisu̱ nï̱ na̱ku̱ni̱ ña̱'a' ra̱.
43021005	Te̱ ni̱ ka'a̱n Jesús xiin' ra̱ ndii: ―Pi̱a̱'un, ¿ñáá xa̱ ni̱ ta̱va̱' ndo̱' ti̱a̱ka' ku̱xi̱ ndo̱'? ―ni̱ kachi̱ a̱. Te̱ ni̱ ka'a̱n ra̱ xiin' a̱ ndii: ―Kö̱o̱' ri' ―ni̱ kachi̱ ra̱.
43021006	Te̱ ni̱ ka'a̱n a̱ xiin' ra̱ ndii: ―Sko̱'ni' ndo̱' ñu̱nu̱' ndo̱' xi̱i̱n' kua̱'a̱ tundo̱o' ñaa̱' te̱ ta̱va̱' ndo̱' ri' ―ni̱ kachi̱ a̱. Sa̱kan' te̱ ni̱ sko̱'ni' ra̱ a̱ i̱kan', te̱ ni̱ se̱kun ra̱ kua'a̱' koo' chukuu' ri' nde̱e̱ kü̱vi̱ ka̱ xta̱'ni' ra̱ ñu̱nu̱' ja̱a̱n' ti̱kui.
43021007	Te̱ te̱ nda̱'a' xa'a̱' a̱, te̱ ndani̱ a̱, ni̱ ka'a̱n xiin' Pedro ndii: ―Xto̱'o̱ e̱' Jesús nduu' ña̱ iin' kaa̱' ―ni̱ kachi̱ ra̱. Kii̱' ni̱ xi̱ni̱ so̱'o̱ Simón Pedro ña̱ xto̱'o̱ e̱' Jesús nduu' ña̱ ja̱a̱n' ndii, xa̱ka'án e̱', te̱ ni̱ na̱kui'nu̱ ra̱ toto̱ ra̱, sa̱kan' ña̱ xa̱ ni̱ ta̱va̱' ra̱ a̱, te̱ ni̱ sko̱'nu' ki'i̱' va̱ ra̱ mi̱ni̱ ja̱a̱n' te̱ xaa̱ ra̱ mii' iin' a̱.
43021008	Te̱ i̱nga̱ te̱ nda̱'a' xa'a̱' a̱ ndii, ni̱ ki̱xi̱n mi̱i' ra̱ xiin' tundo̱o' ja̱a̱n' kañuu' ra̱ ñu̱nu̱' ti̱a̱ka', sa̱kan' ña̱ xa̱ku̱' xika' ñu'u' ra̱ yu̱'u' mi̱ni̱, yatin' ciento metro kui̱ti̱' xika'.
43021009	Kii̱' ni̱ nu̱u̱ ra̱ ñu̱'u' ndii, ni̱ xi̱ni̱ ra̱ ñu'u̱ ti̱keí, te̱ kanu' i̱i̱n ti̱a̱ka' yatan' ri', te̱ ni̱ xi̱ni̱ tu̱ ra̱ i̱i̱n xita̱' va̱'a̱.
43021010	Te̱ ni̱ ka'a̱n Jesús xiin' ra̱ ndii: ―Ta̱xi̱ ndo̱' sa̱va̱ ti̱a̱ka', ti' sa̱kan' ni̱ ta̱va̱' ndo̱' ñaa̱' ―ni̱ kachi̱ a̱.
43021011	Sa̱kan' na ni̱ sko̱'nu' Simón Pedro ti̱xi̱n tundo̱o', te̱ ni̱ xi̱ta̱' ra̱ ñu̱nu̱' ja̱a̱n' nde̱e̱ yu̱'u' mi̱ni̱ mii' i̱chi kaa', te̱ chitu' vi̱' a̱ ñu'u' ti̱a̱ka' na'nu'. Ciento uvi̱ xi̱ko̱ uxi̱ uni̱ kuu' ri', tee̱' ndee kua'a̱' ya'a̱ ri' ndii, nï̱ tia'ndiá ñu̱nu̱' ja̱a̱n'.
43021012	Te̱ ni̱ ka'a̱n Jesús xiin' ra̱ ndii: ―Ni̱a̱'a̱ ndo̱', te̱ ku̱xi̱ ndo̱' ―ni̱ kachi̱ a̱. Te̱ nde̱e̱ i̱i̱n te̱ nda̱'a' xa'a̱' a̱ ja̱a̱n' nï̱ ku̱ndi̱e̱ni nda̱tu'u̱n' ña̱'a' yo̱o̱ nduu' a̱, sa̱kan' ña̱ xa̱ xiní ra̱ ña̱ xto̱'o̱ e̱' nduu' a̱.
43021013	Sa̱kan' te̱ ni̱ ku̱ya̱ti̱n Jesús, te̱ ni̱ na̱'i̱n a̱ xita̱' va̱'a̱, te̱ ni̱ ta̱xi̱ ña̱'a' a̱ nda̱'a' ra̱, te̱ sa̱kan' tu̱ ni̱ xa̱a̱ a̱ xiin' ti̱a̱ka'.
43021014	Ña̱ yo̱'o̱' nduu' i̱chi' ña̱ uni̱ ña̱ ni̱ tuvi̱ Jesús nuu̱' te̱ nda̱'a' xa'a̱' a̱ nde̱e̱ kii̱' ni̱ na̱ti̱a̱ku̱ a̱.
43021015	Kii̱' ndi̱'i̱ ni̱ xi̱xi̱ ra̱, te̱ ni̱ nda̱tu'u̱n' Jesús Simón Pedro ndii: ―Simón, si'e̱ Jonás, ¿ñáá ndani̱ kua'a̱' ka̱ u̱n' yu'u̱ te̱ sa̱kan' ña̱ ndani̱ u̱n' te̱ yo'o'? ―ni̱ kachi̱ a̱. Te̱ ni̱ ka'a̱n ra̱ xiin' a̱ ndii: ―U̱u̱n ndo̱', tákui'e, xiní u̱n' ña̱ ndani̱ i̱ yo'ó ―ni̱ kachi̱ ra̱. Te̱ ni̱ ka'a̱n a̱ xiin' ra̱ ndii: ―Ko̱to̱ ne̱ nduu' kuenta i̱ nde̱e̱ naa xito' i̱i̱n te̱ yivi̱' mbe̱e̱ sana̱ ra̱ ―ni̱ kachi̱ a̱.
43021016	Te̱ ni̱ nda̱tu'u̱n' tukuu' ña̱'a' a̱ i̱chi' ña̱ uvi̱ ndii: ―Simón, si'e̱ Jonás, ¿ñáá ndani̱ va̱ u̱n' yu'u̱? ―ni̱ kachi̱ a̱. Te̱ ni̱ ka'a̱n ra̱ xiin' a̱ ndii: ―U̱u̱n ndo̱', tákui'e, xiní u̱n' ña̱ ndani̱ i̱ yo'ó ―ni̱ kachi̱ ra̱. Te̱ ni̱ ka'a̱n a̱ xiin' ra̱ ndii: ―Ko̱to̱ u̱n' ne̱ nduu' kuenta i̱ nde̱e̱ naa xaa' i̱i̱n te̱ xito' mbe̱e̱ sana̱ ra̱ ―ni̱ kachi̱ a̱.
43021017	Te̱ ni̱ ka'a̱n ni̱ tu̱ku̱u̱ a̱ xiin' ra̱ i̱chi' ña̱ uni̱ ndii: ―Simón, si'e̱ Jonás, ¿ñáá ndani̱ u̱n' yu'u̱? ―ni̱ kachi̱ a̱. Te̱ ni̱ ku̱suchi' va̱ i̱ni̱ ra̱ xa'a̱' a̱ ka̱ xa̱ uni̱ i̱chi' ni̱ nda̱tu'u̱n' ña̱'a' a̱ naa' ndani̱ ña̱'a' ra̱. Sa̱kan' na ni̱ ka'a̱n ra̱ xiin' a̱ ndii: ―Tákui'e, sa̱kuu' ña̱ yoo xiní yo'ó, sa̱kan' na kuii' xiní u̱n' ña̱ ndani̱ yu'u̱ yo'ó ―ni̱ kachi̱ ra̱. Te̱ ni̱ ka'a̱n Jesús xiin' ra̱ ndii: ―Ko̱to̱ u̱n' ne̱ nduu' kuenta i̱ nde̱e̱ naa xaa' i̱i̱n te̱ xito' mbe̱e̱ sana̱ ra̱.
43021018	Ña̱ nda̱ku ka'án i̱ xiin' u̱n' ña̱ kii̱' ni̱ nduu̱ u̱n' te̱ sa̱va̱ ndii, ni̱ na̱kui'nu̱ mi̱i' u̱n' toto̱ u̱n', te̱ ni̱ xa'a̱n u̱n' mii' ka̱ ni̱ kuni̱ nimá u̱n', ndisu̱ kii̱' kui̱xa̱ u̱n' ndii, ka̱ta̱ni̱ u̱n' nda̱'a' u̱n', te̱ i̱nga̱ ne̱ yivi̱' sa̱na̱kui'nú yo'ó toto̱ u̱n', te̱ ku'u̱n ni̱a̱ xiin' u̱n' mii' küní ku'u̱n u̱n' ―ni̱ kachi̱ a̱.
43021019	Ni̱ ka'a̱n Jesús ña̱ ja̱a̱n', te̱ nia'a̱ a̱ sa̱a̱ ku̱ndo̱'o̱ ra̱ kii̱' ku̱vi̱ ra̱, te̱ xiin' ña̱ ja̱a̱n' na̱ti̱i̱n Ndiosí ña̱ tiin' ka'nu'. Te̱ ni̱ ka'a̱n ka̱ a̱ xiin' ra̱ ndii: ―Ku̱ndiku̱n i̱chi' i̱ ―ni̱ kachi̱ a̱.
43021020	Sa̱kan' te̱ ni̱ na̱ko̱to̱ xata̱' Pedro, te̱ ni̱ xi̱ni̱ ra̱ i̱nga̱ te̱ nda̱'a' xa'a̱' Jesús, te̱ ndani̱ ka̱ a̱, ndikún ra̱ xata̱' kua̱xi̱ ra̱. Te̱ ja̱a̱n' nduu' te̱ ni̱ ku̱ya̱ti̱n nuu̱' Jesús, te̱ ni̱ nda̱tu'u̱n' ña̱'a' ra̱ kii̱' ndiee' ra̱ xixi' ra̱ ndii: “¿Yo̱o̱ nduu' te̱ sa̱na̱kua'a yo'ó nda̱'a' te̱ kuu' ka'nu' tákui'e?”, ni̱ kachi̱ ra̱.
43021021	Te̱ ni̱ nda̱tu'u̱n' Pedro Jesús kii̱' ni̱ xi̱ni̱ ra̱ te̱ ja̱a̱n' ndii: ―Tákui'e, te̱ te̱ kaa̱', ¿ndee ña̱ ku̱ndo̱'o̱ ra̱? ―ni̱ kachi̱ ra̱.
43021022	Te̱ ni̱ ka'a̱n Jesús xiin' ra̱ ndii: ―Naa' kuní i̱ ña̱ tiaku ra̱ nde̱e̱ kii̱' na̱ndi̱ko' i̱ i̱i̱n yivi̱' yo'o' ndii, ¿yo̱o̱ nduu' a̱ ndi'ni̱ yo'ó? Yo'ó ndii, ku̱ndiku̱n i̱chi' i̱ ―ni̱ kachi̱ a̱.
43021023	Xa'a̱' a̱ ja̱a̱n' na ni̱ kiku̱ kuento te̱i̱n ña̱ni̱ ta'an' e̱' ña̱ kü̱vi̱ te̱ nda̱'a' xa'a̱' a̱ ja̱a̱n', ndisu̱ nï̱ ka'a̱n Jesús ña̱ kü̱vi̱ ra̱, süu̱' ja̱a̱n' ndii ni̱ ka'a̱n a̱ ndii: “Naa' kuní i̱ ña̱ tiaku ra̱ nde̱e̱ kii̱' na̱ndi̱ko' i̱ i̱i̱n yivi̱' yo'o' ndii, ¿yo̱o̱ nduu' a̱ ndi'ni̱ yo'ó?”, ni̱ kachi̱ a̱.
43021024	Te̱ nda̱'a' xa'a̱' a̱ ja̱a̱n' nduu' te̱ ndiee' yu̱'u' xa'a̱' sa̱kuu' ña̱ ja̱a̱n', te̱ ni̱ ke̱'i̱ ra̱ a̱, te̱ xiní e̱' ña̱ ña̱ ndi̱xa̱ ndiee' yu̱'u' ra̱.
43021025	Te̱ yoo kua'a̱' ka̱ ña̱ ni̱ xa̱a̱ Jesús. Sa̱kan' na kuii' naa' ni̱ xikoso̱' i̱'i̱n ña̱ ja̱a̱n' nuu̱' tu̱tu̱ ndii, tuu yu'u̱ ña̱ nï̱a̱ni̱ nuu̱' ñu̱'u' i̱i̱n yivi̱' ku̱ndi̱e̱e̱ tu̱tu̱ ña̱ ka'án xa'a̱' a̱ naa' sa̱kan' te̱ ni̱ ke'i̱ a̱. Sa̱kan' na ku̱ndu̱u̱ a̱.
44001001	Tu̱tu̱ ña̱ ni̱ ti̱'vi' nu̱u' i̱ nda̱'a' u̱n', xkuaa̱' Teófilo ndii, ka'án a̱ xa'a̱' sa̱kuu' ña̱ ni̱ xa̱a̱ Jesús xiin' xa'a̱' sa̱kuu' ña̱ ni̱ sa̱nia'á a̱ nde̱e̱ kii̱' ni̱ xa̱'a' a̱ xiin' chu̱u̱n nuu̱' a̱,
44001002	xiin' nde̱e̱ kii̱' ni̱ ka̱a̱ a̱ ndi̱vi'. Te̱ kii̱' kuní ka̱ ka̱a̱ a̱ ndi̱vi' ndii, xiin' ña̱ ndi̱e̱e' Espíritu Santo ni̱ ka'a̱n chuun' a̱ nuu̱' te̱ ni̱ na̱ka̱xi̱n a̱ sa̱nia'á i̱chi' a̱ ndee ña̱ kuní a̱ sa̱a̱ ra̱.
44001003	Te̱ kii̱' ni̱ xka'ndi̱a̱ ña̱ ni̱ xi'i̱ a̱, te̱ ni̱ na̱ti̱a̱ku̱ a̱ ndii, nii' uvi̱ xi̱ko̱ kivi̱' ni̱ tuvi̱ a̱ nuu̱' te̱ ja̱a̱n' xiin' kua'a̱' nuu̱' ña̱ sania'á kaxi' ña̱'a' a̱ ña̱ ni̱ na̱ti̱a̱ku̱ xna̱'a̱ a̱. Te̱ ni̱ ka'a̱n tu̱ a̱ xiin' ra̱ xa'a̱' sa̱a̱ kuní Ndiosí ka̱'ndi̱a̱ chuun' a̱ nimá ne̱ yivi̱'.
44001004	Te̱ unta' kii̱' ndu'u̱' inga' ka̱ Jesús xiin' te̱ ja̱a̱n' ndii, ni̱ ka'a̱n chuun' a̱ xiin' ra̱ ndii: ―Ku̱ndi̱a̱tu̱ ndo̱' ñu̱u̱ Jerusalén nde̱e̱ sa̱xinú Ndiosí, yu̱va' e̱', kuento a̱ ña̱ ni̱ ta̱xi̱ a̱ nuu̱' ndo̱' sa̱a̱ ni̱ xi̱ni̱ so̱'o̱ ndo̱' ni̱ ka'a̱n i̱.
44001005	Sa̱kan' ña̱ Juan ndii, xiin' ti̱kui ni̱ sa̱kuchi' ra̱ ne̱ yivi̱' kuenta Ndiosí. Ndisu̱ Ndiosí ndii, ndee ndia'vi' kivi̱' kuní, te̱ sa̱kuchi' a̱ ndo'ó kuenta a̱ xiin' ña̱ ndi̱e̱e' Espíritu Santo ―ni̱ kachi̱ a̱.
44001006	Te̱ te̱ ni̱ na̱kaya̱ xiin' Jesús ja̱a̱n' ni̱ nda̱tu'u̱n' ña̱'a' ndii: ―Tákui'e, ¿ñáá vi̱ti̱n ta̱xi̱ u̱n' ña̱ xa̱'a' ka̱'ndi̱a̱ chuun' mi̱i' ndu̱, ne̱ ta'an' u̱n', ne̱ Israel? ―ni̱ kachi̱ ra̱ xiin' a̱.
44001007	Te̱ ni̱ na̱kui̱i̱n Jesús nuu̱' ra̱ ndii: ―Kö̱o̱' xa'a̱' ña̱ ku̱nda̱ni̱ ndo'ó a̱ma̱a̱, uun ndee kivi̱' kui̱ti̱' xaa̱ ña̱ ko̱o̱ ña̱ xa̱ ni̱ chi̱tuní yu̱va' e̱' Ndiosí xiin' ña̱ ndi̱e̱e' mi̱i' a̱.
44001008	Ndisu̱ kii̱' vi̱kui'nu̱ Espíritu Santo ndo'ó ndii, na̱ti̱i̱n ndo̱' ña̱ ndi̱e̱e̱' a̱, te̱ ndi̱e̱e̱ yu̱'u' ndo̱' xa'a̱' i̱ nuu̱' ne̱ ndiee' ñu̱u̱ Jerusalén, xiin' i̱i̱n ka̱nii' nuu̱' ñu̱'u' Judea, xiin' i̱i̱n ka̱nii' nuu̱' ñu̱'u' Samaria. Te̱ i̱i̱n sa̱kan' tu̱ sa̱a̱ ndo̱' ña̱ ja̱a̱n' nde̱e̱ mii' xan ndi̱'i̱ i̱i̱n yivi̱' ―ni̱ kachi̱ a̱ xiin' ra̱.
44001009	Ndi̱'i̱ so̱'o̱ ni̱ ka'a̱n a̱ ña̱ ja̱a̱n', te̱ ni̱ xa̱'a' a̱ kua'a̱n ka̱a̱ a̱ ndi̱vi', te̱ ita' te̱ ja̱a̱n' xito' ndi'e̱' ña̱'a' ra̱ nde̱e̱ ni̱ na̱'i̱n ña̱'a' i̱i̱n viko̱', te̱ nï̱ xi̱ni̱ ka̱ ña̱'a' ra̱.
44001010	Te̱ kii̱' ita' ka̱ te̱ ja̱a̱n' xito' te̱ xito' ra̱ ndi̱vi' sa̱a̱ kuxika' Jesús kua'a̱n ka̱a̱ a̱ ndii, numi̱' va̱ te̱ ni̱ tuvi̱ uvi̱ ta̱'an te̱ yivi̱' ni'nu' ra̱ toto̱ ya̱a̱ ita' ra̱ xiin' te̱ ja̱a̱n'.
44001011	Te̱ ni̱ ka'a̱n te̱ uvi̱ ta̱'an ja̱a̱n' xiin' ra̱ ndii: ―Ndo'ó, te̱ ñu̱u̱ Galilea, ¿ndichun na ita' ndo̱' xito' ndiaa ndo̱' ndi̱vi'? Jesús, ña̱ ni̱ xika̱ xiin' ndo̱' kaa̱' te̱ kua'a̱n a̱ ndi̱vi' ndii, sa̱a̱ nii' yoo' a̱ xini ndo̱' kua'a̱n ka̱a̱ a̱ ndi̱vi' ndii, nii' sa̱kan' tu̱ ko̱o̱ a̱ kii̱' na̱ndi̱ko' a̱ ―ni̱ kachi̱ te̱ ja̱a̱n'.
44001012	Sa̱kan' te̱ ni̱ ki̱e̱e̱ te̱ ja̱a̱n' xíni' xiki̱' ña̱ na̱ni' Olivos. Te̱ xiki̱' ja̱a̱n' ndii, ya̱ti̱n iin' a̱ sa̱a̱ ku̱vi̱ ku'u̱n xa'a' ne̱ judío i̱i̱n kivi̱' sábado, ña̱ xina̱ndiee̱' ni̱a̱.
44001013	Kii̱' ni̱ xa̱a̱ ra̱ ñu̱u̱ ja̱a̱n' ndii, ni̱ ka̱a̱ ra̱ vi̱'e̱, te̱ ni̱ ko̱'ni̱ ra̱ ndi̱e̱nu̱ mii' ndiee' nuu' sa̱kuu' ra̱. Te̱ i̱kan' ka'ni̱ Pedro, xiin' Juan, xiin' Jacobo, xiin' Andrés, xiin' Felipe, xiin' Tomás, xiin' Bartolomé, xiin' Mateo. Te̱ ka'ni̱ tu̱ Jacobo, te̱ nduu' si'e̱ Alfeo, xiin' Simón, te̱ ni̱ xika̱ xiin' i̱i̱n ti̱'vi̱, te̱ na̱ni' Zelote, xiin' Judas, te̱ nduu' ña̱ni̱ Jacobo.
44001014	Te̱ sa̱kuu' te̱ ja̱a̱n' ndii, nakayá ra̱, te̱ ka'án inga' ra̱ xiin' Ndiosí xiin' i̱i̱n nda̱a̱' nimá ra̱. Te̱ ka'ni̱ tu̱ sa̱va̱ ña̱'a' xiin' ra̱, te̱ ka'ni̱ tu̱ María si̱'i' Jesús, xiin' ña̱ni̱ a̱ i̱kan'.
44001015	Kii̱' sa̱kan' ndii, ni̱ xi̱kuii̱n ndi̱chi̱ Pedro ma̱'in' ne̱ i̱ni̱ xini Jesús xiin' e̱', ne̱ kuu' yatin' ciento oko̱, ndiee' i̱kan', te̱ ni̱ ka'a̱n ra̱ ndii:
44001016	―Ña̱ni̱ ta'an' i̱, ni̱ kuni̱ a̱ ña̱ ni̱ xinu̱ ña̱ yoso̱' nuu̱' tu̱tu̱ Ndiosí ña̱ ni̱ sa̱ka'án Espíritu Santo David xta̱'an' i̱i̱n yivi̱', kii̱' ni̱ ka'a̱n ra̱ xa'a̱' Judas, te̱ ni̱ ni'i̱ i̱chi' nuu̱' te̱ yivi̱', te̱ ni̱ xa'a̱n ti̱i̱n ra̱ Jesús.
44001017	Kua̱chi̱ ndii i̱i̱n te̱ ni̱ ndiaka̱ ta'an' xiin' ndu'u̱ ni̱ nduu̱ Judas ja̱a̱n', te̱ ni̱ ndiso̱ chu̱u̱n tu̱ ra̱ ña̱ sania'á ra̱ i̱chi' a̱ xiin' ndu̱.
44001018	(Te̱ ja̱a̱n' ndii, xiin' xu̱'un', ña̱ ni̱ xi̱ku'u̱n ya'vi' ra̱ xa'a̱' ña̱ ni̱a̱'a ña̱ ni̱ xa̱a̱ ra̱, ni̱ sa̱ta̱' ra̱ i̱i̱n ñu̱'u', te̱ nuu̱' ñu̱'u' ja̱a̱n' ni̱ na̱ma̱ ra̱, te̱ ni̱ tu̱vi̱ ra̱ xíni' ra̱ ñu̱'u' ja̱a̱n' nde̱e̱ ni̱ ka̱'ndi̱ ma̱'in' ra̱, te̱ ni̱ ki̱e̱e̱ sa̱kuu' xi̱ti̱ ra̱.
44001019	Te̱ ni̱ xi̱ni̱ sa̱kuu' ne̱ ndiee' ñu̱u̱ Jerusalén kuento ña̱ ni̱ ndo̱'o̱ te̱ ja̱a̱n'. Sa̱kan' na kuii' ni̱ chi̱ndu'u̱' ni̱a̱ kivi̱' ñu̱'u' ja̱a̱n', Acéldama. Te̱ ña̱ ja̱a̱n' kuni kachi̱ a̱ xiin' tu̱'u̱n mi̱i' ni̱a̱ ndii, ñu̱'u' níi'.)
44001020	Sa̱kan' na yoso̱' tu̱ a̱ nuu̱' tu̱tu̱ Salmos mii' ka'án a̱ ndii: Na nduxi̱n xa̱chi' mii' ni̱ ndu'u̱' ra̱, te̱ na kö̱o̱' ku̱ndi̱e̱e̱ xa̱chi' ka̱ i̱kan'. Sa̱kan' yoso̱' a̱. Te̱ yoso̱' tu̱ a̱ ndii: Na na̱'i̱n chuun' tu̱ku̱ te̱ yivi̱' nuu̱' ra̱. Sa̱kan' yoso̱' a̱.
44001021	’Ña̱ ja̱a̱n' na kuii' kuní a̱ na̱ka̱xi̱n e̱' i̱i̱n te̱ xa̱ ndiaka' ta'an' xiin' ndu̱ sa̱kuu' kivi̱' ña̱ ni̱ xika̱ xto̱'o̱ e̱' Jesús te̱i̱n e̱',
44001022	nde̱e̱ kii̱' ni̱ sa̱kuchi' ña̱'a' Juan, te̱ nde̱e̱ kii̱' ni̱ ka̱a̱ Jesús ja̱a̱n' ndi̱vi'. Ña̱ ja̱a̱n' na kuii' kuní a̱ ña̱ ku̱ndu̱u̱ i̱i̱n te̱ ja̱a̱n', te̱ ndi̱e̱e̱ yu̱'u' inga' xiin' ndu̱ xa'a̱' ña̱ ni̱ na̱ti̱a̱ku̱ Jesús ―ni̱ kachi̱ Pedro.
44001023	Sa̱kan' na kuii' ni̱ na̱ka̱xi̱n ne̱ yivi̱' uvi̱ ta̱'an te̱ yivi̱'. José, te̱ nani' tu̱ Barsabás, te̱ na̱ni' tu̱ ra̱ Justo. Te̱ i̱nga̱ ra̱ na̱ni' Matías.
44001024	Sa̱kan' te̱ ni̱ ka'a̱n ni̱a̱ xiin' Ndiosí ndii: ―Xto̱'o̱ ndu̱ Ndiosí, xa'a̱' a̱ ña̱ yo'ó xiní sa̱a̱ iin' nimá sa̱kuu' ne̱ yivi̱' ndii, nia'a̱ u̱n' ndu̱ ndee te̱ uvi̱ ta'an yo'o' ni̱ na̱ka̱xi̱n u̱n',
44001025	te̱ na̱'i̱n chu̱u̱n ra̱ ña̱ ku̱ndu̱u̱ tu̱ ra̱ te̱ ti̱a̱nu̱' Jesús sa̱nia'á i̱chi' a̱. Kua̱chi̱ ndii ni̱ na̱ko̱o̱ Judas chu̱u̱n ja̱a̱n', te̱ kua'a̱n ra̱ mii' ni̱ xa̱ta̱'a̱n ku'u̱n ra̱ ―ni̱ kachi̱ ni̱a̱.
44001026	Sa̱kan' te̱ ni̱ ka̱ti̱n ni̱a̱ xa'a̱' uvi̱ sa̱a' te̱ ja̱a̱n', te̱ ni̱ xi̱ni̱ ni̱a̱ ña̱ Matías nduu' te̱ ni̱ na̱ka̱xi̱n Ndiosí. Te̱ nde̱e̱ kii̱' sa̱kan' ndii, ni̱ na̱ti̱i̱n ni̱a̱ Matías ja̱a̱n', te̱ ni̱ ndu̱i̱i̱n ra̱ xiin' uxi̱ i̱i̱n ka̱ te̱ xa̱ nduu' te̱ ni̱ ti̱a̱nu̱' Jesús sa̱nia'á i̱chi' a̱.
44002001	Te̱ kii̱' ni̱ xa̱a̱ vi̱ko' Pentecostés ndii, i̱i̱n xaan' ndiee' inga' sa̱kuu' ne̱ i̱ni̱ xini Jesús ja̱a̱n'.
44002002	Te̱ numi̱' va̱, te̱ ni̱ ni̱'i̱ ndi̱e̱e' ndi̱vi' nde̱e̱ naa xaa' a̱ kii̱' xka'ndíá i̱i̱n tachi̱' ndi̱e̱e' va̱, te̱ ni̱ ni̱'i̱ ka̱nii' ti̱xi̱n vi̱'e̱ mii' ndiee' inga' ne̱ ja̱a̱n'.
44002003	Sa̱kan' te̱ ni̱ xi̱ni̱ ni̱a̱ ña̱ tuví ña̱ iin' nde̱e̱ naa ñu'u̱ ndatin, te̱ ni̱ na̱ta'vi̱' a̱, te̱ i̱i̱n nda̱a̱' i̱i̱n nda̱a̱' a̱ ni̱ xi̱ku̱ndiee̱ xíni' i̱'i̱n ne̱ ja̱a̱n'.
44002004	Te̱ sa̱kuu' ne̱ ja̱a̱n' ni̱ xi̱kui'nu̱ Espíritu Santo, te̱ ni̱ xa̱'a' ka'án i̱'i̱n ni̱a̱ tu̱ku̱ tu̱'u̱n sa̱a̱ nii' saka'án ña̱'a' Espíritu Santo ja̱a̱n'.
44002005	Kii̱' sa̱kan' ndii, ni̱ ndiee̱ te̱ judío, te̱ saxinú ña̱ kuní Ndiosí, te̱ ni̱ ki̱e̱e̱ i̱i̱n ka̱nii' nuu̱' ñu̱'u' i̱i̱n yivi̱' ñu̱u̱ Jerusalén ja̱a̱n'.
44002006	Te̱ kii̱' ni̱ xi̱ni̱ so̱'o̱ ni̱a̱ ña̱ ni̱ ni̱'i̱ ja̱a̱n' ndii, ni̱ na̱kaya̱ kua'a̱' xa̱va̱'a̱ ni̱a̱ mii' ndiee' ne̱ i̱ni̱ xini Jesús ja̱a̱n', te̱ ni̱ na̱nda̱ni̱ koo' chukuu' ni̱a̱, sa̱kan' ña̱ i̱'i̱n ni̱a̱ ni̱ xi̱ni̱ so̱'o̱ ña̱ tu̱'u̱n mi̱i' ni̱a̱ ka'án ne̱ ja̱a̱n'.
44002007	Te̱ ni̱ sa̱na̱ i̱ni̱ ni̱a̱, te̱ ni̱ na̱nda̱ni̱ xa̱va̱'a̱ tu̱ ni̱a̱, te̱ ni̱ xa̱'a' ka'án xiin' ta'an' ni̱a̱ ndii: ―¡Susi̱ rai̱n! Ne̱ ni̱ ki̱e̱e̱ ñu̱'u' Galilea nduu' sa̱kuu' ne̱ kaa̱' nu̱'.
44002008	Ndisu̱, ¿sa̱a̱ tu̱ ku̱vi̱ xini so̱'o̱ i̱'i̱n yoo' ña̱ ka'án ni̱a̱ tu̱'u̱n mi̱i' e̱', ña̱ ni̱ tuvi̱ e̱' xiin'?
44002009	Sa̱kan' ña̱ te̱i̱n e̱' yo'o' ndii, ka'ni̱ ne̱ ni̱ ki̱e̱e̱ ñu̱'u' Partia, xiin' ne̱ ni̱ ki̱e̱e̱ ñu̱'u' Media, xiin' ne̱ ni̱ ki̱e̱e̱ ñu̱'u' Elam, xiin' ne̱ ni̱ ki̱ee̱̱ ñu̱'u' Mesopotamia, xiin' ne̱ ni̱ ki̱ee̱̱ ñu̱'u' Judea, xiin' ne̱ ni̱ ki̱e̱e̱ ñu̱'u' Capadocia, xiin' ne̱ ni̱ ki̱e̱e̱ ñu̱'u' Ponto, xiin' ne̱ ni̱ ki̱e̱e̱ ñu̱'u' Asia,
44002010	xiin' ne̱ ni̱ ki̱e̱e̱ ñu̱'u' Frigia, xiin' ne̱ ni̱ ki̱e̱e̱ ñu̱'u' Panfilia, xiin' ne̱ ni̱ ki̱e̱e̱ ñu̱'u' Egipto, xiin' ne̱ ni̱ ki̱e̱e̱ ñu̱'u' Libia, ña̱ kandu'u̱' ya̱ti̱n ñu̱u̱ Cirene, xiin' ne̱ ni̱ ki̱e̱e̱ ñu̱u̱ Roma, ne̱ ndiee' ñu̱u̱ yo'o', ne̱ nduu' ne̱ judío, xiin' ne̱ ni̱ na̱ku̱ndiku̱n ña̱ kandixa' ne̱ judío.
44002011	Te̱ ka'ni̱ tu̱ ne̱ ni̱ ki̱e̱e̱ ñu̱'u' Creta, xiin' ne̱ ni̱ ki̱e̱e̱ ñu̱'u' Arabia. Ndisu̱ sa̱kuu' yoo' xini so̱'o̱ xiin' tu̱'u̱n mi̱i' e̱' ka'án ni̱a̱ xa'a̱' chu̱u̱n ka'nu' koo' chukuu' ña̱ xaa' Ndiosí ―ni̱ kachi̱ ni̱a̱.
44002012	Te̱ ni̱ sa̱na̱ i̱ni̱ sa̱kuu' ni̱a̱, te̱ xïni ka̱ ni̱a̱ ndee ña̱ sa̱a̱ ni̱a̱, te̱ ndatu'ún' ta'an' ni̱a̱ ndii: ―¿Ndee ña̱ kuni kachi̱ tu̱ sa̱kuu' ña̱ ni̱ xi̱ni̱ so̱'o̱ e̱' kaa̱'? ―kachi xiin' ta'an' ni̱a̱.
44002013	Ndisu̱ sa̱va̱ tu̱ku̱ ni̱a̱ xandi'i' ti̱o̱' ka'án ndii: ―Xini̱ xa̱va̱'a̱ ne̱ kaa̱' ―kachi ni̱a̱.
44002014	Sa̱kan' te̱ ni̱ ndo̱ndi̱chi̱ Pedro xiin' te̱ uxi̱ i̱i̱n ta'an te̱ nda̱'a' xa'a̱' Jesús xiin' ra̱. Te̱ ni̱ ka'a̱n ti'e' Pedro xiin' ne̱ kua'a̱' ja̱a̱n' ndii: ―Ndo'ó, ne̱ judío, ne̱ ta'an' i̱, ne̱ ni̱ ki̱e̱e̱ tu̱ku̱ xaan', xiin' ndo'ó, ne̱ ndiee' ñu̱u̱ Jerusalén yo'o' ndii, ku̱ni̱ so̱'o̱ ndo̱', te̱ chu̱u̱n xa'a' va̱ ndo̱' ña̱ ka'a̱n i̱ xiin' ndo̱' xa'a̱' ña̱ xka'ndíá yo'o'.
44002015	Kuä̱sa̱' xini̱ ne̱ yo̱'o̱' naa xanini ndo'ó, kua̱chi̱ ndii sa̱kan' ka̱ íin ni̱a̱'a̱ kui̱ti̱' nduu' a̱.
44002016	Süu̱' ja̱a̱n' ndii xa̱ ni̱ ka'a̱n tiakú Joel xta̱'an' xa'a̱' ña̱ xini ndo̱' kaa̱' kii̱' ni̱ ka'a̱n ra̱ ndii:
44002017	Ni̱ ka'a̱n Ndiosí ndii: Kivi̱' so'o̱' ndi'i' ndii, ta̱a̱n' i̱ Espíritu i̱ nimá sa̱kuu' ne̱ yivi̱'. Xa'a̱' a̱ ja̱a̱n' na tiaa̱ si'e̱ ndo̱' xiin' ña̱'a' si'e̱ ndo̱' ndii, ka'a̱n tiakú ni̱a̱ tu̱'u̱n i̱. Te̱ ne̱ sa̱va̱ ndii, ku̱ni̱ ni̱a̱ ña̱ satuví xiin' mii' mi̱i' i̱ nuu̱' ni̱a̱. Te̱ te̱ xi̱xa̱ ndii, nia'a̱ xiin' mii' i̱ nuu̱' ra̱ xiin' xa̱ni̱.
44002018	Te̱ sa̱kan' tu̱ te̱ xika' nuu' nuu̱' i̱, xiin' ña̱'a' ne̱ xika' nuu' nuu̱' i̱ ndii, ta̱a̱n' i̱ Espíritu i̱ nimá ni̱a̱ te̱ ka'a̱n tiakú ni̱a̱ tu̱'u̱n i̱.
44002019	Te̱ ndi̱e̱nu̱ ndi̱vi' ndii, sa̱a̱ i̱ ña̱ nandani̱ va̱ ne̱ yivi̱'. Te̱ nuu̱' ñu̱'u' i̱i̱n yivi̱' ndii, sa̱a̱ i̱ chu̱u̱n ka'nu' nuu̱' ni̱a̱. Naa kuu' xiin' níi', xiin' ñu'u̱, xiin' viko̱' ñu'ma̱.
44002020	Ñu̱'u̱ ndii, ku̱u̱ i̱i̱n yaví xa̱chi' a̱, te̱ yoo̱' ndii, na̱ndu̱u̱ kua'a a̱ nde̱e̱ naa níi' ña̱ kuní ka̱ xaa̱ kivi̱' chie̱ ña̱ ka'nu' koo' chukuu', ña̱ ni̱ chi̱tuní xto̱'o̱ e̱'.
44002021	Te̱ yo̱o̱ ka̱ kaka̱n nuu̱' xto̱'o̱ e̱' Ndiosí ndii, sa̱kakú ña̱'a' a̱ nuu̱' kua̱chi̱ ni̱a̱. Ni̱ kachi̱ Joel.
44002022	’Sa̱kuu' ndo'ó, ne̱ vi̱'e̱ Israel xiin' i̱ ndii, ku̱ni̱ so̱'o̱ ndo̱' ña̱ ka'a̱n i̱: Xa̱ xiní ndo'ó ña̱ Jesús, ña̱ ni̱ ki̱e̱e̱ ñu̱u̱ Nazaret ndii, ni̱ nia'a̱ Ndiosí nuu̱' ndo̱' ña̱ su̱vi̱ a̱ ni̱ ti̱a̱nu̱' ña̱ ja̱a̱n', te̱ ni̱ xa̱a̱ a̱ ña̱ nia'á, xiin' ña̱ nandani̱ va̱ ne̱ yivi̱', xiin' chu̱u̱n ka'nu' nuu̱' ndo̱'.
44002023	Te̱ xa̱ ni̱ xi̱ni̱ Ndiosí ña̱ sa̱na̱kua'a i̱i̱n te̱ yivi̱' Jesús ja̱a̱n' nda̱'a' ndo̱', sa̱kan' ña̱ mi̱i' a̱ ni̱ chi̱tuní ña̱ ja̱a̱n' nde̱e̱ ña̱ kuní ka̱ ko̱o̱ a̱. Te̱ xiin' nda̱'a' te̱ ni̱a̱'a ni̱ xa̱'ni̱' ña̱'a' ndo̱' nuu̱' krusín.
44002024	Ndisu̱ ni̱ sa̱na̱tiaku ña̱'a' Ndiosí, sa̱kakú ña̱'a' a̱ nuu̱' tu̱ndo'o̱' ña̱ taxi' ña̱ xi'í ja̱a̱n', sa̱kan' ña̱ kö̱o̱' ndi̱e̱e̱' ña̱ xi'í ja̱a̱n' nuu̱' Jesús ja̱a̱n'.
44002025	Kua̱chi̱ ndii xa̱ ni̱ ka'a̱n tu̱ David xa'a̱' a̱ ndii: Xini i̱ ña̱ yoo xto̱'o̱ e̱' xiin' i̱ sa̱kuu' kivi̱'. Sa̱kan' ña̱ nda̱'a' kua̱'a̱ i̱ yoo a̱, te̱ naa' yoo ña̱ ja̱a̱n' xiin' i̱ ndii, kö̱o̱' nde̱e̱ i̱i̱n ña̱ ku̱vi̱ ki̱si̱ nimá i̱.
44002026	Xa'a̱' a̱ ja̱a̱n' na va̱'a̱ va̱ kuni nimá i̱ te̱ xita' sii̱' tu̱ i̱ ya̱a̱. Te̱ nde̱e̱ ñu̱'u' nde'i̱ i̱ ndii, na̱ndiee̱' ndiatu' i̱ni̱ a̱.
44002027	Kua̱chi̱ ndii nä̱ko̱o̱ xa̱chi' u̱n' yu'u̱ ti̱xi̱n yavi̱ ndi̱i̱, ni̱ nde̱e̱ tä̱xi̱ tu̱ u̱n' ña̱ ti̱vi' ñu̱'u' nde'i̱ te̱ nduu' kuenta u̱n'.
44002028	Te̱ xa̱ ni̱ nia'a̱ u̱n' yu'u̱ nde̱e̱ ña̱ nduu' i̱chi' va̱'a̱, ña̱ taxi' kivi̱' ñu̱u̱ ña̱ kö̱o̱' kivi̱' ndi'i'. Te̱ sa̱kutu' vi̱' u̱n' nimá i̱ xiin' ña̱ sii̱' xa'a̱' a̱ ña̱ yoo u̱n' xiin' i̱. Ni̱ kachi̱ ra̱.
44002029	’Ña̱ni̱ ta'an' i̱, ta̱xi̱ ndo̱' ka'a̱n kaxi' i̱ xiin' ndo̱' xa'a̱' te̱ xii̱' ya̱ta' e̱' David. Te̱ ja̱a̱n' ndii, ni̱ xi'i̱ ra̱, te̱ ni̱ chi̱naá ña̱'a' te̱ yivi̱' ti̱xi̱n i̱i̱n ñaña'. Te̱ iin' ka̱ ñaña' ja̱a̱n' nde̱e̱ vi̱ti̱n ñu̱u̱ yo'o'.
44002030	Te̱ ka'án tiakú tu̱'u̱n Ndiosí ni̱ nduu̱ David ja̱a̱n', te̱ xa̱ ni̱ xi̱ni̱ tu̱ ra̱ ña̱ ni̱ ti̱i̱n ndi̱a̱a̱ xiin' mii' mi̱i' Ndiosí kii̱' ni̱ ta̱xi̱ a̱ kuento a̱ nuu̱' ra̱ ña̱ i̱i̱n te̱ si̱a̱ni' xika' ra̱ ku̱ndu̱u̱ te̱ ka̱'ndi̱a̱ chuun' kuu' nu̱u', te̱ ku̱ndu'u̱' ra̱ mii' ni̱ xa̱'ndi̱a̱ chuun' ra̱.
44002031	Sa̱kan' na nde̱e̱ ña̱ kuní ka̱ na̱ti̱a̱ku̱ ña̱ ku̱ndu̱u̱ Cristo, ña̱ sa̱kakú yoo', te̱ ni̱ ka'a̱n tuvi' i̱ni̱ ra̱ xa'a̱' ñu̱'u' nde'i̱ a̱, ña̱ ndöo̱ xa̱chi' a̱ ti̱xi̱n yavi̱ ndi̱i̱, ni̱ nde̱e̱ tï̱vi' tu̱ a̱.
44002032	Te̱ Jesús ja̱a̱n' ndii, ni̱ sa̱na̱tiaku ña̱'a' Ndiosí. Te̱ sa̱kuu' ndu'u̱ nduu' ne̱ ndiee' yu̱'u' xa'a̱' ña̱ ja̱a̱n'.
44002033	Te̱ kii̱' ndi̱'i̱ ni̱ ti̱i̱n ka'nu' Ndiosí Jesús nde̱e̱ ni̱ chi̱ndu'u̱' ña̱'a' nda̱'a' kua̱'a̱ a̱, te̱ ni̱ na̱ti̱i̱n Jesús ja̱a̱n' Espíritu Santo nda̱'a' yu̱va' e̱' Ndiosí, ña̱ ni̱ ta̱xi̱ a̱ kuento a̱ xa'a̱', i̱kan' te̱ ni̱ ta̱xi̱ ña̱'a' Jesús ja̱a̱n' nda̱'a' ndu̱. Te̱ Espíritu Santo ja̱a̱n' nduu' ña̱ xaa' ña̱ xini ndo̱', xiin' ña̱ xini so̱'o̱ ndo̱' kaa̱' vi̱ti̱n.
44002034	Sa̱kan' ña̱ süu̱' David nduu' te̱ ni̱ ka̱a̱ ndi̱vi'. Ndisu̱ ni̱ ka'a̱n ra̱ ndii: Ni̱ ka'a̱n xto̱'o̱ e̱' Ndiosí xiin' xto̱'o̱ i̱ ndii: Ku̱ndu'u̱' nda̱'a' kua̱'a̱ i̱
44002035	na sandoó kui'e xa̱chi' i̱ te̱ ndasi' yo'ó. Ni̱ kachi̱ a̱ xiin' ña̱ ja̱a̱n'.
44002036	’Sa̱kan' na kuii' kuní a̱ ku̱nda̱ni̱ kaxi' sa̱kuu' ndo'ó, ne̱ ta'an' i̱, ne̱ Israel, ña̱ Jesús, ña̱ ni̱ xi'i̱ nuu̱' krusín ni̱ xa̱a̱ ndo̱' ndii, ni̱ sa̱kuiso' chuun' ña̱'a' Ndiosí, te̱ nduu' a̱ xto̱'o̱ e̱', te̱ nduu' tu̱ a̱ Cristo, ña̱ sakakú yoo' ―ni̱ kachi̱ Pedro.
44002037	Kii̱' ni̱ xi̱ni̱ so̱'o̱ ni̱a̱ ña̱ ni̱ ka'a̱n ra̱ ja̱a̱n' ndii, ni̱ ku̱suchi' xa̱va̱'a̱ i̱ni̱ ni̱a̱. Sa̱kan' na ni̱ nda̱tu'u̱n' ni̱a̱ Pedro xiin' i̱nga̱ te̱ ni̱ ti̱a̱nu̱' Jesús ndii: ―Ña̱ni̱ ta'an' ndu̱, ¿ndee ña̱ kuní a̱ sa̱a̱ ndu̱ na sa̱kan'? ―ni̱ kachi̱ ni̱a̱.
44002038	Te̱ ni̱ na̱kui̱i̱n Pedro nuu̱' ni̱a̱ ndii: ―Na̱ma̱ ndo̱' nimá ndo̱' xa'a̱' kua̱chi̱ ña̱ xaa' ndo̱', te̱ ku̱chi̱ i̱'i̱n ndo̱' kuenta Jesucristo te̱ ko̱o̱ ka'nu' i̱ni̱ Ndiosí xa'a̱' ndo̱'. Te̱ ta̱xi̱ tu̱ a̱ Espíritu Santo ku̱naa̱ nimá ndo̱'.
44002039	Kua̱chi̱ ndii ni̱ chi̱ka̱ndu'u̱' Ndiosí kuento a̱ ja̱a̱n' xa'a̱' ndo'ó, xiin' xa'a̱' si'e̱ ndo̱', xiin' xa'a̱' sa̱kuu' ne̱ ndiee' xika' i̱i̱n yivi̱', ne̱ kuni̱ xto̱'o̱ e̱' Ndiosí ka̱na̱ a̱ ―ni̱ kachi̱ ra̱.
44002040	Te̱ xiin' kua'a̱' ya'a̱ ka̱ tu̱'u̱n va̱'a̱ ni̱ ndi̱e̱e̱ yu̱'u' ra̱ nuu̱' ni̱a̱, te̱ ni̱ ndiaa̱ yu̱'u' tu̱ ña̱'a' ra̱ ka'án ra̱ xiin' ni̱a̱ ndii: ―Sa̱xinú ndo̱' ña̱ ka'án i̱ yo'o', te̱ kaku̱ ndo̱' nuu̱' tu̱ndo'o̱' ña̱ ku̱ndo̱'o̱ ne̱ ni̱a̱'a, ne̱ ndiee' i̱i̱n yivi̱' vi̱ti̱n ―ni̱ kachi̱ ra̱.
44002041	Sa̱kan' na kuii' ne̱ ni̱ na̱ti̱i̱n tu̱'u̱n ña̱ ni̱ ka'a̱n ndo̱so̱' ra̱ xa'a̱' Jesús ndii, ni̱ chi̱chi̱ ni̱a̱ kuenta a̱. Te̱ kii̱' sa̱kan' ndii, ni̱ ndu̱i̱i̱n yatin' uni̱ mi̱i' ka̱ ne̱ yivi̱' xiin' ne̱ xa̱ i̱ni̱ xini Jesús.
44002042	Te̱ ni̱ ita̱ ni̱'i̱ ni̱a̱ nuu̱' ña̱ ni̱ sa̱nia'á te̱ ni̱ ti̱a̱nu̱' Jesús ja̱a̱n', te̱ i̱i̱n nda̱a̱' ni̱ nduu̱ nimá sa̱kuu' ni̱a̱, te̱ ni̱ xi̱xi̱ inga' tu̱ ni̱a̱, te̱ ni̱ ka'a̱n inga' tu̱ ni̱a̱ xiin' Ndiosí.
44002043	Te̱ ni̱ na̱nda̱ni̱ va̱ sa̱kuu' ne̱ ja̱a̱n', sa̱kan' ña̱ kua'a̱' va̱ ña̱ nandani̱ ne̱ yivi̱' xiin' chu̱u̱n ka'nu' ni̱ xa̱a̱ te̱ ni̱ ti̱a̱nu̱' Jesús ja̱a̱n'.
44002044	Te̱ sa̱kuu' ne̱ i̱ni̱ xini Jesús ndii, i̱i̱n nda̱a̱' va̱ ni̱ nduu̱ ni̱a̱, te̱ ni̱ chi̱ndi̱e̱e' ta'an' tu̱ ni̱a̱ xiin' ña̱ kumi' ni̱a̱.
44002045	Ni̱ xi̱ko̱' ni̱a̱ ñu̱'u' ni̱a̱ xiin' ña̱ kumi' ni̱a̱, te̱ ni̱ na̱ta̱'vi' ni̱a̱ xu̱'un', ña̱ ni̱ ki̱'i̱n ni̱a̱ xa'a̱' a̱, nda̱'a' sa̱kuu' i̱nga̱ ne̱ i̱ni̱ xini Jesús sa̱a̱ kuní nuu̱' i̱'i̱n ni̱a̱.
44002046	Te̱ sa̱a̱ kivi̱' nakayá ni̱a̱ yi'e' yu̱kun' ka'nu' xaka'nu' ni̱a̱ Ndiosí. Te̱ ni̱ xi̱xi̱ inga' ni̱a̱ ña̱ xaxi̱' xa̱kuaa̱' kuenta Jesús vi̱'e̱ ni̱a̱. Te̱ ni̱ yoo̱ tu̱ ña̱ xaxi̱' inga' ni̱a̱ ña̱'a̱ xa'a̱' ña̱ va̱'a̱ kuni ni̱a̱, te̱ vi̱ta kuu' nimá ni̱a̱ kii̱' xaa' ni̱a̱ ña̱ ja̱a̱n'.
44002047	Xaka'nu' ni̱a̱ Ndiosí, te̱ va̱'a̱ va̱ kuni sa̱kuu' ne̱ ñu̱u̱ ja̱a̱n' xini ña̱'a' ni̱a̱. Te̱ i̱'i̱n kivi̱' kua'a̱n ndii, nakaya ka̱ xto̱'o̱ e̱' ne̱ sa̱kakú a̱ nuu̱' kua̱chi̱ ni̱a̱, te̱ nduiin' ni̱a̱ xiin' ne̱ xa̱ nduu' kuenta a̱ ja̱a̱n'.
44003001	Pedro xiin' Juan ndii, kua'a̱n ka̱a̱ ra̱ yi'e' yu̱kun' ka'nu' ka̱ uni̱ xa̱kuaa̱', ña̱ nduu' hora ña̱ xi ka'án ne̱ judío xiin' Ndiosí.
44003002	Te̱ i̱i̱n te̱ kui'e̱ xa'a̱' nde̱e̱ ni̱ tuvi̱ ra̱ ndii, sa̱a̱ kivi̱' kua'a̱n ndi̱a̱ka̱ ña̱'a' ne̱ yivi̱' yi'e' yu̱kun' ka'nu' mii' na̱ni' a̱ yi'e' nda̱tu̱n'. Chindu'u̱' ña̱'a' ni̱a̱ i̱kan' te̱ kaka̱n ra̱ xu̱'un' nuu̱' ne̱ xka'ndíá kua'a̱n yu̱kun' ja̱a̱n'.
44003003	Kii̱' ni̱ xi̱ni̱ ra̱ kuan ko̱'ni̱ Pedro xiin' Juan nuu̱' ki̱'e̱ yu̱kun' ja̱a̱n' ndii, ni̱ xa̱'a' xikán ra̱ xu̱'un' nuu̱' te̱ ja̱a̱n'.
44003004	Te̱ ni̱ na̱ko̱to̱ ndi'e̱' kaxi' ña̱'a' uvi̱ sa̱a' te̱ ja̱a̱n', te̱ ni̱ ka'a̱n Pedro xiin' te̱ kui'e xa'a̱' ja̱a̱n' ndii: ―Ko̱to̱'ni̱ u̱n' nuu̱' ndu̱ ―ni̱ kachi̱ ra̱.
44003005	Te̱ ni̱ xi̱to̱ ndi'e̱' kaxi' va̱ te̱ kuni ku̱vi̱ ja̱a̱n' nuu̱' uvi̱ sa̱a' te̱ ja̱a̱n' ndiatu' i̱ni̱ ra̱ ña̱ sa̱mani̱' ña̱'a' te̱ ja̱a̱n' ña̱'a̱.
44003006	Ndisu̱ ni̱ ka'a̱n Pedro xiin' ra̱ ndii: ―Kö̱o̱' xu̱'un' i̱ te̱ chi̱ndi̱e̱e' i̱ yo'ó. Ndisu̱ chi̱ndi̱e̱e' i̱ yo'ó xiin' ña̱ kumi' i̱. Xiin' ña̱ ndi̱e̱e̱' Jesucristo, ña̱ ni̱ ki̱e̱e̱ ñu̱u̱ Nazaret, kui̱i̱n ndi̱chi̱ u̱n' te̱ ka̱ka̱ u̱n' ―ni̱ kachi̱ ra̱.
44003007	Sa̱kan' te̱ ni̱ ti̱i̱n Pedro nda̱'a' kua̱'a̱ te̱ ja̱a̱n', te̱ ni̱ nda̱ni̱'i̱ ña̱'a' ra̱. Te̱ xa̱ka'án e̱', te̱ ni̱ nakoo̱ ndi̱e̱e̱' xa'a̱' ra̱ xiin' suku̱n' xa'a̱' ra̱.
44003008	Te̱ i̱i̱n ni̱ ndo̱ndi̱chi̱ ti̱o̱' ra̱. Te̱ ni̱ xa̱'a' xika' ra̱. I̱kan' te̱ ni̱ sko̱'nu' ra̱ xiin' uvi̱ sa̱a' te̱ ja̱a̱n' nuu̱' ki̱'e̱ yu̱kun' ja̱a̱n'. Xika' ra̱, te̱ kandeta' ra̱ xaka'nu' ra̱ Ndiosí.
44003009	Te̱ ni̱ xi̱ni̱ sa̱kuu' ne̱ yivi̱' sa̱a̱ xika' ra̱ xiin' sa̱a̱ xaka'nu' ra̱ Ndiosí.
44003010	Te̱ ni̱ na̱ku̱ni̱ ña̱'a' ni̱a̱ ña̱ te̱ ja̱a̱n' nduu' te̱ ni̱ ndu'u̱' xikán xu̱'un' yi'e' yu̱kun' ña̱ nani' yi'e' nda̱tu̱n'. Te̱ ni̱ na̱nda̱ni̱ xa̱va̱'a̱ ni̱a̱, te̱ xïní ka̱ ni̱a̱ ndee ña̱ ka̱ni̱ni̱ ni̱a̱ xa'a̱' ña̱ ni̱ nda̱'a̱ ra̱ ja̱a̱n'.
44003011	Te̱ ni̱ nda̱'a̱ ja̱a̱n' ndii, nï̱ na̱ko̱o̱ ra̱ Pedro xiin' Juan. Te̱ sa̱kuu' ne̱ yivi̱', ne̱ nandani̱ xa̱va̱'a̱ ja̱a̱n' ndii, ni̱ ta̱xta'an' ni̱a̱ kua'a̱n ni̱a̱ vi̱'e̱ ndiká xa'a̱' ña̱ na̱ni' yi'e' Salomón.
44003012	Te̱ kii̱' ni̱ xi̱ni̱ Pedro ne̱ ja̱a̱n', te̱ ni̱ ka'a̱n ra̱ xiin' ni̱a̱ ndii: ―Ndo'ó, ne̱ ta'an' ndu̱, ne̱ Israel, ¿ndichun na nandani̱ va̱ ndo̱' xa'a̱' ña̱ ni̱ xka'ndi̱a̱ kaa̱'? Te̱, ¿ndichun na xito' ndi'e̱' ndo̱' ndu'u̱ nde̱e̱ naa ña̱ ndi̱e̱e' mii' ndu̱, uun ña̱ saxinú va̱ ndu̱ ña̱ kuní Ndiosí na ni̱ xa̱a̱ sa̱kan', te̱ xika' te̱ kaa̱'?
44003013	Ndiosí, ña̱ nduu' xto̱'o̱ nuu̱' te̱ xii̱' ya̱ta' e̱' Abraham xiin' Isaac xiin' Jacob ndii, ni̱ ti̱i̱n ka'nu' a̱ si'e̱ a̱, ña̱ nduu' Jesús. Te̱ ndo'ó ndii, ni̱ sa̱na̱kua'a ña̱'a' ndo̱' nda̱'a' Pilato, te̱ nï̱ ta̱xi̱ ndo̱' sa̱ña' ña̱'a' ra̱ kii̱' xa̱ ni̱ xi̱ndoo̱ nimá ra̱ sa̱a̱ ra̱ ña̱ ja̱a̱n'.
44003014	Ndisu̱ ndo'ó ndii, ni̱ sa̱xi̱o̱o̱ ndo̱' ña̱ su̱'u̱n, ña̱ nduu' tu̱ ña̱ xachuun' nda̱ku ja̱a̱n', te̱ ni̱ xika̱n ndo̱' ña̱ sa̱ña' ra̱ i̱i̱n te̱ xa'ni̱' ne̱ yivi̱'.
44003015	Te̱ ni̱ xa̱'ni̱' ndo̱' ña̱ taxi' kivi̱' ñu̱u̱ e̱' ja̱a̱n', ndisu̱ ni̱ sa̱na̱tiaku ña̱'a' Ndiosí te̱i̱n ne̱ ni̱ xi'i̱. Te̱ ndiee' yu̱'u' ndu'u̱ xa'a̱' ña̱ ja̱a̱n'.
44003016	Te̱ xa'a̱' ña̱ i̱ni̱ ndu̱ xini ndu̱ Jesús na ni̱ sa̱nda'a a̱ xa'a̱' te̱ yo̱'o̱. Te̱ xini ndo'ó ña̱ ni̱ nda̱'a̱ ra̱, te̱ xiní tu̱ ña̱'a' ndo̱'. Te̱ xa'a̱' ña̱ i̱ni̱ ndu̱ xini ndu̱ Jesús na ni̱ sa̱nda'a xa̱chi' ña̱'a' a̱ nuu̱' sa̱kuu' ndo'ó.
44003017	’Ne̱ ña̱ni̱ ta'an' i̱, vi̱ti̱n ndii, xiní yu'u̱ ña̱ ni̱ xa̱a̱ sa'ví i̱ni̱ ndo̱' ña̱ ja̱a̱n', te̱ sa̱kan' tu̱ te̱ xi̱xa̱ te̱ kuu' nu̱u' ñu̱u̱ e̱'.
44003018	Ndisu̱ xiin' ña̱ ni̱ ndo̱'o̱ a̱ ja̱a̱n' ni̱ sa̱xinú Ndiosí ña̱ xa̱ ni̱ ka'a̱n tuní a̱ xta̱'an', kii̱' ni̱ sa̱ka'án tiakú a̱ sa̱kuu' te̱ ni̱ ka'a̱n tu̱'u̱n a̱, ña̱ ni̱ kuni̱ a̱ ku̱ndo̱'o̱ Cristo, ña̱ sakakú yoo'.
44003019	Xa'a̱' a̱ ja̱a̱n' na kuii' na̱ma̱ ndo̱' nimá ndo̱' xa'a̱' kua̱chi̱ ña̱ xaa' ndo̱', te̱ na̱ndu̱u̱ i̱'i̱n ndo̱' kuenta Ndiosí, te̱ sa̱ndoyo' a̱ kua̱chi̱ ndo̱'. Sa̱kan' te̱ ta̱xi̱ xto̱'o̱ e̱' Ndiosí ja̱a̱n' na̱ndiee̱' ndo̱' kii̱' xaa̱' kivi̱' ña̱ ni̱ chi̱tuní a̱.
44003020	Te̱ ti̱'vi' tu̱ a̱ Jesucristo nuu̱' e̱' sa̱a̱ xa̱ ni̱ chi̱tuní a̱ xa'a̱' ña̱ ja̱a̱n' nde̱e̱ ña̱ nu̱u'.
44003021	Te̱ Jesús ndii, kuní a̱ ña̱ ku̱ndu'u̱' a̱ ndi̱vi' nde̱e̱ nda̱sa̱xa̱a' Ndiosí sa̱kuu' ña̱ yoo sa̱a̱ nii' ni̱ sa̱ka'án a̱ te̱ ni̱ ka'a̱n tiakú tu̱'u̱n a̱ xta̱'an' kivi̱', te̱ nduu' ndi̱ti̱a̱ a̱.
44003022	Sa̱kan' tu̱ ni̱ ka'a̱n Moisés xiin' ne̱ xii̱' ya̱ta' e̱' ndii: “Xto̱'o̱ e̱' Ndiosí ndii, sa̱kaku' a̱ te̱i̱n e̱' i̱i̱n te̱ ka'a̱n tiakú tu̱'u̱n a̱ nde̱e̱ naa yu'u̱. Ku̱ni̱ so̱'o̱ ndo̱' sa̱kuu' ña̱ ka'a̱n te̱ ja̱a̱n' xiin' ndo̱'.
44003023	Te̱ yo̱o̱ ka̱ kändixa' ña̱ ka'a̱n te̱ ja̱a̱n' ndii, kü̱ndu̱u̱ ka̱ ni̱a̱ kuenta ne̱ ñu̱u̱ e̱'”, ni̱ kachi̱ Moisés ja̱a̱n'.
44003024	’Sa̱kuu' te̱ ni̱ ka'a̱n tiakú tu̱'u̱n Ndiosí, ña̱ ni̱ xa̱'a' a̱ nde̱e̱ kii̱' ni̱ xika̱ Samuel ndii, ni̱ ka'a̱n ra̱ xa'a̱' ña̱ xka'ndíá kivi̱' vi̱ti̱n.
44003025	Xa'a̱' a̱ ja̱a̱n' na ndo'ó nduu' ne̱ na̱ti̱i̱n ña̱ va̱'a̱, ña̱ ni̱ ka'a̱n te̱ ni̱ ka'a̱n tiakú tu̱'u̱n Ndiosí ja̱a̱n' xa'a̱'. Te̱ sa̱kan' tu̱ na̱ti̱i̱n ndo̱' kuento ña̱ ni̱ ndoo̱ Ndiosí xiin' te̱ xii̱' ya̱ta' e̱' Abraham kii̱' ni̱ ka'a̱n a̱ xiin' ra̱ ndii: “Xa'a̱' ña̱ sa̱a̱ i̱i̱n si̱a̱ni' xika' u̱n' sa̱ñu'u' i̱ sa̱kuu' ne̱ yivi̱' i̱i̱n yivi̱'”, ni̱ kachi̱ a̱ xiin' ra̱.
44003026	Te̱ kii̱' ni̱ sa̱na̱tiaku Ndiosí si'e̱ a̱ Jesús ndii, xi̱'na̱ ka̱ nuu̱' ndo'ó ni̱ ti̱'vi' ña̱'a' a̱, te̱ sa̱ñu'u' ña̱ ja̱a̱n' ndo'ó, te̱ na̱ko̱o̱ ndo̱' ña̱ ni̱a̱'a ña̱ xaa' ndo̱' ―ni̱ kachi̱ Pedro.
44004001	Iin' ka̱ Pedro xiin' Juan ka'án ndo̱so̱' ra̱ nuu̱' ne̱ yivi̱' ja̱a̱n', i̱kan' te̱ ni̱ nde̱kui̱e̱ sutu̱, xiin' te̱ kuu' nu̱u' nuu̱' te̱ xíin', te̱ xito' yu̱kun' ka'nu', te̱ ni̱ nde̱kui̱e̱ tu̱ sa̱va̱ te̱ saduceo.
44004002	Te̱ xi'é va̱ sa̱kuu' te̱ ja̱a̱n' xa'a̱' ña̱ sania'á Pedro xiin' Juan ne̱ yivi̱', ka'án ndo̱so̱' ra̱ xa'a̱' ña̱ ni̱ na̱ti̱a̱ku̱ Jesús, xa'a̱' a̱ ja̱a̱n' na na̱ti̱a̱ku̱ tu̱ yoo'.
44004003	Te̱ ni̱ ti̱i̱n ña̱'a' ra̱, te̱ xa'a̱' a̱ ña̱ xa̱ ni̱ kua̱a̱' kii̱' sa̱kan' ndii, ni̱ ko̱'ni̱ ña̱'a' ra̱ vi̱'e̱ ka̱a̱ te̱ sa̱na'má ña̱'a' ra̱ nde̱e̱ tu̱ku̱ kivi̱'.
44004004	Ndisu̱ kua'a̱' va̱ ne̱ ni̱ xi̱ni̱ so̱'o̱ tu̱'u̱n ja̱a̱n' ndii, ni̱ ka̱ndi̱xa' ni̱a̱ a̱. Te̱ ña̱ mi̱i' ndi'i' te̱ yivi̱' kui̱ti̱' ndii, yatin' u'u̱n mií kuu' ra̱.
44004005	Te̱ ñu̱u̱ Jerusalén i̱kan' tu̱ku̱ kivi̱' ndii, ni̱ na̱kaya̱ te̱ xa'ndia chuun' kuu' nu̱u', xiin' te̱ xi̱xa̱ nuu̱' ñu̱u̱, xiin' te̱ sania'á tu̱'u̱n nde̱i' Ndiosí,
44004006	xiin' sutu̱ ka'nu', te̱ na̱ni' Anás, xiin' Caifás, xiin' Juan, xiin' Alejandro, xiin' sa̱kuu' sutu̱ te̱ i̱i̱n kuu' xiin' sa̱kuu' sutu̱ ja̱a̱n'.
44004007	Te̱ ni̱ xa'a̱n na̱ka̱ te̱ xíin' Pedro xiin' Juan, te̱ ni̱ xa̱ta̱ ña̱'a' ra̱ ma̱'in' te̱ kuu' nu̱u' ja̱a̱n'. Te̱ ni̱ nda̱tu'u̱n' ña̱'a' te̱ ja̱a̱n' ndii: ―¿Yo̱o̱ ni̱ ta̱xi̱ ndi̱e̱e̱' ndo̱', uun yo̱o̱ xiin' ña̱ ka'án chuun' ni̱ xa̱a̱ ndo̱' ña̱ ja̱a̱n'? ―ni̱ kachi̱ ra̱.
44004008	Te̱ chitu' vi̱' Pedro xiin' ña̱ ndi̱e̱e' Espíritu Santo, te̱ ni̱ na̱kui̱i̱n ra̱ ndii: ―Ndo'ó, te̱ xa'ndia chuun' nuu̱' ñu̱u̱ e̱', xiin' ndo'ó, te̱ xi̱xa̱ ndii,
44004009	ndatu'ún' ndo̱' ndu'u̱ vi̱ti̱n xa'a̱' ña̱ ni̱ xa̱a̱ ndu̱ ña̱ va̱'a̱ xa'a̱' i̱i̱n te̱ kuni ku̱vi̱ yo'o', te̱ ku̱ni̱ ndo̱' sa̱a̱ ni̱ xa̱a̱ a̱, te̱ ni̱ nda̱'a̱ ra̱.
44004010	Na ku̱nda̱ni̱ sa̱kuu' ndo'ó, xiin' sa̱kuu' ne̱ ta'an' e̱', ne̱ Israel, ña̱ xiin' ña̱ ndi̱e̱e' Jesucristo, ña̱ ni̱ ki̱e̱e̱ ñu̱u̱ Nazaret, ni̱ nda̱'a̱ te̱ iin' xiin' ndu̱ yo'o'. Te̱ Jesús ja̱a̱n' ndii, xiin' tu̱'u̱n yu̱'u' ndo'ó ni̱ xa̱'ni̱' ña̱'a' te̱ yivi̱' nuu̱' krusín, te̱ ni̱ sa̱na̱tiaku ña̱'a' Ndiosí.
44004011	Te̱ Jesucristo ja̱a̱n' nduu' yuu̱' ña̱ ni̱ na̱ko̱o̱ ndo'ó, te̱ xa'a vi̱'e̱, te̱ yuu̱' ja̱a̱n' ni̱ na̱ndu̱u̱ ña̱ nu̱u' ña̱ tiin' xa'a̱' vi̱'e̱.
44004012	Sa̱kan' ña̱ Jesús ja̱a̱n' kui̱ti̱' ku̱vi̱ sa̱kakú yoo' nuu̱' kua̱chi̱ e̱'. Kua̱chi̱ ndii nï̱ sa̱kuiso' chuun' Ndiosí i̱nga̱ ña̱ kumi' ña̱ ndi̱e̱e' nuu̱' ñu̱'u' i̱i̱n yivi̱', te̱ sa̱kakú a̱ yoo' nuu̱' kua̱chi̱ e̱' ―ni̱ kachi̱ Pedro.
44004013	Te̱ ni̱ xi̱ni̱ te̱ kuu' nu̱u' ja̱a̱n' ña̱ Pedro xiin' Juan ndii, xiin' ña̱ ndi̱e̱ni ka'án ra̱, te̱ ni̱ ku̱nda̱ni̱ tu̱ ra̱ ña̱ nï̱ sa̱kuaa̱n kua'a̱' te̱ ja̱a̱n', te̱ ni̱ ku̱nda̱ni̱ tu̱ ra̱ ña̱ te̱ nda'vi so̱'o̱ nduu' tu̱ ra̱. Sa̱kan' na kuii' ni̱ na̱nda̱ni̱ xa̱va̱'a̱ ra̱, te̱ ni̱ na̱ku̱ni̱ ra̱ ña̱ te̱ ni̱ xika̱ xiin' Jesús nduu' te̱ ja̱a̱n'.
44004014	Te̱ siin' tuku' ndii, ni̱ xi̱ni̱ tu̱ ra̱ ña̱ iin' te̱ ni̱ nda̱'a̱ ja̱a̱n' xiin' te̱ ja̱a̱n'. Xa'a̱' a̱ ja̱a̱n' na kö̱o̱' a̱ ni̱ ku̱vi̱ ka'a̱n ra̱.
44004015	Xa'a̱' a̱ ja̱a̱n' na ni̱ ka'a̱n chuun' te̱ kuu' nu̱u' ja̱a̱n', te̱ ni̱ ki̱e̱e̱ te̱ ja̱a̱n' vi̱'e̱ ka'nu' ja̱a̱n', te̱ ni̱ xa̱'a' ndatu'un' xiin' ta'an' te̱ kuu' nu̱u' ja̱a̱n'
44004016	ka'án ra̱ ndii: ―¿Ndee ña̱ sa̱a̱ e̱' xiin' te̱ yivi̱' kaa̱'? Sa̱kuu' ne̱ ndiee' ñu̱u̱ Jerusalén yo'o' xiní ña̱ ni̱ xa̱a̱ xna̱'a̱ ra̱ i̱i̱n chu̱u̱n ka'nu'. Te̱ kü̱vi̱ ka'a̱n e̱' ña̱ kö̱o̱' ña̱ ja̱a̱n' ni̱ yoo̱.
44004017	Ndisu̱ ña̱ ku̱vi̱ sa̱a̱ e̱' te̱ kïku̱ ka̱ kuento xa'a̱' ña̱ ja̱a̱n' ndii, na sa̱yi̱'vi ña̱'a' e̱', te̱ nde̱e̱ vi̱ti̱n te̱ nde̱e̱ nuu̱' ku'u̱n e̱' ndii, kä'a̱n ka̱ ra̱ xiin' ña̱ ndi̱e̱e' Jesús ja̱a̱n' nuu̱' nde̱e̱ i̱i̱n ne̱ yivi̱' ―ni̱ kachi̱ xiin' ta'an' ra̱.
44004018	Te̱ ni̱ ka̱na̱ ña̱'a' ra̱, te̱ ni̱ ka'a̱n chuun' ra̱ xiin' te̱ ja̱a̱n' ña̱ kä'a̱n ka̱ ra̱ xa'a̱' ña̱ ndi̱e̱e' Jesús, te̱ ni̱ nde̱e̱ sä̱nia'á ka̱ tu̱ ra̱ ne̱ yivi̱' xa'a̱' a̱.
44004019	Ndisu̱ Pedro xiin' Juan ndii, ni̱ ka'a̱n ra̱ xiin' te̱ kuu' nu̱u' ja̱a̱n' ndii: ―Na̱ka̱ni̱ni̱ ndo̱' naa' va̱'a̱ ka̱ nduu' a̱ nuu̱' Ndiosí ña̱ ka̱ndi̱xa' ndu̱ ña̱ ka'án ndo'ó te̱ sa̱kan' ña̱ ka'án ña̱ ja̱a̱n'.
44004020	Sa̱kan' ña̱ ndu'u̱ ndii, kü̱vi̱ vi̱kuii̱n ndu̱ ña̱ ka'án ndu̱ xa'a̱' ña̱ ni̱ xi̱ni̱ ndu̱chi' nuu̱' ndu̱ xiin' xa'a̱' ña̱ ni̱ xi̱ni̱ so̱'o̱ ndu̱ ―ni̱ kachi̱ ra̱.
44004021	Te̱ kii̱' ni̱ ndi̱'i̱ ni̱ sa̱yi̱'vi ka̱ ña̱'a' te̱ ja̱a̱n' ndii, ni̱ sa̱ña' ña̱'a' ra̱. Te̱ kö̱o̱' a̱ ni̱ ku̱vi̱ sa̱a̱ ka̱ ra̱ xiin' te̱ ja̱a̱n', sa̱kan' ña̱ sa̱kuu' ne̱ yivi̱' xaka'nu' Ndiosí xa'a̱' ña̱ ni̱ xka'ndi̱a̱ xiin' te̱ ni̱ ku̱ni̱ ku̱vi̱ ja̱a̱n'.
44004022	Kua̱chi̱ ndii ya'a̱ uvi̱ xi̱ko̱ kuiya̱ ni̱ ku̱mi' te̱ ja̱a̱n' kii̱' ni̱ sa̱nda'a ña̱'a' Ndiosí xiin' chu̱u̱n ka'nu' ja̱a̱n'.
44004023	Te̱ kii̱' ni̱ ndoo̱ ndiká Pedro xiin' Juan ndii, ni̱ xa'a̱n ra̱ mii' ndiee' ne̱ i̱ni̱ inga' xini Jesús xiin' ra̱, te̱ ni̱ ka'a̱n ra̱ xiin' ne̱ ja̱a̱n' sa̱kuu' ña̱ ni̱ ka'a̱n sutu̱ kuu' nu̱u' xiin' ña̱ ni̱ ka'a̱n te̱ xi̱xa̱ nuu̱' ñu̱u̱ ja̱a̱n' xiin' ra̱.
44004024	Te̱ kii̱' ni̱ xi̱ni̱ so̱'o̱ ne̱ ja̱a̱n' ña̱ ni̱ ka'a̱n ra̱ ndii, ni̱ ka'a̱n ti̱'vi̱ ni̱a̱ xiin' Ndiosí ndii: ―Xto̱'o̱ ndu̱, ña̱ xa'ndia chuun' nuu̱' sa̱kuu' ña̱ yoo, yo'ó nduu' ña̱ ni̱ xa̱'a̱ ndi̱vi', xiin' ñu̱'u', xiin' mi̱ni̱ ka'nu', xiin' sa̱kuu' ña̱ kumi' ña̱ ja̱a̱n'.
44004025	Xiin' ña̱ ndi̱e̱e' Espíritu Santo ni̱ sa̱ka'án yo'ó David, te̱ xii̱' ya̱ta' ndu̱, te̱ ni̱ xika̱ nuu' nuu̱' u̱n' kii̱' ni̱ ka'a̱n ra̱ ndii: ¿Ndichun na xi'é ne̱ yivi̱' i̱i̱n yivi̱' xini ni̱a̱ Ndiosí? ¿Te̱ ndichun tu̱ na chituní saka ni̱a̱ kuento ni̱a̱, te̱ ku̱nta'an' ni̱a̱ xiin' a̱?
44004026	Te̱ sa̱kuu' te̱ xa'ndia chuun' ka'nu' kuu' nu̱u' i̱i̱n yivi̱', xiin' te̱ xa'ndia chuun' nuu̱' ñu̱u̱ ndii, nakata' siki' ra̱ kuento ra̱, te̱ xatei' ra̱ nuu̱' xto̱'o̱ e̱' Ndiosí, te̱ xatei' tu̱ ra̱ nuu̱' Cristo, ña̱ nduu' kuenta a̱. Ni̱ kachi̱ David ja̱a̱n'.
44004027	’Sa̱kan' ña̱ ña̱ ndi̱xa̱ xna̱'a̱ nduu' a̱ ndii, ni̱ ndu̱i̱i̱n Herodes xiin' Poncio Pilato, xiin' ne̱ ta'an' ndu̱, ne̱ Israel, xiin' ne̱ tuku' ñu̱u̱ yo'o', te̱ ni̱ xa̱'ni̱' ni̱a̱ Jesús si'e̱ u̱n', ña̱ su̱'u̱n, ña̱ xika' nuu' nuu̱' u̱n', ña̱ ni̱ sa̱kuiso' chuun' u̱n'.
44004028	Te̱ xiin' ña̱ ni̱ xa̱a̱ ne̱ ja̱a̱n', sa̱xinú yo'ó ña̱ xa̱ ni̱ chi̱tuní mi̱i' u̱n' nde̱e̱ ña̱ nu̱u' xiin' ña̱ ndi̱e̱e̱' u̱n' ña̱ ko̱o̱ a̱.
44004029	Te̱ vi̱ti̱n, xto̱'o̱ ndu̱, ko̱to̱ u̱n' ña̱ ni̱ ka'a̱n xatu̱ va̱ ra̱ xiin' ndu̱, te̱ ta̱xi̱ u̱n' ndi̱e̱e̱' ndu̱, ne̱ xika' nuu' nuu̱' u̱n', te̱ kuän yi'vi ndu̱ te̱ ka'a̱n ndu̱ xa'a̱' u̱n' nuu̱' ne̱ yivi̱'.
44004030	Te̱ ti̱'vi' u̱n' ña̱ ndi̱e̱e̱' u̱n' te̱ sa̱nda'a u̱n' ne̱ kuni ku̱vi̱, te̱ sa̱a̱ tu̱ u̱n' chu̱u̱n ka'nu' xiin' ña̱ nandani̱ ne̱ yivi̱', te̱ xiin' ña̱ ndi̱e̱e̱' si'e̱ u̱n' Jesús, ña̱ su̱'u̱n, sa̱a̱ u̱n' sa̱kuu' ña̱ ja̱a̱n' ―ni̱ kachi̱ ni̱a̱.
44004031	Te̱ kii̱' ndi̱'i̱ ni̱ ka'a̱n ni̱a̱ xiin' Ndiosí ndii, ni̱ ta̱a̱n mii' ndiee' ni̱a̱ ja̱a̱n'. Te̱ ni̱ chi̱tu' nimá sa̱kuu' ni̱a̱ xiin' Espíritu Santo. Te̱ ni̱ ka'a̱n ni̱a̱ tu̱'u̱n Ndiosí xiin' ña̱ ndi̱e̱ni nuu̱' ne̱ yivi̱'.
44004032	Te̱ sa̱kuu' ne̱ i̱ni̱ xini Jesús xiin' e̱' ndii, i̱i̱n nda̱a̱' nduu' nimá ni̱a̱, te̱ i̱i̱n nda̱a̱' tu̱ xanini ni̱a̱. Te̱ nde̱e̱ i̱i̱n ni̱a̱ xänini ña̱ ña̱'a̱ ña̱ kumi' ni̱a̱ ndii, ña̱'a̱ mi̱i' kui̱ti̱' ni̱a̱ nduu' a̱. Süu̱' ja̱a̱n' ndii ña̱'a̱ sa̱kuu' ni̱a̱ nduu' a̱.
44004033	Te̱ te̱ ni̱ ti̱a̱nu̱' xto̱'o̱ e̱' Jesús ndii, xiin' kua'a̱' ka̱ ña̱ ndi̱e̱e̱' ndiee' yu̱'u' ra̱ xa'a̱' ña̱ ni̱ na̱ti̱a̱ku̱ a̱. Te̱ chindiee' va̱ Ndiosí sa̱kuu' ne̱ ja̱a̱n'.
44004034	Te̱ kö̱o̱' nde̱e̱ i̱i̱n ne̱ ndo'o' xa'a̱' ña̱'a̱ te̱i̱n ni̱a̱, sa̱kan' ña̱ ne̱ yoo i̱i̱n uvi̱ ta̱'an vi̱'e̱, uun ne̱ yoo ñu̱'u' ndii, ni̱ xi̱ko̱' ni̱a̱ a̱, te̱ ni̱ ta̱xi̱ ni̱a̱ xu̱'un'
44004035	nda̱'a' te̱ ni̱ ti̱a̱nu̱' Jesús ja̱a̱n', te̱ na̱ta̱'vi' ra̱ a̱ sa̱a̱ kuu' a̱ kuní nuu̱' i̱'i̱n ne̱ ndo'o' xa'a̱' ña̱'a̱.
44004036	I̱i̱n te̱ na̱ni' José, te̱ ni̱ tuvi̱ nuu̱' ñu̱'u' Chipre, te̱ nduu' si̱a̱ni' xika' Leví ndii, ni̱ chi̱ndu'u̱' tu̱ te̱ ni̱ ti̱a̱nu̱' Jesús kivi̱' ra̱ Bernabé, te̱ ña̱ ja̱a̱n' kuni kachi̱ a̱ te̱ xandieni ne̱ yivi̱'.
44004037	Te̱ ja̱a̱n' ndii, ni̱ ku̱mi' ra̱ i̱i̱n ñu̱'u', te̱ ni̱ xi̱ko̱' ra̱ a̱, te̱ ni̱ ta̱xi̱ ra̱ xu̱'un' a̱ ja̱a̱n' nda̱'a' te̱ ni̱ ti̱a̱nu̱' Jesús.
44005001	Ni̱ yoo̱ i̱i̱n te̱ yivi̱', te̱ ni̱ na̱ni' Ananías, te̱ ja̱a̱n' xiin' ña' si'i ra̱ Safira ndii, ni̱ xi̱ko̱' ni̱a̱ i̱i̱n ñu̱'u' ni̱a̱,
44005002	ndisu̱ ni̱ na̱ka̱ta̱ ni̱a̱ kuento ni̱a̱, te̱ ni̱ ndoo̱ ni̱a̱ xiin' chaa' xu̱'un' ña̱ ni̱ ki̱'i̱n ni̱a̱ xa'a̱' ñu̱'u' ja̱a̱n', te̱ ni̱ ki̱xi̱n ndi̱a̱ka̱ ra̱ chaa' kui̱ti̱' xu̱'un' ja̱a̱n' nda̱'a' te̱ ni̱ ti̱a̱nu̱' Jesús.
44005003	Te̱ ni̱ ka'a̱n Pedro xiin' ra̱ ndii: ―Ananías, ¿ndichun na ni̱ ta̱xi̱ u̱n' ni̱ sa̱kutu' ña̱ ndi̱va̱'a̱ nimá u̱n', te̱ ni̱ ka'a̱n u̱n' tu̱n vixi̱ nuu̱' Espíritu Santo, te̱ ni̱ ndoo̱ u̱n' xiin' chaa' xu̱'un' ña̱ ni̱ ki̱'i̱n u̱n' xa'a̱' ñu̱'u' u̱n'?
44005004	Kii̱' tïa̱'an xi̱ko̱' u̱n' ñu̱'u' ja̱a̱n' ndii, ña̱'a̱ mi̱i' u̱n' ni̱ nduu̱ a̱, te̱ kii̱' ni̱ xi̱ko̱' u̱n' u̱n ndii, ña̱'a̱ mi̱i' tu̱ u̱n' ni̱ nduu̱ xu̱'un' ña̱ ni̱ ki̱'i̱n u̱n' xa'a̱' a̱. ¿Ndichun na ni̱ xa̱a̱ u̱n' ña̱ ja̱a̱n'? Süu̱' nuu̱' te̱ yivi̱' kui̱ti̱' ni̱ ka'a̱n u̱n' tu̱n vixi̱ ja̱a̱n', süu̱' ja̱a̱n' ndii nde̱e̱ nuu̱' Ndiosí ni̱ ka'a̱n u̱n' ña̱ ja̱a̱n' ―ni̱ kachi̱ Pedro.
44005005	Te̱ kii̱' ni̱ xi̱ni̱ so̱'o̱ Ananías tu̱'u̱n ja̱a̱n' ndii, ni̱ ndu̱va̱ ra̱ ñu̱'u', te̱ i̱i̱n ni̱ xi'i̱ ti̱o̱' ra̱. Te̱ ni̱ yi̱'vi xa̱va̱'a̱ sa̱kuu' ne̱ ni̱ xi̱ni̱ kuento xa'a̱' ña̱ ni̱ ndo̱'o̱ te̱ ja̱a̱n'.
44005006	Sa̱kan' te̱ ni̱ ku̱ya̱ti̱n ndia'vi' te̱ sa̱va̱, te̱ ni̱ ti̱suku̱' ra̱ toto̱ ñu̱'u' nde'i̱ Ananías ja̱a̱n', te̱ ni̱ xa'a̱n' chi̱naá ña̱'a' ra̱ ti̱xi̱n yavi̱ ndi̱i̱.
44005007	Xa̱ ni̱ xka'ndi̱a̱ yatin' uni̱ ta'an hora, te̱ ni̱ ki'vi̱ ña' si'i Ananías i̱kan'. Te̱ ña' ja̱a̱n' ndii, xïní a' ndee ña̱ ni̱ xka'ndi̱a̱ i̱kan'.
44005008	Sa̱kan' te̱ ni̱ nda̱tu'u̱n' ña̱'a' Pedro ndii: ―¿Ñáá so̱'o̱ kui̱ti̱' kuu' xu̱'un' ña̱ ni̱ ki̱'i̱n ndo̱' xa'a̱' ñu̱'u' ndo̱'? Na̱kui̱i̱n u̱n' ―ni̱ kachi̱ ra̱. Te̱ ni̱ ka'a̱n a' ndii: ―Uun ndo̱'. Sa̱kan' kui̱ti̱' kuu' a̱ ―ni̱ kachi̱ a'.
44005009	Te̱ ni̱ ka'a̱n Pedro xiin' a' ndii: ―¿Ndichun na ni̱ na̱ka̱ta̱ ndo̱' kuento ndo̱' te̱ ko̱to̱ kua̱'a̱ ndo̱' Espíritu xto̱'o̱ e̱'? Ñaa̱', ko̱to̱ u̱n', xa̱ kua̱xi̱ te̱ ni̱ xa'a̱n na̱taa̱n' i̱i̱' u̱n', te̱ vi̱ti̱n ndii, ku'u̱n na̱taa̱n' tu̱ ra̱ yo'ó ―ni̱ kachi̱ ra̱.
44005010	Xa̱ numi̱' sa̱kan', te̱ ni̱ ndu̱va̱ a' ñu̱'u', te̱ i̱i̱n ni̱ xi'i̱ ti̱o̱' a' xa'a̱' Pedro mii' iin' ra̱ ja̱a̱n'. Te̱ kii̱' ni̱ ko̱'ni̱ te̱ sa̱va̱ ja̱a̱n' ndii, xa̱ ni̱ xi'i̱ a'. Sa̱kan' na ni̱ na̱'i̱n ña̱'a' ra̱, te̱ ni̱ xa'a̱n na̱taa̱n' ña̱'a' ra̱ xi̱i̱n' a̱ mii' naá ñu̱'u' nde'i̱ i̱i̱' a'.
44005011	Xa'a̱' a̱ ja̱a̱n' na sa̱kuu' ne̱ nduu' kuenta Jesús xiin' sa̱kuu' ne̱ ni̱ xi̱ni̱ kuento xa'a̱' sa̱kuu' ña̱ ni̱ xka'ndi̱a̱ ja̱a̱n' ndii, ni̱ yi̱'vi xa̱va̱'a̱ ni̱a̱.
44005012	Te̱ xiin' kua'a̱' chu̱u̱n ka'nu' xiin' ña̱ nandani̱ ni̱ sa̱nda'a te̱ ni̱ ti̱a̱nu̱' Jesús ja̱a̱n' ne̱ yivi̱' ñu̱u̱ ja̱a̱n'. Te̱ sa̱kuu' ne̱ i̱ni̱ xini Jesús ndii, nakayá te̱ nakayá ni̱a̱ vi̱'e̱ kandiká xa'a̱' ña̱ na̱ni' yi'e' Salomón.
44005013	Te̱ tu̱ku̱ ne̱ yivi̱' ndii, nde̱e̱ i̱i̱n ni̱a̱ nï̱ kuni̱ ndu̱i̱i̱n xiin' ne̱ ndikún i̱chi' Jesús xiin' e̱'. Ndisu̱ ne̱ ñu̱u̱ ja̱a̱n' ndii, ni̱ ka'a̱n va̱'a̱ xa̱va̱'a̱ ni̱a̱ xa'a̱' ne̱ ja̱a̱n'.
44005014	Te̱ ne̱ i̱ni̱ xini xto̱'o̱ e̱' ndii, so̱'o̱ kuu' kua'a̱' ka̱ ne̱ yivi̱' nduiin' xiin' ni̱a̱ i̱'i̱n kivi̱' kua'a̱n, so̱'o̱ tiaa̱ ni̱ so̱'o̱ ña̱'a' ni̱.
44005015	Te̱ nde̱e̱ ne̱ kuni ku̱vi̱ ni̱ ta̱va̱' ni̱a̱, te̱ ni̱ ta̱ndi̱e̱e̱ ña̱'a' ni̱a̱ ya̱'ya̱ nuu̱' tun' xto̱ xiin' nuu̱' yi̱vi̱'. Sa̱kan' te̱ kii̱' xka'ndi̱a̱ Pedro ndii, tondi̱a̱ na tee̱' ku̱nda'vi̱ kui̱ti̱' ra̱ sa̱va̱ ne̱ ja̱a̱n' te̱ nda̱'a̱ ni̱a̱.
44005016	Te̱ nde̱e̱ ne̱ ndiee' ñu̱u̱ ña̱ ñu'u' ya̱ti̱n ñu̱u̱ Jerusalén ndii, kua'a̱' ni̱a̱ ni̱ ki̱xi̱n xiin' ne̱ kuni ku̱vi̱ xiin' ne̱ ñu'u' ña̱ ndi̱va̱'a̱ nimá, te̱ ni̱ nda̱'a̱ sa̱kuu' ne̱ ja̱a̱n'.
44005017	Sa̱kan' te̱ sutu̱ ka'nu' xiin' sa̱kuu' te̱ ndiee' inga' xiin' ra̱, te̱ nduu' i̱i̱n ti̱'vi̱ te̱ ndikún ña̱ sania'á te̱ saduceo ndii, ni̱ xa̱kuiñu va̱ ra̱ te̱ ni̱ ti̱a̱nu̱' Jesús xa'a̱' ña̱ ndikún ña̱'a' kua'a̱' ne̱ yivi̱'.
44005018	Sa̱kan' na kuii' ni̱ ka'a̱n chuun' ra̱ xiin' te̱ xíin' ra̱, te̱ ni̱ xa'a̱n ti̱i̱n te̱ ja̱a̱n' te̱ ni̱ ti̱a̱nu̱' Jesús, te̱ ni̱ ko̱'ni̱ ña̱'a' ra̱ vi̱'e̱ ka̱a̱.
44005019	Ndisu̱ i̱i̱n ángele, ña̱ xika' nuu' nuu̱' xto̱'o̱ e̱' Ndiosí ndii, ni̱ nu̱nia' a̱ yi'e' vi̱'e̱ ka̱a̱ ja̱a̱n' ñu̱u, te̱ ni̱ ta̱va̱' ña̱'a' a̱, te̱ ni̱ ka'a̱n a̱ xiin' ra̱ ndii:
44005020	―Kua'an ndo̱' nuu̱' ki̱'e̱ yu̱kun' ka'nu', te̱ ka'a̱n ndo̱so̱' ndo̱' nuu̱' ne̱ yivi̱' xa'a̱' sa̱kuu' tu̱'u̱n yo'o', ña̱ taxi' kivi̱' ñu̱u̱ ña̱ kö̱o̱' kivi̱' ndi'i' ―ni̱ kachi̱ a̱.
44005021	Sa̱kan' na ni̱ sa̱xinu̱ ra̱ sa̱a̱ nii' ni̱ xi̱ni̱ so̱'o̱ ra̱, te̱ ni̱a̱'a̱ va̱ kua̱xi̱ kitú' kivi̱' ja̱a̱n' ndii, ni̱ ko̱'ni̱ ra̱ nuu̱' ki̱'e̱ yu̱kun' ka'nu' ja̱a̱n', te̱ ni̱ xa̱'a' sa̱nia'á ra̱ ne̱ yivi̱'. Te̱ ni̱ nde̱kui̱e̱ sutu̱ ka'nu' xiin' te̱ ndiee' inga' xiin' ra̱, te̱ ni̱ na̱ka̱na̱ ra̱ sa̱kuu' te̱ kuu' nu̱u' xiin' ra̱ xiin' sa̱kuu' te̱ xi̱xa̱ kuu' nu̱u' nuu̱' ne̱ Israel. Te̱ ni̱ ka'a̱n chuun' ra̱ xiin' te̱ xíin' ra̱ ña̱ ku'u̱n ra̱ vi̱'e̱ ka̱a̱ na̱ka̱ ra̱ te̱ ni̱ ti̱a̱nu̱' Jesús ja̱a̱n', te̱ ki̱xi̱n ndi̱a̱ka̱ ña̱'a' ra̱ i̱kan'.
44005022	Ndisu̱ kii̱' ni̱ xaa̱ ra̱ vi̱'e̱ ka̱a̱ ndii, kö̱o̱' ka̱ te̱ ja̱a̱n' ñu'u' i̱kan'. Sa̱kan' te̱ ni̱ na̱ndi̱ko' ra̱, te̱ ni̱ ka'a̱n ra̱ ndii:
44005023	―Kii̱' ni̱ xaa̱ ndu̱ vi̱'e̱ ka̱a̱ ndii, ndasi kutu̱' a̱, te̱ ita' te̱ xito' yi'e'. Ndisu̱ kii̱' ni̱ nu̱nia' ndu̱ a̱ ndii, kö̱o̱' ka̱ ra̱ ñu'u' ―ni̱ kachi̱ ra̱.
44005024	Kii̱' ni̱ xi̱ni̱ so̱'o̱ sutu̱ ka'nu' ja̱a̱n', xiin' te̱ xa'ndia chuun' nuu̱' te̱ xito' yu̱kun', xiin' sutu̱ kuu' nu̱u' ña̱ ja̱a̱n' ndii, ni̱ ndi̱'ni̱ va̱ ra̱, te̱ ni̱ nda̱tu'u̱n' ta'an' ra̱ sa̱a̱ xka'ndi̱a̱ ña̱ ja̱a̱n' nuu̱' ku'u̱n e̱'.
44005025	Ndisu̱ sa̱kan' te̱ ni̱ xa̱a̱ i̱i̱n te̱ yivi̱', te̱ ni̱ ka'a̱n ra̱ ndii: ―Ko̱to̱ ndo̱', te̱ yivi̱', te̱ ni̱ ta̱a̱n' ndo̱' vi̱'e̱ ka̱a̱ ndii, nuu̱' ki̱'e̱ yu̱kun' ndiee' ra̱ sania'á ra̱ ne̱ yivi̱' ―ni̱ kachi̱ ra̱.
44005026	Sa̱kan' te̱ ni̱ xa'a̱n te̱ xa'ndia chuun' nuu̱' te̱ xíin' xiin' nda̱'a' xa'a̱' ra̱, te̱ ni̱ na̱ka̱ ña̱'a' ra̱ xiin' ña̱ mani̱', sa̱kan' ña̱ yi'vi ra̱ ku̱u̱n yuu̱' ña̱'a' ne̱ yivi̱'.
44005027	Te̱ kii̱' ni̱ xa̱a̱ ra̱ xiin' te̱ ja̱a̱n' ndii, ni̱ sa̱xka'ndíá ña̱'a' ra̱ nuu̱' te̱ xa'ndia chuun' kuu' nu̱u' ja̱a̱n', te̱ ni̱ ka'a̱n sutu̱ ka'nu' xiin' ra̱ ndii:
44005028	―Xa̱ ni̱ ka'a̱n chuun' ndi̱e̱e' va̱ ndu̱ xiin' ndo̱' ña̱ kä'a̱n ndo̱so̱' ka̱ ndo̱' xiin' ña̱ ndi̱e̱e̱' te̱ yivi̱' ja̱a̱n' nuu̱' ne̱ yivi̱'. Ndisu̱ ndo'ó ndii, xa̱ ni̱ chi̱tu' vi̱' ñu̱u̱ Jerusalén yo'o' ni̱ xa̱a̱ ndo̱' xiin' ña̱ sania'á ndo̱' xa'a̱' te̱ ja̱a̱n', te̱ sataví kua̱chi̱ tu̱ ndo̱' ndu'u̱ xa'a̱' ña̱ ni̱ xi'i̱ ra̱ ―ni̱ kachi̱ ra̱.
44005029	Te̱ ni̱ na̱kui̱i̱n Pedro xiin' i̱nga̱ te̱ ni̱ ti̱a̱nu̱' Jesús ndii: ―Kuní a̱ ña̱ xi̱'na̱ ka̱ Ndiosí ka̱ndi̱xa' ndu̱ te̱ sa̱kan' te̱ yivi̱'.
44005030	Te̱ Jesús ndii, ni̱ xa̱'ni̱' ña̱'a' ndo̱' kii̱' ni̱ xika̱n ndo̱' ña̱ ka̱ta̱xko' ña̱'a' te̱ yivi̱' nuu̱' i̱i̱n krusín. Ndisu̱ Ndiosí, ña̱ ni̱ xa̱ka'nu' ne̱ xii̱' ya̱ta' e̱' ndii, ni̱ sa̱na̱tiaku ña̱'a' a̱.
44005031	Te̱ xiin' ndi̱e̱e̱' Ndiosí ni̱ ti̱i̱n ka'nu' a̱ Jesús ja̱a̱n', te̱ ni̱ chi̱ndu'u̱' ña̱'a' a̱ nda̱'a' kua̱'a̱ a̱, te̱ nduu' ña̱ ja̱a̱n' ña̱ kuu' nu̱u', te̱ nduu' tu̱ a̱ ña̱ sakakú yoo' nuu̱' kua̱chi̱ e̱', te̱ na̱ma̱ ne̱ ta'an' e̱', ne̱ Israel, nimá ni̱a̱ xa'a̱' kua̱chi̱ ña̱ xaa' ni̱a̱, te̱ sa̱a̱ ni̱a̱ ña̱ kuní Ndiosí, te̱ ko̱o̱ ka'nu' i̱ni̱ a̱ xa'a̱' ni̱a̱.
44005032	Te̱ ndu'u̱ nduu' te̱ ndiee' yu̱'u' xa'a̱' ña̱ ni̱ ndo̱'o̱ ña̱ ja̱a̱n', te̱ ndiee' yu̱'u' tu̱ Espíritu Santo, ña̱ ni̱ ta̱xi̱ Ndiosí naá nimá ne̱ kandixa' ña̱'a', xa'a̱' ña̱ ja̱a̱n' ―ni̱ kachi̱ Pedro.
44005033	Te̱ kii̱' ni̱ xi̱ni̱ so̱'o̱ te̱ kuu' nu̱u' ja̱a̱n' ña̱ ja̱a̱n' ndii, ni̱ na̱saa̱' xa̱va̱'a̱ ra̱ nde̱e̱ ni̱ kuni̱ ra̱ ka̱'ni̱' ña̱'a' ra̱.
44005034	Sa̱kan' te̱ ni̱ ndo̱ndi̱chi̱ i̱i̱n te̱ fariseo, te̱ nani' Gamaliel, te̱ sanakuachi' tu̱'u̱n nde̱i' Ndiosí. Te̱ ni̱ ka'a̱n chuun' ra̱ ña̱ ta̱va̱' te̱ yivi̱' te̱ ja̱a̱n' ki̱'e̱ i̱i̱n xa'a'. Te̱ Gamaliel ja̱a̱n' ndii, xito' ka'nu' va̱ ña̱'a' sa̱kuu' ne̱ ñu̱u̱ ja̱a̱n'.
44005035	Te̱ ni̱ ka'a̱n ra̱ xiin' te̱ kuu' nu̱u' ja̱a̱n' ndii: ―Te̱ ta'an' i̱, te̱ Israel, ko̱to̱ va̱ ndo̱' ndee ña̱ sa̱a̱ ndo̱' xiin' te̱ yivi̱' kaa̱'.
44005036	Kua̱chi̱ ndii ni̱ yoo̱ i̱i̱n te̱ ni̱ na̱ni' Teudas xta̱'an', te̱ ni̱ ka'a̱n ña̱ nduu' ra̱ i̱i̱n te̱ ka'nu'. Te̱ ni̱ ndu̱i̱i̱n yatin' ku̱mi' ciento te̱ yivi̱' xiin' ra̱. Ndisu̱ kii̱' ni̱ xa̱'ni̱' ña̱'a' te̱ yivi̱' ndii, ni̱ kiku̱ sa̱kuu' te̱ ndikún ña̱ sania'á ra̱, te̱ xa̱ i̱kan' ni̱ ndi̱'i̱ ndo̱o̱ ra̱.
44005037	Te̱ kii̱' ni̱ ya'a̱ ña̱ ja̱a̱n', te̱ ni̱ nu̱ta̱ Judas, te̱ ni̱ ki̱e̱e̱ ñu̱'u' Galilea, kivi̱' ña̱ nakoso̱' ne̱ yivi̱' xaa' te̱ xa'ndia chuun'. Te̱ kua'a̱' ne̱ yivi̱' ni̱ ndu̱i̱i̱n tu̱ xiin' te̱ ja̱a̱n', te̱ ni̱ xa̱'ni̱' tu̱ te̱ yivi̱' te̱ ja̱a̱n', te̱ ni̱ kiku̱ ndo̱o̱ sa̱kuu' ne̱ ni̱ ndu̱i̱i̱n xiin' ra̱, te̱ xa̱ i̱kan' ni̱ ndi̱'i̱ ndo̱o̱ tu̱ ne̱ ja̱a̱n'.
44005038	Xa'a̱' a̱ ja̱a̱n' na ka'án i̱ xiin' ndo̱' vi̱ti̱n ndii, sä̱ta̱ña'a̱' ka̱ ndo̱' te̱ yivi̱' kaa̱', te̱ na ko̱o̱ mi̱i' ra̱ sa̱kan'. Sa̱kan' ña̱ naa' ña̱ ni̱ tuvi̱ xíni' te̱ yivi̱' nduu' ña̱ sania'á ra̱ uun naa' kuenta te̱ yivi̱' tu̱ nduu' ña̱ xaa' ra̱ ndii, ndo̱ñu'u' a̱.
44005039	Ndisu̱ naa' kuenta Ndiosí nduu' a̱ ndii, kü̱vi̱ sa̱ndo̱ñu'u' ndo̱' a̱, te̱ xiin' Ndiosí ku̱nta'an' tu̱ ndo̱' naa' sa̱kan' ―ni̱ kachi̱ ra̱.
44005040	Te̱ ni̱ na̱ti̱i̱n te̱ xa'ndia chuun' ja̱a̱n' ña̱ ni̱ ka'a̱n ra̱. Sa̱kan' te̱ ni̱ ka̱na̱ ra̱ te̱ ni̱ ti̱a̱nu̱' Jesús ja̱a̱n', te̱ ni̱ su̱ku̱' i̱i̱n' ña̱'a' te̱ yivi̱', te̱ ni̱ ka'a̱n chuun' tu̱ ra̱ xiin' te̱ ja̱a̱n' ña̱ kä'a̱n ka̱ ra̱ xiin' ña̱ ndi̱e̱e' Jesús, i̱kan' te̱ ni̱ sa̱ndoó ndiká ña̱'a' ra̱.
44005041	Te̱ ni̱ ti̱a̱nu̱' Jesús ja̱a̱n' ndii, va̱'a̱ va̱ kuni ra̱ ni̱ ki̱e̱e̱ ra̱ nuu̱' te̱ xa'ndia chuun' ja̱a̱n' kua'a̱n ra̱, sa̱kan' ña̱ ni̱ xa̱ta̱'a̱n nuu̱' Ndiosí ña̱ ku̱ndo̱'o̱ na ra̱ xa'a̱' a̱ ña̱ i̱ni̱ ra̱ xini ra̱ Jesús.
44005042	Te̱ sa̱a̱ kivi̱' ni̱ sania'á ra̱ naa kuu' nuu̱' ki̱'e̱ yu̱kun' ka'nu', xiin' naa kuu' vi̱'e̱ ne̱ yivi̱' ne̱ kuu' mii', sa̱kan' ña̱ nï̱ na̱ko̱o̱ ra̱ ña̱ ka'án ndo̱so̱' ra̱ ña̱ Jesús nduu' ña̱ ni̱ ti̱'vi' Ndiosí sa̱kakú yoo'.
44006001	Te̱ kii̱' sa̱kan' ndii, xa'a̱' a̱ ña̱ so̱'o̱ kuu' kua'a̱' ka̱ ne̱ nduu' kuenta Jesús ndii, ni̱ xa̱'a' ka'án kua̱chi̱ ne̱ judío, ne̱ ka'án tu̱'u̱n griego, xata̱' ne̱ judío, ne̱ ka'án tu̱'u̱n hebreo, sa̱kan' ña̱ ne̱ kuaa̱n', ne̱ nduu' kuenta ne̱ griego ja̱a̱n' ndii, nï̱ na̱ti̱i̱n xa̱lu̱vi̱ ni̱a̱ ña̱ xaxi̱' sa̱a̱ kivi̱' sa̱a̱ xata'a̱n na̱ti̱i̱n ni̱a̱, kachi ni̱a̱.
44006002	Xa'a̱' a̱ ja̱a̱n' na ni̱ na̱ka̱ya̱ te̱ uxi̱ uvi̱, te̱ ni̱ ti̱a̱nu̱' Jesús, sa̱kuu' ne̱ nduu' tu̱ kuenta a̱. Te̱ ni̱ ka'a̱n ra̱ xiin' ni̱a̱ ndii: ―Vä̱'a̱ yoo a̱ ña̱ nakoo' ndu̱ ña̱ sania'á ndu̱ tu̱'u̱n Ndiosí, te̱ xa̱xa̱' ndu̱ ña̱'a̱.
44006003	Ña̱ni̱ ta'an' i̱, xa'a̱' a̱ ja̱a̱n' na na̱ka̱xi̱n ndo̱' uxa̱ ta'an te̱ yivi̱' te̱i̱n ndo̱'. Te̱ ja̱a̱n' ndii, kuní a̱ ña̱ nduu' ra̱ i̱i̱n te̱ ka'án va̱'a̱ ne̱ yivi̱' xa'a̱', te̱ kuní tu̱ a̱ ña̱ chitu' vi̱' nimá ra̱ xiin' Espíritu Santo, xiin' ña̱ xini tuní. Sa̱kan' te̱ sa̱kuiso' chuun' ña̱'a' e̱' nuu̱' chu̱u̱n ja̱a̱n'.
44006004	Sa̱kan' te̱ nä̱ko̱o̱ ndu̱ ña̱ ka'án ndu̱ xiin' Ndiosí ni̱ nde̱e̱ chu̱u̱n nuu̱' a̱ ña̱ ka'án ndo̱so̱' ndu̱ xa'a̱' Jesús ―ni̱ kachi̱ ra̱.
44006005	Te̱ ni̱ na̱kuita̱ kuento sa̱kuu' ne̱ yivi̱' ja̱a̱n' xiin' ña̱ ni̱ ka'a̱n te̱ ja̱a̱n', te̱ ni̱ na̱ka̱xi̱n ni̱a̱ Esteban, te̱ ja̱a̱n' ndii, i̱i̱n te̱ i̱ni̱ xa̱va̱'a̱ xini Jesús nduu' ra̱, te̱ chitu' vi̱' tu̱ nimá ra̱ xiin' Espíritu Santo. Te̱ ni̱ na̱ka̱xi̱n tu̱ ni̱a̱ Felipe, xiin' Prócoro, xiin' Nicanor, xiin' Timón, xiin' Parmena, xiin' i̱i̱n te̱ ni̱ ki̱e̱e̱ ñu̱u̱ Antioquía, te̱ na̱ni' Nicolás. (Te̱ ja̱a̱n' ndii, xa̱ ni̱ ka̱ndi̱xa' ra̱ Ndiosí, ña̱ kandixa' te̱ judío.)
44006006	Sa̱kan' te̱ ni̱ xa̱ta̱ ni̱a̱ te̱ uxa̱ ta'an ja̱a̱n' nuu̱' te̱ ni̱ ti̱a̱nu̱' Jesús, te̱ ni̱ ka'a̱n te̱ ja̱a̱n' xiin' Ndiosí xa'a̱' sa̱kuu' te̱ uxa̱ ta'an ja̱a̱n', ndi̱'i̱ ja̱a̱n' te̱ ni̱ ta̱ndi̱e̱e̱ ra̱ nda̱'a' ra̱ xíni' te̱ ja̱a̱n' sakuiso' chuun' ña̱'a' ra̱.
44006007	Te̱ tu̱'u̱n xto̱'o̱ e̱' Ndiosí ndii, so̱'o̱ kikú kua'a̱' ka̱ a̱, te̱ ne̱ nduu' kuenta Jesús ndii, so̱'o̱ nduu' kua'a̱' ya'a̱ ka̱ ni̱a̱ ñu̱u̱ Jerusalén ja̱a̱n'. Te̱ nde̱e̱ sutu̱ ndii, kua'a̱' ya'a̱ tu̱ te̱ ja̱a̱n' ni̱ ka̱ndi̱xa' ña̱ ndi̱xa̱ xa'a̱' Jesús.
44006008	Te̱ Esteban ja̱a̱n' ndii, ni̱ chi̱ndi̱e̱e' kua'a̱' va̱ ña̱'a' Ndiosí, sa̱kan' ña̱ ni̱ ta̱xi̱ a̱ ndi̱e̱e̱' ra̱, te̱ sa̱a̱ ra̱ kua'a̱' ña̱ nandani̱ ne̱ yivi̱', xiin' chu̱u̱n ka'nu' te̱i̱n ni̱a̱.
44006009	Sa̱kan' te̱ sa̱va̱ te̱ nakayá i̱i̱n vi̱'e̱ ña̱ nani' te̱ xika' ndiká, te̱ ni̱ ki̱e̱e̱ ñu̱u̱ Cirene, xiin' ñu̱u̱ Alejandría, xiin' ñu̱u̱ Cilicia, xiin' nuu̱' ñu̱'u' Asia ndii, ni̱ xa̱'a' kani' ta'an' kuento ra̱ xiin' Esteban ja̱a̱n'.
44006010	Ndisu̱ nï̱ ku̱ndi̱e̱e' ra̱ kani' ta'an' ra̱ kuento xiin' Esteban ja̱a̱n', sa̱kan' ña̱ te̱ ja̱a̱n' ndii, xiin' ña̱ xini tuní ña̱ taxi' Espíritu Santo ka'án ra̱.
44006011	Sa̱kan' na ni̱ ta̱xi̱ te̱ ja̱a̱n' xu̱'un' nda̱'a' ndia'vi' te̱ yivi̱', te̱ ka'a̱n ra̱ ña̱ ni̱ xi̱ni̱ so̱'o̱ ra̱ kani̱a̱'a Esteban ja̱a̱n' xa'a̱' Moisés xiin' xa'a̱' Ndiosí.
44006012	Te̱ xiin' ña̱ ja̱a̱n' ni̱ sa̱na̱saá' te̱ ja̱a̱n' te̱ ñu̱u̱ ja̱a̱n'. Te̱ ni̱ sa̱na̱saá' tu̱ ra̱ te̱ xi̱xa̱ nuu̱' ñu̱u̱, xiin' te̱ sania'á tu̱'u̱n nde̱i' Ndiosí. Xa'a̱' a̱ ja̱a̱n' na ni̱ ti̱i̱n te̱ yivi̱' Esteban, te̱ ni̱ xa'a̱n ndi̱a̱ka̱ ña̱'a' ra̱ mii' nakayá te̱ xi̱xa̱ kuu' nu̱u' ja̱a̱n'.
44006013	Te̱ ni̱ ka̱na̱ ra̱ te̱ ka'a̱n tu̱n vixi̱ ja̱a̱n', te̱ ni̱ ka'a̱n te̱ ja̱a̱n' ndii: ―Te̱ yivi̱' yo̱'o̱' ndii, xïkuiín ra̱ ña̱ kani̱a̱'a ra̱ xa'a̱' yu̱kun' su̱'u̱n yo'o', te̱ kani̱a̱'a tu̱ ra̱ xa'a̱' tu̱'u̱n nde̱i' Ndiosí.
44006014	Ni̱ xi̱ni̱ so̱'o̱ ndu̱ ka'án ra̱ ña̱ Jesús, te̱ ni̱ ki̱e̱e̱ ñu̱u̱ Nazaret ndii, sa̱ndo̱ñu'u' ra̱ yu̱kun' yo'o', te̱ na̱ma̱ tu̱ ra̱ ña̱ xi xaá e̱', ña̱ ni̱ sa̱ya'á Moisés nda̱'a' e̱' ―ni̱ kachi̱ ra̱.
44006015	Te̱ sa̱kuu' te̱ kuu' nu̱u', te̱ ndiee' ja̱a̱n' ndii, ni̱ xi̱ni̱ ra̱ ña̱ nuu̱' Esteban ndii, nde̱e̱ naa kaa' nuu̱' i̱i̱n ángele kaa' a̱.
44007001	Te̱ ni̱ nda̱tu'u̱n' sutu̱ ka'nu' Esteban ndii: ―¿Ñáá ña̱ ndi̱xa̱ nduu' ña̱ ka'án te̱ yivi̱' kaa̱' xa'a̱' u̱n'? ―ni̱ kachi̱ ra̱.
44007002	Te̱ ni̱ na̱kui̱i̱n Esteban ndii: ―Te̱ yivi̱', ña̱ni̱ i̱, xiin' ndo'ó, te̱ xi̱xa̱ nuu̱' ñu̱u̱ ndii, ku̱ni̱ so̱'o̱ ndo̱' ña̱ ka'a̱n i̱ xiin' ndo̱'. Ndiosí, ña̱ ka'nu' koo' chukuu' ndii, ni̱ tuvi̱ a̱ nuu̱' te̱ xii̱' ya̱ta' e̱' Abraham kii̱' ndu'u̱' ka̱ ra̱ ñu̱'u' Mesopotamia, ña̱ kuní ka̱ ku̱ndu'u̱' ra̱ ñu̱u̱ Harán.
44007003	Te̱ ni̱ ka'a̱n a̱ xiin' ra̱ ndii: “Kuan ke̱ta̱ ñu̱u̱ u̱n' te̱i̱n ne̱ i̱i̱n kuu' xiin' u̱n', te̱ ku'u̱n ku̱ndu'u̱' u̱n' nuu̱' ñu̱'u' ña̱ nia'a̱ i̱ yo'ó”, ni̱ kachi̱ a̱.
44007004	’Sa̱kan' te̱ ni̱ ke̱ta̱ ra̱ nuu̱' ñu̱'u' ne̱ Caldeo te̱ kua'a̱n ku̱ndu'u̱' ra̱ ñu̱u̱ Harán ja̱a̱n'. Ni̱ ya'a̱ ña̱ ni̱ xi'i̱ yu̱va' ra̱, te̱ ni̱ sa̱ya'á ña̱'a' Ndiosí ñu̱u̱ mii' ndiee' ndo̱' yo'o' vi̱ti̱n.
44007005	Ndisu̱ nï̱ ta̱xi̱ Ndiosí nde̱e̱ tiku̱n' ñu̱'u' ja̱a̱n' ku̱ndu̱u̱ ña̱'a̱ ra̱. Te̱ ndii ni̱ ta̱xi̱ a̱ kuento a̱ ña̱ ta̱xi̱ ña̱'a' a̱ nda̱'a' ra̱ xiin' nda̱'a' si'e̱ ra̱ xiin' nda̱'a' si̱a̱ni' xika' ra̱, tee̱' ndee kö̱o̱' si'e̱ ra̱ kii̱' sa̱kan'.
44007006	Ni̱ ka'a̱n Ndiosí xiin' ra̱ ña̱ ku̱ndu̱u̱ ne̱ si̱a̱ni' xika' ra̱ ne̱ ndi̱va̱'a̱, te̱ ku̱ndi̱e̱e̱ ni̱a̱ nuu̱' ñu̱'u' tu̱ku̱ ne̱ yivi̱'. Te̱ ku̱ndu̱u̱ tu̱ ni̱a̱ ne̱ vi̱ku'u̱n ka̱ka̱ nu̱u̱ nuu̱' ne̱ yivi̱' i̱kan'. Te̱ mi̱i' ku̱u̱ ne̱ ndiee' nuu̱' ñu̱'u' ja̱a̱n' xiin' ni̱a̱ nii' ku̱mi' ciento kuiya̱.
44007007	Te̱ ni̱ ka'a̱n Ndiosí xiin' ra̱ ndii: “Ndisu̱ mi̱i' yu'u̱ ka̱tun' ne̱ ñu̱u̱ ja̱a̱n', ne̱ vi̱ko̱ ni'i' ne̱ ku̱ndu̱u̱ si̱a̱ni' xika' u̱n' ja̱a̱n'. Ndi̱'i̱ xka'ndi̱a̱ ña̱ ja̱a̱n', te̱ ki̱e̱e̱ ni̱a̱ ñu̱u̱ ja̱a̱n', te̱ sa̱ka'nu' ni̱a̱ yu'u̱ yo'o'”, ni̱ kachi̱ a̱.
44007008	’Te̱ ni̱ ta̱xi̱ tu̱ Ndiosí chu̱u̱n nuu̱' Abraham ña̱ kua̱'a̱ tuni̱ i̱i̱n' sa̱kuu' te̱ si̱a̱ni' xika' ra̱ ja̱a̱n', ña̱ nia'á ña̱ ni̱ ndoo̱ Ndiosí kuento a̱ xiin' ra̱. Sa̱kan' na kuii' kii̱' ni̱ tuvi̱ si'e̱ ra̱ Isaac ndii, ni̱ xa̱'a̱ ra̱ tuni̱ i̱i̱n' te̱ ja̱a̱n' kii̱' ni̱ xka'ndi̱a̱ uni̱a̱ kivi̱' ña̱ ni̱ tuvi̱ ra̱. Te̱ sa̱kan' tu̱ ni̱ xa̱a̱ Isaac ja̱a̱n' xiin' si'e̱ ra̱ Jacob. Te̱ sa̱kan' tu̱ ni̱ xa̱a̱ Jacob ja̱a̱n' xiin' si'e̱ ra̱, te̱ uxi̱ uvi̱, te̱ xii̱' ya̱ta' yoo', te̱ Israel.
44007009	’Te̱ xa'a̱' a̱ ña̱ nda̱si̱' nuu̱' te̱ xii̱' ya̱ta' e̱' ja̱a̱n' ndii, ni̱ xi̱ko̱' ra̱ ña̱ni̱ mi̱i' ra̱, te̱ ni̱ nani' José, te̱ ku'u̱n te̱ ja̱a̱n' ku̱naa̱ ra̱ sa̱chuun' ra̱ nuu̱' te̱ ñu̱u̱ Egipto. Ndisu̱ Ndiosí ndii, ni̱ yoo̱ a̱ xiin' José ja̱a̱n',
44007010	te̱ ni̱ sa̱kakú ña̱'a' a̱ nuu̱' sa̱kuu' ña̱ ni̱ ndo̱'o̱ ra̱. Te̱ ni̱ ta̱xi̱ a̱ ña̱ xini tuní ra̱ nuu̱' Faraón, te̱ xa'ndia chuun' nuu̱' ñu̱'u' Egipto ja̱a̱n', te̱ va̱'a̱ tu̱ kuni ra̱ xini ra̱ José. Te̱ ni̱ sa̱kuiso' chuun' ña̱'a' Faraón nuu̱' sa̱kuu' ne̱ ñu̱u̱ Egipto xiin' nuu̱' sa̱kuu' ña̱ nduu' kuenta ra̱.
44007011	’Te̱ ni̱ yoo̱ va̱ so̱ko̱ ka̱nii' ñu̱'u' Egipto xiin' ka̱nii' ñu̱'u' Canaán kii̱' sa̱kan'. Sa̱kan' na ni̱ ndo̱'o̱ xa̱va̱'a̱ ne̱ ñu̱u̱ ja̱a̱n'. Te̱ nï̱ ku̱vi̱ ki̱'i̱n ne̱ xii̱' ya̱ta' e̱' ña̱ xaxi̱'.
44007012	Te̱ kii̱' ni̱ xi̱ni̱ Jacob ja̱a̱n' kuento ña̱ yoo ndi̱kin' trigo ñu̱u̱ Egipto ndii, ni̱ ti̱'vi' ra̱ si'e̱ ra̱, te̱ xii̱' ya̱ta' e̱', i̱chi' ña̱ nu̱u' ñu̱u̱ ja̱a̱n'.
44007013	Te̱ kii̱' ni̱ ti̱'vi' ña̱'a' ra̱ i̱chi' ña̱ uvi̱ ndii, ni̱ sa̱tuví xiin' mi̱i' José nuu̱' ña̱ni̱ ra̱. Sa̱kan' te̱ ni̱ ku̱nda̱ni̱ Faraón ja̱a̱n' yo̱o̱ nduu' ne̱ i̱i̱n kuu' xiin' José ja̱a̱n'.
44007014	Sa̱kan' te̱ ni̱ na̱ka̱na̱ José Jacob yu̱va' ra̱ xiin' sa̱kuu' ne̱ i̱i̱n kuu' xiin' ra̱ ña̱ ku'u̱n ku̱ndi̱e̱e̱ ni̱a̱ i̱kan'. Te̱ ña̱ sa̱kuu' ni̱a̱ ndii, uni̱ xi̱ko̱ xa'u̱n ni̱ ku̱u̱ ni̱a̱.
44007015	Sa̱kan' te̱ ni̱ na̱kaa̱' Jacob ja̱a̱n' ñu̱'u̱' Egipto ni̱ ndu'u̱' ra̱, te̱ i̱kan' ni̱ xi'i̱ ra̱, te̱ i̱kan' ni̱ xi'i̱ tu̱ te̱ xii̱' ya̱ta' e̱'.
44007016	Te̱ i̱ki' Jacob ja̱a̱n' xiin' i̱ki' José ndii, ñu̱u̱ Siquem ni̱ xa'a̱n na̱taa̱n' ra̱ a̱ yavi̱ ndi̱i̱ mii' ni̱ sa̱ta̱' Abraham nuu̱' si'e̱ te̱ na̱ni' Hamor ñu̱u̱ Siquem ja̱a̱n'.
44007017	’Te̱ kii̱' xa̱ kuyatin' kivi̱' ña̱ sa̱xinu̱ Ndiosí kuento a̱ ña̱ ni̱ ta̱xi̱ a̱ nuu̱' Abraham ja̱a̱n' ndii, ni̱ ku̱u̱ kua'a̱' va̱ ne̱ xii̱' ya̱ta' e̱' ja̱a̱n' nuu̱' ñu̱'u' Egipto ja̱a̱n'.
44007018	Te̱ kii̱' sa̱kan' ndii, ni̱ na̱'i̱n chuun' i̱i̱n te̱ xa'ndia chuun' kuu' nuu̱', te̱ xa̱a' nuu̱' ñu̱'u' Egipto. Te̱ te̱ ja̱a̱n' ndii, xïní ra̱ xa'a̱' ña̱ va̱'a̱ ña̱ ni̱ xa̱a̱ José ja̱a̱n' xa'a̱' ne̱ ñu̱u̱ ra̱.
44007019	Te̱ ja̱a̱n' ndii, ni̱ xi̱ni̱ xa'an' ra̱ ne̱ xii̱' ya̱ta' e̱' ja̱a̱n' te̱ mi̱i' ni̱ ku̱u̱ ra̱ xiin' ni̱a̱. Te̱ ni̱ ti̱i̱n u'vi̱ tu̱ ra̱ ne̱ ja̱a̱n' ña̱ na̱ko̱o̱ ni̱a̱ te̱ kuali' si'e̱ ni̱a̱, te̱ sa̱kan' tuví, te̱ ku̱vi̱ ra̱.
44007020	’Te̱ kivi̱' ja̱a̱n' ni̱ ka̱ku̱ tu̱ Moisés. Te̱ ni̱ xi̱ni̱ Ndiosí ña̱ i̱i̱n te̱ kuañu'u̱ lu̱i̱ va̱ kaa' ni̱ nduu' ra̱. Te̱ ni̱ xi̱to̱ ña̱'a' yu̱va' si'i' ra̱ nii' uni̱ ta'an yoo̱'.
44007021	Te̱ kii̱' ni̱ na̱ko̱o̱ ña̱'a' ni̱a̱ ndii, ni̱ na̱'i̱n ña̱'a' ña' si'e̱ Faraón ja̱a̱n', te̱ ni̱ sa̱kua'nu' ña̱'a' a' nde̱e̱ naa si'e̱ mi̱i' a'.
44007022	Te̱ ni̱ sa̱kuaa̱n Moisés ja̱a̱n' sa̱kuu' ña̱ xini tuní ne̱ Egipto, xa'a̱' a̱ ja̱a̱n' na te̱ koo' chukuu' va̱ xiin' kuento ni̱ nduu̱ ra̱, te̱ sa̱kan' tu̱ xiin' chu̱u̱n ña̱ xaa' ra̱.
44007023	’Kii̱' ni̱ xinu̱ ra̱ uvi̱ xi̱ko̱ kuiya̱ ndii, ni̱ sa̱ka'án a̱ nimá ra̱ ku'u̱n ndi'e̱' ra̱ mii' ndiee' ne̱ i̱i̱n kuu' xiin' ra̱, ne̱ Israel.
44007024	Te̱ kii̱' ni̱ xi̱ni̱ ra̱ satuxu'ví i̱i̱n te̱ Egipto ja̱a̱n' i̱i̱n te̱ i̱i̱n kuu' xiin' ra̱ ndii, ni̱ na̱ka'a̱n ra̱ xa'a̱' te̱ ja̱a̱n', te̱ ni̱ sa̱ndu̱tu' ra̱ kuenta xa'a̱' te̱ ja̱a̱n' ni̱ xa̱'ni̱' ra̱ te̱ Egipto ja̱a̱n'.
44007025	Te̱ ni̱ xa̱ni̱ni̱ Moisés ña̱ ku̱nda̱ni̱ ne̱ ta'an' ra̱ ja̱a̱n' ña̱ ni̱ ti̱'vi' ña̱'a' Ndiosí, te̱ sa̱kakú a̱ ne̱ ja̱a̱n' nda̱'a' te̱ Egipto ja̱a̱n' sa̱a̱ ra̱. Ndisu̱ nï̱ ku̱nda̱ni̱ ni̱a̱ ña̱ ja̱a̱n'.
44007026	Te̱ tu̱ku̱ kivi̱' ndii, ni̱ xi̱ni̱ Moisés kunta'an' uvi̱ ta̱'an te̱ ta'an' ra̱ ja̱a̱n'. Te̱ ni̱ xika̱ ra̱ sanakoó ra̱ te̱ ja̱a̱n' ña̱ mani̱' ka'a̱n ra̱ ndii: “Te̱ yivi̱', ndo'ó ndii, i̱i̱n nda̱a̱' i̱chi' nduu' ndo̱', te̱ vä̱'a̱ satuxu'ví ta'an' ndo̱'”, ni̱ kachi̱ ra̱.
44007027	Sa̱kan' te̱ ni̱ chi̱nda̱'a' te̱ satuxu'ví tu̱ku̱ te̱ ta'an' ra̱ ja̱a̱n' Moisés ka'án ra̱ ndii: “¿Yo̱o̱ ni̱ sakuiso' chuun' yo'ó te̱ ka̱'ndi̱a̱ chuun' u̱n' nuu̱' ndu̱, te̱ ku̱ndu̱u̱ tu̱ u̱n' te̱ xa'ndia kua̱chi̱ nuu̱' ndu̱?
44007028	¿Tee̱' kuni ka̱'ni̱' u̱n' yu'u̱ nde̱e̱ naa ni̱ xa̱'ni̱' u̱n' te̱ Egipto i̱ku̱ ni̱?”, ni̱ kachi̱ ra̱.
44007029	Te̱ kii̱' ni̱ xi̱ni̱ so̱'o̱ Moisés ña̱ ja̱a̱n' ndii, ni̱ xi̱nu̱ ra̱ kua'a̱n ku̱ndu'u̱' ra̱ nuu̱' ñu̱'u' ña̱ na̱ni' Madián nde̱e̱ naa te̱ tuku'. Te̱ i̱kan' ni̱ yoo̱ uvi̱ ta̱'an si'e̱ ra̱.
44007030	’Te̱ kii̱' ni̱ xka'ndi̱a̱ uvi̱ xi̱ko̱ kuiya̱ ndii, ni̱ tuvi̱ i̱i̱n ángele nuu̱' ra̱ te̱i̱n i̱ñu̱', ña̱ ndatin, i̱i̱n xaan' mii' i̱chi kaa' ya̱ti̱n i̱ku' ña̱ na̱ni' Sinaí.
44007031	Sa̱kan' te̱ ni̱ na̱nda̱ni̱ va̱ Moisés kii̱' ni̱ xi̱ni̱ ra̱ ña̱ xixí i̱ñu̱' ja̱a̱n', te̱ kii̱' ni̱ ku̱ya̱ti̱n ka̱ ra̱ te̱ ku̱ni̱ va̱'a̱ ra̱ ña̱ ja̱a̱n' ndii, ni̱ xi̱ni̱ so̱'o̱ ra̱ tachi̱' xto̱'o̱ e̱' Ndiosí ka'án a̱ xiin' ra̱ ndii:
44007032	“Yu'u̱ nduu' Ndiosí, ña̱ ni̱ xa̱ka'nu' te̱ xii̱' ya̱ta' u̱n'. Yu'u̱ nduu' Ndiosí Abraham, te̱ yu'u̱ nduu' tu̱ Ndiosí Isaac, te̱ yu'u̱ tu̱ nduu' Ndiosí Jacob”, ni̱ kachi̱ a̱. Te̱ Moisés ndii, kisi' vi̱' ña̱'a' a̱ ña̱ yi'vi ra̱, te̱ nï̱ ku̱ndi̱e̱ni ra̱ ko̱to̱ ra̱ mii' ni̱ ki̱xi̱n tachi̱' yu̱'u' ja̱a̱n'.
44007033	Te̱ ni̱ ka'a̱n xto̱'o̱ e̱' xiin' ra̱ ndii: “Ta̱va̱' u̱n' ndixa̱n' xa'a̱' u̱n', sa̱kan' ña̱ ñu̱'u' mii' iin' u̱n' ñaa̱' ndii, ñu̱'u' su̱'u̱n nduu' a̱.
44007034	Xa̱ ni̱ xi̱ni̱ i̱ sa̱a̱ sando'o' u'vi̱ ne̱ Egipto, ne̱ ta'an' u̱n', ne̱ nduu' kuenta i̱. Te̱ xa̱ ni̱ xi̱ni̱ so̱'o̱ tu̱ i̱ ña̱ tana' ni̱a̱. Xa'a̱' a̱ ja̱a̱n' na ni̱ nu̱u̱ i̱ te̱ sa̱kakú ña̱'a' i̱. Te̱ vi̱ti̱n ndii, ni̱a̱'a̱ yo'o', te̱ ti̱'vi' i̱ yo'ó ñu̱'u' Egipto ja̱a̱n'”, ni̱ kachi̱ a̱ xiin' ra̱.
44007035	’Te̱ xa̱ Moisés ja̱a̱n' nduu' te̱ ni̱ sa̱xi̱o̱o̱ ne̱ ta'an' e̱' ja̱a̱n' kii̱' ni̱ ka'a̱n ni̱a̱ ndii: “¿Yo̱o̱ ni̱ sakuiso' chuun' yo'ó te̱ ka̱'ndi̱a̱ chuun' u̱n' nuu̱' ndu̱, te̱ ku̱ndu̱u̱ tu̱ u̱n' te̱ ka̱'ndi̱a̱ kua̱chi̱ nuu̱' ndu̱?”, ni̱ kachi̱ ni̱a̱. Sa̱va̱ ni̱ te̱ ja̱a̱n' nduu' te̱ ni̱ ti̱a̱nu̱' Ndiosí, te̱ ku̱ndu̱u̱ ra̱ te̱ xa'ndia chuun' nuu̱' ni̱a̱, te̱ ku̱ndu̱u̱ tu̱ ra̱ te̱ sa̱kakú ña̱'a' nda̱'a' ne̱ Egipto ja̱a̱n'. Te̱ xiin' ña̱ ndi̱e̱e' ángele, ña̱ ni̱ tuvi̱ te̱i̱n i̱ñu̱' ña̱ ndatin ja̱a̱n', ni̱ sa̱xinú ra̱ chu̱u̱n ja̱a̱n'.
44007036	Te̱ Moisés ja̱a̱n' tu̱ nduu' te̱ ni̱ ta̱va̱' ne̱ xii̱' ya̱ta' e̱' ja̱a̱n' nuu̱' ñu̱'u' Egipto. Te̱ kii̱' tava̱' ña̱'a' ra̱ ndii, ni̱ xa̱a̱ ra̱ ña̱ nandani̱ ne̱ yivi̱', te̱ ni̱ xa̱a̱ tu̱ ra̱ chu̱u̱n ka'nu'. Te̱ ni̱ xa̱a̱ tu̱ ra̱ a̱ kii̱' ni̱ xka'ndi̱a̱ ni̱a̱ mi̱ni̱ ña̱ nani' mi̱ni̱ kua'a. Te̱ ni̱ xa̱a̱ tu̱ ra̱ ña̱ ja̱a̱n' nii' uvi̱ xi̱ko̱ kuiya̱ kii̱' ni̱ xika̱ ni̱a̱ mii' i̱chi kaa'.
44007037	Te̱ Moisés ja̱a̱n' tu̱ nduu' te̱ ni̱ ka'a̱n xiin' ne̱ ta'an' e̱', ne̱ Israel ndii: “Mi̱i' Ndiosí sa̱a̱ sa̱kan', te̱ ke̱ta̱ i̱i̱n te̱ ka'án tiakú tu̱'u̱n a̱ nde̱e̱ naa yu'u̱ te̱i̱n ne̱ ta'an' ndo̱'. Ku̱ni̱ so̱'o̱ ndo̱' ña̱ ka'a̱n te̱ ja̱a̱n'”, ni̱ kachi̱ ra̱.
44007038	Te̱ kii̱' ni̱ yoo̱ ne̱ ta'an' e̱', ne̱ Israel, mii' i̱chi kaa' ndii, Moisés ja̱a̱n' nduu' tu̱ te̱ ni̱ xi̱kui'ni̱ xa'a̱' ni̱a̱ nuu̱' ángele, ña̱ ni̱ ka'a̱n a̱ xiin' ra̱ i̱ku' ña̱ nani' Sinaí. Te̱ te̱ ja̱a̱n' ni̱ nduu̱' tu̱ te̱ ni̱ na̱ti̱i̱n tu̱'u̱n ña̱ taxi' kivi̱' ñu̱u̱ e̱', te̱ sa̱ya'á ra̱ a̱ nuu̱' yoo'.
44007039	’Ndisu̱ ne̱ ta'an' e̱' ja̱a̱n' ndii, nï̱ kuni̱ ni̱a̱ ta̱xi̱ so̱'o̱ ni̱a̱ ña̱ ni̱ ka'a̱n ra̱. Süu̱' ja̱a̱n' ndii ni̱ sa̱xi̱o̱o̱ ña̱'a' ni̱a̱. Te̱ ni̱ ka'a̱n va̱ nimá ni̱a̱ na̱ndi̱ko' ni̱a̱ ñu̱u̱ Egipto.
44007040	Te̱ ni̱ ka'a̱n ni̱a̱ xiin' Aarón ndii: “Va̱'a̱ ka̱ ka̱sa̱'a̱ u̱n' ndiosí, ña̱ ki̱'i̱n i̱chi' nuu̱' e̱' te̱ ko̱to̱ a̱ yoo'. Sa̱kan' ña̱ xïní e̱' yo̱o̱ nduu' a̱ ni̱ ndo̱'o̱ Moisés, te̱ ni̱ ta̱va̱' yoo' nuu̱' ñu̱'u' Egipto”, ni̱ kachi̱ ni̱a̱.
44007041	Sa̱kan' te̱ ni̱ xa̱'a̱ ni̱a̱ i̱i̱n ña̱ kaa' nde̱e̱ naa si̱ndiki̱' lulu, te̱ ni̱ na̱soko̱' ni̱a̱ ki̱ti' nuu̱' a̱. Sa̱kan' te̱ ni̱ xa̱'a̱ ni̱a̱ i̱i̱n vi̱ko' xa'a̱' ña̱ ni̱ xa̱'a̱ xiin' nda̱'a' ni̱a̱ ja̱a̱n'.
44007042	Xa'a̱' a̱ ja̱a̱n' na ni̱ na̱ko̱o̱ ña̱'a' Ndiosí xata̱' a̱ te̱ sa̱ka'nu' ni̱a̱ tiuu̱n' ndiee' ndi̱vi', naa yoso̱' ña̱ ni̱ ke̱'i̱ te̱ ni̱ ka'a̱n tiakú tu̱'u̱n Ndiosí ndii: Ne̱ vi̱'e̱ Israel, süu̱' nuu̱' yu'u̱ ni̱ na̱soko̱' ndo̱' ki̱ti' sana̱ ndo̱', te̱ ni̱ nde̱e̱ süu̱' nuu̱' yu'u̱ tu̱ ni̱ ta̱xi̱ ndo̱' tu̱mani̱' nii' uvi̱ xi̱ko̱ kuiya̱ kii̱' ni̱ xika̱ ndo̱' mii' i̱chi kaa'.
44007043	Süu̱' ja̱a̱n' ndii ni̱ ndiso̱ ndo̱' vi̱'e̱ toto̱ xa'a̱' ndiosí saka, ña̱ na̱ni' Moloc, xiin' xa'a̱' ndiosí saka, ña̱ nduu' tiuu̱n', ña̱ na̱ni' Refán, ña̱ ni̱ xa̱'a̱ ndo̱', te̱ sa̱ka'nu' ndo̱' a̱. Xa'a̱' a̱ ja̱a̱n' na ka̱ti̱a̱ xika' i̱ ndo'ó nde̱e̱ ndo̱so̱' ka̱ nuu̱' ñu̱u̱ Babilonia. Sa̱kan' yoso̱' a̱.
44007044	’Te̱ ne̱ xii̱' ya̱ta' e̱' ja̱a̱n' ndii, ni̱ ku̱mi' ni̱a̱ i̱i̱n vi̱'e̱ toto̱ mii' nia'á Ndiosí ña̱ yoo a̱ xiin' ni̱a̱. Te̱ ni̱ xa̱'a̱ Moisés vi̱'e̱ ja̱a̱n' sa̱a̱ nii' ni̱ xi̱ni̱ ra̱ kii̱' ni̱ sa̱nia'á ña̱'a' Ndiosí nuu̱' ra̱.
44007045	Te̱ ne̱ xii̱' ya̱ta' e̱' ndii, ni̱ na̱ti̱i̱n ni̱a̱ vi̱'e̱ toto̱ ja̱a̱n' nda̱'a' ne̱ ya̱ta' ni̱a̱, te̱ ni̱ ko̱'ni̱ ni̱a̱ xiin' a̱ ñu̱'u' ne̱ tuku' kii̱' ni̱ nduu̱ Josué te̱ xa'ndia chuun' nuu̱' ni̱a̱. Kii̱' ni̱ ko̱'ni̱ ni̱a̱ nuu̱' ñu̱'u' ja̱a̱n' ndii, ni̱ ta̱va̱' Ndiosí ne̱ ni̱ ndiee̱ i̱kan' nuu̱' ne̱ xii̱' ya̱ta' e̱' ja̱a̱n'. Te̱ i̱kan' ni̱ ita̱ vi̱'e̱ toto̱ ja̱a̱n' nde̱e̱ kii̱' ni̱ xika̱ David.
44007046	Te̱ David ja̱a̱n' ndii, va̱'a̱ kuni Ndiosí xini ña̱'a' a̱, te̱ ni̱ xika̱n ra̱ ña̱ nde̱i' nuu̱' a̱, te̱ ka̱sa̱'a̱ ra̱ i̱i̱n vi̱'e̱ mii' ku̱ndu'u̱' Ndiosí, mii' sa̱ka'nu' ña̱'a' te̱ xii̱' ya̱ta' e̱' Jacob.
44007047	Ndisu̱ si'e̱ ra̱ Salomón ni̱ nduu̱ te̱ ni̱ xa̱'a̱ vi̱'e̱ ja̱a̱n'.
44007048	’Nde̱e̱ sa̱a̱ ka̱ ni̱ ndii, ndü'u̱' Ndiosí, ña̱ ka'nu' koo' chukuu', vi̱'e̱ ña̱ xa'a te̱ yivi̱', naa ni̱ sa̱ka'án a̱ te̱ ni̱ ka'a̱n tiakú tu̱'u̱n a̱ ndii:
44007049	Ndi̱vi' nduu' tei̱ chie̱ ka'nu' mii' ndu'u̱' i̱ xa'ndia chuun' i̱. Te̱ nuu̱' ñu̱'u' i̱i̱n yivi̱' nduu' mii' ita' xa'a̱' i̱. ¿Ndee nuu̱' vi̱'e̱ ku̱vi̱ ka̱sa̱'a̱ ndo'ó ku̱ndu'u̱' yu'u̱?, kachi xto̱'o̱ e̱'. Uun ndee xaan' mii' na̱ndiee̱' i̱ ku̱vi̱ ka̱sa̱'a̱ ndo̱'.
44007050	¿Ñáá süu̱' yu'u̱ ni̱ xa̱'a̱ sa̱kuu' ña̱ yoo? Ni̱ kachi̱ a̱ ―ni̱ kachi̱ Esteban.
44007051	Te̱ ni̱ ka'a̱n ka̱ ra̱ ndii: ―Ndo'ó ndii, ne̱ küu' kaxi' nduu' ndo̱', te̱ xi̱i̱ va̱ tu̱ nimá ndo̱'. Te̱ nde̱e̱ naa ne̱ so'o' nduu' ndo̱'. Sa̱kan' ña̱ nde̱e̱ i̱i̱n i̱chi' säxinú ndo̱' ña̱ kuní Espíritu Santo nde̱e̱ naa ni̱ xa̱a̱ ne̱ xii̱' ya̱ta' ndo̱'.
44007052	Ne̱ ja̱a̱n' nduu' ne̱ mi̱i' ni̱ ku̱u̱ xiin' sa̱kuu' te̱ ni̱ ka'a̱n tiakú tu̱'u̱n Ndiosí, te̱ su̱vi̱ tu̱ ni̱a̱ nduu' ne̱ ni̱ xa̱'ni̱' te̱ ja̱a̱n' kii̱' ni̱ ka'a̱n ra̱ xa'a̱' ña̱ ki̱xi̱n ña̱ xachuun' nda̱ku. Te̱ vi̱ti̱n ndii, ndo'ó ni̱ sa̱na̱kua'a ña̱ ja̱a̱n' nda̱'a' te̱ yivi̱', te̱ su̱vi̱ tu̱ ndo̱' ni̱ xa̱'ni̱' ña̱'a'.
44007053	Ndo'ó ndii, tee̱' ndee nda̱'a' ángele ni̱ na̱ti̱i̱n ndo̱' tu̱'u̱n nde̱i' Ndiosí ndii, nï̱ sa̱xinú ndo̱' a̱ ―ni̱ kachi̱ ra̱.
44007054	Te̱ kii̱' ni̱ xi̱ni̱ so̱'o̱ ra̱ ña̱ ni̱ ka'a̱n Esteban ja̱a̱n' ndii, ni̱ na̱saa̱' va̱ nimá ra̱ ni̱ xi̱ni̱ ña̱'a' ra̱ nde̱e̱ ke'i̱ vi̱' nakaxi̱' nu̱'u̱ ra̱.
44007055	Ndisu̱ chitu' nimá Esteban ja̱a̱n' naá Espíritu Santo, te̱ ni̱ xi̱to̱ ndi̱a̱a̱ ra̱ ndi̱vi'. Te̱ ni̱ xi̱ni̱ ra̱ ña̱ nda̱tu̱n' koo' chukuu' Ndiosí, te̱ ni̱ xi̱ni̱ tu̱ ra̱ iin' ndichi Jesús nda̱'a' kua̱'a̱ Ndiosí.
44007056	Te̱ ni̱ ka'a̱n ra̱ ndii: ―Ko̱to̱ ndo̱', xito' i̱ ña̱ nunia' ndi̱vi'. Te̱ iin' ndichi ña̱ nduu' tu̱ te̱ yivi̱' nda̱'a' kua̱'a̱ Ndiosí ―ni̱ kachi̱ ra̱.
44007057	I̱kan' te̱ ni̱ nda̱si̱ te̱ ndiee' ja̱a̱n' so̱'o̱ ra̱ kuaa' ti'e' ra̱, te̱ ni̱ ko̱ndi̱a̱ inga' ra̱ Esteban ja̱a̱n',
44007058	te̱ ni̱ xta̱'ni' ña̱'a' ra̱ nde̱e̱ nuu̱' ñu̱u̱, te̱ ni̱ xa̱'a' kuun' yuu̱' ña̱'a' ra̱. Te̱ te̱ yivi̱', te̱ ni̱ ti̱i̱n kua̱chi̱ ña̱'a' ndii, ni̱ ta̱ndi̱e̱e̱ ra̱ toto̱ ra̱ xa'a̱' i̱i̱n te̱ sa̱va̱, te̱ nani' Saulo, te̱ ko̱to̱ te̱ ja̱a̱n' a̱.
44007059	Te̱ ni̱ ka'a̱n Esteban ja̱a̱n' xiin' Ndiosí kii̱' kuun' yuu̱' ña̱'a' te̱ yivi̱' ndii: ―Xto̱'o̱ i̱ Jesús, na̱ti̱i̱n u̱n' nimá i̱ ―ni̱ kachi̱ ra̱.
44007060	Te̱ ni̱ xi̱kuii̱n xiti' ra̱, te̱ ni̱ ka'a̱n ti'e' ra̱ ndii: ―Xto̱'o̱ i̱, nä̱tava̱' u̱n' kuenta xa'a̱' kua̱chi̱ ña̱ xaa' ra̱ xiin' i̱ yo'o' ―ni̱ kachi̱ ra̱. Ndi̱'i̱ ni̱ ka'a̱n ra̱ ña̱ ja̱a̱n', te̱ ni̱ xi'i̱ ra̱.
44008001	Te̱ Saulo ja̱a̱n' ndii, ni̱ na̱kuita̱ kuento ra̱ xiin' te̱ ni̱ xa̱'ni̱' Esteban ja̱a̱n'. Kii̱' ndi̱'i̱ ni̱ xi'i̱ te̱ ja̱a̱n' ndii, kivi̱' ja̱a̱n' ni̱ xa̱'a' ndikún u'vi̱ va̱ ne̱ yivi̱' ne̱ nduu' kuenta Jesús ñu̱u̱ Jerusalén. Ndee te̱ ni̱ ti̱a̱nu̱' Jesús ti̱o̱' ni̱ ndoo̱ ñu̱u̱ ja̱a̱n', ndisu̱ sa̱kuu' i̱nga̱ ni̱a̱ ndii, ni̱ xi̱nu̱ ndo̱o̱ ni̱a̱. Sa̱va̱ ni̱a̱ kua'a̱n i̱nga̱ ñu̱u̱ nuu̱' ñu̱'u' Judea, te̱ sa̱va̱ tu̱ku̱ ni̱a̱ kua'a̱n nuu̱' ñu̱'u' Samaria.
44008002	Te̱ sa̱va̱ te̱ yivi̱', te̱ xaa' ña̱ kuní Ndiosí ndii, ni̱ na̱taa̱n' ra̱ ñu̱'u' nde'i̱ Esteban ja̱a̱n', te̱ ni̱ xa̱ku̱ va̱ ra̱ xa'a̱' te̱ ja̱a̱n'.
44008003	Te̱ Saulo ja̱a̱n' ndii, ni̱ xa̱'a' sando'o' va̱ ra̱ ne̱ nduu' kuenta Jesús, ki'ví ra̱ vi̱'e̱ ni̱a̱ te̱ tiin' ndi̱e̱e' ra̱ tiaa̱ ni̱ xiin' ña̱'a' ni̱, te̱ kañuu' ña̱'a' ra̱ kua'a̱n ta̱a̱n' ña̱'a' ra̱ vi̱'e̱ ka̱a̱.
44008004	Ndisu̱ ne̱ ni̱ xi̱nu̱ ñu̱u̱ Jerusalén ja̱a̱n' ndii, ka'án ndo̱so̱' ni̱a̱ tu̱'u̱n va̱'a̱ xa'a̱' Jesús mii' ka̱ kua'a̱n ni̱a̱.
44008005	Te̱ Felipe ndii, ni̱ na̱kaa̱' ra̱ ñu̱u̱ Samaria. Te̱ ni̱ xa̱'a' ka'án ndo̱so̱' ra̱ nuu̱' ne̱ ndiee' ñu̱u̱ ja̱a̱n' xa'a̱' Cristo, ña̱ ni̱ ti̱'vi' Ndiosí sa̱kakú yoo'.
44008006	Te̱ kua'a̱' ne̱ yivi̱' nakayá ñu̱u̱ ja̱a̱n', te̱ ni̱ xi̱ni̱ so̱'o̱ ni̱a̱ xiin' i̱i̱n ka̱nii' nimá ni̱a̱ ña̱ ni̱ ka'a̱n ra̱ xa'a̱' a̱ ña̱ ni̱ xi̱ni̱ ni̱a̱ chu̱u̱n ka'nu' ña̱ xaa' ra̱.
44008007	Kua̱chi̱ ndii kua'a̱' ne̱ ñu'u' ña̱ ndi̱va̱'a̱ nimá ndii, nde'í ni̱a̱, te̱ kiee' a̱ nimá ni̱a̱. Te̱ ni̱ nda̱'a̱ tu̱ ne̱ kü̱vi̱ ka̱ka̱ xiin' ne̱ kui'e xa'a̱'.
44008008	Xa'a̱' a̱ ja̱a̱n' na va̱'a̱ xa̱va̱'a̱ kuni ne̱ ndiee' ñu̱u̱ ja̱a̱n'.
44008009	Te̱ ni̱ yoo̱ i̱i̱n te̱ yivi̱', te̱ na̱ni' Simón, ñu̱u̱ ja̱a̱n'. Te̱ ja̱a̱n' ndii, xa̱ ya̱ta' va̱ xaa' ra̱ ña̱ tu̱'va̱, te̱ ni̱ na̱nda̱ni̱ va̱ ne̱ ñu̱u̱ Samaria ja̱a̱n' ni̱ xaa' ra̱, sa̱kan' ña̱ ka'án ñuñu' ra̱ ña̱ i̱i̱n te̱ koo' chukuu' va̱ nduu' ra̱.
44008010	Te̱ sa̱kuu' ne̱ yivi̱' ni̱ xi̱ni̱ so̱'o̱ kaxi' va̱ ña̱ ni̱ ka'a̱n te̱ ja̱a̱n', nde̱e̱ ne̱ nda'vi so̱'o̱, te̱ nde̱e̱ ne̱ ka'nu', te̱ ka'án ni̱a̱ ndii: ―Te̱ yivi̱' kaa̱' ndii, ña̱ ndi̱e̱e' koo' chukuu' Ndiosí nduu' ra̱ ―kachi ni̱a̱.
44008011	Ni̱ ka̱ndi̱xa' ni̱a̱ ña̱ ka'án ra̱, sa̱kan' ña̱ xa̱ ya̱ta' va̱ xini xa'an' ña̱'a' ra̱ xiin' ña̱ tu̱'va̱ ja̱a̱n'.
44008012	Ndisu̱ kii̱' ni̱ ka̱ndi̱xa' ni̱a̱ tu̱'u̱n va̱'a̱ ña̱ ka'án ndo̱so̱' Felipe xa'a̱' sa̱a̱ xa'ndia chuun' Ndiosí nimá e̱', xiin' xa'a̱' Jesucristo ndii, ni̱ chi̱chi̱ ni̱a̱ kuenta a̱, tiaa̱ ni,̱ ña̱'a' ni̱.
44008013	Te̱ ni̱ ka̱ndi̱xa' tu̱ mi̱i' Simón ja̱a̱n' ña̱ ni̱ ka'a̱n Felipe ja̱a̱n', te̱ ni̱ chi̱chi̱ ra̱ kuenta Jesús. Sa̱kan' te̱ ni̱ xa̱'a' ndikún ra̱ Felipe ja̱a̱n' mii' ka̱ kua'a̱n ra̱. Te̱ nandani̱ va̱ ra̱ xa'a̱' ña̱ xini ra̱ chu̱u̱n ka'nu' xiin' ña̱ nandani̱ ña̱ ni̱ xa̱a̱ Felipe ja̱a̱n'.
44008014	Te̱ kii̱' ni̱ xi̱ni̱ te̱ ni̱ ti̱a̱nu̱' Jesús, te̱ ndiee' ñu̱u̱ Jerusalén, kuento ña̱ ni̱ na̱ti̱i̱n ne̱ Samaria tu̱'u̱n Ndiosí ndii, ni̱ ti̱'vi' ra̱ Pedro xiin' Juan i̱kan'.
44008015	Te̱ kii̱' ni̱ xa̱a̱ te̱ ja̱a̱n' i̱kan' ndii, ni̱ ka'a̱n ra̱ xiin' Ndiosí xa'a̱' ne̱ ja̱a̱n' te̱ na̱ti̱i̱n ni̱a̱ Espíritu Santo.
44008016	Kua̱chi̱ ndii tïa̱'an na̱ti̱i̱n nde̱e̱ i̱i̱n ne̱ ja̱a̱n' Espíritu Santo ja̱a̱n', sa̱kan' ña̱ ni̱ chi̱chi̱ ni̱a̱ kuenta xto̱'o̱ e̱ Jesús kui̱ti̱'.
44008017	Sa̱kan' te̱ ni̱ tondi̱a̱ nda̱'a' ra̱ ne̱ ja̱a̱n', te̱ ni̱ na̱ti̱i̱n ni̱a̱ Espíritu Santo ja̱a̱n'.
44008018	Te̱ kii̱' ni̱ xi̱ni̱ Simón ja̱a̱n' ña̱ ni̱ na̱ti̱i̱n ne̱ yivi̱' Espíritu Santo kii̱' ni̱ tondi̱a̱ nda̱'a' ña̱'a' te̱ ni̱ ti̱a̱nu̱' Jesús ndii, ni̱ ka'a̱n ra̱ ta̱xi̱ ra̱ xu̱'un' nda̱'a' te̱ ja̱a̱n'
44008019	ka'án ra̱ ndii: ―Xi̱ko̱' na ndo̱' ña̱ ndi̱e̱e' ñaa̱' ki̱'i̱n yu'u̱, te̱ yo̱o̱ ka̱ tondi̱a̱ nda̱'a' i̱ ndii, na̱ti̱i̱n ni̱a̱ Espíritu Santo ―ni̱ kachi̱ ra̱.
44008020	Ndisu̱ ni̱ ka'a̱n Pedro xiin' ra̱ ndii: ―Kua'an te̱ ndo̱ñu'u' inga' u̱n' xiin' xu̱'un' u̱n' ñaa̱'. Kua̱chi̱ ndii tuu u̱n' ña̱ ku̱vi̱ sa̱ta̱' u̱n' xiin' xu̱'un' u̱n' ña̱ xamaní' Ndiosí ne̱ yivi̱'.
44008021	Kö̱o̱' xa̱chi' kuenta ña̱ xamaní' Ndiosí ja̱a̱n' kumi' yo'ó, sa̱kan' ña̱ süu̱' te̱ nda̱ku nimá nuu̱' Ndiosí nduu' u̱n'.
44008022	Xa'a̱' a̱ ja̱a̱n' na na̱ma̱ u̱n' nimá u̱n' xa'a̱' ña̱ ja̱a̱n'. Te̱ ka'a̱n nda'vi u̱n' xiin' xto̱'o̱ e̱' Ndiosí, tee̱' ko̱o̱ ka'nu' na i̱ni̱ a̱ xa'a̱' ña̱ ni̱a̱'a, ña̱ ni̱ xa̱ni̱ni̱ u̱n' ja̱a̱n'.
44008023	Kua̱chi̱ ndii xini i̱ ña̱ chitu' vi̱' nimá u̱n' xiin' ña̱ nda̱si̱ nuu̱' u̱n', te̱ tiín kutu̱' va̱ nimá u̱n' xaa' ña̱ ni̱a̱'a ―ni̱ kachi̱ Pedro xiin' ra̱.
44008024	Sa̱kan' te̱ ni̱ ka'a̱n Simón ndii: ―Sa̱a̱ ndo'ó ña̱ va̱'a̱, te̱ ka'a̱n nda'vi ndo̱' xiin' xto̱'o̱ e̱' xa'a̱' i̱, te̱ kü̱ndo̱'o̱ i̱ ña̱ ni̱ ka'a̱n u̱n' ja̱a̱n' ―ni̱ kachi̱ ra̱.
44008025	Kii̱' ndi̱'i̱ ni̱ ndi̱e̱e̱ yu̱'u' uni̱ sa̱a' te̱ ja̱a̱n' xa'a̱' Jesús, te̱ sa̱nia'á tu̱ ra̱ tu̱'u̱n va̱'a̱ ndii, ni̱ na̱ndi̱ko' ra̱ ñu̱u̱ Jerusalén. Te̱ kii̱' kua'a̱n ra̱ i̱chi' ndii, ka'án ndo̱so̱' ra̱ tu̱'u̱n va̱'a̱ xa'a̱' Jesús nuu̱' kua'a̱' ne̱ yivi̱', ne̱ ndiee' nda̱'a' ñu̱u̱ Samaria.
44008026	Te̱ ni̱ ka'a̱n i̱i̱n ángele, ña̱ xika' nuu' nuu̱' xto̱'o̱ e̱', xiin' Felipe ndii: ―Sa̱koo' tu̱'va̱ xiin' mi̱i' u̱n', te̱ ki̱'i̱n u̱n' i̱chi', ña̱ kiee' ñu̱u̱ Jerusalén, te̱ xka'ndíá a̱ mii' i̱chi kaa', ña̱ na̱kaa̱' ñu̱u̱ Gasa ―ni̱ kachi̱ a̱ xiin' ra̱.
44008027	Te̱ ni̱ ki̱'i̱n ra̱ i̱chi' kua'a̱n ra̱. Sa̱kan' te̱ ni̱ na̱ta'an' ra̱ xiin' i̱i̱n te̱ ñu̱u̱ Etiopía. Te̱ ja̱a̱n' ndii, te̱ ña'ma nduu' ra̱, te̱ nduu' tu̱ ra̱ te̱ ndiso' chuun' vie̱ xa'a̱' xu̱'un' ña̱'a', ña' xa'ndia chuun' kuu' nu̱u' nuu̱' ñu̱u̱ Etiopía, ña' nani' Candace. Te̱ ja̱a̱n' ndii, xa̱ ni̱ na̱ndi̱ko' ra̱ ni̱ xa'a̱n ra̱ ñu̱u̱ Jerusalén te̱ sa̱ka'nu' ra̱ Ndiosí.
44008028	Te̱ kii̱' kua'a̱n nu'u̱ ra̱ ñu̱u̱ ra̱ ndii, ti̱xi̱n carreta tun' kañuu' kuei naá ra̱ kua'a̱n ra̱, te̱ ka'vi' ra̱ tu̱tu̱, ña̱ ni̱ ke̱'i̱ Isaías, te̱ ni̱ ka'a̱n tiakú tu̱'u̱n Ndiosí.
44008029	Te̱ ni̱ ka'a̱n Espíritu Ndiosí xiin' Felipe ndii: ―Kua'an, te̱ ku̱ya̱ti̱n u̱n' mii' kua'a̱n carreta kaa̱' ―ni̱ kachi̱ a̱.
44008030	Sa̱kan' na kuii' ni̱ nda̱va̱ ra̱, te̱ ni̱ xaa̱ ra̱ mii' kua'a̱n te̱ ja̱a̱n'. Te̱ ni̱ xi̱ni̱ so̱'o̱ ra̱ ka'vi' te̱ ja̱a̱n' tu̱tu̱ ña̱ ni̱ ke̱'i̱ Isaías ja̱a̱n'. Te̱ ni̱ ka'a̱n Felipe ja̱a̱n' xiin' ra̱ ndii: ―¿Ñáá kundani̱ u̱n' ndee ña̱ kuni kachi̱ ña̱ ka'vi' u̱n' ñaa̱'? ―ni̱ kachi̱ ra̱.
44008031	Te̱ ni̱ na̱kui̱i̱n ra̱ ndii: ―¿Sa̱a̱ ku̱vi̱ ku̱nda̱ni̱ i̱ ndee ña̱ kuni kachi̱ a̱ naa' kö̱o̱' ne̱ sa̱na̱kuachi' a̱ nuu̱' i̱? ―ni̱ kachi̱ ra̱. Sa̱kan' te̱ ni̱ ka'a̱n nda'vi ra̱ xiin' Felipe ña̱ ka̱a̱ te̱ ja̱a̱n', te̱ ku̱ndu'u̱' ra̱ xiin' ra̱ ti̱xi̱n carreta ja̱a̱n'.
44008032	Te̱ tu̱tu̱ Ndiosí mii' yoso̱' ña̱ ka'vi' ra̱ kua'a̱n ra̱ ja̱a̱n' ndii, so̱'o̱ ka'án a̱: Ni̱ ndiaka̱ ña̱'a' te̱ yivi̱' te̱ ka̱'ni̱' ña̱'a' ra̱ nde̱e̱ naa xaa' ra̱ xiin' mbe̱e̱ kii̱' xa'ni̱' ra̱ ri'. Te̱ nde̱e̱ naa xaa' mbe̱e̱ taxi̱n' iin' ri' kii̱' xa'ndia te̱ yivi̱' i̱xi' ri' ndii, sa̱kan' ni̱ xa̱a̱ tu̱ te̱ ja̱a̱n', kö̱o̱' a̱ ni̱ ka'a̱n xa̱chi' ra̱.
44008033	Te̱ kii̱' ni̱ sa̱ka'an' te̱ yivi̱' nuu̱' te̱ ja̱a̱n' ndii, kö̱o̱' nde̱e̱ i̱i̱n te̱ ni̱ xa̱a̱ ña̱ nda̱ku xa'a̱' ra̱. Xa'a̱' a̱ ja̱a̱n' na nde̱e̱ i̱i̱n ne̱ yivi̱' kü̱vi̱ ku̱ni̱ si̱a̱ni' xika' ra̱, sa̱kan' ña̱ ni̱ ke̱ndoso̱' te̱ yivi̱' kivi̱' ñu̱u̱ ra̱, te̱ ni̱ xta̱'ni' ña̱'a' ra̱ nuu̱' ñu̱'u' i̱i̱n yivi̱'. Sa̱kan' yoso̱' a̱ mii' ka'vi' ra̱ ja̱a̱n'.
44008034	Sa̱kan' te̱ ni̱ ka'a̱n te̱ ja̱a̱n' xiin' Felipe ndii: ―Sa̱a̱ u̱n' ña̱ va̱'a̱ te̱ ka'a̱n u̱n' xiin' i̱. ¿Yo̱o̱ xa'a̱' ni̱ ke̱'i̱ te̱ ni̱ ka'a̱n tiakú tu̱'u̱n Ndiosí ja̱a̱n' ña̱ yo̱'o̱? ¿Ñáá ni̱ ke̱'i̱ ra̱ a̱ xa'a̱' mi̱i' ra̱, uun ni̱ ke̱'i̱ ra̱ a̱ xa'a̱' i̱nga̱ te̱ yivi̱'? ―ni̱ kachi̱ ra̱.
44008035	Te̱ ni̱ xa̱'a' ka'án Felipe tu̱'u̱n va̱'a̱ xa'a̱' Jesús nuu̱' ra̱ xiin' ña̱ yoso̱' ja̱a̱n'.
44008036	Te̱ i̱chi' ñu'u' ra̱ kua'a̱n ra̱, te̱ ni̱ xaa̱ ra̱ i̱i̱n xaan' mii' yoo ti̱kui, te̱ ni̱ ka'a̱n te̱ ja̱a̱n' xiin' Felipe ndii: ―Ko̱to̱ u̱n', yoo ti̱kui yo'o'. ¿Ñáá kü̱vi̱ sa̱kuchi' u̱n' yu'u̱ yo'o' kuenta Jesús vi̱ti̱n? ―ni̱ kachi̱ ra̱ xiin' Felipe.
44008037	Te̱ ni̱ ka'a̱n Felipe xiin' ra̱ ndii: ―Naa' i̱ni̱ u̱n' xini u̱n' Jesús xiin' i̱i̱n ka̱nii' nimá u̱n' ndii, va̱'a̱ ku̱vi̱ ―ni̱ kachi̱ ra̱. Te̱ ni̱ ka'a̱n te̱ Etiopía ja̱a̱n' ndii: ―I̱ni̱ i̱ ña̱ si'e̱ Ndiosí nduu' Jesucristo ―ni̱ kachi̱ ra̱.
44008038	I̱kan' te̱ ni̱ ka'a̱n chuun' ra̱ ña̱ vi̱kuii̱n carreta ja̱a̱n'. Te̱ ni̱ nu̱u̱ uvi̱ sa̱a' ra̱ ti̱kui ja̱a̱n'. Te̱ ni̱ sa̱kuchi' ña̱'a' Felipe kuenta Jesús.
44008039	Te̱ kii̱' ni̱ ki̱e̱e̱ ra̱ ti̱kui ndii, nï̱ xi̱ni̱ ka̱ ra̱ Felipe ja̱a̱n', sa̱kan' ña̱ yachi̱ va̱ ni̱ na̱ka̱ ña̱'a' Espíritu xto̱'o̱ e̱'. Sa̱kan' te̱ ni̱ ke̱ta̱ ra̱ kua'a̱n ra̱ kuatia' nimá ra̱.
44008040	Te̱ Felipe ndii, ni̱ xaa̱ ra̱ ñu̱u̱ Asoto. Te̱ sa̱a̱ ñu̱u̱ mii' xka'ndíá ra̱ kua'a̱n ra̱ ndii, ka'án ra̱ tu̱'u̱n va̱'a̱ nde̱e̱ ni̱ xa̱a̱ ra̱ ñu̱u̱ Cesarea.
44009001	Te̱ Saulo ja̱a̱n' kii̱' sa̱kan' ndii, ndi̱e̱e' ka̱ ka'án u'vi̱ ra̱ ña̱ ka̱'ni̱' ra̱ ne̱ ndikún i̱chi' xto̱'o̱ e̱' Jesús. Sa̱kan' na kuii' ni̱ xa'a̱n ra̱ nuu̱' sutu̱ ka'nu',
44009002	te̱ ni̱ xika̱n ra̱ tu̱tu̱ ña̱ ta̱xi̱ ra̱ nda̱'a' te̱ kumi' ña̱ ndi̱e̱e' vi̱'e̱ mii' nakayá ne̱ judío ñu̱u̱ Damasco. Te̱ naa' yoo ne̱ ndikún i̱chi' Jesús ñu̱u̱ ja̱a̱n', tiaa̱ uun ña̱'a' nduu' ni̱a̱ ndii, xiin' tu̱tu̱ ja̱a̱n' ku̱vi̱ ti̱i̱n ña̱'a' ra̱, te̱ kundi̱a̱ka̱ ña̱'a' ra̱ ñu̱u̱ Jerusalén.
44009003	Ndisu̱ kii̱' kuyatin' ra̱ ñu̱u̱ Damasco ja̱a̱n' kua'a̱n ra̱ ndii, xa̱ka'án e̱', te̱ ni̱ ki̱e̱e̱ i̱i̱n ñu'u̱ nde̱e̱ ndi̱vi', te̱ ni̱ xi̱nu̱ndu̱u̱ ña̱'a' a̱.
44009004	Te̱ ni̱ ndu̱va̱ ra̱ ñu̱'u', te̱ ni̱ xi̱ni̱ so̱'o̱ ra̱ i̱i̱n tachi̱' yu̱'u' ka'án a̱ xiin' ra̱ ndii: ―Saulo, Saulo. ¿Ndichun na sando'o' u̱n' yu'u̱? ―ni̱ kachi̱ a̱.
44009005	Te̱ ni̱ nda̱tu'u̱n' ña̱'a' ra̱ ndii: ―¿Yo̱o̱ nduu' yo'ó, tákui'e? ―ni̱ kachi̱ ra̱. Te̱ ni̱ ka'a̱n tachi̱' yu̱'u' ja̱a̱n' ndii: ―Yu'u̱ nduu' Jesús, ña̱ sando'o' u̱n'. Sando'o' xiin' mii' mi̱i' u̱n' nde̱e̱ naa xaa' i̱i̱n ki̱ti' kii̱' kacha'ni' ri' ka̱a̱ xíin' nuu̱' kii̱' xaa' u̱n' sa̱kan' ―ni̱ kachi̱ a̱.
44009006	Te̱ kisi' vi̱' a̱ Saulo ña̱ yi'vi ra̱, te̱ ni̱ ka'a̱n ra̱ ndii: ―Tákui'e, ¿ndee ña̱ kuní u̱n' sa̱a̱ i̱? ―ni̱ kachi̱ ra̱. Te̱ ni̱ ka'a̱n Jesús xiin' ra̱ ndii: ―Ndo̱ndi̱chi̱ u̱n', te̱ ndi'vi̱ u̱n' ñu̱u̱ kaa̱', te̱ ka'a̱n i̱i̱n te̱ yivi̱' xiin' u̱n' ndee ña̱ kuní a̱ sa̱a̱ u̱n' ―ni̱ kachi̱ a̱.
44009007	Te̱ yivi̱', te̱ kua'a̱n xiin' Saulo ja̱a̱n' ndii, ni̱ xi̱kuita̱ i'in' ni'vi ra̱ xini so̱'o̱ ra̱ tachi̱' yu̱'u' ja̱a̱n', ndisu̱ nï̱ xi̱ni̱ ra̱ nde̱e̱ i̱i̱n te̱ yivi̱'.
44009008	Te̱ kii̱' ni̱ ndo̱ndi̱chi̱ Saulo ja̱a̱n', te̱ ni̱ nu̱nia' ra̱ ndu̱chi' nuu̱' ra̱ ndii, nï̱ ku̱vi̱ ku̱ni̱ ka̱ ra̱. Sa̱kan' na kuii' ni̱ ti̱i̱n te̱ kua'a̱n xiin' ra̱ ja̱a̱n' nda̱'a' ra̱ ndiaka' ña̱'a' ra̱ ni̱ ko̱'ni̱ ra̱ ñu̱u̱ Damasco ja̱a̱n'.
44009009	Te̱ i̱kan' ni̱ ndu'u̱' ra̱ uni̱ ta'an kivi̱'. Te̱ sa̱kuu' kivi̱' ja̱a̱n' ndii, nï̱ ku̱vi̱ ko̱to̱'ni̱ ra̱, nï̱ xi̱xi̱ ra̱, te̱ nï̱ xi̱'i̱ tu̱ ra̱ ti̱kui.
44009010	Te̱ ñu̱u̱ Damasco ja̱a̱n' ni̱ ndu'u̱' i̱i̱n te̱ ndikún i̱chi' Jesús, te̱ na̱ni' Ananías. Te̱ ja̱a̱n' ndii, ni̱ sa̱tuví xiin' mii' xto̱'o̱ e̱' nuu̱' ra̱, te̱ ni̱ ka'a̱n a̱ xiin' ra̱ ndii: ―¡Ananías! ―ni̱ kachi̱ a̱. Te̱ ni̱ na̱kui̱i̱n ra̱ ndii: ―Yo'o' yoo i̱, tákui'e ―ni̱ kachi̱ ra̱.
44009011	Te̱ ni̱ ka'a̱n a̱ xiin' ra̱ ndii: ―Kua'a̱n ki'i̱' ya̱'ya̱ ña̱ na̱ni' Ya̱'ya̱ Nda̱ku. Te̱ nda̱tu'u̱n' ne̱ ndiee' vi̱'e̱ Judas xa'a̱' i̱i̱n te̱ na̱ni' Saulo, te̱ ni̱ ki̱e̱e̱ ñu̱u̱ Tarso. Vi̱ti̱n ndii, xiin' Ndiosí ka'án ra̱.
44009012	Te̱ ni̱ xi̱ni̱ ra̱ i̱i̱n ña̱ ni̱ sa̱tuví i̱ nuu̱' ra̱ ña̱ kua̱xi̱ i̱i̱n te̱ na̱ni' Ananías vi̱'e̱ mii' ndu'u̱' ra̱, te̱ tondíá nda̱'a' ña̱'a' ra̱, te̱ na̱tuvi̱ tu̱ku̱u̱ nuu̱' ra̱ ―ni̱ kachi̱ Jesús xiin' Ananías.
44009013	Sa̱kan' te̱ ni̱ na̱kui̱i̱n Ananías ja̱a̱n' ndii: ―Tákui'e, xini so̱'o̱ i̱ ndatu'un' kua'a̱' ne̱ yivi̱' xa'a̱' te̱ ja̱a̱n' ña̱ kua'a̱' va̱ sando'o' ra̱ ne̱ nduu' kuenta u̱n', ne̱ ndiee' ñu̱u̱ Jerusalén.
44009014	Te̱ nde̱e̱ yo'o' kumi' ra̱ ña̱ ndi̱e̱e̱' ña̱ xa'ndia chuun' sutu̱ kuu' nu̱u', te̱ ti̱i̱n ra̱ sa̱kuu' ndu'u̱, ne̱ ka'án ña̱ yo'ó nduu' xto̱'o̱ ndu̱ ―ni̱ kachi̱ ra̱.
44009015	Ndisu̱ ni̱ ka'a̱n ka̱ xto̱'o̱ e̱' xiin' ra̱ ndii: ―Kua'an, sa̱kan' ña̱ ni̱ na̱ka̱xi̱n ña̱'a' i̱, te̱ ka̱ka̱ nu̱u̱ ra̱ nuu̱' i̱, te̱ ka'a̱n ndo̱so̱' ra̱ xa'a̱' i̱ nuu̱' ne̱ tuku' xiin' nuu̱' te̱ xa'ndia chuun' kuu' nu̱u', xiin' nuu̱' ne̱ ta'an' u̱n', ne̱ Israel.
44009016	Sa̱kan' ña̱ nia'a̱ ña̱'a' yu'u̱ kua'a̱' nuu̱' tu̱ndo'o̱' ña̱ kuní a̱ ku̱ndo̱'o̱ ra̱ xa̱'a' i̱ ―ni̱ kachi̱ a̱.
44009017	Sa̱kan' te̱ ni̱ ke̱ta̱ ra̱ kua'a̱n ra̱, te̱ ni̱ ndi'vi̱ ra̱ vi̱'e̱ ja̱a̱n'. Te̱ ni̱ tondi̱a̱ nda̱'a' ra̱ Saulo ja̱a̱n', te̱ ni̱ ka'a̱n ra̱ xiin' te̱ ja̱a̱n' ndii: ―Ña̱ni̱ i̱ Saulo, xto̱'o̱ e̱' Jesús, ña̱ ni̱ tuvi̱ nuu̱' u̱n' i̱chi' mii' ni̱ ki̱xi̱n u̱n', ni̱ ti̱'vi' yu'u̱, te̱ na̱tuvi̱ tu̱ku̱u̱ nuu̱' u̱n', te̱ ku̱tu' nimá u̱n' xiin' Espíritu Santo ―ni̱ kachi̱ ra̱.
44009018	Xa̱ka'án e̱', te̱ ni̱ koyo̱ i̱i̱n nuu̱' ña̱ iin' nde̱e̱ naa ma̱chi̱n ndu̱chi' nuu̱' ra̱, te̱ ni̱ na̱tuvi̱ tu̱ku̱u̱ a̱. Te̱ ni̱ ndo̱ndi̱chi̱ ra̱, te̱ ni̱ chi̱chi̱ ra̱ kuenta Jesús.
44009019	I̱kan' te̱ ni̱ xi̱xi̱ ra̱, te̱ ni̱ na̱koo̱ tu̱ku̱u̱ ndi̱e̱e̱' ra̱. Te̱ ki'in' kivi̱' ni̱ ndoo̱ ra̱ xiin' ne̱ ndikún i̱chi' Jesús xiin' ra̱, ne̱ ndiee' ñu̱u̱ Damasco ja̱a̱n'.
44009020	Numi̱' te̱ ni̱ xa̱'a' ka'án ndo̱so̱' ra̱ xa'a̱' Jesús vi̱'e̱ mii' nakayá ne̱ judío ñu̱u̱ ja̱a̱n' ka'án ra̱ ña̱ Jesús ja̱a̱n' nduu' si'e̱ Ndiosí.
44009021	Te̱ sa̱kuu' ne̱ ni̱ xi̱ni̱ so̱'o̱ ña̱ ni̱ ka'a̱n ra̱ ndii, ni̱ na̱nda̱ni̱ xa̱va̱'a̱ ni̱a̱ ka'án ni̱a̱ ndii: ―Te̱ kaa̱' nduu' te̱ ni̱ sa̱ndo'o' xi̱i̱ va̱ ne̱ ndiee' ñu̱u̱ Jerusalén, ne̱ ka'án ña̱ ña̱ ja̱a̱n' nduu' xto̱'o̱ ni̱a̱. Te̱ ni̱ xa̱a̱ tu̱ ra̱ yo'o', te̱ ti̱i̱n ra̱ ne̱ ka'án sa̱kan', te̱ na̱ka̱ ña̱'a' ra̱, te̱ sa̱na̱kua'a ña̱'a' ra̱ nda̱'a' sutu̱ kuu' nu̱u' ―ni̱ kachi̱ ni̱a̱.
44009022	Ndisu̱ Saulo ja̱a̱n' ndii, so̱'o̱ xandiee' ka̱ ra̱ i̱'i̱n kivi̱' kua'a̱n xiin' ña̱ ka'án ndo̱so̱' ra̱ ja̱a̱n', te̱ sasana' ra̱ xíni' te̱ judío, te̱ ndiee' ñu̱u̱ Damasco ja̱a̱n'. Te̱ nia'á ña̱'a' ra̱ xiin' ña̱ ja̱a̱n' ña̱ Jesús nduu' Cristo, ña̱ ni̱ ti̱a̱nu̱' Ndiosí sa̱kakú yoo'.
44009023	Te̱ ni̱ xka'ndi̱a̱ kua'a̱' kivi̱', te̱ ni̱ nda̱tu'un' tuní te̱ judío ña̱ ka̱'ni̱' ra̱ Saulo ja̱a̱n'.
44009024	Ndisu̱ ni̱ xi̱ni̱ ra̱ kuento xa'a̱' ña̱ ja̱a̱n'. Te̱ ndu̱vi' xiin' nii' ñu̱u ni̱ xi̱to̱ te̱ judío ja̱a̱n' yi'e' ñu̱u̱ Damasco ja̱a̱n', te̱ ka̱'ni̱' ña̱'a' ra̱.
44009025	Ndisu̱ kii̱' ni̱ ku̱ñu̱u ndii, ni̱ chi̱naá ña̱'a' te̱ ndikún i̱chi' Jesús xiin' ra̱ ti̱xi̱n i̱i̱n íka', te̱ ni̱ sa̱nuu' ña̱'a' ra̱ xiin' yo̱'o' i̱i̱n yavi̱ ña̱ iin' to̱ko' nama̱ ña̱ ndasi i̱'nu̱ ñu̱u̱ ja̱a̱n'.
44009026	Te̱ kii̱' ni̱ xa̱a̱ Saulo ñu̱u̱ Jerusalén ndii, ni̱ xika̱ ra̱ ndu̱i̱i̱n ra̱ xiin' ne̱ ndikún i̱chi' Jesús ndiee' i̱kan', ndisu̱ ni̱ yi̱'vi sa̱kuu' ne̱ ja̱a̱n', sa̱kan' ña̱ nï̱ kandixa' ni̱a̱ ña̱ te̱ ndikún i̱chi' Jesús xna̱'a̱ nduu' tu̱ te̱ ja̱a̱n'.
44009027	Ndisu̱ Bernabé ndii, ni̱ na̱ka̱ ña̱'a' ra̱, te̱ ni̱ xa̱a̱ ra̱ xiin' ra̱ nuu̱' te̱ ni̱ ti̱a̱nu̱' Jesús. Te̱ ni̱ ka'a̱n Bernabé ja̱a̱n' xiin' te̱ ja̱a̱n' sa̱a̱ ni̱ nia'a̱ xiin' mi̱i' xto̱'o̱ e̱' Jesús nuu̱' Saulo ja̱a̱n' i̱chi' mii' kua'a̱n ra̱, te̱ ni̱ ka'a̱n tu̱ ra̱ ña̱ ni̱ ka'a̱n a̱ xiin' te̱ ja̱a̱n'. Te̱ ni̱ ka'a̱n tu̱ ra̱ sa̱a̱ ni̱ ka'a̱n ndo̱so̱' i̱ni̱ va̱ Saulo ja̱a̱n' xa'a̱' a̱ ñu̱u̱ Damasco.
44009028	Sa̱kan' na ni̱ ndoo̱ Saulo xiin' te̱ ja̱a̱n' ñu̱u̱ Jerusalén. Kua'a̱n kua̱xi̱ ra̱ xika' ra̱ ñu̱u̱ ja̱a̱n' ka'án ndo̱so̱' ndi̱tu̱ni̱ ra̱ xa'a̱' xto̱'o̱ e̱' ja̱a̱n'.
44009029	Te̱ ni̱ nda̱tu'un' ndi̱e̱e' ra̱ xiin' te̱ judío, te̱ ka'án tu̱'u̱n griego, ndisu̱ te̱ ja̱a̱n' ndii ni̱ xika̱ ndu̱u̱ ra̱ ka̱'ni̱' ña̱'a' ra̱.
44009030	Te̱ kii̱' ni̱ xi̱ni̱ i̱nga̱ te̱ ndikún i̱chi' Jesús ña̱ ja̱a̱n' ndii, ni̱ na̱ka̱ ña̱'a' ra̱ te̱ kua'a̱n ra̱ ñu̱u̱ Cesarea. I̱kan' te̱ ni̱ ti̱'vi' ña̱'a' ra̱ ñu̱u̱ ra̱ Tarso.
44009031	Te̱ ne̱ nduu' kuenta Jesús, ne̱ ndiee' ka̱nii' nuu̱' ñu̱'u' Judea, xiin' Galilea, xiin' Samaria ndii, ndiee' mani̱' ni̱a̱. Te̱ tiin' ka'nu' ni̱a̱ xto̱'o̱ e̱' i̱'i̱n kivi̱' kua'a̱n. Te̱ so̱'o̱ kuu' kua'a̱' ka̱ ni̱a̱, te̱ taxi' tu̱ Espíritu Santo ndi̱e̱e̱' ni̱a̱.
44009032	Unta' kii̱' xika' ndi'e̱' Pedro kua'a̱' ñu̱u̱ mii' ndiee' ne̱ nduu' kuenta Jesús ndii, ni̱ na̱kaa̱' ra̱ ñu̱u̱ Lida, te̱ kua'a̱n ndi'e̱' tu̱ ra̱ mii' ndiee' ne̱ nduu' kuenta Jesús ñu̱u̱ ja̱a̱n'.
44009033	Te̱ i̱kan' ni̱ xi̱ni̱ ra̱ i̱i̱n te̱ kui'e xa'a̱' na̱ni' Eneas, te̱ xa̱ kua'a̱n uni̱a̱ kuiya̱ kandu'u̱' te̱ ja̱a̱n' nuu̱' tun' xto̱ xaa' kui'e̱ ja̱a̱n'.
44009034	Te̱ ni̱ ka'a̱n Pedro xiin' ra̱ ndii: ―Eneas, Jesucristo na sa̱nda'a yo'ó. Ndo̱koo̱ u̱n', te̱ na̱tu̱vi' u̱n' tun' xto̱ u̱n' ―ni̱ kachi̱ ra̱. Te̱ xa̱ka'án e̱', te̱ ni̱ ndo̱koo̱ te̱ ja̱a̱n'.
44009035	Te̱ sa̱kuu' ne̱ ndiee' ñu̱u̱ Lida xiin' ne̱ ndiee' i̱i̱n ñu̱'u' mii' ndaa̱ ña̱ na̱ni' Sarón ndii, ni̱ xi̱ni̱ ni̱a̱ ña̱ ni̱ nda̱'a̱ te̱ ja̱a̱n', te̱ ni̱ na̱ndu̱u̱ ni̱a̱ kuenta xto̱'o̱ e̱' Jesús.
44009036	Te̱ ñu̱u̱ ña̱ nani' Jope ni̱ ndu'u̱' i̱i̱n ña̱'a' ña' ndikún i̱chi' Jesús xiin' e̱' ña' na̱ni' Tabita. Te̱ xiin' tu̱'u̱n griego nani' a' Dorcas. Te̱ ña' ja̱a̱n' ndii, ni̱ xa̱a̱ a' kua'a̱' xa̱va̱'a̱ ña̱ va̱'a̱ xa'a̱' ne̱ yivi̱'. Te̱ ni̱ chi̱ndi̱e̱e' tu̱ a' ne̱ nda'vi kuu'.
44009037	Kivi̱' ja̱a̱n' ndii, ni̱ ku̱ni̱ ku̱vi̱ Dorcas ja̱a̱n'. Te̱ so'o̱' ndi'i' ndii, ni̱ xi'i̱ a'. Te̱ kii̱' ndi̱'i̱ ni̱ na̱ti̱a̱ ni̱a̱ ñu̱'u' nde'i̱ a' ndii, ni̱ chi̱ka̱ndu'u̱' ni̱a̱ a̱ ti̱xi̱n vi̱'e̱ ni̱nu̱ mii' sukun.
44009038	Te̱ ya̱ti̱n naá ñu̱u̱ Lida mii' naá ñu̱u̱ Jope ja̱a̱n'. Xa'a̱' a̱ ña̱ xiní ne̱ ndikún i̱chi' Jesús ña̱ ndu'u̱' Pedro ñu̱u̱ Lida ja̱a̱n', sa̱kan' na kuii' ni̱ ti̱'vi' ni̱a̱ uvi̱ ta'an te̱ yivi̱', te̱ ku'u̱n ka'a̱n nda'vi ra̱ xiin' Pedro ja̱a̱n'. Sa̱kan' te̱ ni̱ xa̱a̱ ra̱ mii' ndu'u̱' Pedro ja̱a̱n', te̱ ni̱ ka'a̱n ra̱ xiin' ra̱ ndii: ―Tákui'e kua'a, sa̱a̱ u̱n' ña̱ va̱'a̱ te̱ ku'u̱n ki'i̱' u̱n' xiin' ndu̱ ñu̱u̱ mii' ndiee' ndu̱ ―ni̱ kachi̱ ra̱.
44009039	I̱kan' te̱ ni̱ ke̱ta̱ Pedro kua'a̱n ra̱ xiin' te̱ ja̱a̱n'. Te̱ kii̱' ni̱ xaa̱ ra̱ i̱kan' ndii, ni̱ na̱ka̱ ña̱'a' ni̱a̱ te̱ kua'a̱n ni̱a̱ ti̱xi̱n vi̱'e̱ ni̱nu̱ mii' sukun ja̱a̱n'. Te̱ ni̱ ku̱ya̱ti̱n sa̱kuu' ne̱ kuaa̱n' nuu̱' ra̱ xaku' naa xaku' ni̱a̱. Te̱ ni̱ sa̱nia'á ni̱a̱ ki'in' nuu̱' toto̱, ña̱ ni̱ xa̱'a̱ Dorcas ja̱a̱n' kii̱' ni̱ tiaku̱ a'.
44009040	Sa̱kan' te̱ ni̱ ta̱va̱' Pedro sa̱kuu' ne̱ yivi̱' ja̱a̱n' ki̱'e̱, te̱ ni̱ xi̱kuii̱n xiti' ra̱, te̱ ni̱ ka'a̱n ra̱ xiin' Ndiosí. I̱kan' te̱ ni̱ na̱ko̱to̱ ndo̱so̱' ra̱ ñu̱'u' nde'i̱ a' ja̱a̱n', te̱ ni̱ ka'a̱n ra̱ ndii: ―Tabita, ndo̱koo̱ u̱n' ―ni̱ kachi̱ ra̱. Te̱ ni̱ nu̱nia' a' ndu̱chi' nuu̱' a', te̱ kii̱' ni̱ xi̱ni̱ a' Pedro ndii, ni̱ ndo̱koo̱ a', te̱ ni̱ xi̱ku̱ndu'u̱' a'.
44009041	Te̱ ni̱ ti̱i̱n Pedro ja̱a̱n' nda̱'a' a', te̱ ni̱ xi̱kuii̱n ndi̱chi̱ a'. Te̱ ni̱ ka̱na̱ ra̱ ne̱ kuaa̱n' ja̱a̱n' xiin' sa̱kuu' i̱nga̱ ne̱ nduu' tu̱ kuenta Jesús. Te̱ ni̱ nia'a̱ ña̱'a' ra̱ nuu̱' ni̱a̱ ña̱ xa̱ ni̱ na̱ti̱a̱ku̱ a'.
44009042	Te̱ ni̱ xi̱ni̱ sa̱kuu' ne̱ ndiee' ñu̱u̱ Jope kuento xa'a̱' ña̱ ja̱a̱n'. Te̱ kua'a̱' ne̱ ja̱a̱n' ni̱ i̱ni̱ xini xto̱'o̱ e̱' Jesús.
44009043	Te̱ ni̱ ndoo̱ Pedro ki'in' kivi̱' ñu̱u̱ Jope ja̱a̱n' xiin' i̱i̱n te̱ ndasava'a̱ i̱i̱n' ki̱ti', te̱ na̱ni' Simón.
44010001	Ni̱ ndu'u̱' i̱i̱n te̱ ni̱ na̱ni' Cornelio ñu̱u̱ Cesarea. Te̱ ja̱a̱n' ndii, te̱ kuu' ka'nu' nuu̱' i̱i̱n ti̱'vi̱ te̱ xíin', te̱ ni̱ ki̱e̱e̱ ñu̱'u' Italia, nduu' ra̱.
44010002	Te̱ ja̱a̱n' ndii, ni̱ xa̱a̱ ra̱ ña̱ kuní Ndiosí, te̱ ni̱ xi̱to̱ ka'nu' ña̱'a' ra̱ xiin' sa̱kuu' ne̱ ndiee' vi̱'e̱ ra̱. Te̱ ni̱ chi̱ndi̱e̱e' kua'a̱' ra̱ ne̱ nda'vi kuu' ñu̱u̱ ja̱a̱n'. Te̱ ka'án chito̱ va̱ tu̱ ra̱ xiin' Ndiosí.
44010003	I̱i̱n kivi̱' yatin' ka̱a̱ uni̱ xa̱kuaa̱' ndii, ni̱ sa̱tuví a̱ nuu̱' ra̱. Te̱ ni̱ xi̱ni̱ kaxi' ra̱ i̱i̱n ángele, ña̱ xika' nuu' nuu̱' Ndiosí, ña̱ kua̱xi̱ a̱ mii' ndu'u̱' ra̱. Te̱ ni̱ ka'a̱n a̱ xiin' ra̱ ndii: ―Cornelio ―ni̱ kachi̱ a̱.
44010004	Te̱ ni̱ xi̱to̱ ndi'e̱' yi'vi va̱ ra̱ ángele ja̱a̱n'. Te̱ ni̱ ka'a̱n ra̱ xiin' a̱ ndii: ―¿Ndee ña̱ kuní u̱n', tákui'e? ―ni̱ kachi̱ ra̱. Te̱ ni̱ ka'a̱n a̱ xiin' ra̱ ndii: ―Va̱'a̱ kuni Ndiosí xiin' ña̱ ka'án u̱n' xiin' a̱, te̱ sa̱kan' tu̱ ña̱ chindiee' u̱n' ne̱ nda'vi kuu'.
44010005	Vi̱ti̱n ndii, ti̱'vi' u̱n' te̱ yivi̱' ñu̱u̱ Jope, te̱ ku'u̱n na̱ka̱ ra̱ i̱i̱n te̱ na̱ni' Simón, te̱ na̱ni' tu̱ ra̱ Pedro.
44010006	Te̱ ja̱a̱n' ndii, ndu'u̱' ra̱ vi̱'e̱ te̱ na̱ni' Simón, te̱ ndasava'a̱ i̱i̱n' ki̱ti'. Te̱ vi̱'e̱ ra̱ ndii, iin' a̱ ya̱ti̱n yu̱'u' mi̱ni̱ ka'nu' ―ni̱ kachi̱ a̱.
44010007	Te̱ kii̱' kua'a̱n ángele, ña̱ ni̱ ka'a̱n xiin' ra̱ ja̱a̱n' ndii, ni̱ ka̱na̱ ra̱ uvi̱ ta'an te̱ xika' nuu' nuu̱' ra̱ xiin' i̱i̱n te̱ xíin', te̱ xaa' ña̱ kuní Ndiosí. Te̱ i̱ni̱ ra̱ xini ra̱ uni̱ sa̱a' te̱ ja̱a̱n'.
44010008	Te̱ kii̱' ndi̱'i̱ ni̱ sa̱na̱kuachi' ra̱ sa̱kuu' ña̱ ni̱ xka'ndi̱a̱ ja̱a̱n' nuu' te̱ ja̱a̱n' ndii, ni̱ ti̱'vi' ña̱'a' ra̱ ñu̱u̱ Jope ja̱a̱n'.
44010009	Te̱ kivi̱' ña̱ uvi̱ kii̱' ñu'u' te̱ ja̱a̱n' i̱chi' ya̱ti̱n ñu̱u̱ Jope ja̱a̱n' kua'a̱n ra̱ ndii, ni̱ ka̱a̱ Pedro xíni' vi̱'e̱ te̱ ka'a̱n ra̱ xiin' Ndiosí. Yatin' i̱i̱n ke'in' nduu' a̱ kii̱' sa̱kan'.
44010010	Te̱ ni̱ xi'i̱ va̱ Pedro so̱ko̱, te̱ ni̱ kuni̱ ra̱ ku̱xi̱ ra̱. Te̱ kii̱' xava̱'a̱ ne̱ ndiee' i̱kan' ña̱ ku̱xi̱ ra̱ ndii, ni̱ xi̱ni̱ ra̱ i̱i̱n ña̱ ni̱ sa̱tuví Ndiosí nuu̱' ra̱,
44010011	ña̱ nunia' ndi̱vi', te̱ nuu' i̱i̱n ña̱ kaa' nde̱e̱ naa kaa' i̱i̱n toto̱ chie̱ va̱ nde̱e̱ nuu̱' ñu̱'u', te̱ tiín ku̱mi' saa' xiki̱' a̱.
44010012	Te̱ nuu̱' a̱ ja̱a̱n' ñu'u' sa̱kuu' nuu̱' ki̱ti', ti' ku̱mi' ta'an xa'a̱', xiin' sa̱kuu' nuu̱' ti' kañuu' ti̱xi̱n, xiin' sa̱kuu' nuu̱' sa̱a̱, ti' ta'nu' ndi̱vi'.
44010013	Te̱ ni̱ ka'a̱n i̱i̱n tachi̱' yu̱'u' xiin' ra̱ ndii: ―Pedro, ndo̱ndi̱chi̱, te̱ ka̱'ni̱' u̱n' ti' ñaa̱', te̱ ku̱xi̱ u̱n' ri' ―ni̱ kachi̱ a̱.
44010014	Te̱ ni̱ na̱kui̱i̱n Pedro ndii: ―Kuä̱sa̱' xa̱chi' sa̱kan' ra̱n', tákui'e, sa̱kan' ña̱ nde̱e̱ i̱i̱n i̱chi' tïa̱'an ku̱xi̱ i̱ ti' ki̱ni̱ iin', ti' täxi' tu̱'u̱n nde̱i' u̱n' ña̱ ku̱xi̱ ndu̱ ―ni̱ kachi̱ ra̱.
44010015	Te̱ ni̱ ka'a̱n tu̱ku̱u̱ tachi̱' yu̱'u' ja̱a̱n' i̱chi' ña̱ uvi̱ ndii: ―Ña̱ xa̱ ni̱ nda̱sa̱ndo̱o̱ Ndiosí ndii, kä'án yo'ó ña̱ ña̱ ki̱ni̱ iin' nduu' a̱ ―ni̱ kachi̱ a̱.
44010016	Te̱ uni̱ ta'an i̱chi' ni̱ xi̱ni̱ so̱'o̱ ra̱ tachi̱' yu̱'u' ja̱a̱n', i̱kan' te̱ ni̱ ka̱a̱ tu̱ku̱u̱ toto̱ ja̱a̱n' xiin' ti' ja̱a̱n' nde̱e̱ ndi̱vi'.
44010017	Kusaa' ndu'u̱' ka̱ Pedro ndi'ni̱ xa̱va̱'a̱ ra̱ xanini ra̱ ndee ña̱ kuni kachi̱ ña̱ ni̱ xi̱ni̱ ra̱ ja̱a̱n'. Te̱ ni̱ nde̱kui̱e̱ te̱ ni̱ ti̱'vi' Cornelio ja̱a̱n' yi'e' vi̱'e̱ Simón, kii̱' ndi̱'i̱ ni̱ nda̱tu'u̱n' ra̱ xa'a̱' vi̱'e̱ nde̱e̱ ni̱ xa'a̱n ku̱ni̱ ra̱ mii' iin' a̱.
44010018	Te̱ ni̱ ka̱na̱ ra̱ ne̱ ndiee' i̱kan'. Te̱ ni̱ nda̱tu'u̱n' ña̱'a' ra̱ naa' i̱kan' ndu'u̱' i̱i̱n te̱ na̱ni' Simón, te̱ ka'án tu̱ ne̱ yivi̱' Pedro xiin'.
44010019	Te̱ kii̱' xika' ka̱ Pedro kuni ku̱nda̱ni̱ ra̱ ndee xa'a̱' ka'án ña̱ ni̱ xi̱ni̱ ra̱ ja̱a̱n' ndii, ni̱ ka'a̱n Espíritu Santo xiin' ra̱ ndii: ―Pedro, nanduku' uni̱ ta'an te̱ yivi̱' yo'ó.
44010020	Ndo̱ndi̱chi̱ u̱n', kua'a̱n nu̱u̱ kii̱'. Te̱ kä'a̱n yu̱'u' u̱n' te̱ ku'u̱n u̱n' xiin' te̱ ja̱a̱n', sa̱kan' ña̱ yu'u̱ ni̱ ti̱'vi' ña̱'a' ―ni̱ kachi̱ a̱.
44010021	Te̱ ni̱ nu̱u̱ Pedro mii' ita' te̱ ja̱a̱n'. Te̱ ni̱ ka'a̱n ra̱ ndii: ―Yu'u̱ nduu' te̱ nanduku' ndo̱' ja̱a̱n'. ¿Ndee xa'a̱' kua̱xi̱ ndo̱'? ―ni̱ kachi̱ ra̱.
44010022	Te̱ ni̱ na̱kui̱i̱n te̱ ja̱a̱n' ndii: ―Chu̱u̱n nuu̱' Cornelio, te̱ kuu' ka'nu' nuu̱' i̱i̱n ti̱'vi̱ te̱ xíin', kua̱xi̱ ndu̱. Te̱ ja̱a̱n' ndii, xachuun' nda̱ku ra̱, te̱ xito' ka'nu' va̱ tu̱ ra̱ Ndiosí. Te̱ sa̱kuu' ne̱ judío ka'án va̱'a̱ xa'a̱' ra̱. Te̱ i̱i̱n ángele, ña̱ xika' nuu' nuu̱' Ndiosí, ni̱ ka'a̱n xiin' ra̱ ña̱ ka̱na̱ ra̱ yo'ó, te̱ ku'u̱n u̱n' vi̱'e̱ ra̱, te̱ ku̱ni̱ so̱'o̱ ra̱ ndee ña̱ ka'a̱n u̱n' ―ni̱ kachi̱ te̱ ja̱a̱n'.
44010023	Sa̱kan' te̱ ni̱ sa̱xka'ndi̱a̱ ña̱'a' Pedro vi̱'e̱, te̱ ni̱ ndoo̱ ra̱ i̱kan' ñu̱u ja̱a̱n'. Te̱ tu̱ku̱ kivi̱' ni̱ ke̱ta̱ ra̱ kua'a̱n ra̱ xiin' te̱ ja̱a̱n', te̱ kua'a̱n tu̱ sa̱va̱ ka̱ te̱ ndikún i̱chi' Jesús, te̱ ndiee' ñu̱u̱ Jope ja̱a̱n', xiin' ra̱.
44010024	Te̱ tu̱ku̱ kivi̱' ndii, ni̱ xaa̱ Pedro xiin' te̱ ja̱a̱n' ñu̱u̱ Cesarea ja̱a̱n'. Te̱ Cornelio ndii, ni̱ na̱ka̱ya̱ ra̱ ne̱ i̱i̱n kuu' xiin' ra̱, xiin' ne̱ xiní ta'an' xa̱va̱'a̱ xiin' ra̱, te̱ ndiatu' ra̱ Pedro.
44010025	Te̱ kii̱' kuan ndi'vi̱ Pedro vi̱'e̱ Cornelio ja̱a̱n' ndii, ni̱ xa'a̱n na̱ti̱i̱n ña̱'a' ra̱. Te̱ ni̱ na̱ka̱ndu'u̱' ndi̱e̱e̱' ra̱ xa'a̱' te̱ ja̱a̱n', te̱ ni̱ ki̱'i̱n ka'nu' ña̱'a' ra̱.
44010026	Ndisu̱ ni̱ ndo̱ni̱'i̱ ña̱'a' Pedro ka'án ra̱ xiin' ra̱ ndii: ―Ndo̱ndi̱chi̱ u̱n'. Te̱ yivi̱' kui̱ti̱' nduu' tu̱ yu'u̱ ―ni̱ kachi̱ ra̱.
44010027	Te̱ ndatu'un' ndatu'un' Pedro xiin' te̱ ja̱a̱n' kuan ko̱'ni̱ ra̱ vi̱'e̱. Te̱ ni̱ xi̱ni̱ ra̱ ndiee' kua'a̱' ne̱ yivi̱', ne̱ ni̱ na̱kaya̱ i̱kan'.
44010028	Te̱ ni̱ ka'a̱n ra̱ xiin' ni̱a̱ ndii: ―Xiní ndo'ó ña̱ täxi' tu̱'u̱n nde̱i' ndu'u̱', ne̱ judío, ña̱ ndu̱i̱i̱n ndu̱ xiin' ne̱ tuku', uun ku'u̱n ndi'e̱' ndu̱ vi̱'e̱ ne̱ ja̱a̱n'. Ndisu̱ ni̱ nia'a̱ Ndiosí yu'u̱ ña̱ vä̱'a̱ ka'a̱n i̱ ña̱ ne̱ kuä̱sa̱' kuní nduu' ndo̱' nuu̱' a̱, uun ne̱ ki̱ni̱ iin' nduu' ndo̱', ni̱ kachi̱ a̱ xiin' i̱.
44010029	Ña̱ ja̱a̱n' na kuii' nï̱ ka'a̱n yu̱'u' i̱ te̱ kua̱xi̱ i̱ kii̱' ni̱ xi̱ni̱ i̱ kuento. Te̱ vi̱ti̱n kuni nda̱tu'u̱n' i̱ ndo'ó, ¿ndee xa'a̱' ni̱ ka̱na̱ ndo̱' yu'u̱? ―ni̱ kachi̱ ra̱.
44010030	Sa̱kan' te̱ ni̱ na̱kui̱i̱n Cornelio ndii: ―Xa̱ kua'a̱n ku̱mi' ta'an kivi̱' naa kuu' vi̱ti̱n ka̱a̱ uni̱ xa̱kuaa̱', iin' yu'u̱ vi̱'e̱ i̱ ka'án i̱ xiin' Ndiosí. Te̱ i̱i̱n ni̱ xi̱kuii̱n ti̱o̱' i̱i̱n ña̱ kaa' nde̱e̱ naa te̱ yivi̱' nuu̱' i̱ ni'nu' a̱ toto̱ yi'é va̱.
44010031	Te̱ ni̱ ka'a̱n a̱ xiin' i̱ ndii: “Cornelio, xa̱ ni̱ xi̱ni̱ so̱'o̱ Ndiosí ña̱ ka'án u̱n' xiin' a̱. Te̱ naka'an' tu̱ a̱ ña̱ chindiee' u̱n' ne̱ nda'vi kuu'.
44010032	Sa̱kan' na kuii' ti̱'vi' u̱n' te̱ yivi̱' ñu̱u̱ Jope, te̱ ku'u̱n na̱ka̱ ra̱ i̱i̱n te̱ na̱ni' Simón, te̱ ka'án tu̱ ne̱ yivi̱' Pedro xiin'. Te̱ ja̱a̱n' ndii, ndu'u̱' ra̱ vi̱'e̱ i̱i̱n te̱ na̱ni' Simón, te̱ ndasava'a̱ i̱i̱n' ki̱ti', te̱ ndu'u̱' ya̱ti̱n yu̱'u' mi̱ni̱ ka'nu'”, ni̱ kachi̱ a̱ xiin' i̱.
44010033	Ña̱ ja̱a̱n' na kuii' yachi̱ va̱ ni̱ ti̱'vi' i̱ chu̱u̱n xiin' te̱ yivi̱' mii' ndu'u̱' u̱n'. Te̱ va̱'a̱ va̱ ni̱ xa̱a̱ u̱n' ña̱ kua̱xi̱ u̱n'. Te̱ vi̱ti̱n ndii, ndiee' tu̱'va̱ sa̱kuu' ndu̱ nuu̱' Ndiosí, te̱ ku̱ni̱ so̱'o̱ ndu̱ sa̱kuu' ña̱ ni̱ ka'a̱n chuun' xto̱'o̱ e̱' xiin' u̱n' ka'a̱n u̱n' xiin' ndu̱ ―ni̱ kachi̱ ra̱ xiin' Pedro.
44010034	Sa̱kan' te̱ ni̱ xa̱'a' ka'án ndo̱so̱' Pedro ndii: ―Xa̱ kundani̱ i̱ vi̱ti̱n ña̱ Ndiosí ndii, näkaxin a̱ ne̱ yivi̱'.
44010035	Süu̱' ja̱a̱n' ndii natiin' a̱ ndee ka̱ nuu̱' ne̱ yivi̱', ne̱ xito' ka'nu' ña̱'a', te̱ xachuun' nda̱ku ni̱a̱.
44010036	Ndiosí ndii, ni̱ ti̱'vi' a̱ tu̱'u̱n va̱'a̱ nuu̱' ndu̱, ne̱ Israel. Te̱ tu̱'u̱n va̱'a̱ ja̱a̱n' ka'án xa'a̱' ña̱ na ku̱ndi̱e̱e̱ mani̱' e̱' xiin' Ndiosí xa'a̱' ña̱ ni̱ xa̱a̱ Jesucristo, ña̱ nduu' xto̱'o̱ nuu̱' sa̱kuu' ña̱ yoo'.
44010037	Te̱ xiní ndo̱' sa̱kuu' ña̱ ni̱ yoo̱ ka̱nii' nuu̱' ñu̱'u' Judea. Ni̱ xa̱'a' a̱ nde̱e̱ ñu̱'u' Galilea kii̱' ndi̱'i̱ ni̱ ka'a̱n ndo̱so̱' Juan xa'a̱' ña̱ chichi' ne̱ yivi̱' kuenta Ndiosí.
44010038	Te̱ xiní tu̱ ndo̱' ña̱ ni̱ chi̱ndu'u̱' Ndiosí Espíritu Santo i̱ni̱ Jesús, ña̱ ñu̱u̱ Nazaret, te̱ ni̱ chi̱ndu'u̱' tu̱ a̱ ña̱ ndi̱e̱e̱' a̱. Te̱ xiní tu̱ ndo̱' sa̱a̱ ni̱ xika̱ ña̱ ja̱a̱n' xaa' a̱ ña̱ va̱'a̱, te̱ sanda'a a̱ sa̱kuu' ne̱ ni̱ ndo̱'o̱ ni̱ xa̱a̱ ña̱ ndi̱va̱'a̱, sa̱kan' ña̱ Ndiosí yoo xiin' a̱.
44010039	Te̱ ndu'u̱ nduu' te̱ ndiee' yu̱'u' xa'a̱' sa̱kuu' ña̱ ni̱ xa̱a̱ Jesús ja̱a̱n' nuu̱' ñu̱'u' Judea xiin' ñu̱u̱ Jerusalén. Ni̱ ya'a̱, te̱ ni̱ xa̱'ni̱' ña̱'a' ni̱a̱ nuu̱' i̱i̱n krusín i̱tun'.
44010040	Ndisu̱ ni̱ sa̱na̱tiaku ña̱'a' Ndiosí kivi̱' ña̱ uni̱, te̱ ni̱ ta̱xi̱ a̱ ña̱ tuvi̱ a̱ nuu̱' ndu̱.
44010041	Te̱ nï̱ tuvi̱ a̱ nuu̱' sa̱kuu' ne̱ yivi̱', süu̱' ja̱a̱n' ndii nuu̱' ndu'u̱, te̱ xa̱ ni̱ na̱ka̱xi̱n Ndiosí te̱ ndi̱e̱e̱ yu̱'u' ndu̱ xa'a̱' ña̱ ja̱a̱n' kui̱ti̱', ndu'u̱ te̱ ni̱ xi̱xi̱, te̱ ni̱ xi̱'i̱ tu̱ xiin' a̱ kii̱' ni̱ na̱ti̱a̱ku̱ a̱.
44010042	Te̱ ni̱ ka'a̱n chuun' a̱ xiin' ndu̱ ña̱ ka'a̱n ndo̱so̱' ndu̱ xa'a̱' a̱, te̱ ndi̱e̱e̱ yu̱'u' tu̱ ndu̱ xa'a̱' a̱ nuu̱' ne̱ yivi̱' ña̱ su̱vi̱ a̱ nduu' ña̱ ni̱ sa̱kuiso' chuun' Ndiosí, te̱ ku̱ndu̱u̱ a̱ ña̱ sa̱na'má ne̱ tiaku xiin' ne̱ ni̱ xi'i̱.
44010043	Te̱ xa'a̱' Jesús tu̱ ni̱ ndi̱e̱e̱ yu̱'u' sa̱kuu' te̱ ni̱ ka'a̱n tiakú tu̱'u̱n Ndiosí xta̱'an', ña̱ yo̱o̱ ka̱ i̱ni̱ xini ña̱ ja̱a̱n' ndii, ko̱o̱ ka'nu' i̱ni̱ Ndiosí xa'a̱' kua̱chi̱ ni̱a̱ xiin' ña̱ ndi̱e̱e' a̱ ―ni̱ kachi̱ ra̱.
44010044	Kii̱' kusaa' iin' ka̱ Pedro ka'án ra̱ tu̱'u̱n ja̱a̱n' ndii, ni̱ nu̱u̱ Espíritu Santo, te̱ ni̱ tuxi̱' a̱ sa̱kuu' ne̱ ndiee' xini so̱'o̱ ña̱ ka'án ra̱ ja̱a̱n'.
44010045	Te̱ xa'a̱' a̱ ña̱ ni̱ ta̱xi̱ Ndiosí te̱ ni̱ tuxi̱' tu̱ Espíritu Santo ne̱ tuku' ja̱a̱n' ndii, ni̱ na̱nda̱ni̱ va̱ te̱ judío, te̱ i̱ni̱ xini Jesús, te̱ ni̱ xa̱a̱ xiin' Pedro ja̱a̱n',
44010046	sa̱kan' ña̱ ni̱ xi̱ni̱ so̱'o̱ ra̱ ka'án ne̱ ja̱a̱n' tu̱'u̱n ña̱ xïní ni̱a̱ kii̱' xaka'nu' ni̱a̱ Ndiosí. Sa̱kan' te̱ ni̱ ka'a̱n ka̱ Pedro ndii:
44010047	―Kü̱vi̱ na̱ka̱si̱ nde̱e̱ i̱i̱n e̱' ne̱ kaa̱' ña̱ ku̱chi̱ ni̱a̱ kuenta Jesús, sa̱kan' ña̱ xa̱ ni̱ na̱ti̱i̱n tu̱ ne̱ kaa̱' Espíritu Santo sa̱a̱ nii' ni̱ na̱ti̱i̱n yoo' a̱ ―ni̱ kachi̱ ra̱.
44010048	Te̱ ni̱ ka'a̱n chuun' ra̱ ña̱ ku̱chi̱ ni̱a̱ kuenta xto̱'o̱ e̱' Jesús. Sa̱kan' te̱ ni̱ ka'a̱n ni̱a̱ xiin' ra̱ ña̱ ndoo̱ ka̱ ra̱ xiin' ni̱a̱ ndia'vi' kivi̱'.
44011001	Te̱ ni̱ ti̱a̱nu̱' Jesús xiin' i̱nga̱ ne̱ i̱ni̱ xini Jesús ndiee' ka̱nii' nuu̱' ñu̱'u' Judea ndii, ni̱ xi̱ni̱ ni̱a̱ kuento ña̱ ni̱ na̱ti̱i̱n tu̱ ne̱ tuku' tu̱'u̱n Ndiosí.
44011002	Sa̱kan' na kuii' kii̱' ni̱ ka̱a̱ Pedro ñu̱u̱ Jerusalén ndii, ni̱ ka̱ni̱ ta'an' kuento sa̱va̱ te̱ i̱ni̱ xini Jesús xiin' ra̱, te̱ ka'án ña̱ kuní a̱ ko̱o̱ tuni̱ i̱i̱n' e̱' kii̱' nanduu' e̱' kuenta Ndiosí,
44011003	ka'án ra̱ ndii: ―¿Ndichun na ni̱ xa'a̱n' u̱n' vi̱'e̱ te̱ tuku', te̱ ni̱ xi̱xi̱ u̱n' xiin' ra̱? ―ni̱ kachi̱ ra̱.
44011004	Sa̱kan' te̱ ni̱ xa̱'a' sanakuachi' ndi'i̱ Pedro sa̱a̱ ni̱ xka'ndi̱a̱ sa̱kuu' ña̱ ja̱a̱n', ka'án ra̱ ndii:
44011005	―Ñu̱u̱ Jope ndu'u̱' yu'u̱ ka'án i̱ xiin' Ndiosí, te̱ ni̱ xi̱ni̱ i̱ i̱i̱n ña̱ ni̱ sa̱tuví a̱ nuu̱' i̱, ña̱ nde̱e̱ ndi̱vi' kua̱xi̱ nuu' i̱i̱n ña̱ kaa' nde̱e̱ naa toto̱ chie̱, te̱ tiín ku̱mi' sa̱a' xiki̱' a̱, te̱ ni̱ xa̱a̱ a̱ nde̱e̱ mii' ni̱ ndu'u̱' i̱.
44011006	Kii̱' ni̱ xto̱'ni̱ i̱ ti̱xi̱n a̱ ndii, ni̱ xi̱ni̱ i̱ ñu'u' ti' ku̱mi' ta'an xa'a̱', xiin' ti' kui'e̱, xiin' ti' kañuu' ti̱xi̱n, xiin' sa̱a̱, ti' ta'nu' ndi̱vi'.
44011007	Te̱ ni̱ xi̱ni̱ so̱'o̱ i̱ ka'án i̱i̱n tachi̱' yu̱'u' xiin' i̱ ndii: “Pedro, ndo̱ndi̱chi̱ u̱n', te̱ ka̱'ni̱' u̱n' ti' ñaa̱', te̱ ku̱xi̱ u̱n' ri'”, ni̱ kachi̱ a̱.
44011008	Ndisu̱ ni̱ ka'a̱n i̱ ndii: “Kuä̱sa̱' xa̱chi' sa̱kan' ra̱n', tákui'e, sa̱kan' ña̱ nde̱e̱ i̱i̱n i̱chi' tïa̱'an ku̱xi̱ i̱ ti' ki̱ni̱ iin', ti' täxi' tu̱'u̱n nde̱i' u̱n' ku̱xi̱ ndu̱”, ni̱ kachi̱ i̱.
44011009	’Te̱ ni̱ ka'a̱n tu̱ku̱u̱ tachi̱' yu̱'u' ja̱a̱n' xiin' i̱ nde̱e̱ ndi̱vi' i̱chi' ña̱ uvi̱ ndii: “Ña̱ xa̱ ni̱ nda̱sa̱ndo̱o̱ Ndiosí ndii, kä'án yo'ó ña̱ ña̱ ki̱ni̱ iin' nduu' a̱”, ni̱ kachi̱ a̱.
44011010	Te̱ uni̱ ta'an i̱chi' ni̱ xa̱a̱ a̱ sa̱kan', i̱kan' te̱ ni̱ ka̱a̱ tu̱ku̱u̱ sa̱kuu' a̱ ja̱a̱n' nde̱e̱ ndi̱vi'.
44011011	’Sa̱va̱ ni̱ sa̱kan', te̱ ni̱ xa̱a̱ uni̱ ta'an te̱ yivi̱' vi̱'e̱ mii' ndu'u̱' i̱ ja̱a̱n'. Te̱ ja̱a̱n' ndii, nde̱e̱ ñu̱u̱ Cesarea ni̱ ki̱e̱e̱ ra̱ te̱ kua'a̱n na̱ka̱ ra̱ yu'u̱.
44011012	Te̱ ni̱ ka'a̱n Espíritu Santo xiin' i̱ ña̱ nä̱ti̱a̱a̱ i̱ te̱ ku'u̱n i̱ xiin' ra̱. Te̱ ni̱ xa'a̱n tu̱ iñu̱ sa̱a' te̱ i̱ni̱ xini xto̱'o̱ e̱' yo'o' xiin' i̱. Te̱ ni̱ ko̱'ni̱ ndu̱ vi̱'e̱ te̱ ni̱ ti̱a̱nu̱' te̱ ja̱a̱n'.
44011013	Te̱ ja̱a̱n' ndii, ni̱ nda̱tu'un' ra̱ nuu̱' ndu̱ sa̱a̱ ni̱ tuvi̱ i̱i̱n ángele nuu̱' ra̱ vi̱'e̱ ra̱, te̱ ni̱ ka'a̱n a̱ xiin' ra̱ ndii: “Ti̱'vi' u̱n' te̱ yivi̱' ñu̱u̱ Jope, te̱ ku'u̱n na̱ka̱ ra̱ i̱i̱n te̱ na̱ni' Simón, te̱ ka'án tu̱ ne̱ yivi̱' Pedro xiin'.
44011014	Te̱ ja̱a̱n' ka'a̱n xiin' u̱n' tu̱'u̱n va̱'a̱, te̱ kaku̱ u̱n' nuu̱' kua̱chi̱ u̱n', te̱ kaku̱ tu̱ sa̱kuu' ne̱ i̱i̱n kuu' xiin' u̱n'”, ni̱ kachi̱ a̱ xiin' ra̱.
44011015	Te̱ kii̱' ni̱ xa̱'a' ka'án ndo̱so̱' i̱ ndii, ni̱ tuxi̱' tu̱ Espíritu Santo ne̱ ja̱a̱n' naa ni̱ xa̱a̱ xiin' yoo' ña̱ nu̱u'.
44011016	I̱kan' te̱ ni̱ na̱ka̱'an' i̱ ña̱ ni̱ ka'a̱n xto̱'o̱ e̱' kii̱' ni̱ ka'a̱n a̱ ndii: “Juan ndii, xiin' ti̱kui kui̱ti̱' ni̱ sa̱kuchi' ra̱ ne̱ yivi̱' kuenta Ndiosí. Ndisu̱ ndo'ó ndii, xiin' ña̱ ndi̱e̱e' Espíritu Santo ku̱chi̱ ndo̱'”, ni̱ kachi̱ a̱.
44011017	Va̱'a̱, naa' ni̱ ta̱xi̱ Ndiosí te̱ ni̱ tuxi̱' tu̱ Espíritu Santo ne̱ ja̱a̱n' sa̱a̱ nii' ni̱ xa̱a̱ a̱ xiin' yoo' xa'a̱' ña̱ i̱ni̱ e̱' xini e̱' xto̱'o̱ e̱' Jesucristo ndii, kö̱o̱' nduu' xa̱chi' yu'u̱ te̱ na̱ka̱si̱ i̱ ña̱ xaa' Ndiosí ―ni̱ kachi̱ Pedro.
44011018	Te̱ kii̱' ni̱ xi̱ni̱ so̱'o̱ te̱ judío ja̱a̱n' ña̱ ja̱a̱n' ndii, ni̱ nu̱u̱ nimá ra̱. Te̱ ni̱ xa̱ka'nu' ra̱ Ndiosí ka'án ra̱ ndii: ―Naa' sa̱kan' ndii, taxi' tu̱ Ndiosí ña̱ nama' ne̱ tuku' nimá ni̱a̱ xa'a̱' kua̱chi̱ ña̱ xaa' ni̱a̱, te̱ ku̱mi' ni̱a̱ kivi̱' ñu̱u̱ ña̱ kö̱o̱' kivi̱' ndi'i' ―ni̱ kachi̱ ra̱.
44011019	Te̱ kii̱' ndi̱'i̱ ni̱ xa̱'ni̱' te̱ yivi̱' Esteban ja̱a̱n' ndii, ni̱ xa̱'a' sando'o' ne̱ yivi̱' ne̱ ndikún i̱chi' Jesús, ne̱ ndiee' Jerusalén. Xa'a̱' a̱ ja̱a̱n' na ni̱ kiku̱ sa̱va̱ ni̱a̱ kua'a̱n ni̱a̱ nde̱e̱ nuu̱' ñu̱'u' Fenicia, xiin' ñu̱'u' Chipre, xiin' ñu̱u̱ Antioquía. Te̱ ni̱ ka'a̱n ni̱a̱ tu̱'u̱n va̱'a̱ xa'a̱' Jesús nuu̱' ne̱ judío xiin' ni̱a̱ kui̱ti̱'.
44011020	Ndisu̱ sa̱va̱ te̱ ni̱ ki̱e̱e̱ ñu̱'u' Chipre xiin' ñu̱u̱ Cirene, kii̱' ni̱ ko̱'ni̱ ra̱ ñu̱u̱ Antioquía ndii, ni̱ xa̱'a' ka'án tu̱ ra̱ tu̱'u̱n va̱'a̱ xa'a̱' xto̱'o̱ e̱' Jesús nuu̱' ne̱ ka'án tu̱'u̱n griego.
44011021	Te̱ ni̱ ta̱xi̱ xto̱'o̱ ndi̱e̱e̱', te̱ ni̱ ka'a̱n ndo̱so̱' ja̱a̱n'. Te̱ kua'a̱' va̱ ne̱ yivi̱' ni̱ i̱ni̱ xi̱ni̱ xto̱'o̱ e̱' ja̱a̱n', te̱ ni̱ xi̱ku̱ndiku̱n ni̱a̱ i̱chi' a̱.
44011022	Te̱ ni̱ xi̱ni̱ ne̱ nduu' kuenta Jesús, ne̱ ndiee' ñu̱u̱ Jerusalén, kuento xa'a̱' ña̱ ni̱ xka'ndi̱a̱ ja̱a̱n', sa̱kan' na ni̱ ti̱'vi' ni̱a̱ Bernabé ñu̱u̱ Antioquía ja̱a̱n'.
44011023	Te̱ kii̱' ni̱ xa̱a̱ te̱ ja̱a̱n' ñu̱u̱ ja̱a̱n', te̱ ni̱ xi̱ni̱ ra̱ ña̱ sañu'u' va̱ Ndiosí ne̱ ja̱a̱n' ndii, ni̱ na̱kua̱tia' nimá ra̱. Te̱ ni̱ xa̱ndi̱e̱ni ra̱ sa̱kuu' ni̱a̱ ña̱ i̱ni̱ na i̱ni̱ ni̱a̱ xini ni̱a̱ xto̱'o̱ e̱' xiin' ka̱nii' nimá ni̱a̱.
44011024	Ni̱ xa̱a̱ ra̱ ña̱ ja̱a̱n' sa̱kan' ña̱ te̱ yivi̱' va̱'a̱ nduu' ra̱, te̱ chitu' vi̱' tu̱ nimá ra̱ xiin' Espíritu Santo, te̱ i̱ni̱ va̱ tu̱ ra̱ xini ra̱ xto̱'o̱ e̱'. Xa'a̱' a̱ ja̱a̱n' na kua'a̱' ka̱ ne̱ yivi̱' ni̱ i̱ni̱ xi̱ni̱ xto̱'o̱ e̱' ja̱a̱n'.
44011025	Ndi̱'i̱ ja̱a̱n' te̱ ni̱ ke̱ta̱ Bernabé ja̱a̱n' kua'a̱n ra̱ ñu̱u̱ Tarso, te̱ nanduku' ra̱ Saulo.
44011026	Te̱ kii̱' ni̱ xan ku̱ni̱ ña̱'a' ra̱ ndii, ni̱ na̱ka̱ ña̱'a' ra̱, te̱ ni̱ na̱ndi̱ko' ra̱ ñu̱u̱ Antioquía ja̱a̱n'. Te̱ ni̱ ndiee̱ ra̱ i̱kan' xiin' ne̱ nduu' kuenta Jesús nii' i̱i̱n kuiya̱, te̱ ni̱ sa̱nia'á ra̱ kua'a̱' xa̱va̱'a̱ ne̱ yivi̱'. Te̱ ñu̱u̱ Antioquía ja̱a̱n' nduu' mii' ni̱ chi̱ndu'u̱' ne̱ yivi̱' kivi̱' ne̱ nduu' kuenta Jesús i̱chi' nu̱u' ña̱ nani' ni̱a̱ Cristianos.
44011027	Te̱ kii̱' sa̱kan' ndii, ni̱ na̱kaa̱' ndia'vi' te̱ ka'án tiakú tu̱'u̱n Ndiosí ñu̱u̱ Jerusalén, te̱ ni̱ xa̱a̱ ra̱ ñu̱u̱ Antioquía ja̱a̱n'.
44011028	Te̱ ni̱ ndo̱ndi̱chi̱ i̱i̱n te̱ ja̱a̱n', te̱ na̱ni' Agabo, te̱ ni̱ sa̱ka'án ña̱'a' Espíritu Santo ña̱ ko̱o̱ va̱ so̱ko̱ ka̱nii' nuu̱' ñu̱'u' ja̱a̱n'. Te̱ ni̱ yoo̱ xna̱'a̱ ña̱ ja̱a̱n' kii̱' ni̱ nduu̱ te̱ nani' Claudio, te̱ ni̱ xa̱'ndi̱a̱ chuun' kuu' nu̱u'.
44011029	Sa̱kan' te̱ i̱'i̱n ne̱ ndikún i̱chi' Jesús, ne̱ ndiee' ñu̱u̱ Antioquía ja̱a̱n' ndii, ni̱ ndoo̱ ni̱a̱ kuento ña̱ ti̱'vi' ni̱a̱ ña̱ chi̱ndi̱e̱e' ni̱a̱ ne̱ nduu' kuenta Jesús, ne̱ ndiee' ñu̱'u' Judea, xiin' sa̱a̱ ni̱ ku̱ndi̱e̱e' ni̱a̱.
44011030	Te̱ sa̱kan' xna̱'a̱ ni̱ xa̱a̱ ni̱a̱, ni̱ ti̱'vi' ni̱a̱ Bernabé xiin' Saulo, te̱ ta̱xi̱ ra̱ ña̱ ja̱a̱n' nda̱'a' te̱ xi̱xa̱, te̱ xito' ne̱ nduu' kuenta Jesús ñu̱'u' Judea ja̱a̱n'.
44012001	Kivi̱' ja̱a̱n' ni̱ ka'a̱n chuun' rey Herodes, te̱ ni̱ ti̱i̱n te̱ yivi̱' ndia'vi' ne̱ nduu' kuenta Jesús, te̱ sa̱ndo'o' u'vi̱ ña̱'a' ra̱.
44012002	Sa̱kan' te̱ ni̱ ka'a̱n chuun' ra̱, te̱ ni̱ xi'i̱ Jacobo, ña̱ni̱ Juan, xiin' i̱chi' ni̱ xa̱a̱ te̱ xíin' ra̱.
44012003	Te̱ kii̱' ni̱ xi̱ni̱ Herodes ja̱a̱n' ña̱ va̱'a̱ kuni ne̱ judío ña̱ ni̱ xa̱a̱ ra̱ sa̱kan' ndii, ni̱ ka'a̱n chuun' tu̱ ra̱, te̱ ni̱ ti̱i̱n tu̱ te̱ xíin' Pedro. Ni̱ xa̱a̱ ra̱ ña̱ ja̱a̱n' sa̱va̱ ni̱ kivi̱' ña̱ nasukú ña̱ xixi' ne̱ yivi̱' xita̱' va̱'a̱ ti'e', ña̱ kö̱o̱' yu̱chi' levadura saká xiin', kuenta vi̱ko' pascua.
44012004	Te̱ kii̱' ni̱ ti̱i̱n ña̱'a' ra̱ ndii, ni̱ sko̱'ni' ña̱'a' ra̱ vi̱'e̱ ka̱a̱, te̱ ni̱ xa̱ta̱ ra̱ ku̱mi' ti̱'vi̱ te̱ xíin', te̱ ku̱mi' ta'an kuu' ra̱ i̱'i̱n ti̱vi̱ ja̱a̱n', te̱ ko̱to̱ ra̱ Pedro. Sa̱kan' ña̱ ni̱ kuni̱ Herodes ja̱a̱n' xta̱'ni' ña̱'a' ra̱ nuu̱' ne̱ yivi̱' kii̱' xka'ndi̱a̱ vi̱ko' pascua ja̱a̱n', te̱ sa̱na'má ña̱'a' ra̱.
44012005	Sa̱kan' na kuii' Pedro ndii, vi̱'e̱ ka̱a̱ ja̱a̱n' naá ra̱, ndisu̱ ne̱ nduu' kuenta Jesús ndii, ka'án te̱ ka'án ni̱a̱ xiin' Ndiosí xa'a̱' ra̱.
44012006	Te̱ ñu̱u kivi̱' ña̱ xito' xta̱'ni' Herodes ja̱a̱n' Pedro vi̱'e̱ ka̱a̱, te̱ sa̱na'má ña̱'a' ra̱ ndii, kixín te̱ ja̱a̱n' kandu'u̱' ra̱ ma̱'in' uvi̱ ta̱'an te̱ xíin', te̱ tiín ra̱ xiin' uvi̱ ta̱'an ka̱rena. Te̱ ita' tu̱ te̱ xíin' xito' ra̱ yi'e' vi̱'e̱ ka̱a̱ ja̱a̱n'.
44012007	Te̱ i̱i̱n ni̱ tuvi̱ ti̱o̱' i̱i̱n ángele, ña̱ xika' nuu' nuu̱' xto̱'o̱ e̱' Ndiosí, te̱ ni̱ yi'e̱ i̱i̱n ñu'u̱ ka̱nii' ti̱xi̱n vi̱'e̱ ka̱a̱ ja̱a̱n'. Te̱ ni̱ tondi̱a̱ nda̱'a' ángele ja̱a̱n' to̱ko' Pedro, te̱ ni̱ sa̱ndoto' ña̱'a' a̱ ka'án a̱ xiin' ra̱ ndii: ―Ndo̱koo̱ kii̱' ―ni̱ kachi̱ a̱. I̱kan' te̱ ni̱ ndaxi̱n' ka̱rena ña̱ tiín nda̱'a' ra̱ ja̱a̱n'.
44012008	Te̱ ni̱ ka'a̱n ka̱ ángele xiin' ra̱ ndii: ―Sa̱tiín kutu̱' u̱n' i̱i̱n' ki'i' to̱ko' u̱n', te̱ na̱ki'i̱ tu̱ u̱n' ndixa̱n' u̱n' ―ni̱ kachi̱ a̱. Te̱ sa̱kan' ni̱ xa̱a̱ ra̱. Te̱ ni̱ ka'a̱n ka̱ a̱ xiin' ra̱ ndii: ―Na̱kui'nu̱ u̱n' toto̱ tití u̱n', te̱ ku̱ndiku̱n u̱n' yu'u̱ ―ni̱ kachi̱ a̱.
44012009	Te̱ ni̱ xi̱ku̱ndiku̱n ña̱'a' Pedro, ndisu̱ xïní ra̱ naa' ña̱ ndi̱xa̱ nduu' ña̱ xaa' ángele ja̱a̱n', süu̱' ja̱a̱n' ndii tuu ra̱ ña̱ i̱i̱n ña̱ satuví a̱ nuu̱' ra̱ kui̱ti̱' nduu' a̱.
44012010	Te̱ kii̱' ni̱ xka'ndi̱a̱ ra̱ te̱ xíin' nu̱u', xiin' te̱ uvi̱ ndii, ni̱ xaa̱ ra̱ yi'e' ka̱a̱ mii' xka'ndíá ya̱'ya̱. Te̱ yi'e' ja̱a̱n' ndii, ni̱ nuni̱a̱' mi̱i' a̱. Te̱ kii̱' ni̱ ke̱ta̱ Pedro xiin' ángele ja̱a̱n' kua'a̱n ra̱ nde̱e̱ ni̱ xaa̱ ra̱ i̱nga̱ ya̱'ya̱ ndii, xa̱ka'án e̱' te̱ ni̱ na̱ko̱o̱ i̱i̱n nda̱a̱' ña̱'a' ángele ja̱a̱n'.
44012011	Sa̱kan' te̱ ni̱ na̱ku'u̱n i̱ni̱ Pedro, te̱ ni̱ ka'a̱n ra̱ xiin' nimá ra̱ ndii: “Vi̱ti̱n ndii, kundani̱ xna̱'a̱ i̱ ña̱ xto̱'o̱ e̱' Ndiosí ni̱ ti̱'vi' ángele, ña̱ xika' nuu' nuu̱' a̱, te̱ ni̱ sa̱kakú a̱ yu'u̱ nda̱'a' Herodes, xiin' nuu̱' sa̱kuu' ña̱ ni̱a̱'a ña̱ kuní ne̱ judío, ne̱ ta'an' i̱, sa̱a̱ ni̱a̱ xiin' i̱”, ni̱ kachi̱ ra̱.
44012012	Te̱ kii̱' ni̱ na̱ku̱ni̱ ra̱ ña̱ ja̱a̱n' ndii, ni̱ ke̱ta̱ ra̱ kua'a̱n ra̱ vi̱'e̱ María, ña' nduu' si̱'i' Juan, te̱ ka'án tu̱ ne̱ yivi̱' Marcos xiin', mii' ni̱ na̱kaya̱ kua'a̱' va̱ ne̱ yivi̱' ka'án ni̱a̱ xiin' Ndiosí.
44012013	Kii̱' ni̱ ka'a̱n ra̱, te̱ ni̱ sa̱kaxan' ra̱ yi'e' nuu̱' ki̱'e̱ ndii, ni̱ ke̱ta̱ i̱i̱n ña' xika' nuu' ña' na̱ni' Rode te̱ ku̱ni̱ a' yo̱o̱ sakaxan' yi'e' ja̱a̱n'.
44012014	Te̱ kii̱' ni̱ na̱ku̱ni̱ a' ña̱ tachi̱' Pedro nduu' a̱ ndii, va̱'a̱ va̱ ni̱ ku̱ni̱ a' nde̱e̱ nï̱ nu̱nia' a' yi'e'. Süu̱' ja̱a̱n' ndii ni̱ nda̱va̱ a' kua'a̱n a' ka'án a' ña̱ yi'e' ja̱a̱n' iin' Pedro.
44012015	Te̱ ni̱ ka'a̱n ni̱a̱ xiin' a' ndii: ―Ña' küu' kaxi' nduu' u̱n' ―ni̱ kachi̱ ni̱a̱. Ndisu̱ ña' ja̱a̱n' ndii, ndi̱e̱e' ka̱ ka'án a' ña̱ su̱vi̱ xna̱'a̱ ra̱. Sa̱kan' te̱ ni̱ ka'a̱n ni̱a̱ xiin' a' ndii: ―Ángele ra̱ nduu' a̱ ―ni̱ kachi̱ ni̱a̱.
44012016	Ndisu̱ Pedro ndii, sakaxan' te̱ sakaxan' ra̱ yi'e' ja̱a̱n'. Te̱ kii̱' ni̱ nu̱nia' ni̱a̱ yi'e' ja̱a̱n', te̱ ni̱ xi̱ni̱ ña̱'a' ni̱a̱ ndii, ni̱ na̱nda̱ni̱ xa̱va̱'a̱ ni̱a̱.
44012017	Ndisu̱ ni̱ ka̱ta̱ni̱ nda̱'a' ra̱ te̱ nia'á ra̱ ña̱ ko̱o̱ taxi̱n' yu̱'u' ni̱a̱. Te̱ ni̱ nda̱tu'un' ra̱ nuu̱' ni̱a̱ sa̱a̱ ni̱ xta̱'ni' ña̱'a' xto̱'o̱ e̱' vi̱'e̱ ka̱a̱. Te̱ ni̱ ka'a̱n tu̱ ra̱ xiin' ni̱a̱ ndii: ―Ka'a̱n ndo̱' xiin' Jacobo xiin' i̱nga̱ ne̱ nduu' kuenta Jesús xiin' e̱' xa'a̱' ña̱ yo̱'o̱' ―ni̱ kachi̱ ra̱. Sa̱kan' te̱ ni̱ ke̱ta̱ ra̱ kua'a̱n ra̱ tu̱ku̱ xaan'.
44012018	Kii̱' ni̱ kitu̱' tu̱ku̱ kivi̱' ndii, ni̱ kua̱a' ndi'ni̱ va̱ te̱ xíin', te̱ xito' vi̱'e̱ ka̱a̱ ja̱a̱n', sa̱kan' ña̱ xïní ra̱ mii' kua'a̱n Pedro.
44012019	Sa̱kan' na kuii' ni̱ ti̱'vi' Herodes te̱ xíin' te̱ na̱ndu̱ku' ndo̱o̱ va̱ ra̱ Pedro. Te̱ xa'a̱' a̱ ña̱ kö̱o̱' te̱ ja̱a̱n' ni̱ na̱'i̱n ra̱ ndii, ni̱ sa̱na'má ra̱ te̱ xíin', te̱ ni̱ xi̱to̱ Pedro ja̱a̱n', i̱kan' te̱ ni̱ ka'a̱n ra̱ ña̱ ka̱'ni̱' te̱ xíin' ra̱ te̱ xíin' ja̱a̱n'. Ndi̱'i̱ ja̱a̱n', te̱ ni̱ ke̱ta̱ Herodes ja̱a̱n' ñu̱'u' Judea, te̱ ni̱ na̱kaa̱' ra̱ ñu̱u̱ Cesarea, te̱ ni̱ ndoo̱ ra̱ i̱kan'.
44012020	Te̱ Herodes ja̱a̱n' ndii, ni̱ xi'e̱ va̱ ra̱ xini ra̱ ne̱ ndiee' ñu̱u̱ Tiro xiin' ne̱ ndiee' ñu̱u̱ Sidón. Sa̱kan' na kuii' ni̱ na̱ka̱ta̱ ne̱ ja̱a̱n' kuento ni̱a̱ ña̱ ku'u̱n nda̱tu'un' mani̱' ni̱a̱ xiin' Herodes. Te̱ kii̱' ni̱ xa̱a̱ ni̱a̱ i̱kan' ndii, ni̱ ndiaka̱ ni̱a̱ i̱i̱n te̱ vi̱kui'ni̱ xa'a̱' ni̱a̱ te̱ nani' Blasto. Te̱ ja̱a̱n' ndii, i̱i̱n te̱ ndiso' chuun' vie̱ va̱ vi̱'e̱ Herodes ja̱a̱n' ni̱ nduu̱ ra̱. Sa̱kan' na te̱ ja̱a̱n' ni̱ chi̱ndi̱e̱e' ña̱'a', te̱ ni̱ xika̱n ni̱a̱ ña̱ mani̱' nuu̱' Herodes ja̱a̱n'. Sa̱kan' ña̱ nuu̱' ñu̱'u' te̱ ja̱a̱n' sata̱' sa̱kuu' ne̱ ja̱a̱n' ña̱ tiaku ni̱a̱.
44012021	Te̱ kivi̱' ña̱ ni̱ chi̱tuní Herodes ja̱a̱n' ndii, ni̱ na̱kui'nu̱ ra̱ toto̱ ña̱ ni'nu' ra̱ xa'ndia chuun' ra̱, te̱ ni̱ xi̱ku̱ndu'u̱' ra̱ mii' xa'nú ra̱ kua̱chi̱. Te̱ ni̱ xa̱'a' ka'án ndo̱so̱' ra̱ nuu̱' ne̱ ja̱a̱n'.
44012022	I̱kan' te̱ ni̱ ka'a̱n ti'e' ne̱ ja̱a̱n' ndii: ―Tachi̱' yu̱'u' i̱i̱n ndiosí nduu' ña̱ ka'án kaa̱', süu̱' tachi̱' yu̱'u' te̱ yivi̱' nduu' a̱ ―ni̱ kachi̱ ni̱a̱.
44012023	Xa̱ sa̱kan' ni̱, te̱ ni̱ ka̱ni̱ i̱i̱n ángele, ña̱ xika' nuu' nuu̱' xto̱'o̱ e̱' Ndiosí, Herodes ja̱a̱n', te̱ ni̱ xa̱'a' xaxi̱' ña̱'a' ti̱ku̱xi' nde̱e̱ ni̱ xi'i̱ ra̱, sa̱kan' ña̱ nï̱ xaka'nu' ra̱ Ndiosí.
44012024	Te̱ tu̱'u̱n va̱'a̱ xa'a̱' xto̱'o̱ e̱' ndii, so̱'o̱ kikú ka̱ a̱, te̱ kua'a̱' ka̱ tu̱ ne̱ yivi̱' natiin' a̱.
44012025	Te̱ Bernabé xiin' Saulo ndii, ni̱ ki̱e̱e̱ ra̱ ñu̱u̱ Jerusalén kii̱' ndi̱'i̱ ni̱ sa̱xinú ra̱ chu̱u̱n nuu̱' ra̱, te̱ ni̱ na̱ndi̱ko' ra̱ ñu̱u̱ Antioquía, te̱ ni̱ xa̱ka̱ tu̱ ra̱ Juan, te̱ ka'án tu̱ ne̱ yivi̱' Marcos xiin'.
44013001	Te̱ te̱i̱n ne̱ nduu' kuenta Jesús ñu̱u̱ Antioquía ndii, ni̱ yoo̱ te̱ ka'án tiakú tu̱'u̱n Ndiosí, te̱ ni̱ yoo̱ tu̱ te̱ sanakuachi' a̱. Te̱ ja̱a̱n' ndii, i̱i̱n ra̱ nduu' Bernabé, te̱ i̱nga̱ ra̱ na̱ni' Simón, te̱ ka'án tu̱ ne̱ yivi̱' te̱ tu̱un' xiin' ra̱, te̱ i̱nga̱ ka̱ ra̱ na̱ni' Lucio, te̱ ñu̱u̱ Cirene, te̱ i̱nga̱ ka̱ ra̱ na̱ni' Manaén, te̱ ni̱ xa̱'nu̱ inga' xiin' Herodes, te̱ i̱nga̱ ka̱ ra̱ nduu' Saulo.
44013002	Unta' kii̱' ni̱ yoo̱ ndi̱ti̱a̱ ne̱ ja̱a̱n', te̱ xaka'nu' tu̱ ni̱a̱ xto̱'o̱ e̱' Ndiosí ndii, ni̱ ka'a̱n Espíritu Santo xiin' ni̱a̱ ndii: ―Sa̱siin' ndo̱' Bernabé xiin' Saulo xa'a̱' chu̱u̱n ña̱ ni̱ ka̱na̱ ña̱'a' i̱ sa̱a̱ ra̱ ―ni̱ kachi̱ a̱.
44013003	Te̱ kii̱' ndi̱'i̱ ni̱ yoo̱ ndi̱ti̱a̱ ne̱ ja̱a̱n', te̱ ni̱ ka'a̱n tu̱ ni̱a̱ xiin' Ndiosí ndii, ni̱ tondi̱a̱ nda̱'a' ni̱a̱ uvi̱ sa̱a' te̱ ja̱a̱n' ka'án ni̱a̱ xiin' Ndiosí xa'a̱' ra̱. Ndi̱'i̱ ja̱a̱n', te̱ ni̱ nde̱i' ña̱'a' ni̱a̱.
44013004	Sa̱kan' na kuii' ni̱ ti̱a̱nu̱' ña̱'a' Espíritu Santo, te̱ ni̱ na̱kaa̱' ra̱ ñu̱u̱ Seleucia, te̱ i̱kan' ni̱ ko̱'ni̱ ra̱ tundo̱o', te̱ kua'a̱n ra̱ nde̱e̱ nuu̱' ñu̱'u' ña̱ naá i̱'nu̱ ña̱ nani' Chipre.
44013005	Te̱ kii̱' ni̱ xaa̱ ra̱ ñu̱u̱ Salamina, ña̱ kandu'u̱' mii' xaá tundo̱o' ja̱a̱n' ndii, ni̱ ka'a̱n ndo̱so̱' ra̱ tu̱'u̱n Ndiosí ti̱xi̱n ki'in' vi̱'e̱ mii' nakayá ne̱ judío. Te̱ ni̱ xika̱ tu̱ Juan chindiee' ña̱'a' ra̱.
44013006	Te̱ kii̱' ndi̱'i̱ ni̱ xi̱nu'ni̱ ra̱ ka̱nii' nuu̱' ñu̱'u' Chipre, ña̱ naá i̱'nu̱ ja̱a̱n' ndii, ni̱ xaa̱ ra̱ nde̱e̱ ñu̱u̱ Pafos. Te̱ i̱kan' ni̱ xi̱ni̱ ta'an' ra̱ xiin' i̱i̱n te̱ tu̱'va̱, te̱ na̱ni' Barjesús. Te̱ ja̱a̱n' ndii, i̱i̱n te̱ judío, te̱ ka'án tiakú tu̱n vixi̱, nduu' ra̱.
44013007	Te̱ ndu'u̱' ra̱ vi̱'e̱ i̱i̱n te̱ xa'ndia chuun', te̱ na̱ni' Sergio Paulo. Sergio ja̱a̱n' ndii, i̱i̱n te̱ kuu' kaxi' va̱ nduu' ra̱, te̱ ni̱ kuni̱ va̱ ra̱ ku̱ni̱ so̱'o̱ ra̱ tu̱'u̱n Ndiosí, sa̱kan' na ni̱ ka̱na̱ ra̱ Bernabé xiin' Saulo.
44013008	(Te̱ Elimas nani' te̱ tu̱'va̱ ja̱a̱n' tu̱'u̱n griego.) Te̱ ni̱ xika̱ ra̱ na̱ka̱si̱ ra̱ Bernabé xiin' Saulo, sa̱kan' ña̱ nï̱ kuni̱ ra̱ ña̱ kui̱ni̱ te̱ xa'ndia chuun' ja̱a̱n' ku̱ni̱ ra̱ Jesús.
44013009	Te̱ Saulo, te̱ na̱ni' tu̱ Pablo ndii, chitu' nimá ra̱ xiin' Espíritu Santo. Te̱ ni̱ xi̱to̱ ndi'e̱' ra̱ te̱ tu̱'va̱ ja̱a̱n'.
44013010	Te̱ ni̱ ka'a̱n ra̱ xiin' te̱ ja̱a̱n' ndii: ―Yo'ó ndii, te̱ xini xa'an' va̱ nduu' u̱n', te̱ chitu' vi̱' nimá u̱n' ñu'u' ña̱ nia'a̱, te̱ si'e̱ ña̱ ndi̱va̱'a̱ nduu' u̱n'. Te̱ ndasi' ta'an' tu̱ u̱n' xiin' sa̱kuu' ña̱ ndi̱xa̱. ¿Ndichun na xïkuiín u̱n' ña̱ xayakua' u̱n' i̱chi' nda̱ku xto̱'o̱ e̱' Ndiosí?
44013011	Te̱ vi̱ti̱n ndii, ka̱ni̱ xto̱'o̱ e̱' Ndiosí yo'ó, te̱ na̱ndu̱u̱ u̱n' te̱ kui'e nuu̱', te̱ ni̱ nde̱e̱ ñu̱'u̱ kü̱vi̱ ku̱ni̱ ka̱ u̱n' ndia'vi' kivi̱' ―ni̱ kachi̱ Pablo. Te̱ xa̱ka'án e̱', te̱ ni̱ ku̱u̱ i̱i̱n yaví nuu̱' ra̱, te̱ tüvi' ka̱ a̱. Te̱ ni̱ xa̱'a' nanduku' nianí ra̱ ne̱ ti̱i̱n nda̱'a' ra̱.
44013012	Sa̱kan' na kuii', kii̱' ni̱ xi̱ni̱ te̱ xa'ndia chuun' ja̱a̱n' ña̱ ni̱ yoo̱ ja̱a̱n' ndii, ni̱ i̱ni̱ ra̱ xi̱ni̱ ra̱ xto̱'o̱ e̱', te̱ nandani̱ va̱ ra̱ xa'a̱' ña̱ ni̱ sa̱nia'á Pablo ja̱a̱n'.
44013013	Te̱ Pablo xiin' i̱nga̱ te̱ kua'a̱n xiin' ra̱ ndii, ni̱ ko̱'ni̱ ra̱ tundo̱o' ñu̱u̱ Pafos ja̱a̱n', te̱ kua'a̱n ra̱ nde̱e̱ ñu̱u̱ Perge, ña̱ naá nuu̱' ñu̱'u' Panfilia. Ndisu̱ kii̱' ni̱ xa̱a̱ ra̱ ñu̱u̱ Perge ja̱a̱n' ndii, ni̱ na̱ko̱o̱ ña̱'a' Juan, te̱ ni̱ na̱ndi̱ko' ra̱ ñu̱u̱ Jerusalén.
44013014	Te̱ ñu̱u̱ Perge ja̱a̱n' ni̱ ki̱e̱e̱ ra̱, te̱ ni̱ xa̱a̱ ra̱ ñu̱u̱ Antioquía, ña̱ naá nuu̱' ñu̱'u' Pisidia. Te̱ kivi̱' sábado, ña̱ xina̱ndiee̱' ne̱ judío ndii, ni̱ ko̱'ni̱ ra̱ xiin' ni̱a̱ vi̱'e̱ mii' nakayá ni̱a̱, te̱ ni̱ xi̱ku̱ndiee̱ ra̱ i̱kan'.
44013015	Te̱ kii̱' ndi̱'i̱ ni̱ ka̱'vi̱ i̱i̱n te̱ yivi̱' tu̱'u̱n nde̱i' Ndiosí xiin' ña̱ ni̱ ke̱'i̱ te̱ ni̱ ka'a̱n tiakú tu̱'u̱n a̱ ndii, ni̱ ti̱'vi' te̱ kuu' nu̱u' xa'a̱' vi̱'e̱ ja̱a̱n' i̱i̱n te̱ yivi̱', te̱ ni̱ ka'a̱n ra̱ xiin' Pablo xiin' Bernabé ndii: ―Ña̱ni̱ i̱, naa' yoo i̱i̱n tu̱'u̱n va̱'a̱ te̱ sa̱ndi̱e̱ni ndo̱' sa̱kuu' e̱' ndii, sa̱a̱ ndo̱' ña̱ va̱'a̱ te̱ ka'a̱n ndo̱' a̱ ―ni̱ kachi̱ ra̱.
44013016	Sa̱kan' te̱ ni̱ ndo̱ndi̱chi̱ Pablo, te̱ ni̱ ka̱ta̱ni̱ nda̱'a' ra̱ te̱ ko̱o̱ taxi̱n' yu̱'u' ni̱a̱. Te̱ ni̱ ka'a̱n ra̱ ndii: ―Ne̱ vi̱'e̱ Israel, ne̱ ta'an' i̱, xiin' ndo'ó, ne̱ tuku', ne̱ xaka'nu' tu̱ Ndiosí ndii, ku̱ni̱ so̱'o̱ ndo̱'.
44013017	Ndiosí yoo', ne̱ vi̱'e̱ Israel, ni̱ na̱ka̱xi̱n ne̱ i̱chi' ya̱ta' e̱', te̱ ni̱ xa̱kua'a̱' xa̱va̱'a̱ ña̱'a' a̱ kii̱' ni̱ nduu̱ ni̱a̱ ne̱ ndi̱va̱'a̱ nuu̱' ñu̱'u' Egipto. Te̱ xiin' ña̱ ndi̱e̱e' a̱ ni̱ ta̱va̱' ña̱'a' a̱ nuu̱' ñu̱'u' Egipto ja̱a̱n'.
44013018	Te̱ nii' uvi̱ xi̱ko̱ kuiya̱ ni̱ ku̱ndi̱e̱ni a̱ xa'a̱' ña̱ ni̱ xa̱a̱ ne̱ ja̱a̱n' mii' i̱chi kaa'.
44013019	Te̱ kii̱' ni̱ xka'ndi̱a̱ ña̱ ja̱a̱n' ndii, ni̱ chi̱ndi̱e̱e' Ndiosí ne̱ i̱chi' ya̱ta' e̱' ja̱a̱n', te̱ ni̱ sa̱ndo̱ñu'u' ni̱a̱ uxa̱ ta'an nuu̱' ne̱ yivi̱', ne̱ ni̱ ndiee̱ nuu̱' ñu̱'u' Canaán, te̱ ni̱ ta̱xi̱ a̱ ñu̱'u' ja̱a̱n' ku̱ndu̱u̱ ña̱'a̱ ne̱ i̱chi' ya̱ta' e̱' ja̱a̱n'.
44013020	Te̱ sa̱kuu' ña̱ ja̱a̱n' ni̱ xka'ndi̱a̱ yatin' ku̱mi' ciento uvi̱ xi̱ko̱ uxi̱ kuiya̱. ’Ni̱ ya'a̱ ña̱ ja̱a̱n', te̱ ni̱ sa̱kuiso' chuun' Ndiosí te̱ kuu' nu̱u', te̱ ki̱'i̱n i̱chi' ra̱ nuu̱' ni̱a̱. Sa̱kan' ni̱ xika̱ ni̱a̱ nde̱e̱ kivi̱' ni̱ nduu̱ Samuel, te̱ ni̱ ka'án tiakú tu̱'u̱n Ndiosí.
44013021	Ndi̱'i̱ ja̱a̱n', te̱ ni̱ xika̱n ni̱a̱ i̱i̱n rey te̱ ka̱'ndi̱a̱ chuun' nuu̱' ni̱a̱. Te̱ ni̱ na̱ka̱xi̱n Ndiosí Saúl, si'e̱ Cís, te̱ nduu' si̱a̱ni' xika' Benjamín. Te̱ ni̱ xa̱'ndi̱a̱ chuun' ra̱ uvi̱ xi̱ko̱ kuiya̱.
44013022	Te̱ kii̱' ndi̱'i̱ ni̱ xta̱'ni' ña̱'a' Ndiosí ndii, ni̱ sa̱kuiso' chuun' a̱ David, te̱ ku̱ndu̱u̱ ra̱ rey, te̱ ka̱'ndi̱a̱ chuun' nuu̱' ni̱a̱. Te̱ ja̱a̱n' nduu' te̱ xa̱ ni̱ ka'a̱n a̱ xa'a̱' ndii: “Xa̱ ni̱ xi̱ni̱ i̱ ña̱ David, si'e̱ Isaí ndii, i̱i̱n te̱ xtani̱ va̱ nimá i̱ nduu' ra̱, te̱ ja̱a̱n' sa̱xinú sa̱kuu' ña̱ kuní yu'u̱”, ni̱ kachi̱ a̱.
44013023	’Ni̱ ta̱xi̱ Ndiosí kuento a̱ ña̱ te̱i̱n si̱a̱ni' xika' David ja̱a̱n' ke̱ta̱ i̱i̱n ña̱ sa̱kakú yoo', ne̱ vi̱'e̱ Israel, nuu̱' kua̱chi̱ e̱', ña̱ ja̱a̱n' nduu' Jesús.
44013024	Te̱ ña̱ kuní ka̱ ki̱xi̱n ña̱ ja̱a̱n' ndii, ni̱ ka'a̱n ndo̱so̱' Juan nuu̱' sa̱kuu' ne̱ vi̱'e̱ e̱' Israel xa'a̱' ña̱ kuní a̱ na̱ma̱ ni̱a̱ nimá ni̱a̱ xa'a̱' kua̱chi̱ ña̱ xaa' ni̱a̱, te̱ na̱ka̱ka̱ ni̱a̱ i̱chi' Ndiosí, te̱ ku̱chi̱ ni̱a̱ kuenta a̱.
44013025	Te̱ kii̱' xa̱ kuyatin' sa̱xinú Juan ja̱a̱n' chu̱u̱n nuu̱' ra̱ ndii, ni̱ ka'a̱n ra̱ ndii: “Süu̱' yu'u̱ nduu' ña̱ sa̱kakú yoo' ja̱a̱n'. Süu̱' ja̱a̱n' ndii xata̱' i̱ kua̱xi̱ ña̱ ja̱a̱n'. Te̱ yu'u̱ ndii, ni̱ nde̱e̱ vä̱'a̱ i̱ ku̱ndu̱u̱ te̱ nda̱xin' ndixa̱n' ki'i' a̱”, ni̱ kachi̱ ra̱.
44013026	’Ña̱ni̱ ta'an' i̱, ne̱ nduu' si̱a̱ni' xika' Abraham, xiin' sa̱kuu' ndo'ó, ne̱ tuku', ne̱ xaka'nu' Ndiosí ndii, tu̱'u̱n va̱'a̱ ña̱ ka'án xa'a̱' ña̱ sa̱kakú Ndiosí yo'o' ndii, nuu̱' yoo' ni̱ ti̱'vi' ña̱'a' a̱.
44013027	Kua̱chi̱ ndii, ne̱ ndiee' ñu̱u̱ Jerusalén xiin' te̱ xa'ndia chuun' nuu̱' ni̱a̱ ndii, nï̱ na̱ku̱ni̱ ni̱a̱ Jesús, ni̱ nde̱e̱ nï̱ ku̱nda̱ni̱ tu̱ ni̱a̱ ndee ña̱ ka'án ña̱ ni̱ ka'a̱n te̱ ni̱ ka'a̱n tiakú xa'a̱' a̱, ña̱ xi ka'vi' te̱ yivi̱' nuu̱' ni̱a̱ sa̱kuu' kivi̱' sábado, ña̱ xina̱ndiee̱' ni̱a̱. Sa̱kan' na kuii' ni̱ sa̱xinú ni̱a̱ ña̱ ni̱ ka'a̱n tiakú te̱ ja̱a̱n' xa'a̱' a̱ kii̱' ni̱ ndoo̱ ni̱a̱ kuento ña̱ xata'a̱n ku̱vi̱ a̱.
44013028	Tee̱' ndee kö̱o̱' nde̱e̱ i̱i̱n xa'a̱' ña̱ xata'a̱n ku̱vi̱ a̱ ndii, ni̱ ka'a̱n ni̱a̱ xiin' Pilato, te̱ ni̱ ka'a̱n chuun' ra̱ te̱ ka̱'ni̱' ña̱'a' te̱ xíin' ra̱.
44013029	Te̱ kii̱' ni̱ sa̱xinú ni̱a̱ sa̱kuu' ña̱ yoso̱' xa'a̱' ña̱ ja̱a̱n' ndii, ni̱ sa̱nuu' ra̱ ñu̱'u' nde'i̱ a̱ nuu̱' krusín i̱tun', te̱ ni̱ chi̱naá ña̱'a' ra̱ yavi̱ ndi̱i̱.
44013030	Ndisu̱ Ndiosí ndii, ni̱ sa̱na̱tiaku ña̱'a' a̱.
44013031	Te̱ ña̱ ja̱a̱n' ndii, ki'in' kivi̱' ni̱ tuvi̱ a̱ nuu̱' ne̱ ni̱ ki̱e̱e̱ nde̱e̱ nuu̱' ñu̱'u' Galilea, te̱ ni̱ ka̱a̱ ni̱a̱ ñu̱u̱ Jerusalén xiin' a̱. Te̱ ne̱ ja̱a̱n' nduu' tu̱ ne̱ ndiee' yu̱'u' xa'a̱' a̱ vi̱ti̱n nuu̱' ne̱ yivi̱'.
44013032	’Te̱ ndu'u̱ ndii, ka'án ndo̱so̱' ndu̱ nuu̱' ndo̱' xa'a̱' tu̱'u̱n va̱'a̱ ña̱ ka'án xa'a̱' ña̱ ni̱ ta̱xi̱ Ndiosí kuento a̱ nuu̱' ne̱ xii̱' ya̱ta' e̱',
44013033	te̱ xa̱ ni̱ sa̱xinú xa̱chi' a̱ ña̱ ja̱a̱n' nuu̱' yoo', ne̱ nduu' si̱a̱ni' xika' ne̱ ja̱a̱n' kii̱' ni̱ sa̱na̱tiaku a̱ Jesús. Naa yoso̱' a̱ nuu̱' tu̱tu̱ Salmos ña̱ uvi̱ mii' ka'án a̱ ndii: “Si'e̱ i̱ nduu' yo'ó, kivi̱' vi̱ti̱n satuví i̱ ña̱ nduu' i̱ yu̱va' u̱n'”, kachi a̱.
44013034	Te̱ ni̱ sa̱na̱tiaku ña̱'a' a̱, te̱ kö̱o̱' kivi̱' ti̱vi' ñu̱'u' nde'i̱ ña̱ ja̱a̱n' naa ni̱ ka'a̱n ka̱ Ndiosí ndii: “Sa̱ñu'u' xna̱'a̱ i̱ ndo'ó xiin' ña̱ ni̱ ta̱xi̱ i̱ kuento i̱ xa'a̱' nuu̱' David”, kachi a̱.
44013035	Te̱ sa̱kan' tu̱ yoso̱' a̱ i̱nga̱ Salmo mii' ka'án a̱ ndii: “Tä̱xi̱ yo'ó ti̱vi' ñu̱'u' nde'i̱ te̱ nduu' kuenta u̱n'.” Sa̱kan' kachi a̱.
44013036	’Va̱'a̱, David ja̱a̱n', kii̱' ndi̱'i̱ ni̱ xika̱ nu̱u̱ ra̱ nuu̱' ne̱ ta'an' ra̱ sa̱a̱ kuní Ndiosí ndii, ni̱ xi'i̱ ra̱, te̱ ni̱ chi̱naá ña̱'a' te̱ yivi̱' mii' ñu'u' ne̱ i̱chi' ya̱ta' ra̱. Te̱ ni̱ ti̱vi' ñu̱'u' nde'i̱ ra̱ ja̱a̱n'.
44013037	Ndisu̱ ña̱ ni̱ sa̱na̱tiaku Ndiosí ja̱a̱n' ndii, nï̱ ti̱vi' ñu̱'u' nde'i̱ a̱.
44013038	’Ndo'ó, ne̱ ta'an' i̱, xa'a̱' ja̱a̱n' na kuní a̱ ku̱nda̱ni̱ ndo̱' ña̱ ka'án ndo̱so̱' ndu̱ ña̱ nda̱'a' Jesús ja̱a̱n' kui̱ti̱' kua̱xi̱ ña̱ ku̱vi̱ ko̱o̱ ka'nu' i̱ni̱ Ndiosí xa'a̱' kua̱chi̱ e̱',
44013039	sa̱kan' ña̱ xiin' tu̱'u̱n nde̱i' Ndiosí, ña̱ ni̱ ke̱'i̱ Moisés ndii, nï̱ ku̱vi̱ ku̱nda̱ku nimá e̱' nuu̱' a̱ nde̱e̱ sie. Sa̱kan' na kuii' nda̱'a' Jesús ja̱a̱n' kui̱ti̱' kua̱xi̱ ña̱ nduu' nda̱ku nimá sa̱kuu' yoo', ne̱ i̱ni̱ xini ña̱'a', nuu̱' Ndiosí.
44013040	Sa̱kan' na kuii' ko̱to̱ xiin' mi̱i' ndo̱', ko̱to̱ ka̱ ku̱ndo̱'o̱ ndo̱' ña̱ ni̱ ka'a̱n te̱ ni̱ ka'a̱n tiakú tu̱'u̱n Ndiosí ndii:
44013041	Ko̱to̱ va̱ ndo'ó, ne̱ kundi'i' xiin' i̱, te̱ na̱nda̱ni̱ ndo̱', te̱ ndo̱ñu'u' ndo̱'. Sa̱kan' ña̱ kivi̱' ña̱ xika' ka̱ ndo̱' ndii, sa̱a̱ i̱ i̱i̱n chu̱u̱n ka'nu', ña̱ nde̱va̱'a̱ ni̱ ka'a̱n ne̱ yivi̱' a̱ xiin' ndo̱' ndii, kä̱ndi̱xa' ndo̱' a̱. Sa̱kan' yoso̱' a̱ ―ni̱ kachi̱ Pablo.
44013042	Te̱ kii̱' ni̱ ke̱ta̱ Pablo xiin' Bernabé vi̱'e̱ mii' nakayá ne̱ judío ja̱a̱n' ndii, ni̱ ka'a̱n nda'vi ni̱a̱ xiin' ra̱ ña̱ ka'a̱n ka̱ ra̱ xiin' ni̱a̱ xa'a̱' ña̱ ja̱a̱n' tu̱ku̱ kivi̱' sábado, ña̱ xina̱ndiee̱' ni̱a̱.
44013043	Te̱ kii̱' ndi̱'i̱ ni̱ nduti̱a̱ ni̱a̱ ndii, kua'a̱' ne̱ judío xiin' ne̱ tuku', ne̱ ndikún ndi̱tu̱ni̱ ña̱ kandixa' ne̱ judío, ni̱ xi̱ku̱ndiku̱n ña̱'a', te̱ ka'án ra̱ xiin' ni̱a̱ ña̱ kui̱ta̱ ni̱'i̱ va̱ ni̱a̱ nuu̱' ña̱ ndani̱ mi̱i' ña̱'a' Ndiosí.
44013044	Te̱ tu̱ku̱ kivi̱' sábado, ña̱ xina̱ndiee̱' ni̱a̱ ndii, yatin' sa̱kuu' ne̱ ñu̱u̱ ja̱a̱n' ni̱ na̱kaya̱ te̱ ku̱ni̱ so̱'o̱ ni̱a̱ tu̱'u̱n va̱'a̱ xa'a̱' xto̱'o̱ e̱'.
44013045	Ndisu̱ kii̱' ni̱ xi̱ni̱ te̱ judío, te̱ kuu' nu̱u', ña̱ ni̱ na̱kaya̱ kua'a̱' xa̱va̱'a̱ ne̱ yivi̱' ja̱a̱n' ndii, ni̱ xa̱kuiñu xa̱va̱'a̱ ra̱, te̱ ni̱ xa̱'a' ka'án ki̱ni̱ ra̱ xa'a̱' ña̱ ka'án ndo̱so̱' Pablo ja̱a̱n', te̱ kani̱a̱'a tu̱ ra̱ xiin' ra̱.
44013046	Ndisu̱ Pablo xiin' Bernabé ndii, xiin' ña̱ ndi̱e̱ni ni̱ ka'a̱n ra̱ ndii: ―Ni̱ kuni̱ a̱ ña̱ xi̱'na̱ ka̱ nuu̱' ndo'ó, ne̱ ta'an' ndu̱, ka'a̱n ndo̱so̱' ndu̱ tu̱'u̱n Ndiosí. Te̱ ndii, xa'a̱' a̱ ña̱ küni na̱ti̱i̱n ndo̱' a̱, te̱ nia'á ndo̱' ña̱ xäta'a̱n na̱ti̱i̱n ndo̱' kivi̱' ñu̱u̱ ña̱ kö̱o̱' kivi̱' ndi'i', sa̱kan' na kuii' vi̱ti̱n ndii, ku'u̱n ndu̱ nuu̱' ne̱ tuku',
44013047	sa̱kan' ña̱ xa̱ sa̱kan' ni̱ ka'a̱n chuun' xto̱'o̱ e̱' Ndiosí xiin' ndu̱ naa yoso̱' a̱ nuu̱' tu̱tu̱ a̱ mii' ka'án a̱ ndii: Ni̱ sa̱kuiso' chuun' i̱ yo'ó, te̱ ku̱ndu̱u̱ u̱n' nde̱e̱ naa ñu'u̱ nuu̱' ne̱ tuku', te̱ ku'u̱n u̱n' nde̱e̱ mii' xan ndi̱'i̱ i̱i̱n yivi̱', te̱ sa̱nia'á u̱n' ni̱a̱ xa'a̱' ña̱ sa̱kakú ña̱'a' i̱. Ni̱ kachi̱ a̱.
44013048	Kii̱' ni̱ xi̱ni̱ so̱'o̱ ne̱ tuku' ña̱ ja̱a̱n' ndii, va̱'a̱ va̱ ni̱ ku̱ni̱ ni̱a̱, te̱ ni̱ ti̱i̱n ka'nu' ni̱a̱ tu̱'u̱n xto̱'o̱ e̱'. Te̱ sa̱kuu' ne̱ xa̱ ni̱ na̱ka̱xi̱n Ndiosí te̱ na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i' ndii, ni̱ i̱ni̱ ni̱a̱ xini ni̱a̱ Jesús.
44013049	Te̱ ni̱ kiku̱ tu̱'u̱n xto̱'o̱ e̱' ka̱nii' nuu̱' ñu̱'u' ja̱a̱n'.
44013050	Ndisu̱ te̱ judío ja̱a̱n' ndii, ni̱ chu̱'u̱' ra̱ sa̱va̱ ña̱'a', ne̱ ka'nu' va̱, ne̱ ita' ni̱'i̱ va̱ nuu̱' ña̱ kandixa' ni̱a̱, xiin' ki'in' te̱ kuu' nu̱u' ñu̱u̱ ja̱a̱n'. Te̱ ni̱ xa̱'a' sando'o' ra̱ Pablo xiin' Bernabé, sa̱kan' na ni̱ ta̱xi' ña̱'a' ra̱ nuu̱' ñu̱'u' ja̱a̱n'.
44013051	Sa̱kan' te̱ ni̱ sa̱koyó te̱ ja̱a̱n' ya̱ka' xa'a̱' ra̱ te̱ nia'á ra̱ ña̱ xi'é Ndiosí xini a̱ ne̱ ja̱a̱n'. Te̱ ni̱ ki̱e̱e̱ ra̱ kua'a̱n ra̱ ñu̱u̱ Iconio.
44013052	Ndisu̱ ne̱ ndikún i̱chi' Jesús, ne̱ ndiee' ñu̱u̱ Antioquía ja̱a̱n' ndii, chitu' vi̱' nimá ni̱a̱ xiin' ña̱ va̱'a̱ kuni ni̱a̱, te̱ chitu' vi̱' tu̱ nimá ni̱a̱ xiin' Espíritu Santo.
44014001	Te̱ kii̱' ndiee' ra̱ ñu̱u̱ Iconio ja̱a̱n' ndii, ni̱ ko̱'ni̱ inga' ra̱ vi̱'e̱ mii' nakayá ne̱ judío naa xi xaá ra̱, te̱ ni̱ ka'a̱n ndo̱so̱' va̱'a̱ xa̱va̱'a̱ ra̱ tu̱'u̱n va̱'a̱ nuu̱' ni̱a̱, sa̱kan' na kua'a̱' xa̱va̱'a̱ ne̱ judío xiin' ne̱ tuku' ni̱ i̱ni̱ xini Jesús.
44014002	Ndisu̱ ne̱ judío, ne̱ nï̱ i̱ni̱ xini Jesús ndii, ni̱ chu̱'u̱' ni̱a̱ sa̱va̱ ne̱ tuku', te̱ ni̱ ka'a̱n ki̱ni̱ ne̱ ja̱a̱n' xa'a̱' Pablo xiin' xa'a̱' Bernabé.
44014003	Nde̱e̱ sa̱a̱ ka̱ ni̱ ndii, kua'a̱' ya'a̱ kivi̱' ni̱ ndoo̱ Pablo xiin' Bernabé i̱kan' ka'án ndo̱so̱' ndi̱e̱ni ra̱ tu̱'u̱n va̱'a̱ xa'a̱' xto̱'o̱ e̱'. Te̱ ña̱ ja̱a̱n' ni̱ chi̱ndi̱e̱e' ña̱'a' a̱, te̱ ni̱ xa̱a̱ ra̱ chu̱u̱n ka'nu' xiin' ña̱ nandani̱ va̱ ne̱ yivi̱'. Te̱ xiin' ña̱ ja̱a̱n' nia'á a̱ ña̱ ña̱ ndi̱xa̱ nduu' tu̱'u̱n ña̱ ka'án ndo̱so̱' ra̱ xa'a̱' ña̱ ndani̱ mii' Ndiosí yoo'.
44014004	Te̱ ni̱ na̱ta'vi̱' ne̱ ndiee' ñu̱u̱ ja̱a̱n'. Sa̱va̱ ni̱a̱ ni̱ ndu̱i̱i̱n xiin' ne̱ judío, te̱ sa̱va̱ tu̱ku̱ ni̱a̱ ni̱ ndu̱i̱i̱n xiin' te̱ ni̱ ti̱a̱nu̱' Jesús ja̱a̱n'.
44014005	Xa'a̱' a̱ ja̱a̱n' na ni̱ na̱ka̱ta̱ sa̱va̱ ne̱ tuku' xiin' ne̱ judío kuento ni̱a̱, te̱ ni̱ chi̱ndi̱e̱e' tu̱ ña̱'a' te̱ xa'ndia chuun' ñu̱u̱ ni̱a̱, te̱ mi̱i' ku̱u̱ ni̱a̱ xiin' ra̱, te̱ ku̱u̱n yuu̱' tu̱ ña̱'a' ni̱a̱.
44014006	Te̱ kii̱' ni̱ xi̱ni̱ te̱ tianu̱' Jesús ja̱a̱n' kuento xa'a̱' ña̱ ja̱a̱n' ndii, ni̱ xi̱nu̱ ra̱ kua'a̱n ra̱ ñu̱u̱ Listra xiin' ñu̱u̱ Derbe, ña̱ ñu'u' nuu̱' ñu̱'u' Licaonia. Te̱ ni̱ xa'a̱n tu̱ ra̱ sa̱kuu' ñu̱u̱ ña̱ ñu'u' ya̱ti̱n i̱kan'
44014007	ka'án tu̱ ra̱ tu̱'u̱n va̱'a̱ ñu̱u̱ ja̱a̱n'.
44014008	Te̱ ni̱ yoo̱' i̱i̱n te̱ kui'e xa'a̱' ñu̱u̱ Listra ja̱a̱n'. Nde̱e̱ i̱i̱n kivi̱' nï̱ ku̱vi̱ ka̱ka̱ ra̱, sa̱kan' ña̱ xa̱ te̱ kui'e̱ xa'a̱' nduu' ra̱ nde̱e̱ ni̱ tuvi̱ ra̱.
44014009	Te̱ ja̱a̱n' ndii, ni̱ ndu'u̱' ra̱ xini so̱'o̱ ra̱ ña̱ ka'án ndo̱so̱' Pablo. Te̱ ni̱ xto̱'ni̱ kaxi' Pablo nuu̱' ra̱, te̱ ni̱ xi̱ni̱ ra̱ ña̱ i̱ni̱ te̱ ja̱a̱n' ña̱ ku̱vi̱ sa̱nda'a ña̱'a' Ndiosí.
44014010	Te̱ ni̱ ka'a̱n ti'e' Pablo xiin' ra̱ ndii: ―Kui̱i̱n ndi̱chi̱ nda̱ku u̱n' xiin' xa'a̱' u̱n' ―ni̱ kachi̱ ra̱. Te̱ i̱i̱n ni̱ ka̱nde̱ta̱ ti̱o̱' te̱ ja̱a̱n', te̱ ni̱ xa̱'a' xika' ra̱.
44014011	Te̱ kii̱' ni̱ xi̱ni̱ ne̱ kua'a̱' ja̱a̱n' ña̱ ni̱ xa̱a̱ Pablo ndii, ni̱ xa̱'a' kuaa' ni̱a̱ ka'án ni̱a̱ xiin' tu̱'u̱n mi̱i' ni̱a̱ Licaonia ka'án ni̱a̱ ndii: ―Ndiosí ndii, te̱ yivi̱' ni̱ na̱ndu̱u̱ a̱, te̱ ni̱ nu̱u̱ a̱ nuu̱' e̱' ―kachi ni̱a̱.
44014012	Bernabé ndii, ndiosí Júpiter ni̱ kachi̱ ni̱a̱ xiin' ra̱, te̱ Pablo ndii, ndiosí Mercurio ni̱ kachi̱ ni̱a̱ xiin' ra̱, ko̱to̱ ka̱ su̱vi̱ ra̱ nduu' te̱ ka'án ka̱.
44014013	Te̱ sutu̱, te̱ xachuun' ti̱xi̱n vi̱'e̱ mii' xaka'nu' ne̱ yivi̱' ndiosí Júpiter ja̱a̱n' ndii, ni̱ ki̱xi̱n ndi̱a̱ka̱ ra̱ toro xiin' i̱ta̱ to̱so̱ yi'e' ñu̱u̱ ja̱a̱n'. Sa̱kan' ña̱ vi̱'e̱ mii' xaka'nu' ne̱ yivi̱' ndiosí Júpiter ja̱a̱n' ndii, nde̱e̱ nuu̱' ñu̱u̱ iin' a̱. Te̱ te̱ ja̱a̱n' xiin' sa̱kuu' ne̱ kua'a̱' ja̱a̱n' ndii, ni̱ kuni̱ ni̱a̱ na̱soko̱' ni̱a̱ ña̱ ja̱a̱n' nuu̱' Pablo xiin' nuu̱' Bernabé.
44014014	Ndisu̱ kii̱' ni̱ xi̱ni̱ Pablo xiin' Bernabé ña̱ ja̱a̱n' ndii, nï̱ xtani̱ xa̱chi' ra̱ ña̱ ja̱a̱n', sa̱kan' na ni̱ nda̱ta' ra̱ toto̱ ña̱ tití ra̱, te̱ taxta'an' ra̱ ni̱ ko̱'ni̱ ra̱ te̱i̱n ne̱ yivi̱' kua'a̱' ja̱a̱n' ka'án ti'e' ra̱ ndii:
44014015	―Ku̱ni̱ so̱'o̱ ndo̱' ña̱ ka'án i̱, ¿ndichun na xaa' ndo̱' ña̱ kaa̱'? Te̱ yivi̱' nde̱e̱ naa ndo'ó kui̱ti̱' nduu' tu̱ ndu'u̱. Te̱ ka'án ndo̱so̱' ndu̱ tu̱'u̱n va̱'a̱ nuu̱' ndo̱' ña̱ na̱ko̱o̱ ndo̱' ña̱ xini xa'an' kaa̱', te̱ na̱ndi̱ko' ndo̱' nuu̱' Ndiosí tiaku, ña̱ ni̱ xa̱'a̱ ndi̱vi', xiin' ñu̱'u' i̱i̱n yivi̱', xiin' mi̱ni̱ ka'nu', xiin' sa̱kuu' ña̱ yoo nuu̱' sa̱kuu' ña̱ ja̱a̱n'.
44014016	Nuu̱' ni̱ ki̱xi̱n ndii, ni̱ ta̱xi̱ a̱ ña̱ ka̱ka̱ sa̱kuu' nuu̱' ne̱ yivi̱' sa̱a̱ ka̱ kuní mi̱i' ni̱a̱.
44014017	Tee̱' ndee sa̱kan' ni̱ xa̱a̱ ni̱a̱ ndii, nï̱ xi̱kuii̱n a̱ ña̱ xaa' a̱ ña̱ va̱'a̱ nuu̱' ni̱a̱, te̱ nia'á ña̱'a' a̱ ña̱ yoo a̱. Sakuun' a̱ savi̱' te̱ taxi' a̱ kua'a̱' ña̱ savi' nda̱'a' ni̱a̱, xiin' ña̱ xaxi̱' ni̱a̱, xiin' ña̱ va̱'a̱ kuni nimá ni̱a̱ ―ni̱ kachi̱ ra̱.
44014018	Tee̱' ndee sa̱kuu' ña̱ ja̱a̱n' ni̱ ka'a̱n ra̱ xiin' ni̱a̱ ndii, ni̱ ndo̱'o̱ va̱ ra̱, te̱ ni̱ sa̱i̱n kuiín ra̱ ne̱ kua'a̱' ja̱a̱n' ña̱ na̱soko̱' ni̱a̱ ki̱ti' ja̱a̱n' nuu̱' ra̱.
44014019	Ndisu̱ ni̱ ya'a̱, te̱ ni̱ nde̱kui̱e̱ ndia'vi' te̱ judío, te̱ ni̱ ki̱e̱e̱ ñu̱u̱ Antioquía xiin' ñu̱u̱ Iconio. Te̱ ja̱a̱n' ndii, ni̱ na̱ma̱ ra̱ nimá ne̱ ja̱a̱n', te̱ ni̱ ku̱u̱n yuu̱' ni̱a̱ Pablo. Te̱ xa'a̱' ña̱ ni̱ tu̱u̱ ni̱a̱ ña̱ xa̱ ni̱ xi'i̱ ra̱ ndii, ni̱ ka̱ñu̱u̱ ña̱'a' ni̱a̱ xta̱'ni' ni̱a̱ nde̱e̱ nuu̱' ñu̱u̱.
44014020	Ndisu̱ kii̱' ni̱ xa̱a̱ ne̱ ndikún i̱chi' Jesús, te̱ ni̱ xi̱nu̱ndu̱u̱ ña̱'a' ni̱a̱ ndii, ni̱ ndo̱koo̱ ra̱, te̱ ni̱ ndi'vi̱ tu̱ku̱u̱ ra̱ ñu̱u̱ ja̱a̱n'. Te̱ tu̱ku̱ kivi̱' ni̱ ke̱ta̱ ra̱ kua'a̱n ra̱ xiin' Bernabé ñu̱u̱ Derbe.
44014021	Te̱ ni̱ ka'a̱n ndo̱so̱' ra̱ tu̱'u̱n va̱'a̱ nuu̱' ne̱ ndiee' ñu̱u̱ ja̱a̱n', te̱ ni̱ na̱koo̱ kua'a̱' ne̱ ndikún i̱chi' Jesús ni̱ xa̱a̱ ra̱. Kii̱' ndi̱'i̱ ña̱ ja̱a̱n', te̱ ni̱ na̱ndi̱ko' ra̱ ñu̱u̱ Listra, xiin' ñu̱u̱ Iconio, xiin' ñu̱u̱ Antioquía
44014022	xandieni ra̱ ne̱ ndikún i̱chi' Jesús, te̱ ndiaa yu̱'u' ña̱'a' ra̱ ña̱ kuní a̱ kui̱ta̱ ni̱'i̱ ni̱a̱ nuu̱' ña̱ i̱ni̱ ni̱a̱ xini ni̱a̱ a̱. Te̱ ni̱ ka'a̱n ra̱ xiin' ni̱a̱ ña̱ kuní a̱ ku̱ndo̱'o̱ va̱ e̱' te̱ xka'ndi̱a̱ e̱' mii' xa'ndia chuun' Ndiosí.
44014023	Te̱ i̱'i̱n ñu̱u̱ ja̱a̱n' ndii, ni̱ sa̱kuiso' chuun' ra̱ te̱ xi̱xa̱ te̱ ka̱'ndi̱a̱ chuun' nuu̱' ne̱ nduu' kuenta Jesús. Te̱ kii̱' ndi̱'i̱ ni̱ ka'a̱n ra̱ xiin' Ndiosí, te̱ ni̱ yoo̱ ndi̱ti̱a̱ tu̱ ra̱ ndii, ni̱ sa̱na̱kua'a ra̱ te̱ ja̱a̱n' nda̱'a' xto̱'o̱ e̱' Jesús, ña̱ xa̱ i̱ni̱ ra̱ xini ra̱.
44014024	Xka'ndi̱a̱ so̱'o̱ ra̱ ñu̱'u' Pisidia, te̱ ni̱ xa̱a̱ ra̱ ñu̱'u' Panfilia.
44014025	Te̱ kii̱' ndi̱'i̱ ni̱ ka'a̱n ndo̱so̱' ra̱ tu̱'u̱n va̱'a̱ ñu̱u̱ Perge ndii, ni̱ na̱kaa̱' ra̱ ñu̱u̱ Atalia.
44014026	Te̱ i̱kan' ni̱ ki̱e̱e̱ ra̱, te̱ ni̱ ko̱'ni̱ ra̱ tundo̱o' te̱ kua'a̱n ra̱ ñu̱u̱ Antioquía mii' ni̱ sa̱na̱kua'a ña̱'a' ne̱ nakayá xa'a̱' Jesús nuu̱' ña̱ ndani̱ mi̱i' ña̱'a' Ndiosí, te̱ ta̱xi̱ a̱ ña̱ ndi̱e̱e' ra̱ xa'a̱' chu̱u̱n ña̱ ni̱ xa̱a̱ ra̱.
44014027	Te̱ kii̱' ni̱ xaa̱ ra̱ ñu̱u̱ ja̱a̱n', te̱ ni̱ na̱ka̱ya̱ ra̱ ne̱ nduu' kuenta Jesús ndii, ni̱ nda̱tu'un' ndi'i̱ ra̱ nuu̱' ni̱a̱ sa̱kuu' ña̱ ni̱ xa̱a̱ Ndiosí xiin' ra̱, xiin' sa̱a̱ ni̱ ta̱xi̱ a̱ ña̱ i̱ni̱ tu̱ ne̱ tuku' kuni ni̱a̱ Jesús.
44014028	Te̱ ni̱ ndoo̱ ra̱ i̱kan' kua'a̱' kivi̱' xiin' ne̱ ndikún i̱chi' Jesús xiin' ra̱.
44015001	Te̱ kivi̱' ja̱a̱n' ndii, ni̱ xa̱a̱ ndia'vi' te̱ ni̱ ki̱e̱e̱ ñu̱'u' Judea ñu̱u̱ Antioquía, te̱ ni̱ xa̱'a' sania'á ra̱ ne̱ nakayá xa'a̱' Jesús, ka'án ra̱ ndii: ―Naa' kuä̱'a̱ tuni̱ i̱i̱n' ndo̱' naa ka'án tu̱'u̱n nde̱i' Ndiosí, ña̱ ni̱ na̱ti̱i̱n Moisés ndii, kü̱vi̱ kaku̱ ndo̱' nuu̱' kua̱chi̱ ndo̱' ―ni̱ kachi̱ ra̱.
44015002	Te̱ Pablo xiin' Bernabé ndii, nï̱ nakuitá kuento ra̱ xiin' te̱ ja̱a̱n', xa'a̱' a̱ ja̱a̱n' na ndi̱e̱e' va̱ ni̱ ka̱ni̱ ta'an' ra̱ kuento. Sa̱kan' na ni̱ ndoo̱ ne̱ nakayá xa'a̱' Jesús kuento ña̱ ka̱a̱ Pablo xiin' Bernabé ñu̱u̱ Jerusalén xiin' sa̱va̱ ka̱ te̱ nakayá xiin' ni̱a̱, te̱ nda̱tu'un' ra̱ xa'a̱' ña̱ ja̱a̱n' xiin' i̱nga̱ te̱ ni̱ ti̱a̱nu̱' Jesús, xiin' te̱ xi̱xa̱ kuenta a̱, te̱ ndiee' ñu̱u̱ ja̱a̱n'.
44015003	Te̱ ni̱ ti̱'vi' ña̱'a' ne̱ nduu' kuenta Jesús kua'a̱n ra̱ xka'ndíá ra̱ Fenicia xiin' Samaria ka'án ra̱ ña̱ kua'a̱' ne̱ tuku' ni̱ na̱ndu̱u̱ kuenta Jesús. Te̱ va̱'a̱ va̱ kuni sa̱kuu' i̱nga̱ ne̱ nduu' kuenta Jesús xa'a̱' ña̱ ja̱a̱n'.
44015004	Kii̱' ni̱ xaa̱ Pablo xiin' Bernabé ñu̱u̱ Jerusalén ndii, ni̱ na̱ti̱i̱n ña̱'a' te̱ xi̱xa̱, xiin' i̱nga̱ te̱ ni̱ ti̱a̱nu̱' Jesús, xiin' sa̱va̱ ka̱ ne̱ nduu' kuenta Jesús. Te̱ ni̱ nda̱tu'un' ra̱ nuu̱' sa̱kuu' ne̱ ja̱a̱n' sa̱kuu' ña̱ ni̱ xa̱a̱ Ndiosí xiin' ra̱.
44015005	Ndisu̱ ni̱ ndo̱ndi̱chi̱ sa̱va̱ te̱ fariseo, te̱ xa̱ i̱ni̱ xini Jesús, te̱ ni̱ ka'a̱n ra̱ ndii: ―Kuní a̱ ña̱ kua̱'a̱ tuni̱ i̱i̱n' te̱ tuku' ja̱a̱n', te̱ ka'a̱n chuun' e̱' xiin' ra̱ te̱ sa̱xinú ra̱ tu̱'u̱n nde̱i' Ndiosí, ña̱ ni̱ ke̱'i̱ Moisés ―ni̱ kachi̱ ra̱.
44015006	Sa̱kan' te̱ ni̱ na̱kaya̱ te̱ ni̱ ti̱a̱nu̱' Jesús, xiin' te̱ xi̱xa̱ ja̱a̱n' te̱ nda̱tu'un' tuní ra̱ xa'a̱' ña̱ ja̱a̱n'.
44015007	Te̱ kii̱' ni̱ ku̱na̱'a' va̱ ndatu'un' ndi̱e̱e' xiin' ta'an' ra̱ ndii, ni̱ ndo̱ndi̱chi̱ Pedro, te̱ ni̱ ka'a̱n ra̱ ndii: ―Ña̱ni̱ ta'an' i̱, xiní ndo'ó ña̱ sa̱a' ni̱ na̱ka̱xi̱n Ndiosí yu'u̱ te̱i̱n ndo̱', te̱ ka'a̱n ndo̱so̱' i̱ tu̱'u̱n va̱'a̱ nuu̱' ne̱ tuku', te̱ ni̱ i̱ni̱ ni̱a̱ xini ni̱a̱ Jesús.
44015008	Te̱ Ndiosí, ña̱ xiní sa̱a̱ iin' nimá e̱' ndii, ni̱ nia'a̱ a̱ ne̱ tuku' ña̱ natiin' ña̱'a' a̱ ta̱xi̱ a̱ Espíritu Santo naá nimá ni̱a̱, sa̱a̱ nii' ni̱ xa̱a̱ tu̱ a̱ xiin' yoo'.
44015009	Te̱ kuä̱sa̱' xa̱chi' siin' ni̱ xa̱a̱ a̱ xiin' yoo' ni̱ nde̱e̱ xiin' ne̱ ja̱a̱n'. Sa̱kan' ña̱ ni̱ nda̱sa̱ndo̱o̱ tu̱ a̱ nimá ne̱ ja̱a̱n' xa'a̱' ña̱ i̱ni̱ ni̱a̱ xini ni̱a̱ Jesús.
44015010	Sa̱kan' na kuii', ¿ndichun na xika' ndo̱' sataña'a̱' ndo̱' Ndiosí vi̱ti̱n taxi' ndo̱' chu̱u̱n vie̱ nuu̱' ne̱ i̱ni̱ xini Jesús ja̱a̱n', chu̱u̱n ña̱ kü̱vi̱ sa̱xinú yoo' ni̱ nde̱e̱ nï̱ ku̱vi̱ sa̱xinú tu̱ ña̱'a' ne̱ xii̱' ya̱ta' e̱'?
44015011	Sa̱kan' ña̱ yoo' ndii, kandixa' e̱' ña̱ ni̱ sa̱kakú Ndiosí yoo' nuu̱' kua̱chi̱ e̱' xa'a̱' ña̱ kundani̱ mi̱i' xto̱'o̱ e̱' Jesús yoo' kui̱ti̱', te̱ nii' sa̱kan' tu̱ kundani̱ a̱ ne̱ ja̱a̱n' ―ni̱ kachi̱ ra̱.
44015012	Sa̱kan' te̱ ni̱ xi̱ku̱ndiee̱ taxi̱n' sa̱kuu' ne̱ kua'a̱' ja̱a̱n' xini so̱'o̱ tu̱ ni̱a̱ ña̱ ka'án Bernabé xiin' ña̱ ka'án Pablo xa'a̱' chu̱u̱n ka'nu' xiin' ña̱ nandani̱ va̱ ne̱ yivi̱', ña̱ ni̱ xa̱a̱ te̱ ja̱a̱n' te̱i̱n ne̱ tuku' ni̱ xa̱a̱ Ndiosí.
44015013	Te̱ kii̱' ndi̱'i̱ ni̱ ka'a̱n te̱ ja̱a̱n', te̱ ni̱ xa̱'a' Jacobo ka'án ra̱ ndii: ―Ña̱ni̱ ta'an' i̱, ku̱ni̱ so̱'o̱ ndo̱' ña̱ ka'a̱n i̱ xiin' ndo̱' vi̱ti̱n.
44015014	Xa̱ ni̱ ka'a̱n Simón xiin' e̱' sa̱a̱ ni̱ xa̱a̱ Ndiosí nde̱e̱ ña̱ nu̱u' ña̱ ni̱ ku̱ndani̱ a̱ ne̱ tuku' ja̱a̱n', te̱ ni̱ na̱ka̱xi̱n a̱ sa̱va̱ ni̱a̱ te̱ ku̱ndu̱u̱ tu̱ ni̱a̱ kuenta a̱.
44015015	Te̱ nakuitá ña̱ ja̱a̱n' xiin' ña̱ ni̱ ke̱'i̱ te̱ ni̱ ka'a̱n tiakú tu̱'u̱n Ndiosí mii' ka'án a̱ ndii:
44015016	Kii̱' xka'ndi̱a̱ ña̱ ja̱a̱n' ndii, na̱ndi̱ko' i̱ te̱ na̱ka̱sa̱'a̱ xa̱a' tukuu' i̱ vi̱'e̱ David, mii' ni̱ xa̱'ndi̱a̱ chuun' ra̱, ña̱ xa̱ ni̱ ndu̱va̱, te̱ nda̱sa̱va̱'a̱ i̱ mii' ni̱ ii̱n a̱.
44015017	Ña̱ ja̱a̱n' sa̱a̱ i̱ te̱ na̱ndu̱ku' sa̱kuu' i̱nga̱ ne̱ yivi̱' yu'u̱, ña̱ nduu' xto̱'o̱ ni̱a̱, xiin' sa̱kuu' ne̱ tuku', ne̱ xa̱ ni̱ na̱ka̱xi̱n i̱ ku̱ndu̱u̱ kuenta i̱.
44015018	Sa̱kan' ni̱ kachi̱ xto̱'o̱ e̱', ña̱ satuví ña̱ ja̱a̱n' nde̱e̱ xta̱'an' i̱i̱n yivi̱'. Sa̱kan' kachi a̱.
44015019	’Xa'a̱' a̱ ja̱a̱n' na tuu yu'u̱ ndii, vä̱'a̱ ta̱xi̱ e̱' chu̱u̱n vie̱ nuu̱' ne̱ tuku', ne̱ xa̱ xa̱'a' i̱ni̱ xini xto̱'o̱ e̱' Ndiosí.
44015020	Süu̱' ja̱a̱n' ndii va̱'a̱ ka̱ ke̱'i̱ e̱' i̱i̱n tu̱tu̱, te̱ ti̱'vi' e̱' e̱ nda̱'a' ni̱a̱ mii' ka'án a̱ ña̱ kuní a̱ na̱ko̱o̱ ni̱a̱ ña̱ xixi' ni̱a̱ nde̱i̱', ña̱ ni̱ na̱soko̱' ne̱ yivi̱' nuu̱' ndiosí saka, te̱ na kümi' ni̱a̱ musa ni̱a̱, te̱ na kü̱xi̱ ni̱a̱ nde̱i̱' ki̱ti', ti' nï̱ xiti̱a̱ níi', te̱ na kü̱xi̱ tu̱ ni̱a̱ níi'.
44015021	Sa̱kan' ña̱ nde̱e̱ xta̱'an' ndii, i̱'i̱n ñu̱u̱ ni̱ yoo̱ te̱ ka'án ndo̱so̱' tu̱'u̱n nde̱i' Ndiosí, ña̱ ni̱ na̱ti̱i̱n Moisés, te̱ ka'vi' tu̱ ra̱ a̱ vi̱'e̱ mii' nakayá ni̱a̱ sa̱a̱ kivi̱' sábado, ña̱ xina̱ndiee̱' ne̱ ta'an' e̱' ―ni̱ kachi̱ ra̱.
44015022	Xa'a̱' a̱ ja̱a̱n' na te̱ ni̱ ti̱a̱nu̱' Jesús, xiin' te̱ xi̱xa̱ ja̱a̱n', xiin' sa̱kuu' i̱nga̱ ne̱ nduu' kuenta Jesús ñu̱u̱ Jerusalén ja̱a̱n' ndii, ni̱ na̱kuita̱ inga' ni̱a̱ kuento ña̱ na̱ka̱xi̱n ni̱a̱ i̱i̱n uvi̱ te̱ yivi̱', te̱ ti̱'vi' ña̱'a' ni̱a̱ xiin' Pablo xiin' Bernabé ñu̱u̱ Antioquía. Te̱ ja̱a̱n' ndii, i̱i̱n ra̱ nani' Judas, te̱ ka'án tu̱ ne̱ yivi̱' Barsabás xiin' ra̱, te̱ i̱nga̱ ra̱ nani' Silas. Te̱ te̱ kuu' nu̱u' nuu̱' ne̱ nakayá xa'a̱' Jesús nduu' uvi̱ sa̱a' te̱ ja̱a̱n'.
44015023	Te̱ xiin' te̱ ja̱a̱n' ni̱ ti̱'vi' ni̱a̱ tu̱tu̱ yo̱'o̱' ña̱ ka'án ndii: “Ndu'u̱, te̱ ni̱ ti̱a̱nu̱' Jesús, xiin' ne̱ nakayá xa'a̱' a̱ ñu̱u̱ yo'o', xiin' te̱ xi̱xa̱, te̱ xito' ne̱ ja̱a̱n' ndii, ti'vi' ndu̱ cha'an' ndo'ó, ne̱ tuku', ne̱ i̱ni̱ xini tu̱ Jesús, ne̱ ndiee' nuu̱' ñu̱'u' Siria xiin' ñu̱'u' Cilicia, xiin' ne̱ ndee' ñu̱u̱ Antioquía.
44015024	Xa̱ ni̱ xi̱ni̱ ndu̱ kuento ña̱ ni̱ ki̱e̱e̱ sa̱va̱ te̱ yivi̱' te̱i̱n ndu̱ yo'o', tee̱' ndee kö̱o̱' ra̱ ni̱ ti̱'vi' ndu̱. Te̱ ni̱ xaa̱ ra̱ mii' ndiee' ndo'ó, te̱ ni̱ sa̱ndi'ni̱ ra̱ nimá ndo̱' xiin' ña̱ ni̱ ka'a̱n ra̱, te̱ ni̱ na̱saka̱' tu̱ ra̱ ña̱ xanini ndo̱' xa'a̱' a̱ ña̱ ka'án chuun' ra̱ xiin' ndo̱', ña̱ ka̱sa̱'a̱ ndo̱' tuni̱ i̱i̱n' ndo̱'. Te̱ ka'án tu̱ ra̱ ña̱ kuní a̱ saxinú ndo̱' sa̱kuu' ña̱ ka'án tu̱'u̱n nde̱i' Ndiosí.
44015025	Xa'a̱' a̱ ja̱a̱n' na ni̱ ndoo̱ inga' ndu̱ kuento ña̱ na̱ka̱xi̱n ndu̱ ndia'vi' te̱ yivi̱', te̱ ti̱'vi' ndu̱ ra̱ xiin' ña̱ni̱ mani̱' e̱' Bernabé xiin' Pablo mii' ndiee' ndo̱'.
44015026	Te̱ yo̱'o̱' ndii, xa̱ xiyoó ra̱ ta̱xi̱ ra̱ kivi̱' ñu̱u̱ ra̱ xa'a̱' a̱ ña̱ saxinú ra̱ ña̱ kuní xto̱'o̱ e̱' Jesucristo.
44015027	Xa'a̱' a̱ ja̱a̱n' na ti̱'vi' ndu̱ Judas xiin' Silas, te̱ nda̱tu'un' ndi'i̱ ra̱ nuu̱' ndo̱' ña̱ ni̱ ndoo̱ ndu̱ kuento, ña̱ yoso̱' nuu̱' tu̱tu̱ yo̱'o̱.
44015028	Sa̱kan' ña̱ ni̱ na̱kuita̱ ña̱ kuní Espíritu Santo xiin' ndu̱ ña̱ tï̱a̱chuun' ndu̱ ndo'ó xiin' nde̱e̱ i̱i̱n tu̱ku̱ ña̱'a̱, süu̱' ja̱a̱n' ndii ña̱ yo̱'o̱' kui̱ti̱' sa̱a̱ ndo̱':
44015029	Kuní a̱ ña̱ na̱ko̱o̱ ndo̱' ña̱ xixi' ndo̱' nde̱i̱' ña̱ ni̱ na̱soko̱' ne̱ yivi̱' nuu̱' ndiosí saka, te̱ kü̱xi̱ ka̱ tu̱ ndo̱' níi', te̱ kü̱xi̱ ka̱ tu̱ ndo̱' nde̱i̱' ti' nï̱ xiti̱a̱ níi', te̱ kümi' tu̱ ndo̱' musa ndo̱'. Naa' sa̱xinú ndo̱' ña̱ ja̱a̱n' ndii, va̱'a̱ sa̱a̱ ndo̱'. Ndiosí na ko̱o̱ xiin' ndo̱'.” Sa̱kan' yoso̱' a̱ nuu̱' tu̱tu̱ ja̱a̱n'.
44015030	Te̱ kii̱' ndi̱'i̱ ni̱ nde̱i' ña̱'a' ni̱a̱ ndii, ni̱ ki̱e̱e̱ ra̱ ñu̱u̱ Jerusalén, te̱ ni̱ na̱kaa̱' ra̱ ñu̱u̱ Antioquía. Te̱ ni̱ na̱ka̱ya̱ ra̱ ne̱ nakayá xa'a̱' Jesús, te̱ ni̱ sa̱na̱kua'a ra̱ tu̱tu̱ ja̱a̱n' nda̱'a' ni̱a̱.
44015031	Te̱ kii̱' ni̱ ka̱'vi̱ ni̱a̱ a̱ ndii, ni̱ na̱kua̱tia' va̱ ni̱a̱, sa̱kan' ña̱ ni̱ sa̱ki'ví ña̱'a' ña̱ yoso̱' nuu̱' tu̱tu̱ ja̱a̱n'.
44015032	Te̱ Judas xiin' Silas, xa'a̱' a̱ ña̱ nduu' tu̱ ra̱ te̱ ka'án tiakú tu̱'u̱n Ndiosí ndii, ni̱ xa̱ndi̱e̱ni ña̱'a' ra̱ xiin' kua'a̱' tu̱'u̱n va̱'a̱, te̱ ni̱ na̱ka̱ta̱ ni̱'i̱ tu̱ ña̱'a' ra̱ nuu̱' i̱chi' Jesús.
44015033	Te̱ kii̱' ndi̱'i̱ ni̱ ndoo̱ ra̱ ñu̱u̱ ja̱a̱n' ndia'vi' kivi̱' ndii, ni̱ nde̱i' mani̱' ña̱'a' ne̱ nduu' kuenta Jesús, ne̱ ndiee' ja̱a̱n', te̱ na̱ndi̱ko' ra̱ mii' ndiee' ne̱ ni̱ ti̱'vi' ña̱'a'.
44015034	Ndisu̱ Silas ndii, ni̱ xta̱ni̱ ra̱ ndoo̱ ka̱ ra̱ i̱kan'.
44015035	Te̱ ni̱ ndoo̱ tu̱ Pablo xiin' Bernabé ñu̱u̱ Antioquía ja̱a̱n' sania'á inga' ra̱ xa'a̱' xto̱'o̱ e̱', te̱ ka'án ndo̱so̱' tu̱ ra̱ tu̱'u̱n va̱'a̱ xiin' kua'a̱' i̱nga̱ te̱ yivi̱'.
44015036	Kii̱' ni̱ ya'a̱ ndia'vi' kivi̱', te̱ ni̱ ka'a̱n Pablo xiin' Bernabé ndii: ―To'o̱' tukuu' sa̱kuu' ñu̱u̱ mii' ni̱ ka'a̱n e̱' tu̱'u̱n va̱'a̱ xa'a̱' xto̱'o̱ e̱' nuu̱' ne̱ yivi̱', te̱ ku̱ni̱ e̱' sa̱a̱ ndiee' ne̱ ja̱a̱n' ―ni̱ kachi̱ ra̱.
44015037	Ndandii̱ ni̱ kuni̱ Bernabé ña̱ ku'u̱n tu̱ Juan, te̱ ka'án tu̱ ne̱ yivi̱' Marcos xiin', xiin' ra̱.
44015038	Ndisu̱ ni̱ tu̱u̱ Pablo ña̱ vä̱'a̱ nduu' a̱ ña̱ ku'u̱n ka̱ te̱ ja̱a̱n' xiin' ra̱, sa̱kan' ña̱ ni̱ na̱ko̱o̱ xiin' mi̱i' ra̱ ñu̱'u' Panfilia, te̱ nï̱ xi̱i̱n ka̱ ra̱ ku̱ndiku̱n ra̱ sa̱chuun' inga' ra̱ xiin' te̱ ja̱a̱n' chu̱u̱n nuu̱' xto̱'o̱ e̱'.
44015039	Xa'a̱' a̱ ja̱a̱n' na Pablo xiin' Bernabé ndii, ndi̱e̱e' va̱ ni̱ ka̱ni̱ ta'an' ra̱ kuento nde̱e̱ ni̱ ku̱siin' ra̱. Sa̱kan' na ni̱ xa̱ka̱ Bernabé Marcos, te̱ ni̱ ko̱'ni̱ ra̱ tundo̱o', te̱ kua'a̱n ra̱ nuu̱' ñu̱'u' Chipre.
44015040	Te̱ Pablo ni̱ xa̱ka̱ Silas, te̱ kua'a̱n ra̱ kii̱' ndi̱'i̱ ni̱ sa̱na̱kua'a ña̱'a' i̱nga̱ ne̱ ndikún i̱chi' Jesús nuu̱' ña̱ ndani̱ mi̱i' ña̱'a' xto̱'o̱ e̱' Ndiosí.
44015041	Te̱ ni̱ xka'ndi̱a̱ ra̱ nuu̱' ñu̱'u' Siria xiin' nuu̱' ñu̱'u' Cilicia nakata' ni̱'i̱ ra̱ i̱'i̱n ti̱'vi̱ ne̱ nduu' kuenta Jesús.
44016001	Xi̱'na̱ ka̱ ñu̱u̱ Derbe ni̱ xa̱a̱ ra̱, ndi̱'i̱ ja̱a̱n' te̱ ni̱ xa̱a̱ ra̱ ñu̱u̱ Listra, te̱ i̱kan' ndu'u̱' i̱i̱n te̱ na̱ni' Timoteo, te̱ ndikún i̱chi' Jesús. Te̱ si'e̱ i̱i̱n ña̱'a' judía, ña' i̱ni̱ xini Jesús nduu' te̱ ja̱a̱n', ndisu̱ yu̱va' ra̱ ndii, te̱ griego nduu' ra̱.
44016002	Te̱ xa'a̱' a̱ ña̱ ka'án va̱'a̱ va̱ ne̱ i̱ni̱ xini xto̱'o̱ e̱', ne̱ ndiee' ñu̱u̱ Listra ja̱a̱n' xiin' ñu̱u̱ Iconio, xa'a̱' Timoteo ja̱a̱n' ndii,
44016003	ni̱ kuni̱ Pablo ña̱ ku'u̱n te̱ ja̱a̱n' xiin' ra̱. Ndisu̱ ña̱ kuní ka̱ ku'u̱n ra̱ ndii, ni̱ ka'a̱n chuun' ra̱ ña̱ ko̱o̱ tuni̱ i̱i̱n' te̱ ja̱a̱n', te̱ kä̱ni̱ni̱ ki̱ni̱ ne̱ judío, ne̱ ndiee' ñu̱'u' ja̱a̱n'. Kua̱chi̱ ndii, sa̱kuu' ne̱ ndiee' ja̱a̱n' xiní ña̱ te̱ griego nduu' yu̱va' ra̱.
44016004	Te̱ kii̱' xka'ndíá Pablo xiin' te̱ kua'a̱n xiin' ra̱ sa̱a̱ ñu̱u̱ kua'a̱n ra̱ ndii, sakuni' tu̱'u̱n ra̱ xa'a̱' tu̱'u̱n nde̱i', ña̱ ni̱ chi̱tuní te̱ ni̱ ti̱a̱nu̱' Jesús, xiin' te̱ xi̱xa̱, te̱ ndiee' ñu̱u̱ Jerusalén, ña̱ kuní a̱ sa̱xinu̱ ni̱a̱ a̱.
44016005	Sa̱kan' na kuii' i̱'i̱n ti̱'vi̱ ne̱ nduu' kuenta Jesús ndii, ni̱ xa̱ndi̱e̱ni ka̱ ña̱'a' ra̱ nuu̱' ña̱ i̱ni̱ ni̱a̱ xini ni̱a̱ Jesús, te̱ so̱'o̱ kukua'á' ka̱ ni̱a̱ i̱'i̱n kivi̱' kua'a̱n.
44016006	Te̱ ni̱ xka'ndi̱a̱ Pablo xiin' te̱ kua'a̱n xiin' ra̱ nuu̱' ñu̱'u' Frigia xiin' ñu̱'u' Galacia, sa̱kan' ña̱ nï̱ ta̱xi̱ Espíritu Santo ka'a̱n ra̱ tu̱'u̱n Ndiosí nuu̱' ñu̱'u' Asia.
44016007	Te̱ kii̱' ni̱ xaa̱ ra̱ xa'in' ñu̱'u' Misia ndii, ni̱ xika̱ ra̱ ku'u̱n ra̱ ñu̱'u' Bitinia. Ndisu̱ nï̱ ta̱xi̱ tu̱ Espíritu Jesús ña̱ ku'u̱n ra̱ i̱kan'.
44016008	Te̱ ni̱ xka'ndi̱a̱ ra̱ ñu̱'u' Misia, te̱ ni̱ na̱kaa̱' ra̱ nde̱e̱ ñu̱u̱ Troas, ña̱ naá yu̱'u' mi̱ni̱ ka'nu'.
44016009	Te̱ ñu̱u ja̱a̱n' ni̱ sa̱tuví a̱ nuu̱' Pablo ña̱ iin' ndi̱chi̱ i̱i̱n te̱ ñu̱'u' Macedonia ka'án nda'vi ra̱ xiin' ra̱ ndii: ―Xka'ndi̱a̱ u̱n' ñu̱'u' Macedonia te̱ chi̱ndi̱e̱e' u̱n' ndu̱ ―kachi ra̱.
44016010	Te̱ kii̱' ni̱ sa̱tuví a̱ ña̱ ja̱a̱n' nuu̱' Pablo ndii, ni̱ chi̱tu̱'va̱ ki'i̱' xiin' mii' ndu̱, te̱ ku'u̱n ndu̱ ñu̱'u' Macedonia. Sa̱kan' ña̱ ni̱ ku̱nda̱ni̱ ndu̱ ña̱ Ndiosí nduu' ña̱ kana' ndu̱, te̱ ka'a̱n ndo̱so̱' ndu̱ tu̱'u̱n va̱'a̱ nuu̱' ne̱ ndiee' ñu̱'u' ja̱a̱n'.
44016011	Te̱ ni̱ ko̱'ni̱ ndu̱ i̱i̱n tundo̱o', tun' ni̱ ke̱ta̱ ñu̱u̱ Troas ja̱a̱n', te̱ kua'a̱n nda̱ku ndu̱ nde̱e̱ ñu̱'u' Samotracia. Te̱ ni̱ kitu̱' tu̱ku̱ kivi̱', te̱ ni̱ ki̱e̱e̱ ndu̱ kua'a̱n ndu̱ ñu̱u̱ Neápolis.
44016012	Te̱ ñu̱u̱ ja̱a̱n' ni̱ ki̱e̱e̱ ndu̱ te̱ kua'a̱n ndu̱ nde̱e̱ ñu̱u̱ Filipos. Ñu̱u̱ ja̱a̱n' ndii, nda̱'a' ñu̱u̱ Roma nduu' a̱, te̱ kandu'u̱' a̱ nuu̱' ñu̱'u' Macedonia ja̱a̱n', te̱ i̱i̱n ñu̱u̱ ka'nu' va̱ nduu' a̱. I̱kan' ni̱ ndiee̱ ndu̱ ndia'vi' kivi̱'.
44016013	Te̱ i̱i̱n kivi̱' sábado, ña̱ xina̱ndiee̱' ne̱ ta'an' ndu̱, ne̱ judío ndii, ni̱ ki̱e̱e̱ ndu̱ ñu̱u̱ ja̱a̱n', te̱ ni̱ xa'a̱n ndu̱ yu̱'u' i̱ti̱a̱ mii' tuu ndu̱ ña̱ yoo i̱i̱n xaan' mii' xi ka'án ne̱ judío, ne̱ ndiee' i̱kan' xiin' Ndiosí. Sa̱kan' te̱ ni̱ xi̱ku̱ndiee̱ ndu̱ i̱kan', te̱ ni̱ xa̱'a' ka'án ndu̱ xiin' ña̱'a', ne̱ ni̱ na̱kaya̱ i̱kan', tu̱'u̱n va̱'a̱ xa'a̱' Jesús.
44016014	Te̱ i̱i̱n ña̱'a' ja̱a̱n' na̱ni' Lidia, ña' ñu̱u̱ Tiatira. Te̱ xiko̱' a' toto̱ va̱'a̱, ña̱ kua'a ndiaa'. Te̱ ña' xaka'nu' Ndiosí nduu' a'. Te̱ kii̱' ndu'u̱' a' xini so̱'o̱ a' ña̱ ka'án Pablo ndii, ni̱ nu̱nia' xto̱'o̱ e̱' nimá a', te̱ ni̱ na̱ti̱i̱n a' tu̱'u̱n va̱'a̱ ña̱ ni̱ ka'a̱n ra̱.
44016015	Te̱ kii̱' ndi̱'i̱ ni̱ chi̱chi̱ a' kuenta Jesús xiin' sa̱kuu' ne̱ ndiee' vi̱'e̱ a' ndii, ni̱ ka'a̱n nda'vi a' xiin' ndu̱ ndii: ―Naa' tuu ndo̱' ña̱ i̱ni̱ i̱ xini i̱ xto̱'o̱ e̱' ndii, to'o̱' ndo̱' te̱ ndoo̱ ndo̱' xiin' ndu̱ vi̱'e̱ i̱ ―ni̱ kachi̱ a'. Te̱ xa'a̱' a̱ ña̱ ndi̱e̱e' va̱ ni̱ ka'a̱n a' xiin' ndu̱ ndii, ni̱ ndoo̱ ndu̱ i̱kan'.
44016016	Unta' kii̱' kua'a̱n tu̱ku̱u̱ ndu̱ mii' ka'án ndu̱ xiin' Ndiosí ndii, ni̱ na̱ta'an' i̱i̱n ña' sa̱va̱ xiin' ndu̱. Ña' ja̱a̱n' ndii, xiko' ni'i' ña̱'a' xto̱'o̱ a', te̱ ndiee' ñu̱u̱ ja̱a̱n'. Te̱ naá i̱i̱n ña̱ ndi̱va̱'a̱ nimá a', ña̱ xaa' sa̱kan' te̱ tuvi' i̱ni̱ a'. Te̱ xiin' ña̱ ndi̱e̱e', ña̱ taxi' ña̱ ja̱a̱n' ndii, kua'a̱' va̱ xu̱'un' ni̱ ka̱nando a' xa'a̱' xto̱'o̱ a' ja̱a̱n'.
44016017	Te̱ ni̱ xi̱ku̱ndiku̱n a' Pablo xiin' ndu'u̱ ka'án ti'e' a' ndii: ―Te̱ yivi̱' kaa̱' ndii, te̱ xika' nuu' nuu̱' Ndiosí ka'nu' xa̱va̱'a̱ nduu' ra̱. Te̱ ka'án ra̱ sa̱a̱ sa̱a̱ ndo̱' te̱ kaku̱ ndo̱' nu̱u' kua̱chi̱ ndo̱' ―kachi a'.
44016018	Te̱ kua'a̱' va̱ kivi̱' ni̱ xa̱a̱ a' ña̱ ja̱a̱n' nde̱e̱ ni̱ ku̱suxan' xíni' Pablo. Sa̱kan' na ni̱ ndi̱ko̱ kuiín ra̱, te̱ ni̱ ka'a̱n ra̱ xiin' ña̱ ndi̱va̱'a̱ ña̱ naá nimá a' ja̱a̱n' ndii: ―Xiin' ña̱ ndi̱e̱e̱' Jesucristo ka'án chuun' i̱ xiin' u̱n' ña̱ kuan ke̱ta̱ nimá ña' ñaa̱' ―ni̱ kachi̱ ra̱. Xa̱ka'án e̱' te̱ ni̱ ke̱ta̱ ña̱ ja̱a̱n', te̱ kua'a̱n a̱.
44016019	Te̱ kii̱' ni̱ xi̱ni̱ xto̱'o̱ ña' sa̱va̱ ja̱a̱n' ña̱ ni̱ ndi̱'i̱ ña̱ ndiatu' i̱ni̱ ra̱ ka̱nando ka̱ ra̱ xu̱'un' xiin' a' ndii, ni̱ ti̱i̱n ra̱ Pablo xiin' Silas te̱ ni̱ ñu̱u̱ ña̱'a' ra̱ xan ndi̱a̱ka̱ ra̱ ma̱'in' ya̱'vi̱ nuu̱' te̱ xa'ndia chuun' nuu̱' ñu̱u̱ ja̱a̱n'.
44016020	Te̱ ni̱ sa̱na̱kua'a ña̱'a' ra̱ nuu̱' te̱ kuu' ka'nu' ka'án ra̱ ndii: ―Te̱ judío yo'o' ndii, sasana' ra̱ ne̱ ñu̱u̱ e̱' xiin' ña̱ ka'án ndo̱so̱' ra̱.
44016021	Sa̱kan' ña̱ sania'á ra̱ i̱i̱n nuu̱' ña̱ nde̱i' ña̱ vä̱'a̱ na̱ti̱i̱n e̱', te̱ ni̱ nde̱e̱ vä̱sa̱' tu̱ xi xaá e̱', sa̱kan' ña̱ te̱ romano nduu' yoo' ―ni̱ kachi̱ ra̱.
44016022	Xa'a̱' a̱ ja̱a̱n' na ni̱ nu̱ta̱ tu̱ kua'a̱' ne̱ yivi̱', ne̱ ni̱ na̱saa̱' ni̱ xi̱ni̱ ni̱a̱ Pablo xiin' Silas. Sa̱kan' te̱ ni̱ ti̱a̱nu̱' te̱ kuu' ka'nu' ja̱a̱n' te̱ xíin', te̱ ni̱ ta̱va̱' ra̱ toto̱ Pablo xiin' Silas, te̱ ni̱ ka'a̱n chuun' tu̱ ra̱, te̱ ni̱ su̱ku̱' ndu̱ku̱ va̱ ña̱'a' ra̱.
44016023	Te̱ kii̱' ndi̱'i̱ ni̱ ku̱tun' ña̱'a' te̱ xíin' ja̱a̱n' kua'a̱' va̱ i̱chi' ndii, ni̱ ta̱a̱n' ña̱'a' ra̱ vi̱'e̱ ka̱a̱. Te̱ ni̱ ka'a̱n chuun' te̱ kuu' ka'nu' ja̱a̱n' xiin' te̱ xíin' te̱ xito' vi̱'e̱ ka̱a̱ ña̱ ko̱to̱ va̱ ña̱'a' ra̱.
44016024	Kii̱' ni̱ na̱ti̱i̱n te̱ xito' vi̱'e̱ ka̱a̱ ja̱a̱n' ña̱ ni̱ ka'a̱n chuun' te̱ ja̱a̱n' xiin' ra̱ ndii, ni̱ ta̱a̱n' ña̱'a' ra̱ nde̱ma̱a' ti̱xi̱n vi̱'e̱ ka̱a̱ ja̱a̱n' mii' kutu̱' va̱ kaa'. Te̱ ni̱ ko̱'ni̱ tu̱ ra̱ xa'a̱' te̱ ja̱a̱n' yavi̱ i̱i̱n i̱tun' vie̱ va̱.
44016025	Te̱ xa̱ nañu̱u sa̱va̱ nduu' a̱, ndisu̱ Pablo xiin' Silas ndii, ka'án ra̱ xiin' Ndiosí te̱ xita' tu̱ ra̱ ya̱a̱ nuu̱' a̱. Te̱ sa̱kuu' te̱ ñu'u' vi̱'e̱ ka̱a̱ ja̱a̱n' xini so̱'o̱ a̱.
44016026	Te̱ i̱i̱n ni̱ ta̱a̱n ndi̱e̱e' xa̱va̱'a̱ nde̱e̱ ni̱ ki̱si̱ a̱ xa'a̱' vi̱'e̱ ka̱a̱ ja̱a̱n'. Te̱ xa̱ ndiku̱n sa̱kan', te̱ ni̱ nuni̱a̱' tu̱ sa̱kuu' yi'e' a̱, te̱ ni̱ ndaxi̱n' tu̱ ka̱rena, ña̱ tiín sa̱kuu' te̱ ñu'u' ja̱a̱n'.
44016027	Te̱ kii̱' ni̱ ndo̱to̱ te̱ xito' vi̱'e̱ ka̱a̱ ja̱a̱n', te̱ ni̱ xi̱ni̱ ra̱ ña̱ nunia' yi'e' ja̱a̱n' ndii, ni̱ xta̱'ni' ra̱ ichi̱ ra̱, te̱ ka̱'ni̱' xiin' mii' ra̱, sa̱kan' ña̱ ni̱ xa̱ni̱ni̱ ra̱ ndii, xa̱ ni̱ xi̱nu̱ te̱ ñu'u' vi̱'e̱ ka̱a̱ ja̱a̱n'.
44016028	Ndisu̱ ni̱ ka'a̱n ti'e' Pablo xiin' ra̱ ndii: ―Sä̱tu̱xu'ví xiin' mi̱i' u̱n', sa̱kan' ña̱ yo'o' ñu'u' sa̱kuu' ndu̱ ―ni̱ kachi̱ ra̱.
44016029	Sa̱kan' te̱ ni̱ xika̱n te̱ xito' vi̱'e̱ ka̱a̱ ja̱a̱n' ñu'u̱, te̱ ki'i̱' ni̱ nda̱va̱ ra̱ ndeta̱ ra̱ mii' naá Pablo xiin' Silas. Te̱ kisi' vi̱' ña̱'a' a̱ ña̱ yi'vi ra̱, te̱ ni̱ xi̱ka̱ndu'u̱' ndi̱e̱e̱ ra̱ nde̱e̱ nuu̱' ñu̱'u' nuu̱' Pablo xiin' Silas.
44016030	Ndi̱'i̱ ja̱a̱n' te̱ ni̱ ta̱va̱' ña̱'a' ra̱ i̱kan'. Te̱ ni̱ ka'a̱n ra̱ xiin' te̱ ja̱a̱n' ndii: ―Ndo'ó, tákui'e, ¿ndee ña̱ sa̱a̱ i̱, te̱ kaku̱ i̱ nuu̱' kua̱chi̱ i̱? ―ni̱ kachi̱ ra̱.
44016031	Te̱ ni̱ na̱kui̱i̱n te̱ ja̱a̱n' ndii: ―I̱ni̱ u̱n' ku̱ni̱ u̱n' xto̱'o̱ e̱' Jesucristo, te̱ kaku̱ u̱n' nuu̱' kua̱chi̱ u̱n', yo'ó xiin' sa̱kuu' ne̱ ndiee' vi̱'e̱ u̱n' ―ni̱ kachi̱ ra̱.
44016032	Sa̱kan' te̱ Pablo xiin' Silas ndii, ni̱ ka'a̱n ra̱ tu̱'u̱n xa'a̱' xto̱'o̱ e̱' nuu̱' te̱ ja̱a̱n' xiin' nuu̱' sa̱kuu' ne̱ ndiee' vi̱'e̱ ra̱.
44016033	Te̱ xa̱ ñu̱u sa̱kan' ni̱ xa̱ka̱ ña̱'a' te̱ xito' vi̱'e̱ ka̱a̱ ja̱a̱n', te̱ ni̱ na̱ti̱a̱ ra̱ mii' ni̱ tu̱xu'ví te̱ ja̱a̱n'. Sa̱kan' te̱ ni̱ chi̱chi̱ ra̱ xiin' sa̱kuu' ne̱ ndiee' vi̱'e̱ ra̱ kuenta Jesús.
44016034	Te̱ kii̱' ndiee' te̱ ja̱a̱n' vi̱'e̱ ra̱ ndii, ni̱ ta̱xi̱ ra̱ ña̱ ni̱ xi̱xi̱ te̱ ja̱a̱n', te̱ va̱'a̱ va̱ kuni ra̱ xiin' sa̱kuu' ne̱ ndiee' vi̱'e̱ ra̱ xa'a̱' a̱ ña̱ i̱ni̱ ni̱a̱ xini ni̱a̱ Ndiosí.
44016035	Kii̱' ni̱ kitu̱' kivi̱' ja̱a̱n' ndii, ni̱ ti̱'vi' te̱ kuu' ka'nu' ñu̱u̱ ja̱a̱n' i̱i̱n uvi̱ te̱ xíin' te̱ ka'a̱n ra̱ xiin' te̱ xito' vi̱'e̱ ka̱a̱ ja̱a̱n' ndii: ―Sa̱ña' u̱n' te̱ yivi̱' ñaa̱' ―ni̱ kachi̱ ra̱.
44016036	Sa̱kan' te̱ ni̱ ka'a̱n te̱ xito' vi̱'e̱ ka̱a̱ ja̱a̱n' kuento ja̱a̱n' xiin' Pablo ndii: ―Te̱ kuu' ka'nu' ni̱ ka'a̱n chuun' xiin' i̱ ña̱ sa̱ña' i̱ ndo'ó. Sa̱kan' na kuii' xa̱ ku̱vi̱ ki̱e̱e̱ ndo̱' te̱ ku'u̱n ndo̱', Ndiosí na ku'u̱n na xiin' ndo̱' ―ni̱ kachi̱ ra̱.
44016037	Ndisu̱ ni̱ na̱kui̱i̱n Pablo nuu̱' te̱ xito' vi̱'e̱ ka̱a̱ ja̱a̱n' ndii: ―Xi̱'na̱ ni̱ ku̱tun' ra̱ ndu'u̱ nuu̱' kua'a̱' ne̱ yivi̱', te̱ ni̱ ko̱'ni̱ ra̱ ndu̱ vi̱'e̱ ka̱a̱ tee̱' nde̱e̱ nï̱ sana'má ra̱ ndu'u̱, te̱ na̱'i̱n ra̱ kua̱chi̱ ndu̱. Te̱ ndu'u̱ ndii, te̱ romano nduu' tu̱ ndu'u̱. Te̱ vi̱ti̱n ndii, kuní ra̱ ta̱va̱' si̱'e ra̱ ndu'u̱. Kuä̱sa̱' xa̱chi' sa̱kan' ra̱n', na ki̱xi̱n mi̱i' te̱ kuu' ka'nu' ja̱a̱n' te̱ ta̱va̱' ra̱ ndu̱ ―ni̱ kachi̱ Pablo.
44016038	Te̱ ni̱ ka'a̱n te̱ xíin' ja̱a̱n' xiin' te̱ kuu' ka'nu' ja̱a̱n' ña̱ ni̱ ka'a̱n Pablo ja̱a̱n', te̱ ni̱ yi̱'vi ra̱ kii̱' ni̱ xi̱ni̱ so̱'o̱ ra̱ ña̱ te̱ romano nduu' tu̱ Pablo xiin' Silas.
44016039	Xa'a̱' a̱ ja̱a̱n' na ni̱ xa'a̱n ta̱va̱' ra̱ te̱ ja̱a̱n' vi̱'e̱ ka̱a̱ ja̱a̱n', te̱ ni̱ xika̱n ra̱ ña̱ ka'nu' i̱ni̱ nuu̱' ra̱, te̱ ni̱ ka'a̱n nda'vi ra̱ xiin' ra̱ ña̱ ki̱e̱e̱ ra̱ ñu̱u̱ ja̱a̱n'.
44016040	Ni̱ ke̱ta̱ so̱'o̱ Pablo xiin' Silas vi̱'e̱ ka̱a̱ ja̱a̱n', te̱ kua'a̱n ra̱ vi̱'e̱ Lidia. Te̱ i̱kan' ni̱ ndu̱i̱i̱n ra̱ xiin' ne̱ nakayá xa'a̱' Jesús, te̱ ni̱ xa̱ndi̱e̱ni ra̱ nimá ni̱a̱, ndi̱'i̱ ja̱a̱n' te̱ ni̱ ki̱e̱e̱ ra̱ kua'a̱n ra̱.
44017001	Te̱ Pablo xiin' Silas ndii, ni̱ xka'ndi̱a̱ ra̱ ñu̱u̱ ña̱ na̱ni' Anfípolis xiin' ñu̱u̱ ña̱ na̱ni' Apolonia, te̱ ni̱ xaa̱ ra̱ nde̱e̱ ñu̱u̱ Tesalónica, te̱ i̱kan' ndii, yoo i̱i̱n vi̱'e̱ mii' nakayá ne̱ judío.
44017002	Te̱ Pablo ndii, uni̱ ta'an kivi̱' sábado, ña̱ xina̱ndiee̱' ne̱ judío, ni̱ xa'a̱n ra̱ vi̱'e̱ mii' nakayá ni̱a̱ naa xi xaá ra̱. Te̱ ndi̱e̱e' ni̱ nda̱tu'un' ra̱ nuu̱' ne̱ ja̱a̱n' xa'a̱' ña̱ ka'án tu̱'u̱n Ndiosí.
44017003	Te̱ ni̱ sa̱na̱kuachi' ra̱ ña̱ yoso̱' nuu̱' tu̱tu̱ Ndiosí ja̱a̱n' nuu̱' ni̱a̱, te̱ sa̱kuni' ña̱'a' ra̱ ña̱ ña̱ nduu' Cristo ni̱ ti̱'vi' Ndiosí sa̱kakú yoo' ndii, ni̱ kuni̱ a̱ ña̱ ku̱vi̱ a̱, ndi̱'i̱ ja̱a̱n', te̱ na̱ti̱a̱ku̱ a̱. Te̱ ka'án tu̱ ra̱ ndii: ―Jesús, ña̱ ka'án ndo̱so̱' i̱ xa'a̱' ja̱a̱n' nduu' Cristo, ña̱ ni̱ ti̱'vi' Ndiosí sa̱kakú yoo' ―ni̱ kachi̱ ra̱.
44017004	Te̱ sa̱va̱ ne̱ judío ja̱a̱n' ndii, ni̱ i̱ni̱ ni̱a̱ xi̱ni̱ ni̱a̱ Jesús, te̱ ni̱ ndu̱i̱i̱n ni̱a̱ xiin' Pablo xiin' Silas. Te̱ sa̱kan' tu̱ ni̱ xa̱a̱ kua'a̱' va̱ ne̱ griego, ne̱ ndikún Ndiosí ña̱ kandixa' ne̱ judío, xiin' ki'in' ña̱'a', ne̱ kuu' nu̱u'.
44017005	Ndisu̱ te̱ judío, te̱ nï̱ ka̱ndi̱xa' ndii, ni̱ xa̱kuiñu xa̱va̱'a̱ ra̱ Pablo xiin' Silas. Sa̱kan' na kuii' ni̱ na̱ka̱ya̱ ra̱ ki'in' te̱ ni̱a̱'a xika' sii̱' ya̱'ya̱, te̱ sa̱na̱saá' te̱ ja̱a̱n' ne̱ ndiee' ñu̱u̱ ja̱a̱n'. Te̱ ni̱ ki'vi̱ ndi̱e̱e' ra̱ vi̱'e̱ i̱i̱n te̱ na̱ni' Jasón nanduku' ra̱ Pablo xiin' Silas, te̱ ta̱va̱' ña̱'a' ra̱, te̱ kundi̱a̱ka̱ ña̱'a' ra̱ vi̱'e̱ ka'nu' ñu̱u̱ ja̱a̱n'.
44017006	Ndisu̱ xa'a̱' a̱ ña̱ kö̱o̱' te̱ ja̱a̱n' ni̱ na̱'i̱n ra̱ ndii, ni̱ na̱ka̱ ra̱ Jasón xiin' i̱nga̱ ka̱ te̱ i̱ni̱ tu̱ xini Jesús. Te̱ ni̱ ka̱ñu̱u̱ ña̱'a' ra̱ xan ndi̱a̱ka̱ ra̱ nuu̱' te̱ kuu' nu̱u' nuu̱' ñu̱u̱ ja̱a̱n'. Te̱ ni̱ ka'a̱n ti'e' ra̱ ndii: ―Te̱ yivi̱', te̱ sati̱vi' ne̱ yivi̱' i̱i̱n yivi̱' mii' ka̱ ndiee' ni̱a̱ ja̱a̱n' ndii, ni̱ xa̱a̱ tu̱ ra̱ ñu̱u̱ mii' ndiee' e̱' yo'o' vi̱ti̱n,
44017007	te̱ Jasón kaa̱' ndii, ni̱ na̱ti̱i̱n ña̱'a' ra̱ vi̱'e̱ ra̱. Te̱ sa̱kuu' te̱ ja̱a̱n' xka'ndíá kuento ña̱ ka'án chuun' César, te̱ xa'ndia chuun' ka'nu' ka̱, sa̱kan' ña̱ ka'án ra̱ ndii, yoo i̱nga̱ te̱ xa'ndia chuun' ka'nu' ka̱ te̱ nani' Jesús, kachi ra̱ ―ni̱ kachi̱ te̱ ja̱a̱n'.
44017008	Te̱ ni̱ na̱saa̱' ne̱ kua'a̱' ja̱a̱n' xiin' te̱ sanakuachi' kuento ñu̱u̱ ja̱a̱n' kii̱' ni̱ xi̱ni̱ so̱'o̱ ni̱a̱ ña̱ ni̱ ka'a̱n ra̱.
44017009	Xa'a̱' a̱ ja̱a̱n' na ni̱ chi̱ka̱ndi̱a̱ Jasón xiin' i̱nga̱ te̱ yivi̱' ja̱a̱n' xu̱'un', te̱ ni̱ sa̱in' ña̱'a' te̱ ja̱a̱n'.
44017010	Ni̱ xa̱a̱ so̱'o̱ ñu̱u, te̱ ni̱ ti̱'vi' ne̱ i̱ni̱ xini Jesús Pablo xiin' Silas nde̱e̱ ñu̱u̱ Berea. Te̱ kii̱' ni̱ xa̱a̱ ra̱ ñu̱u̱ ja̱a̱n' ndii, ni̱ xa'a̱n ra̱ vi̱'e̱ mii' nakayá ne̱ judío.
44017011	Ne̱ ndiee' ñu̱u̱ ja̱a̱n' ndii, ka'nu' ka̱ i̱ni̱ ni̱a̱ te̱ sa̱kan' ne̱ ndiee' ñu̱u̱ Tesalónica ja̱a̱n'. Kua̱chi̱ ndii ni̱ na̱ti̱i̱n va̱'a̱ ni̱a̱ tu̱'u̱n va̱'a̱ xa'a̱' Jesús, te̱ i̱'i̱n kivi̱' kua'a̱n ndii, sakuaa̱n ndi'i̱ ni̱a̱ ña̱ yoso̱' nuu̱' tu̱tu̱ Ndiosí te̱ ku̱ni̱ ni̱a̱ naa' sa̱kan' xna̱'a̱ nduu' a̱ naa sania'á Pablo xiin' Silas.
44017012	Ña̱ ja̱a̱n' na kuii' kua'a̱' va̱ ne̱ judío ja̱a̱n' ni̱ i̱ni̱ xini Jesús. Te̱ sa̱kan' tu̱ kua'a̱' ña̱'a' griega, ne̱ ka'nu' xiin' te̱ yivi̱' ndii, ni̱ i̱ni̱ ni̱a̱ xini ni̱a̱ Jesús.
44017013	Ndisu̱ kii̱' ni̱ xi̱ni̱ te̱ judío, te̱ ndiee' ñu̱u̱ Tesalónica, kuento ña̱ ka'án ndo̱so̱' tu̱ Pablo tu̱'u̱n Ndiosí ñu̱u̱ Berea ja̱a̱n' ndii, ni̱ xa'a̱n tu̱ ra̱ i̱kan', te̱ ni̱ ki̱ku̱' ra̱ ne̱ yivi̱' kua'a̱', ne̱ ndiee' ñu̱u̱ ja̱a̱n', sanasaá' ña̱'a' ra̱.
44017014	Ndisu̱ ne̱ i̱ni̱ xini Jesús ndii, numi̱' va̱, te̱ ni̱ ti̱'vi' ni̱a̱ Pablo nde̱e̱ yu̱'u' mi̱ni̱ ka'nu'. Te̱ Silas xiin' Timoteo ndii, ni̱ ndoo̱ ra̱ ñu̱u̱ Berea ja̱a̱n'.
44017015	Te̱ yivi̱', te̱ ni̱ xa'a̱n xiin' Pablo ndii, nde̱e̱ ñu̱u̱ Atenas ni̱ xa'a̱n na̱ko̱o̱ ña̱'a' ra̱. Te̱ kii̱' ndi̱'i̱ ni̱ ka'a̱n chuun' Pablo xiin' ra̱ ña̱ ka'a̱n ra̱ xiin' Silas xiin' Timoteo ña̱ yachi̱ va̱ ki̱xi̱n te̱ ja̱a̱n' ñu̱u̱ Atenas mii' ndu'u̱' Pablo ja̱a̱n' ndii, ni̱ na̱ndi̱ko' ra̱.
44017016	Te̱ kii̱' ndu'u̱' Pablo ñu̱u̱ Atenas ja̱a̱n' ndiatu' ra̱ te̱ ja̱a̱n' ndii, ni̱ tu̱xu'ví va̱ nimá ra̱ kii̱' ni̱ xi̱ni̱ ra̱ ña̱ chitu' vi̱' ñu̱u̱ ja̱a̱n' yoo ndiosí saka.
44017017	Xa'a̱' a̱ ja̱a̱n' na ni̱ nda̱tu'un' ndi'i̱ ra̱ nuu̱' ne̱ judío ja̱a̱n' vi̱'e̱ mii' nakayá ni̱a̱, xiin' nuu̱' ne̱ tuku', ne̱ xaka'nu' Ndiosí. Te̱ sa̱kan' tu̱ ni̱ xa̱a̱ ra̱ i̱'i̱n kivi̱' nuu̱' yo̱o̱ ka̱ xika' ya̱'vi̱.
44017018	Te̱ sa̱va̱ te̱ ndikún xata̱' ña̱ ni̱ sa̱nia'á i̱i̱n ti̱'vi̱ te̱ na̱ni' epicúreos xiin' sa̱va̱ te̱ ndikún xata̱' ña̱ ni̱ sa̱nia'á i̱i̱n ti̱'vi̱ te̱ na̱ni' estoicos ndii, ni̱ ka̱ni̱ ta'an' ra̱ kuento xiin' Pablo. Te̱ ni̱ ka'a̱n sa̱va̱ te̱ ja̱a̱n' ndii: ―¿Yo̱o̱ nduu' tu̱ a̱ sania'á te̱ ka'án saka kaa̱'? ―ni̱ kachi̱ ra̱. Te̱ sa̱va̱ tu̱ku̱ ra̱ ni̱ ka'a̱n ndii: ―Kuain' te̱ ka'án ndo̱so̱' xa'a̱' i̱nga̱ nuu̱' ndiosí nduu' ra̱ ―ni̱ kachi̱ ra̱. Ni̱ ka'a̱n te̱ ja̱a̱n' ña̱ ja̱a̱n' sa̱kan' ña̱ ni̱ ka'a̱n ndo̱so̱' Pablo tu̱'u̱n va̱'a̱ nuu̱' ra̱ xa'a̱' Jesús, xiin' xa'a̱' ña̱ na̱ti̱a̱ku̱ e̱' kii̱' ku̱vi̱ e̱'.
44017019	Sa̱kan' te̱ ni̱ xa̱ka̱ te̱ ja̱a̱n' Pablo te̱ kua'a̱n ra̱ xiin' ra̱ i̱i̱n xaan' mii' nakayá te̱ xini tuní mii' nani' a̱ Areópago, te̱ ni̱ nda̱tu'u̱n' ña̱'a' ra̱ ndii: ―¿Ñáá ku̱vi̱ sa̱nia'á u̱n' ndu'u̱ xa'a̱' ña̱ xa̱a' ña̱ ka'án ndo̱so̱' u̱n' ja̱a̱n'?
44017020	Kua̱chi̱ ndii ña̱ siin' tu̱ ka'án u̱n' xtuu ndu̱, sa̱kan' na kuni ku̱nda̱ni̱ ndu̱ nde̱e̱ xa'a̱' ka'án a̱ ―ni̱ kachi̱ ra̱.
44017021	Sa̱kan' ña̱ sa̱kuu' ne̱ ndiee' ñu̱u̱ ja̱a̱n' xiin' ne̱ tuku', ne̱ ndiee' tu̱ i̱kan' ndii, xa̱ nuu̱' ndatu'un' ni̱a̱ uun xini so̱'o̱ ni̱a̱ xa'a̱' ndee ka̱ ña̱ tuu ni̱a̱ nduu' ña̱ xa̱a' nuu̱' ni̱a̱.
44017022	Sa̱kan' te̱ ni̱ xi̱kuii̱n ndi̱chi̱ Pablo ma̱'in' vi̱'e̱ Areópago ja̱a̱n', te̱ ni̱ ka'a̱n ra̱ ndii: ―Ndo'ó, ne̱ ndiee' ñu̱u̱ Atenas yo'o' ndii, xa̱ kundani̱ yu'u̱ ña̱ tiin' ka'nu' va̱ ndo'ó ña̱ kandixa' ndo̱'.
44017023	Sa̱kan' ña̱ kii̱' ni̱ xka'ndi̱a̱ i̱ ya̱'ya̱ ñu̱u̱ ndo̱' mii' ita' yu̱kun' kuali' mii' xaka'nu' ndo̱' kua'a̱' va̱ ña̱ kandixa' ndo̱' ja̱a̱n' ndii, ni̱ xini tu̱ i̱ iin' i̱i̱n yu̱kun' lulu mii' yoso̱' i̱i̱n yu̱'u' ña̱ ka'án ndii: “Xa'a̱' Ndiosí ña̱ kö̱o̱' xiní.” Sa̱kan' yoso̱' a̱. Su̱u̱ xa'a̱' Ndiosí, ña̱ xaka'nu' ndo̱' ja̱a̱n' tee̱' ndee xïní ndo̱' a̱, kua̱xi̱ yu'u̱ ka'án ndo̱so̱' i̱ nuu̱' ndo̱' vi̱ti̱n.
44017024	’Ña̱ ja̱a̱n' nduu' ña̱ ni̱ xa̱'a̱ i̱i̱n yivi̱' te̱ sa̱kan' tu̱ sa̱kuu' ña̱ yoo nuu̱' ñu̱'u' i̱i̱n yivi̱', xa'a̱' a̱ ja̱a̱n' na su̱vi̱ a̱ nduu' xto̱'o̱ ndi̱vi' xiin' ñu̱'u' i̱i̱n yivi̱'. Te̱ ndü'u̱' a̱ nde̱e̱ i̱i̱n yu̱kun' ña̱ xa'a nda̱'a' te̱ yivi̱',
44017025	ni̱ nde̱e̱ kö̱o̱' tu̱ nde̱e̱ i̱i̱n e̱' ku̱vi̱ chi̱ndi̱e̱e' ña̱'a' nde̱e̱ naa kumi' e̱' i̱i̱n ña̱ kuní nuu̱' a̱. Sa̱kan' ña̱ kö̱o̱' a̱ kuní xa̱chi' nuu̱' a̱ ja̱a̱n', süu̱' ja̱a̱n' ndii mi̱i' a̱ taxi' kivi̱' ñu̱u̱ sa̱kuu' e̱', xiin' ña̱ na'in' tachi̱' e̱', xiin' sa̱kuu' ña̱ kuní nuu̱' e̱'.
44017026	Te̱ xiin' i̱i̱n nda̱a̱' te̱ yivi̱' ni̱ xa̱'a̱ Ndiosí sa̱kuu' nuu̱' ne̱ yivi̱' i̱i̱n yivi̱', te̱ ku̱ndi̱e̱e̱ i̱'i̱n ne̱ ja̱a̱n' ka̱nii' i̱i̱n yivi̱'. Te̱ kii̱' tïa̱'an ko̱o̱ nde̱e̱ i̱i̱n e̱' ndii, ni̱ ndoo̱ a̱ kuento a̱ma̱a̱ xiin' mii' ku̱ndi̱e̱e̱ e̱',
44017027	te̱ na̱ndu̱ku' ña̱'a' sa̱kuu' e̱', tee̱' ndee na̱ndu̱ku' nianí ña̱'a' e̱' ndii, na̱'i̱n ña̱'a' e̱', sa̱kan' ña̱ xïka' yoo a̱ nuu̱' i̱'i̱n e̱'.
44017028	Kua̱chi̱ ndii su̱vi̱ a̱ xaa' sa̱kan' te̱ tiaku e̱', xiin' ña̱ xiko' kuiín e̱', xiin' ña̱ yoo e̱'. Naa ni̱ ka'a̱n sa̱va̱ te̱ i̱chi' ndo'ó, te̱ ni̱ ke̱'i̱ kuento nda̱tu̱n' kua'a̱n ndii: “Si'e̱ Ndiosí nduu' e̱'”, ni̱ kachi̱ ra̱.
44017029	’Te̱ xa'a̱' a̱ ña̱ si'e̱ Ndiosí nduu' e̱' ndii, vä̱'a̱ ka̱ni̱ni̱ e̱' ña̱ nduu' Ndiosí nde̱e̱ naa ña̱ xa'a nda̱'a' te̱ yivi̱' xiin' oro, xiin' plata, xiin' yuu̱' sa̱a̱ xanini mi̱i' ra̱.
44017030	Te̱ Ndiosí ndii, nï̱ ka'a̱n kua̱chi̱ a̱ xiin' ne̱ yivi̱' xa'a̱' ña̱ na̱a̱' ni̱ ku̱u̱ ni̱a̱ xta̱'an'. Ndisu̱ vi̱ti̱n ndii, ka'án chuun' a̱ xiin' sa̱kuu' yoo', ne̱ ndiee' ka̱nii' i̱i̱n yivi̱', ña̱ na̱ma̱ e̱' nimá e̱' xa'a̱' kua̱chi̱ e̱' te̱ sa̱a̱ e̱' ña̱ kuní a̱.
44017031	Sa̱kan' ña̱ xa̱ ni̱ chi̱ndu'u̱' a̱ i̱i̱n kivi̱' ña̱ sa̱na'má nda̱ku a̱ sa̱kuu' ne̱ yivi̱' xa'a̱' kua̱chi̱ ni̱a̱. Te̱ sa̱a̱ a̱ ña̱ ja̱a̱n' xiin' nda̱'a' i̱i̱n te̱ yivi̱', te̱ xa̱ ni̱ sa̱kuiso' chuun' a̱ xa'a̱' chu̱u̱n ja̱a̱n'. Te̱ ni̱ nia'a̱ a̱ nuu̱' sa̱kuu' e̱' xa'a̱' ña̱ ja̱a̱n', sa̱kan' ña̱ ni̱ sa̱na̱tiaku ña̱'a' a̱ ―ni̱ kachi̱ Pablo.
44017032	Te̱ kii̱' ni̱ xi̱ni̱ so̱'o̱ ne̱ yivi̱' ja̱a̱n' ña̱ natiaku ne̱ xi'í ndii, sa̱va̱ ni̱a̱ ni̱ xa̱ndi̱'i̱ xiin' Pablo, te̱ sa̱va̱ tu̱ku̱ ni̱a̱ ni̱ ka'a̱n ndii: ―I̱nga̱ kivi̱' kuni ku̱ni̱ so̱'o̱ ka̱ ndu̱ xa'a̱' ña̱ ka'án u̱n' kaa̱' ―ni̱ kachi̱ ni̱a̱.
44017033	Sa̱kan' te̱ ni̱ ke̱ta̱ Pablo te̱i̱n ne̱ yivi̱' ja̱a̱n' kua'a̱n ra̱.
44017034	Te̱ sa̱va̱ ne̱ yivi̱' ja̱a̱n' ndii, ni̱ na̱ti̱i̱n ni̱a̱ tu̱'u̱n va̱'a̱ xa'a̱' Jesús ña̱ sania'á Pablo, te̱ ni̱ ndu̱i̱i̱n ni̱a̱ xiin' ra̱. Te̱ te̱i̱n ne̱ ja̱a̱n' ka'ni̱ i̱i̱n te̱ na̱ni' Dionisio, i̱i̱n te̱ xa'ndia chuun' xa'a̱' Areópago ja̱a̱n' nduu' tu̱ te̱ ja̱a̱n'. Te̱ ka'ni̱ tu̱ i̱i̱n ña̱'a' na̱ni' Dámaris, xiin' i̱nga̱ ka̱ ne̱ yivi̱' i̱kan'.
44018001	Te̱ kii̱' ni̱ ndi̱'i̱ ña̱ ja̱a̱n' ndii, ni̱ ke̱ta̱ Pablo ñu̱u̱ Atenas ja̱a̱n' te̱ kua'a̱n ra̱ ñu̱u̱ ka'nu' ña̱ na̱ni' Corinto.
44018002	Te̱ i̱kan' ni̱ xi̱ni̱ ta'an' ra̱ xiin' i̱i̱n te̱ judío te̱ na̱ni' Aquila, te̱ ni̱ tuvi̱ ñu̱'u' Ponto. Saka̱n' ndia'vi' kivi̱' kua'a̱n ña̱ ni̱ ki̱e̱e̱ te̱ ja̱a̱n' ñu̱'u' Italia, te̱ ni̱ xaa̱ ra̱ ñu̱u̱ Corinto ja̱a̱n' xiin' ña̱ si'i ra̱ Priscila. Sa̱kan' ña̱ Claudio, te̱ xa'ndia chuun' kuu' nu̱u' Roma, ni̱ ka'a̱n chuun' ña̱ ki̱e̱e̱ sa̱kuu' ne̱ judío ñu̱u̱ ja̱a̱n'. Te̱ ni̱ ndu̱i̱i̱n Pablo xiin' ni̱a̱.
44018003	Te̱ xa'a̱' a̱ ña̱ i̱i̱n nda̱a̱' nuu̱' chu̱u̱n xaa' Pablo xiin' Aquila ja̱a̱n' ndii, ni̱ ndoo̱ ra̱ ndu'u̱' ra̱ xiin' ni̱a̱, te̱ sa̱chuun' inga' ra̱ xiin' ni̱a̱, sa̱kan' ña̱ ne̱ xa'a vi̱'e̱ toto̱ nduu' ni̱a̱.
44018004	Te̱ sa̱a̱ kivi̱' sábado, ña̱ xina̱ndiee̱' ne̱ judío ndii, ni̱ xa'a̱n Pablo vi̱'e̱ mii' nakayá ni̱a̱, te̱ ni̱ nda̱tu'un' ra̱ xiin' ni̱a̱, xiin' ne̱ griego xa'a̱' Jesús te̱ i̱ni̱ ni̱a̱ ku̱ni̱ ni̱a̱ a̱.
44018005	Te̱ kii̱' ni̱ xa̱a̱ Silas xiin' Timoteo ñu̱u̱ Corinto ja̱a̱n', ña̱ ni̱ ki̱e̱e̱ ra̱ nde̱e̱ ñu̱'u' Macedonia ndii, ndee xa̱ nuu̱' tu̱'u̱n va̱'a̱ xa'a̱' Jesús ka'án ndo̱so̱' Pablo, te̱ ndiee' yu̱'u' ra̱ nuu̱' ne̱ judío ja̱a̱n' ña̱ su̱vi̱ a̱ nduu' Cristo, ña̱ ni̱ ti̱'vi' Ndiosí sa̱kakú yoo'.
44018006	Te̱ ndii, xa'a̱' a̱ ña̱ xikuita'nú ne̱ judío ja̱a̱n' nuu̱' tu̱'u̱n va̱'a̱ ña̱ ka'án ndo̱so̱' Pablo, te̱ kani̱a̱'a tu̱ ni̱a̱ xiin' ra̱ ndii, ni̱ ki̱si̱ ra̱ toto̱ ra̱ ka'án ra̱ ndii: ―Xa̱ kuenta mi̱i' ndo̱' nduu' ña̱ ku̱ndo̱'o̱ ndo̱' xa'a̱' kua̱chi̱ ndo̱' nuu̱' Ndiosí, kö̱o̱' kua̱chi̱ kumi' ka̱ yu'u̱ xa'a̱' ña̱ ja̱a̱n'. Te̱ nde̱e̱ vi̱ti̱n ndii, nuu̱' ne̱ tuku' ku'u̱n ka'a̱n ndo̱so̱' i̱ tu̱'u̱n va̱'a̱ ―ni̱ kachi̱ ra̱.
44018007	Sa̱kan' te̱ ni̱ ke̱ta̱ Pablo mii' nakayá ne̱ judío ja̱a̱n' te̱ kua'a̱n ra̱ vi̱'e̱ i̱i̱n te̱ na̱ni' Justo. Te̱ ja̱a̱n' ndii, xito' ka'nu' ra̱ Ndiosí, te̱ iin' vi̱'e̱ ra̱ ya̱ti̱n xi̱i̱n' vi̱'e̱ mii' nakayá ne̱ judío ja̱a̱n'.
44018008	Te̱ Crispo, te̱ kuu' nu̱u' ti̱xi̱n vi̱'e̱ mii' nakayá ne̱ judío ja̱a̱n' ndii, ni̱ i̱ni̱ ra̱ xini ra̱ xto̱'o̱ e̱' Jesús, te̱ sa̱kan' tu̱ sa̱kuu' ne̱ ndiee' vi̱'e̱ ra̱. Te̱ ki'in' tu̱ku̱ ne̱ ñu̱u̱ Corinto ja̱a̱n', kii̱' ni̱ xi̱ni̱ so̱'o̱ ni̱a̱ ña̱ ni̱ ka'a̱n ndo̱so̱' Pablo ndii, ni̱ i̱ni̱ ni̱a̱ xini ni̱a̱ xto̱'o̱ e̱' Jesús, te̱ ni̱ chi̱chi̱ ni̱a̱ kuenta a̱.
44018009	Sa̱kan' te̱ ni̱ sa̱tuví xiin' mii' xto̱'o̱ e̱' Jesús nuu̱' Pablo ñu̱u, te̱ ni̱ ka'a̱n a̱ xiin' ra̱ ndii: ―Kuän yi'vi u̱n' ka'án ndo̱so̱' u̱n' xa'a̱' i̱, ka'a̱n na ka'án u̱n', te̱ vï̱kuii̱n u̱n'.
44018010	Kua̱chi̱ ndii yoo i̱ xiin' u̱n', te̱ kö̱o̱' nde̱e̱ i̱i̱n ne̱ yivi̱' ku̱vi̱ ti̱i̱n yo'ó te̱ sa̱tu̱xu'ví ni̱a̱ yo'ó, sa̱kan' ña̱ yoo kua'a̱' ne̱ nduu' kuenta i̱ ñu̱u̱ yo'o' ―ni̱ kachi̱ a̱ xiin' ra̱.
44018011	Sa̱kan' na ni̱ ndoo̱ ra̱ i̱kan' i̱i̱n kuiya̱ yoso̱' sa̱va̱ sania'á ra̱ ne̱ ñu̱u̱ Corinto ja̱a̱n' tu̱'u̱n Ndiosí.
44018012	Ndisu̱ kii̱' ni̱ nduu̱ Galión te̱ xa'ndia chuun' kuu' nu̱u' nuu̱' ñu̱'u' Acaya ja̱a̱n' ndii, ni̱ na̱ka̱ta̱ sa̱va̱ ne̱ judío kuento ni̱a̱, te̱ ni̱ ti̱i̱n ni̱a̱ Pablo, te̱ ni̱ xan ndi̱a̱ka̱ ña̱'a' ni̱a̱ vi̱'e̱ mii' xa'nú te̱ yivi̱' kua̱chi̱
44018013	ka'án ni̱a̱ ndii: ―Te̱ yo̱'o̱' ndii, tianu̱' ra̱ ne̱ yivi̱' te̱ sa̱ka'nu' ni̱a̱ Ndiosí ña̱ näkuitá xiin' ña̱ ka'án tu̱'u̱n nde̱i' ndu̱ ―ni̱ kachi̱ ni̱a̱.
44018014	Te̱ kii̱' xa̱ xito' ka'a̱n Pablo xa'a̱' ra̱ ndii, ni̱ ka'a̱n Galión xiin' ne̱ ja̱a̱n' ndii: ―Naa' sa̱kan' te̱ yoo xna̱'a̱ i̱i̱n kua̱chi̱ vie̱, uun i̱i̱n ña̱ ni̱a̱'a ña̱ ni̱ xa̱a̱ te̱ yo'o' ndii, ku̱ni̱ so̱'o̱ i̱ ña̱ ka'án ndo̱', ne̱ judío.
44018015	Ndisu̱ naa' kani' ta'an' ndo̱' xa'a̱' kuento kui̱ti̱', xiin' xa'a̱' ña̱ kandixa' ndo̱', xiin' xa'a̱' tu̱'u̱n nde̱i' mi̱i' ndo̱' ndii, küni ku̱ndu̱u̱ yu'u̱ te̱ xa'nú kua̱chi̱ xa'a̱' ña̱ ja̱a̱n'. Sa̱kan' na kuii' ñaa̱' mi̱i' ndo̱' xiní sa̱a̱ sa̱a̱ ndo̱' xiin' a̱ ―ni̱ kachi̱ ra̱.
44018016	Sa̱kan' te̱ ni̱ ta̱va̱' ra̱ ne̱ ja̱a̱n' vi̱'e̱ mii' xa'nú ra̱ kua̱chi̱ ja̱a̱n'.
44018017	Te̱ ni̱ ti̱i̱n sa̱kuu' ne̱ ja̱a̱n' Sóstenes, te̱ kuu' nu̱u' ti̱xi̱n vi̱'e̱ mii' nakayá ni̱a̱, te̱ ni̱ ku̱tun' ña̱'a' ni̱a̱ nuu̱' a̱ mii' xa'nú Galión kua̱chi̱ ja̱a̱n'. Ndisu̱ te̱ ja̱a̱n' ndii, nï̱ xa̱a̱ ra̱ kuenta kuu' vi̱' ne̱ ja̱a̱n'.
44018018	Te̱ ni̱ ndoo̱ ka̱ Pablo ñu̱u̱ Corinto ja̱a̱n' kua'a̱' kivi̱'. Ndi̱'i̱ ja̱a̱n', te̱ ni̱ nde̱i' ra̱ ne̱ i̱ni̱ xini Jesús, ne̱ ndiee' i̱kan', te̱ ku'u̱n ra̱ ñu̱'u' Siria. Te̱ kua'a̱n tu̱ Aquila xiin' Priscila xiin' ra̱. Te̱ ñu̱u̱ Cencrea mii' ki̱'i̱n ni̱a̱ tundo̱o', tun' kua'a̱n ni̱a̱ ja̱a̱n', ni̱ ki̱ee̱̱ ti'e' xíni' Pablo ja̱a̱n', sa̱kan' ña̱ xa̱ ni̱ ta̱xi̱ ra̱ kuento ra̱ nuu̱' Ndiosí.
44018019	Te̱ kii̱' ni̱ xaa̱ ni̱a̱ ñu̱u̱ Éfeso ndii, ni̱ na̱ko̱o̱ Pablo Aquila xiin' Priscila ñu̱u̱ ja̱a̱n'. Te̱ kua'a̱n ra̱ vi̱'e̱ mii' nakayá ne̱ judío, te̱ ni̱ nda̱tu'un' ra̱ xiin' ne̱ nakayá i̱kan'.
44018020	Te̱ ni̱ ka'a̱n nda'vi ne̱ ja̱a̱n' xiin' ra̱ ña̱ ndoo̱ ka̱ ra̱ xiin' ni̱a̱ ndia'vi' kivi̱', ndisu̱ nï̱ xi̱i̱n ra̱,
44018021	süu̱' ja̱a̱n' ndii ni̱ nde̱i' ña̱'a' ra̱ ka'án ra̱ xiin' ni̱a̱ ndii: ―Ki̱xi̱n ndi'e̱' tu̱ku̱ i̱ yo'o' naa' sa̱kan' kuní Ndiosí ―ni̱ kachi̱ ra̱. Te̱ ni̱ ki̱'i̱n ra̱ tundo̱o' ñu̱u̱ Éfeso ja̱a̱n', te̱ ni̱ ke̱ta̱ ra̱ kua'a̱n ra̱.
44018022	Te̱ kii̱' ni̱ xa̱a̱ ra̱ ñu̱u̱ Cesarea ndii, ni̱ ke̱ta̱ ra̱ tundo̱o' ja̱a̱n', te̱ ni̱ ka̱a̱ ra̱ ñu̱u̱ Jerusalén, te̱ kua'a̱n na̱kua̱tu̱ ra̱ ne̱ nduu' kuenta Jesús. I̱kan' te̱ ni̱ na̱kaa̱' ra̱ ñu̱u̱ Antioquía.
44018023	Te̱ ñu̱u̱ Antioquía ja̱a̱n' ni̱ ndoo̱ Pablo ndia'vi' kivi̱', i̱kan' te̱ ni̱ ke̱ta̱ ra̱ kua'a̱n ra̱ i̱'i̱n ñu̱u̱ ña̱ ñu'u' nuu̱' ñu̱'u' Galacia xiin' nuu̱' ñu̱'u' Frigia nakata' ni̱'i̱ ra̱ ne̱ nduu' kuenta Jesús nuu̱' i̱chi' a̱.
44018024	Te̱ kivi̱' ja̱a̱n' ni̱ xaa̱ i̱i̱n te̱ judío, te̱ na̱ni' Apolos, ñu̱u̱ Éfeso, te̱ ja̱a̱n' ndii, ñu̱u̱ Alejandría ni̱ ki̱e̱e̱ ra̱, te̱ chu̱u̱n va̱ ra̱ xiin' ña̱ ka'án ndo̱so̱' ra̱, te̱ xiní va̱ tu̱ ra̱ sa̱a̱ yoo ña̱ yoso̱' nuu̱' tu̱tu̱ Ndiosí.
44018025	Te̱ ja̱a̱n' ndii, ni̱ sa̱kuaa̱n ndi'i̱ tu̱ ra̱ xa'a̱' i̱chi' xto̱'o̱ e̱' Jesús. Te̱ xiin' i̱i̱n ka̱nii' nimá ra̱ ka'án ndo̱so̱' ra̱, te̱ nda̱ku va̱ sania'á tu̱ ra̱ xa'a̱' Jesús, tee̱' ndee xa'a̱' ña̱ ni̱ sa̱kuchi' Juan ne̱ yivi̱' kuenta ña̱ nama' ni̱a̱ nimá kui̱ti̱' ni̱a̱ xiní ra̱.
44018026	Te̱ ni̱ xa̱'a' ra̱ ka'án ndo̱so̱' ndi̱tu̱ni̱ ra̱ vi̱'e̱ mii' nakayá ne̱ judío. Ndisu̱ kii̱' ni̱ xi̱ni̱ so̱'o̱ Aquila xiin' Priscila ña̱ ni̱ ka'a̱n ra̱ ja̱a̱n' ndii, ni̱ xa̱ka̱ ña̱'a' ni̱a̱ mii' kö̱o̱' yoo, te̱ ni̱ sa̱na̱kuachi' ndi'i̱ ka̱ ni̱a̱ i̱chi' Ndiosí nuu̱' ra̱.
44018027	Te̱ xa'a̱' a̱ ña̱ kuni ku'u̱n Apolos ja̱a̱n' nuu̱' ñu̱'u' Acaya ndii, ni̱ xa̱ndi̱e̱ni ña̱'a' ne̱ nakayá xa'a̱' Jesús, ne̱ ñu̱u̱ Éfeso ja̱a̱n', te̱ ni̱ ke̱'i̱ ni̱a̱ i̱i̱n tu̱tu̱ nuu̱' ne̱ nakayá xa'a̱' Jesús, ne̱ ndiee' ñu̱'u' Acaya ja̱a̱n', ña̱ na̱ti̱i̱n va̱'a̱ ni̱a̱ te̱ ja̱a̱n'. Te̱ kii̱' ni̱ xa̱a̱ Apolos i̱kan' ndii, ni̱ chi̱ndi̱e̱e' kua'a̱' ra̱ ne̱ yivi̱', ne̱ ni̱ i̱ni̱ xini Jesús ni̱ xa̱a̱ Ndiosí xa'a̱' a̱ ña̱ ndani̱ mi̱i' ña̱'a' a̱.
44018028	Sa̱kan' su̱u̱ ndi̱e̱e' va̱ ni̱ sa̱ndoó kui'e ra̱ ne̱ judío, ne̱ ï̱ni̱ xini Jesús, mii' chitu' kaa'. Te̱ xiin' ña̱ yoso̱' nuu̱' tu̱tu̱ Ndiosí ni̱ nia'a̱ ra̱ ne̱ ja̱a̱n' ña̱ Jesús nduu' Cristo, ña̱ ni̱ ti̱'vi' Ndiosí sa̱kakú yoo'.
44019001	Ndu'u̱' ka̱ Apolos ñu̱u̱ Corinto ja̱a̱n', te̱ Pablo ndii, xa̱ ndi̱'i̱ ni̱ xi̱nu'ni̱ ra̱ ka̱nii' te̱i̱n i̱ku', te̱ xa̱ ni̱ xa̱a̱ ra̱ nde̱e̱ ñu̱u̱ Éfeso. Te̱ i̱kan' ni̱ xi̱ni̱ ta'an' ra̱ xiin' sa̱va̱ te̱ ndikún i̱chi' Jesús.
44019002	Te̱ ni̱ nda̱tu'u̱n' ña̱'a' ra̱ ndii: ―¿Ñáá ni̱ na̱ti̱i̱n ndo̱' Espíritu Santo kii̱' ni̱ xa̱'a' i̱ni̱ ndo̱' xini ndo̱' Jesús? ―ni̱ kachi̱ ra̱. Te̱ ni̱ na̱kui̱i̱n te̱ ja̱a̱n' ndii: ―Ni̱ nde̱e̱ tïa̱'an ku̱ni̱ so̱'o̱ ndu̱ naa' yoo i̱i̱n Espíritu Santo ―ni̱ kachi̱ ra̱.
44019003	Te̱ ni̱ nda̱tu'u̱n' tukuu' ña̱'a' Pablo ndii: ―¿Ndee nuu̱' ña̱ chichi' ni̱ na̱ti̱i̱n ndo'ó na sa̱kan'? ―ni̱ kachi̱ ra̱. Te̱ ni̱ na̱kui̱i̱n te̱ ja̱a̱n' ndii: ―Ña̱ chichi', ña̱ ni̱ sa̱nia'á Juan kui̱ti̱', ni̱ na̱ti̱i̱n ndu̱ ―ni̱ kachi̱ ra̱.
44019004	Te̱ ni̱ ka'a̱n ka̱ Pablo xiin' ra̱ ndii: ―Ña̱ ni̱ chi̱chi̱ ña̱ ni̱ sa̱nia'á Juan ja̱a̱n' ndii, kuenta ña̱ nama' e̱' nimá e̱' xa'a̱' kua̱chi̱ ña̱ xaa' e̱' kui̱ti̱' nduu' a̱. Te̱ ni̱ ka'a̱n tu̱ ra̱ xiin' ne̱ yivi̱' ña̱ i̱ni̱ ni̱a̱ ku̱ni̱ ni̱a̱ ña̱ kua̱xi̱ xata̱' ra̱, te̱ ña̱ ja̱a̱n' nduu' Jesús, ni̱ kachi̱ ra̱ ―ni̱ kachi̱ Pablo.
44019005	Te̱ kii̱' ni̱ xi̱ni̱ so̱'o̱ ra̱ ña̱ ja̱a̱n' ndii, ni̱ chi̱chi̱ ra̱ kuenta xto̱'o̱ e̱' Jesús.
44019006	Te̱ kii̱' ni̱ tondi̱a̱ nda̱'a' ña̱'a' Pablo ndii, ni̱ xi̱kui'nu̱ Espíritu Santo sa̱kuu' te̱ ja̱a̱n', te̱ ni̱ xa̱'a' ka'án ra̱ tu̱'u̱n ña̱ xïní ra̱, te̱ ni̱ ka'a̱n tiakú tu̱ ra̱.
44019007	Te̱ ña̱ sa̱kuu' te̱ yivi̱' ja̱a̱n' ndii, uxi̱ uvi̱ ta'an kuu' ra̱.
44019008	Te̱ nii' uni̱ ta'an yoo̱' ni̱ xa'a̱n Pablo vi̱'e̱ mii' nakayá te̱ judío ñu̱u̱ ja̱a̱n', te̱ ni̱ nda̱tu'un' ndi̱e̱ni ra̱ xiin' te̱ ja̱a̱n', te̱ ni̱ xika̱ ra̱ sa̱ka̱ndixa' ña̱'a' ra̱ ña̱ ka̱'ndi̱a̱ chuun' Ndiosí nimá te̱ ja̱a̱n'.
44019009	Ndisu̱ kua'a̱' va̱ te̱ ja̱a̱n' ni̱ xa̱xi̱i̱ nimá, te̱ nuu̱' chitu' ni̱ ka̱ni̱a̱'a ra̱ xa'a̱' i̱chi' xa̱a' ña̱ ka'án ndo̱so̱' Pablo ja̱a̱n'. Sa̱kan' na ni̱ ku̱xi̱o̱o̱ ra̱ nuu̱' te̱ ja̱a̱n', te̱ ni̱ na̱ka̱ siin' ra̱ te̱ i̱ni̱ xini Jesús, te̱ kua'a̱n ra̱ xiin' te̱ ja̱a̱n' vi̱'e̱ mii' sania'á i̱i̱n te̱ na̱ni' Tiranno. Te̱ sa̱a̱ kivi̱' ni̱ nda̱tu'un' ndi'i̱ ra̱ xiin' te̱ ja̱a̱n' i̱kan'.
44019010	Te̱ sa̱kan' ni̱ xa̱a̱ ra̱ nii' uvi̱ kuiya̱. Sa̱kan' na kuii' ni̱ xi̱ni̱ so̱'o̱ sa̱kuu' ne̱ ndiee' nuu̱' ñu̱'u' Asia ja̱a̱n' tu̱'u̱n va̱'a̱ xa'a̱' xto̱'o̱ e̱' Jesús, ne̱ judío xiin' ne̱ griego.
44019011	Te̱ xiin' ña̱ ndi̱e̱e' Ndiosí ni̱ xa̱a̱ Pablo ki'in' chu̱u̱n ka'nu' koo' chukuu'.
44019012	Te̱ nde̱e̱ pein ra̱ xiin' toto̱ taa' nuu̱' ra̱ ni̱ ki̱'i̱n ne̱ yivi̱', te̱ kua'a̱n ni̱a̱ xiin' a̱ mii' ndiee' ne̱ kuni ku̱vi̱, te̱ ni̱ nda̱'a̱ ni̱a̱ nuu̱' kui'e̱ ña̱ ndo'o' ni̱a̱. Te̱ sa̱kan' tu̱ ni̱ ki̱e̱e̱ ña̱ ndi̱va̱'a̱ nimá ni̱a̱.
44019013	Ndisu̱ sa̱va̱ te̱ judío, te̱ xika' ya̱'ya̱ tava̱' ña̱ ndi̱va̱'a̱ nimá ne̱ yivi̱' ndii, ni̱ xa̱a̱ na ra̱ ña̱ nduxa̱' ña̱ ta̱va̱' ra̱ ña̱ ndi̱va̱'a̱ nimá ne̱ yivi̱' xiin' ña̱ ndi̱e̱e' xto̱'o̱ e̱' Jesús ka'án ra̱ ndii: ―Xiin' ña̱ ndi̱e̱e̱' Jesús, ña̱ ka'án ndo̱so̱' Pablo xa'a̱', ka'án chuun' ndu̱ xiin' ndo̱'. Kua'an ki̱e̱e̱ ndo̱' ―ni̱ kachi̱ ra̱.
44019014	Te̱ xaa' ña̱ ja̱a̱n' ndii, te̱ uxa̱ ta'an si'e̱ i̱i̱n sutu̱ ka'nu' judío, te̱ ni̱ na̱ni' Esceva, nduu' ra̱.
44019015	Ndisu̱ ni̱ ka'a̱n ña̱ ndi̱va̱'a̱ ja̱a̱n' xiin' ra̱ ndii: ―Jesús ndii, xiní ña̱'a' i̱, te̱ xiní tu̱ i̱ yo̱o̱ nduu' Pablo. Ndisu̱ ndo'ó ndii, ¿yo̱o̱ nduu' ndo̱' na ka'a̱n ndo̱' ña̱ ja̱a̱n'? ―ni̱ kachi̱ a̱.
44019016	Xa̱ sa̱kan' ni̱, te̱ ni̱ xi̱ko̱so̱' ndi'i' ña̱'a' te̱ yivi̱', te̱ naá ña̱ ndi̱va̱'a̱ nimá ja̱a̱n', te̱ ni̱ ka̱nando ña̱'a' ra̱. Te̱ mi̱i' va̱ ni̱ ku̱u̱ ra̱ xiin' te̱ ja̱a̱n', nde̱e̱ ni̱ xi̱nu̱ i̱i̱n' vichi' ti'e' sa̱kuu' ra̱ vi̱'e̱ ja̱a̱n', te̱ ni̱ tu̱xu'ví xa̱va̱'a̱ tu̱ ra̱.
44019017	Te̱ kii̱' ni̱ xi̱ni̱ sa̱kuu' ne̱ ndiee' ñu̱u̱ Éfeso kuento xa'a̱' ña̱ ja̱a̱n', ne̱ judío xiin' ne̱ griego ndii, ni̱ yi̱'vi xa̱va̱'a̱ ni̱a̱. Te̱ ni̱ xi̱to̱ ka'nu' va̱ ni̱a̱ ña̱ ndi̱e̱e̱' xto̱'o̱ e̱' Jesús mii' ka̱.
44019018	Te̱ kua'a̱' va̱ tu̱ ne̱ sa̱kan' ni̱ xa̱'a' i̱ni̱ xini Jesús ndii, kua̱xi̱ ni̱a̱ na'má ni̱a̱ kua̱chi̱ ni̱a̱ xa'a̱' ña̱ ni̱a̱'a ña̱ xaa' ni̱a̱.
44019019	Te̱ kua'a̱' ne̱ ni̱ xa̱a̱ ña̱ tu̱'va̱ ndii, ni̱ nda̱sa̱i̱i̱n ni̱a̱ sa̱kuu' tu̱tu̱ mii' yoso̱' tu̱'u̱n tu̱'va̱ ja̱a̱n', te̱ ni̱ xa̱'mi̱ ni̱a̱ a̱ nuu̱' sa̱kuu' ne̱ yivi̱'. Te̱ kii̱' ni̱ na̱tava̱' ni̱a̱ kuenta xa'a̱' ya̱'vi̱ tu̱tu̱ ja̱a̱n' ndii, ni̱ ke̱ta̱ a̱ uvi̱ xi̱ko̱ uxi̱ mií xu̱'un' yuu̱' plata xa'a̱' sa̱kuu' a̱.
44019020	Xa'a̱' a̱ ja̱a̱n' na so̱'o̱ ndi̱e̱e' ka̱ kikú tu̱'u̱n va̱'a̱ xa'a̱' xto̱'o̱ e̱' Jesús, te̱ kua'a̱' ka̱ tu̱ ne̱ yivi̱' i̱ni̱ xini a̱. Sa̱kan' ña̱ xini ni̱a̱ ña̱ kumi' a̱ kua'a̱' ña̱ ndi̱e̱e̱'.
44019021	Kii̱' ndi̱'i̱ ni̱ xka'ndi̱a̱ sa̱kuu' ña̱ ni̱ yoo̱ ja̱a̱n' ndii, ni̱ ka'a̱n Pablo xiin' nimá ra̱ ña̱ ku'u̱n ra̱ ñu̱u̱ Jerusalén kii̱' ndi̱'i̱ xka'ndi̱a̱ ra̱ ñu̱'u' Macedonia xiin' ñu̱'u' Acaya. Te̱ ni̱ ka'a̱n tu̱ ra̱ ndii: ―Kii̱' ndi̱'i̱ sa̱a̱ i̱ ña̱ ja̱a̱n' ndii, kuní a̱ ku'u̱n tu̱ i̱ ñu̱u̱ Roma ―kachi ra̱.
44019022	Te̱ ni̱ ti̱'vi' ra̱ uvi̱ ta'an te̱ xachuun' inga' xiin' ra̱ ñu̱'u' Macedonia, Timoteo xiin' Erasto. Te̱ mi̱i' ra̱ ndii, ni̱ ndoo̱ ra̱ ñu̱'u' Asia ja̱a̱n' ndia'vi' ka̱ kivi̱'.
44019023	Te̱ sa̱va̱ ni̱ kii̱' sa̱kan' ni̱ xa̱'a' xi'é kua'a̱' ne̱ ñu̱u̱ ja̱a̱n' xini ni̱a̱ i̱chi' xa̱a' ña̱ ka'án xa'a̱' Jesús.
44019024	Kua̱chi̱ ndii ni̱ yoo̱ i̱i̱n te̱ xachuun' xiin' plata ñu̱u̱ ja̱a̱n' te̱ na̱ni' Demetrio. Te̱ ja̱a̱n' ndii, xa'a ra̱ yu̱kun' kuali' kuenta ndiosí Diana. Te̱ kua'a̱' va̱ xu̱'un' ni̱ ka̱nando te̱ xachuun' nuu̱' ra̱ xa'a̱' ña̱ ja̱a̱n'.
44019025	Xa'a̱' a̱ ja̱a̱n' na ni̱ na̱ka̱ya̱ ra̱ te̱ ja̱a̱n' xiin' tu̱ku̱ te̱ xaa' tu̱ naa chu̱u̱n ja̱a̱n', te̱ ni̱ ka'a̱n ra̱ xiin' te̱ ja̱a̱n' ndii: ―Ndo'ó, te̱ xaa' tu̱ chu̱u̱n yo'o' ndii, xiní ndo̱' ña̱ ña̱ kaa̱' tiaku e̱'.
44019026	Ndisu̱ xa̱ xiní e̱', te̱ xa̱ xini tu̱ e̱' kuento ña̱ süu̱' ñu̱u̱ Éfeso yo̱'o̱' kui̱ti̱' xa̱ ni̱ sa̱ka̱ndixa' Pablo ja̱a̱n' kua'a̱' ne̱ yivi̱' xiin' ña̱ sania'á ra̱, süu̱' ja̱a̱n' ndii yatin' ka̱nii' nuu̱' ñu̱'u' Asia. Te̱ ka'án ra̱ ña̱ ña̱ xa'a nda̱'a' e̱' ndii, süu̱' ndiosí nduu' a̱.
44019027	Te̱ süu̱' chu̱u̱n ña̱ xaa' kui̱ti̱' e̱' i̱yo̱ ndo̱ñu'u', süu̱' ja̱a̱n' ndii ndee vi̱'e̱ mii' xaka'nu' sa̱kuu' yoo' ndiosí chie̱ Diana i̱yo̱ ndo̱ñu'u'. Te̱ sa̱kan' ndo̱ñu'u' ña̱ xaka'nu' ña̱'a' sa̱kuu' ne̱ ndiee' ñu̱'u' Asia xiin' ne̱ ndiee' ka̱nii' i̱i̱n yivi̱' ―ni̱ kachi̱ ra̱.
44019028	Te̱ kii̱' ni̱ xi̱ni̱ so̱'o̱ ra̱ ña̱ ja̱a̱n' ndii, ni̱ na̱saa̱' xa̱va̱'a̱ ra̱, te̱ ni̱ kua̱a' ti'e' ra̱ ka'án ra̱ ndii: ―Ña' ka'nu' nduu' ndiosí yoo' Diana, ne̱ ñu̱u̱ Éfeso ―kachi ra̱.
44019029	Te̱ i̱i̱n kani̱' ti̱o̱', te̱ ni̱ sa̱na̱ xíni' ne̱ yivi̱' ka̱nii' ñu̱u̱ ja̱a̱n', te̱ ni̱ ti̱i̱n ni̱a̱ Gayo xiin' Aristarco. Te̱ ja̱a̱n' ndii, ñu̱'u' Macedonia ni̱ ki̱e̱e̱ ra̱, te̱ ndiaka' ta'an' ra̱ xiin' Pablo. I̱kan' te̱ ni̱ ki'vi̱ sa̱kan' mo̱to ni̱a̱ vi̱'e̱ ñu̱u̱ mii' nakayá ne̱ yivi̱' ndiaka' ni̱a̱ uvi̱ sa̱a' te̱ ja̱a̱n'.
44019030	Te̱ Pablo ndii, ni̱ kuni̱ ra̱ ku'u̱n ra̱ mii' ni̱ na̱kaya̱ ne̱ ñu̱u̱ ja̱a̱n', ndisu̱ nï̱ ta̱xi̱ ne̱ nakayá xa'a̱' Jesús xiin' ra̱ ña̱ ku'u̱n ra̱.
44019031	Te̱ sa̱kan' tu̱ sa̱va̱ te̱ xa'ndia chuun' nuu̱' ñu̱'u' Asia ja̱a̱n', te̱ xiní ta'an' xiin' Pablo ndii, ni̱ ti̱'vi' ra̱ tu̱'u̱n ka'án nda'vi ra̱ ña̱ kü'u̱n ra̱ vi̱'e̱ ñu̱u̱ ja̱a̱n'.
44019032	Te̱ ne̱ yivi̱', ne̱ ni̱ na̱kaya̱ vi̱'e̱ ñu̱u̱ ja̱a̱n' ndii, näkuitá xa̱chi' kuento ni̱a̱, sa̱va̱ ni̱a̱ ka'án xa'a̱' i̱i̱n ña̱'a̱, te̱ tu̱ku̱ ni̱a̱ ka'án xa'a̱' tu̱ku̱ a̱. Te̱ yatin' sa̱kuu' ni̱a̱ xïní nde̱e̱ xa'a̱' ni̱ ndu̱i̱i̱n ni̱a̱ i̱kan'.
44019033	Te̱ sa̱va̱ ne̱ judío, ne̱ ka'ni̱ te̱i̱n ne̱ kua'a̱' ja̱a̱n' ndii, ni̱ chi̱nda̱'a' ni̱a̱ i̱i̱n te̱ na̱ni' Alejandro te̱ ka'a̱n ra̱ xiin' ne̱ kua'a̱' ja̱a̱n'. Sa̱kan' te̱ ni̱ ka̱ta̱ni̱ nda̱'a' te̱ ja̱a̱n' nuu̱' ni̱a̱ ña̱ ko̱o̱ taxi̱n' yu̱'u' ni̱a̱, te̱ ni̱ kuni̱ ra̱ ka'a̱n ra̱ xa'a̱' ne̱ judío nuu̱' ni̱a̱.
44019034	Ndisu̱ kii̱' ni̱ xi̱ni̱ ni̱a̱ ña̱ te̱ judío nduu' tu̱ mi̱i' ra̱ ndii, ni̱ xa̱'a' kuaa' sa̱kuu' ni̱a̱, te̱ sa̱kan' ni̱ xa̱a̱ ni̱a̱ yatin' uvi̱ ta'an hora ka'án ni̱a̱ ndii: ―Ña' ka'nu' va̱ nduu' ndiosí yoo' Diana, ne̱ ñu̱u̱ Éfeso ―ni̱ kachi̱ ni̱a̱.
44019035	Te̱ kii̱' ni̱ sa̱i̱n kuiín ña̱'a' te̱ kuu' ka'nu' nuu̱' ñu̱u̱ ja̱a̱n', sa̱kan' te̱ ni̱ ka'a̱n ra̱ xiin' ni̱a̱ ndii: ―Ndo'ó, ne̱ ñu̱u̱ Éfeso, sa̱kuu' ne̱ yivi̱' i̱i̱n yivi̱' xiní ña̱ yoo', ne̱ ndiee' ñu̱u̱ Éfeso, nduu' ne̱ kumi' kuenta ña̱ xito' e̱' yu̱kun' ndiosí ka'nu' Diana xiin' ña̱ niania' a', ña̱ ni̱ nu̱u̱ ndi̱vi'.
44019036	Te̱ xa̱'a' a̱ ña̱ ña̱ nda̱ku xna̱'a̱ nduu' ña̱ ja̱a̱n' ndii, ku̱ndi̱e̱e̱ taxi̱n' ndo̱', te̱ sä̱a̱ ndo̱' nde̱e̱ i̱i̱n ña̱'a̱ xiin' tu̱'u̱n kui'e̱.
44019037	Sa̱kan' ña̱ te̱ yivi̱', te̱ ni̱ ki̱xi̱n ndi̱a̱ka̱ ndo̱' yo'o' ndii, kö̱o̱' a̱ ni̱ xa̱kui'na' ra̱ yu̱kun' e̱' ni̱ nde̱e̱ nï̱ ka̱ni̱a̱'a tu̱ ra̱ xa'a̱' ndiosí e̱' ja̱a̱n'.
44019038	Sa̱kan' na kuii' naa' yoo i̱i̱n ña̱ kuni chi̱ndu'u̱' Demetrio kua̱chi̱ xa'a̱' uun te̱ xachuun' xiin' ra̱ ndii, xa̱ yo̱o̱ vi̱'e̱ mii' xa'nú te̱ yivi̱' kua̱chi̱. I̱kan' yoo te̱ xa'nú kua̱chi̱. I̱kan' ku̱vi̱ ku'u̱n chi̱ndu'u̱' ra̱ kua̱chi̱ xa'a̱' ta'an' ra̱.
44019039	Te̱ naa' yoo i̱nga̱ ka̱ xa'a̱' kuni ka'a̱n kua̱chi̱ ndo̱' ndii, kii̱' ko̱o̱ junta ka'nu', te̱ ndoo̱ e̱' kuento xa'a̱' ña̱ ja̱a̱n' sa̱a̱ ka'án chuun' tu̱'u̱n nde̱i' e̱'.
44019040	Kua̱chi̱ ndii, xa'a̱' ña̱ ni̱ na̱ku̱chi e̱' vi̱ti̱n ndii, i̱yo̱ ti̱i̱n kua̱chi̱ ne̱ yivi̱' yoo' nuu̱' te̱ xa'ndia chuun' ka'nu' ña̱ xïin' a̱ ku̱ndi̱e̱e̱ taxi̱n' e̱'. Sa̱kan' ña̱ kö̱o̱' nde̱e̱ i̱i̱n ña̱ ku̱vi̱ ka'a̱n e̱' xa'a̱' e̱' naa' nda̱tu'u̱n' te̱ ja̱a̱n' yoo' nde̱e̱ xa'a̱' ni̱ xa̱a̱ e̱' sa̱kan' ―ni̱ kachi̱ ra̱.
44019041	Te̱ kii̱' ndi̱'i̱ ni̱ ka'a̱n ra̱ ña̱ ja̱a̱n' ndii, ni̱ sa̱ndutíá ra̱ ne̱ ja̱a̱n' vi̱'e̱ ja̱a̱n'.
44020001	Te̱ kii̱' ni̱ xi̱kuii̱n ña̱ ni̱ na̱ku̱chi ne̱ kua'a̱' ja̱a̱n' ndii, ni̱ na̱ka̱ya̱ Pablo ne̱ i̱ni̱ xini Jesús ndiee' ñu̱u̱ Éfeso ja̱a̱n', te̱ ni̱ xa̱ndi̱e̱ni ña̱'a' ra̱. Ndi̱'i̱ ja̱a̱n', te̱ ni̱ nde̱i' ña̱'a' ra̱, te̱ ni̱ ke̱ta̱ ra̱ kua'a̱n ra̱ ñu̱'u' Macedonia.
44020002	Te̱ kii̱' ndi̱'i̱ ni̱ xka'ndi̱a̱ ra̱ ñu̱'u' ja̱a̱n' xandieni kua'a̱' ra̱ ne̱ i̱ni̱ xini Jesús ndiee' i̱kan' xiin' ña̱ ka'án ra̱ ndii, sa̱kan' vi̱' te̱ ni̱ xa̱a̱ ra̱ ñu̱'u' Grecia.
44020003	Te̱ ni̱ ndoo̱ ra̱ i̱kan' uni̱ ta'an yoo̱'. Te̱ kii̱' xa̱ xito' ki̱'i̱n ra̱ tundo̱o', te̱ ku'u̱n ra̱ ñu̱'u' Siria ndii, ni̱ xi̱ni̱ ra̱ kuento ña̱ ni̱ nda̱tu'un' tuní ne̱ judío ña̱ ka̱'ni̱' ña̱'a' ni̱a̱. Sa̱kan' na kuii' nde̱e̱ chaa' ka̱ ni̱ kuni̱ ra̱ na̱ndi̱ko' xa'a' ra̱ nuu̱' ñu̱'u' Macedonia.
44020004	Te̱ ni̱ xa'a̱n ki'in' te̱ yivi̱' xiin' ra̱. I̱i̱n ra̱ na̱ni' Sópater, te̱ ni̱ ki̱e̱e̱ ñu̱u̱ Berea, te̱ i̱nga̱ ra̱ na̱ni' Aristarco xiin' i̱nga̱ te̱ na̱ni' Segundo. Te̱ ñu̱u̱ Tesalónica nduu' uvi̱ sa̱a' te̱ ja̱a̱n'. Te̱ i̱nga̱ ra̱ na̱ni' Gayo, te̱ ni̱ ki̱e̱e̱ ñu̱u̱ Derbe xiin' i̱nga̱ te̱ na̱ni' Timoteo. Te̱ i̱nga̱ ra̱ na̱ni' Tíquico xiin' i̱nga̱ te̱ na̱ni' Trófimo. Te̱ ñu̱'u' Asia nduu' uvi̱ sa̱a' te̱ ja̱a̱n'.
44020005	Te̱ ja̱a̱n' ndii, ni̱ ki̱'i̱n i̱chi' ra̱, te̱ ni̱ ndiatu̱ ra̱ ndu'u̱ ñu̱u̱ Troas.
44020006	Te̱ kii̱' ni̱ ndi̱'i̱ vi̱ko' kuenta ña̱ xixi' ne̱ judío xita̱' va̱'a̱ ña̱ kö̱o̱' yu̱chi' levadura saká xiin' ndii, ni̱ ki̱e̱e̱ ndu̱ ñu̱u̱ Filipos, te̱ ni̱ ko̱'ni̱ ndu̱ i̱i̱n tundo̱o' te̱ kua'a̱n ndu̱. Te̱ u'u̱n ta'an kivi̱' ni̱ ya'a̱, te̱ ni̱ xaa̱ ndu̱ ñu̱u̱ Troas ja̱a̱n' mii' ndiatu' te̱ ja̱a̱n' ndu̱. Te̱ ni̱ ndoo̱ ndu̱ i̱kan' uxa̱ ta'an kivi̱'.
44020007	Te̱ kivi̱' nu̱u' xa'a̱' xi̱mana ndii, ni̱ na̱kaya̱ ndu̱ te̱ ku̱xi̱ ndu̱ ña̱ xaxi̱' xa̱kuaa̱' kuenta ña̱ ni̱ xi̱xi̱ Jesús. Te̱ xa'a̱' a̱ ña̱ kitu̱' tu̱ku̱ kivi̱' ki̱e̱e̱ ndu̱ te̱ ku'u̱n ndu̱ ndii, ni̱ sania'á Pablo ne̱ i̱ni̱ xini Jesús nde̱e̱ ni̱ ku̱u̱ na ñu̱u.
44020008	Te̱ cuarto vi̱'e̱ sukun mii' ni̱ na̱kaya̱ ndu̱ ja̱a̱n' ndii, ni̱ yoo̱ kua'a̱' ka̱a̱ tuún ti̱xi̱n a̱.
44020009	Te̱ i̱i̱n te̱ sa̱va̱, te̱ na̱ni' Eutico ndii, ndu'u̱' ra̱ yu̱'u' ventana vi̱'e̱ ja̱a̱n' kuni kusu̱n xa̱va̱'a̱ ra̱. Te̱ xa'a̱' a̱ ña̱ na̱'a' va̱ ni̱ ka'a̱n ndo̱so̱' Pablo na ni̱ ka̱nando ma̱'na te̱ ja̱a̱n'. Sa̱kan' na kuii' nde̱e̱ piso ña̱ uni̱ mii' ndiee' ndu̱ ja̱a̱n' ni̱ ki̱e̱e̱ ra̱, te̱ ni̱ na̱ma̱ ra̱ ndienu̱. Te̱ kii̱' ni̱ ndo̱ni̱'i̱ ña̱'a' ne̱ yivi̱' ndii, xa̱ ni̱ xi'i̱ ra̱.
44020010	Sa̱kan' te̱ ni̱ nu̱u̱ Pablo, te̱ ni̱ na̱ka̱nu' ra̱ xata̱' ñu̱'u' nde'i̱ te̱ ja̱a̱n', te̱ ni̱ nu̱mi̱ ra̱ a̱. Te̱ ni̱ ka'a̱n ra̱ xiin' ne̱ yivi̱' ja̱a̱n' ndii: ―Kü̱ndi̱'ni̱ ndo̱' sa̱kan' ña̱ xa̱ ni̱ na̱ti̱a̱ku̱ ra̱ ―ni̱ kachi̱ ra̱.
44020011	I̱kan' te̱ ni̱ ka̱a̱ ka̱ Pablo cuarto ja̱a̱n', te̱ ni̱ ta̱'vi' ra̱ xita̱' va̱'a̱, te̱ ni̱ xi̱xi̱ ndu̱ ña̱ xaxi̱' xa̱kuaa̱' kuenta Jesús. Sa̱kan' te̱ ni̱ na̱kaa̱ ka̱ ra̱ ni̱ ka'a̱n ndo̱so̱' ra̱ nde̱e̱ ni̱ kitu̱'. Sa̱kan' te̱ ni̱ ki̱ee̱̱ ndu̱ kua'a̱n ndu̱.
44020012	Te̱ ni̱ na̱ka̱ tiaku ne̱ yivi̱' te̱ sa̱va̱ ja̱a̱n', te̱ kuan nu'u̱ ni̱a̱ xiin' ra̱, xa'a̱' a̱ ja̱a̱n' na va̱'a̱ xa̱va̱'a̱ kuni ni̱a̱.
44020013	Te̱ ndu'u̱ ndii, xi̱'na̱ ndu̱ ni̱ ki̱'i̱n i̱chi' kua'a̱n ndu̱, sa̱kan' na ni̱ ko̱'ni̱ ndu̱ tundo̱o' te̱ ndiatu' ndu̱ Pablo nde̱e̱ ñu̱u̱ Asón, sa̱kan' ña̱ ni̱ kuni̱ ra̱ ku'u̱n xa'a' ra̱.
44020014	Te̱ kii̱' ni̱ na̱ta'an' ndu̱ xiin' ra̱ ñu̱u̱ Asón ja̱a̱n' ndii, ni̱ ndi'vi̱ ra̱ tundo̱o' te̱ kua'a̱n sa̱kuu' ndu̱ nde̱e̱ ñu̱u̱ Mitilene.
44020015	Te̱ tu̱ku̱ kivi̱' ni̱ ki̱e̱e̱ ndu̱ ñu̱u̱ ja̱a̱n', te̱ ni̱ xka'ndi̱a̱ ndu̱ nuu̱' ñu̱'u' Quío. Te̱ kii̱' ni̱ kitu̱' i̱nga̱ ka̱ kivi̱' ndii, ni̱ xka'ndi̱a̱ ndu̱ ya̱ti̱n nuu̱' ñu̱'u' Samos. Te̱ i̱nga̱ ka̱ kivi̱' ndii, ni̱ xaa̱ ndu̱ ñu̱u̱ Trogilio. Te̱ tu̱ku̱ kivi̱' ni̱ xaa̱ ndu̱ nde̱e̱ ñu̱u̱ Mileto.
44020016	Sa̱kan' ña̱ ni̱ chi̱tuní Pablo ña̱ xka'ndi̱a̱ xi̱o̱o̱ ra̱ ñu̱u̱ Éfeso, sa̱kan' ña̱ nï̱ kuni̱ ra̱ ku̱u̱ kuachí ra̱ nuu̱' ñu̱'u' Asia. Kua̱chi̱ ndii ndi'ni̱ ra̱ xaa̱ ra̱ ñu̱u̱ Jerusalén, te̱ naa' ni̱ ku̱vi̱ ndii, xa̱ i̱kan' yoo ra̱ kii̱' ko̱o̱ vi̱ko' ka'nu' ña̱ na̱ni' Pentecostés.
44020017	Te̱ ni̱ ti̱'vi' Pablo te̱ yivi̱' te̱ ka'a̱n ra̱ xiin' te̱ xi̱xa̱, te̱ xito' ne̱ nduu' kuenta Jesús, ne̱ ndiee' ñu̱u̱ Éfeso ja̱a̱n', te̱ ki̱xi̱n ra̱ ñu̱u̱ Mileto ja̱a̱n'.
44020018	Kii̱' ni̱ xa̱a̱ te̱ ja̱a̱n' i̱kan', te̱ ni̱ ka'a̱n Pablo xiin' ra̱ ndii: ―Xiní ndo'ó sa̱a̱ ni̱ xa̱chuun' i̱ sa̱kuu' kivi̱' kii̱' ni̱ ndu'u̱' i̱ xiin' ndo̱' nde̱e̱ kivi̱' nu̱u' kii̱' ni̱ xa̱a̱ i̱ nuu̱' ñu̱'u' Asia yo'o',
44020019	te̱ sa̱kuu' kivi̱' tu̱ ni̱ xika̱ nu̱u̱ i̱ nuu̱' xto̱'o̱ e̱' xiin' sa̱kuu' ña̱ nda'vi kuu' nimá i̱, xiin' ña̱ ni̱ xiti̱a̱ ti̱kui nuu̱' i̱ xa'a̱' ndo'ó, xiin' ña̱ ni̱ xa̱a̱ ne̱ judío xiin' i̱ kii̱' ni̱ sa̱ndo'o' ni̱a̱ yu'u̱.
44020020	Te̱ xiní ndo'ó ña̱ sa̱kuu' i̱chi' ni̱ ka'a̱n i̱ xiin' ndo̱' xa'a̱' ña̱ va̱'a̱ mi̱i' ndo̱', te̱ chi̱ndi̱e̱e' a̱ ndo'ó. Te̱ ni̱ sania'á i̱ ndo'ó tu̱'u̱n va̱'a̱ nuu̱' kua'a̱' ne̱ yivi̱'. Te̱ sa̱kan' tu̱ ni̱ xa̱a̱ i̱ vi̱'e̱ i̱'i̱n ndo̱'.
44020021	Ni̱ ka'a̱n ndo̱so̱' i̱ nuu̱' ne̱ judío xiin' nuu̱' ne̱ tuku' ña̱ na̱ma̱ ni̱a̱ nimá ni̱a̱ xa'a̱' kua̱chi̱ ni̱a̱ te̱ sa̱a̱ ni̱a̱ ña̱ kuní Ndiosí, te̱ i̱ni̱ ni̱a̱ ku̱ni̱ ni̱a̱ xto̱'o̱ e̱' Jesucristo.
44020022	’Te̱ vi̱ti̱n ndii, ndi̱e̱e' xaka' Espíritu Santo yu'u̱ ña̱ ku'u̱n i̱ ñu̱u̱ Jerusalén, te̱ xïní i̱ nde̱e̱ ña̱ ku̱ndo̱'o̱ i̱ i̱kan'.
44020023	Te̱ ndii, xiní kui̱ti̱' i̱ ña̱ i̱'i̱n ñu̱u̱ mii' kua'a̱n i̱ ndii, sakuni' Espíritu Santo ja̱a̱n' yu'u̱ ña̱ ku̱naa̱ i̱ vi̱'e̱ ka̱a̱, te̱ ko̱o̱ tu̱ i̱ kua'a̱' tu̱ndo'o̱'.
44020024	Ndisu̱ nuu̱' mi̱i' i̱ ndii, ndïaa ya'vi' xa̱chi' kivi̱' ñu̱u̱ i̱. Süu̱' ja̱a̱n' ndii ndiaa ya'vi' ka̱ ña̱ sa̱xinú i̱ chu̱u̱n ña̱ ni̱ sa̱kuiso' chuun' xto̱'o̱ e̱' Jesús yu'u̱, ña̱ ndiee' yu̱'u' i̱ xa'a̱' tu̱'u̱n va̱'a̱, ña̱ ka'án xa'a̱' ña̱ ndani̱ mi̱i' Ndiosí yoo'.
44020025	’Te̱ vi̱ti̱n ndii, ka'án i̱ xiin' ndo̱' ña̱ xiní i̱ ña̱ nde̱e̱ i̱i̱n ndo'ó, ne̱ ni̱ yoo̱ i̱ xiin' ka'án ndo̱so̱' i̱ xa'a̱' sa̱a̱ xa'ndia chuun' Ndiosí nimá e̱' ndii, kü̱ni̱ ka̱ ndo̱' nuu̱' i̱.
44020026	Ña̱ ja̱a̱n' na kuii' ka'án kaxi' i̱ xiin' ndo̱' kivi̱' vi̱ti̱n ña̱ kö̱o̱' ka̱ kuenta kumi' i̱ xa'a̱' ndo̱'.
44020027	Kua̱chi̱ ndii nï̱ na̱ko̱o̱ si̱'e i̱ nuu̱' ndo̱' nde̱e̱ i̱i̱n ña̱ kuní Ndiosí, süu̱' ja̱a̱n' ndii ni̱ ka'a̱n i̱ sa̱kuu' a̱ xiin' ndo̱'.
44020028	’Xa'a̱' a̱ ja̱a̱n' na ko̱to̱ xiin' mi̱i' va̱ ndo̱', te̱ ko̱to̱ va̱ tu̱ ndo̱' sa̱kuu' ne̱ nduu' kuenta xto̱'o̱ e̱', ne̱ ni̱ ta̱xi̱ Espíritu Santo ku̱ndu̱u̱ ndo̱' te̱ pa̱xto nuu̱', te̱ ko̱to̱ ña̱'a' ndo̱', kua̱chi̱ ndii ni̱ nda̱sa̱ndu̱u̱ a̱ ne̱ ja̱a̱n' kuenta a̱ xiin' níi' si'e̱ mi̱i' a̱.
44020029	Sa̱kan' ña̱ xiní yu'u̱ ña̱ kii̱' ku'u̱n i̱ ndii, ko̱'ni̱ te̱ yivi̱' te̱i̱n ndo̱', te̱ ku̱u̱ ra̱ nde̱e̱ naa lobo ni̱a̱'a, ti' xika' kuni ka̱xi̱' mbe̱e̱, sa̱kan' ña̱ ka̱ka̱ ra̱ sa̱tívi' ra̱ nimá ndo'ó.
44020030	Te̱ te̱i̱n mi̱i' ndo̱' ki̱e̱e̱ sa̱va̱ te̱ ka'a̱n tu̱n vixi̱, te̱ xi̱ta̱' ra̱ ne̱ ndikún i̱chi' Jesús, te̱ ku̱ndiku̱n ni̱a̱ xata̱' mi̱i' ra̱.
44020031	Ña̱ ja̱a̱n' na kuii' ka̱ka̱ ñu'u' i̱ni̱ va̱ ndo̱'. Te̱ na̱ka̱'an' va̱ ndo̱' ña̱ nii' uni̱ kuiya̱ nï̱ xi̱kuii̱n i̱ ña̱ saki'in' kuento i̱ i̱'i̱n ndo̱'. Te̱ kua'a̱' va̱ i̱chi' ndii, nde̱e̱ ni̱ xa̱ku̱ i̱.
44020032	’Te̱ vi̱ti̱n sanakua'a i̱ ndo'ó nda̱'a' Ndiosí xiin' nda̱'a' tu̱'u̱n a̱ ña̱ ka'án xa'a̱' ña̱ ndani̱ mi̱i' a̱ yoo'. Ña̱ ja̱a̱n' kumi' ndi̱e̱e̱' te̱ ku̱vi̱ na̱ka̱ta̱ ni̱'i̱ a̱ yoo' nuu̱' i̱chi' a̱. Te̱ ña̱ ja̱a̱n' tu̱ ku̱vi̱ sa̱a̱ sa̱kan' te̱ na̱ti̱i̱n na ndo̱' xiin' i̱nga̱ ne̱ nduu' tu̱ ndi̱ti̱a̱ a̱ ña̱ xa̱ ni̱ ta̱xi̱ a̱ kuento a̱ xa'a̱' nuu̱' e̱'.
44020033	Kö̱o̱' kivi̱' ni̱ ndioo̱' i̱ni̱ i̱ xa'a̱' ña̱'a̱ nde̱e̱ i̱i̱n ndo̱', naa kuu' oro, plata uun toto̱ ndo̱'.
44020034	Xiní ndo'ó ña̱ ni̱ xa̱chuun' i̱ xiin' nda̱'a' i̱ yo'o', te̱ ni̱ ki̱'i̱n i̱ ña̱ ni̱ kuni̱ nuu̱' i̱ xiin' ña̱ ni̱ kuni̱ nuu̱' te̱ ndiaka' ta'an' xiin' i̱.
44020035	Te̱ xiin' ña̱ ni̱ xa̱a̱ i̱ ja̱a̱n' ni̱ nia'a̱ i̱ ndo'ó ña̱ sa̱kan' kuní a̱ sa̱chuun' u'vi̱ e̱' te̱ ku̱vi̱ chi̱ndi̱e̱e' e̱' ne̱ natiín. Na̱ka̱'an' e̱' ña̱ ni̱ ka'a̱n xto̱'o̱ e̱' Jesús kii̱' ni̱ ka'a̱n a̱ ndii: “Sañu'u' ka̱ Ndiosí yoo' kii̱' taxi' e̱' ña̱'a̱ te̱ sa̱kan' ña̱ natiin' e̱' ña̱ ja̱a̱n'.” Sa̱kan' ni̱ kachi̱ Jesús ―ni̱ kachi̱ Pablo xiin' te̱ xi̱xa̱ ja̱a̱n'.
44020036	Te̱ kii̱' ndi̱'i̱ ni̱ ka'a̱n ra̱ ña̱ ja̱a̱n' ndii, ni̱ xi̱kuii̱n xiti' ra̱ xiin' sa̱kuu' te̱ xi̱xa̱ ja̱a̱n', te̱ ni̱ ka'a̱n sa̱kuu' ra̱ xiin' Ndiosí.
44020037	I̱kan' te̱ ni̱ xa̱ku̱ ti'e' sa̱kuu' ra̱ xiin' Pablo, te̱ ni̱ nu̱mi̱ ña̱'a' ra̱, te̱ ni̱ chi̱to tu̱ ra̱ nuu̱' te̱ ja̱a̱n'.
44020038	Sa̱kan' ña̱ suchi' xa̱va̱'a̱ i̱ni̱ te̱ ja̱a̱n' ko̱to̱ ka̱ ni̱ ka'a̱n Pablo xiin' ra̱ ña̱ kö̱o̱' kivi̱' ka̱ ku̱ni̱ nuu̱' ta'an' ra̱. Te̱ ni̱ xa'a̱n ndi̱a̱ka̱ ña̱'a' ra̱ nde̱e̱ mii' iin' tundo̱o'.
44021001	Te̱ kii̱' ndi̱'i̱ ni̱ nde̱i' ndu̱ te̱ ja̱a̱n' ndii, ni̱ ko̱'ni̱ ndu̱ tundo̱o' te̱ kua'a̱n nda̱ku ndu̱ nde̱e̱ nuu̱' ñu̱'u' Cos. Te̱ tu̱ku̱ kivi̱' kua'a̱n ndu̱, te̱ ni̱ xaa̱ ndu̱ nde̱e̱ nuu̱' ñu̱'u' Rodas. Te̱ i̱kan' ni̱ ki̱e̱e̱ ndu̱ te̱ kua'a̱n ndu̱, te̱ ni̱ xaa̱ ndu̱ nde̱e̱ ñu̱u̱ Pátara.
44021002	Te̱ ñu̱u̱ Pátara ja̱a̱n' ni̱ xi̱ni̱ ndu̱ i̱i̱n tundo̱o', tun' kua'a̱n ñu̱'u' Fenicia. Te̱ ni̱ ko̱'ni̱ ndu̱ tun' ja̱a̱n', te̱ ni̱ ki̱e̱e̱ ndu̱ kua'a̱n ndu̱.
44021003	Te̱ kii̱' kua'a̱n ndu̱ ndii, ni̱ xi̱ni̱ ndu̱ kandu'u̱' ñu̱'u' Chipre nda̱'a' i̱ti̱n ndu̱, te̱ kua'a̱n nda̱ku ndu̱ nde̱e̱ ñu̱'u' Siria. Te̱ ni̱ xa'a̱n nu̱' xiin' ndu̱ ñu̱u̱ Tiro, sa̱kan' ña̱ i̱kan' ni̱ xka'ndi̱a̱ te̱ yivi̱' na̱ko̱o̱ ra̱ ña̱'a̱, ña̱ ñu'u' ti̱xi̱n tun' ja̱a̱n'. Sa̱kan' te̱ ni̱ nu̱u̱ ndu̱ i̱kan'.
44021004	Te̱ i̱kan' ni̱ xi̱ni̱ ta'an' ndu̱ xiin' ne̱ nduu' kuenta xto̱'o̱ e̱'. Te̱ ni̱ ndoo̱ ndu̱ xiin' ne̱ ja̱a̱n' uxa̱ ta'an kivi̱'. Te̱ ni̱ sa̱kuni' Espíritu Santo ne̱ ja̱a̱n' ña̱ ku̱ndo̱'o̱ Pablo, sa̱kan' na ni̱ ka'a̱n ni̱a̱ xiin' ra̱ ña̱ kü'u̱n ra̱ ñu̱u̱ Jerusalén.
44021005	Ndisu̱ kii̱' ni̱ sa̱xinú ndu̱ kivi̱' ja̱a̱n' ndii, ni̱ ki̱e̱e̱ ndu̱ ñu̱u̱ ja̱a̱n' te̱ kua'a̱n ndu̱ mii' ni̱ ndoo̱ tundo̱o' ja̱a̱n'. Te̱ sa̱kuu' ne̱ ja̱a̱n', tiaa̱ xiin' ña' si'i ra̱ xiin' si'e̱ ni̱a̱ ndii, ni̱ xan ndi̱a̱ka̱ ni̱a̱ ndu'u̱ yu̱'u' mi̱ni̱ nuu̱' ñu̱u̱ ja̱a̱n'. Te̱ ni̱ xi̱kuita̱ xiti' sa̱kuu' ndu̱ yu̱'u' mi̱ni̱ ja̱a̱n', te̱ ni̱ ka'a̱n ndu̱ xiin' Ndiosí.
44021006	I̱kan' te̱ ni̱ nde̱i' ña̱'a' ndu̱, te̱ ni̱ ko̱'ni̱ ndu̱ tundo̱o' ja̱a̱n' kua'a̱n ndu̱. Te̱ ne̱ ja̱a̱n' ndii, ni̱ na̱ndi̱ko' ni̱a̱ vi̱'e̱ ni̱a̱.
44021007	Te̱ ndu'u̱ ndii, ni̱ ki̱e̱e̱ ndu̱ ñu̱u̱ Tiro ja̱a̱n' te̱ kua'a̱n ka̱ ndu̱ nuu̱' mi̱ni̱ nde̱e̱ ni̱ xaa̱ ndu̱ ñu̱u̱ Tolemaida. Te̱ i̱kan' ni̱ na̱kua̱tu̱ ta'an' ndu̱ xiin' ne̱ nduu' kuenta Jesús, te̱ ni̱ ndoo̱ ndu̱ xiin' ne̱ ja̱a̱n' i̱i̱n nda̱a̱' kivi̱'.
44021008	Te̱ tu̱ku̱ kivi̱' ni̱ ki̱e̱e̱ ndu̱ i̱kan' te̱ kua'a̱n ndu̱, te̱ ni̱ xaa̱ ndu̱ ñu̱u̱ Cesarea. Te̱ i̱kan' ni̱ xa'a̱n ndu̱ vi̱'e̱ i̱i̱n te̱ ka'án ndo̱so̱' tu̱'u̱n va̱'a̱, te̱ na̱ni' Felipe. Te̱ ja̱a̱n' nduu' i̱i̱n te̱ uxa̱ ta'an te̱ ni̱ chi̱ndi̱e̱e' te̱ nda̱'a' xa'a̱' Jesús, te̱ ni̱ ndoo̱ ndu̱ vi̱'e̱ ra̱ ja̱a̱n'.
44021009	Te̱ ja̱a̱n' ndii, yoo ku̱mi' ta'an ña̱'a' si'e̱ ra̱, te̱ ne̱ ja̱a̱n' ndii, ne̱ ndiee' i̱i̱n nda̱a̱' nduu' ni̱a̱, te̱ ne̱ ka'án tiakú tu̱'u̱n Ndiosí nduu' tu̱ ni̱a̱.
44021010	Te̱ kii̱' xa̱ kua'a̱n ndia'vi' kivi̱' ndiee' ndu̱ i̱kan' ndii, ni̱ xa̱a̱ i̱i̱n te̱ ni̱ ki̱e̱e̱ ñu̱'u' Judea, te̱ ka'án tiakú tu̱'u̱n Ndiosí, te̱ na̱ni' Agabo.
44021011	Xa̱a̱ so̱'o̱ ra̱ mii' ndiee' ndu̱ ja̱a̱n', te̱ ni̱ ku̱ya̱ti̱n ra̱ nuu̱' ndu̱, te̱ ni̱ ki̱'i̱n ra̱ toto̱ ña̱ tiín to̱ko' Pablo, te̱ ni̱ sa̱tiín ra̱ a̱ nda̱'a' ra̱ xiin' xa'a̱' ra̱, te̱ ni̱ ka'a̱n ra̱ ndii: ―Ka'án Espíritu Santo xiin' i̱ ndii, so̱'o̱ sa̱tiín te̱ judío ñu̱u̱ Jerusalén te̱ xiin' ña̱'a̱ toto̱ yo'o'. Te̱ sa̱na̱kua'a ña̱'a' ra̱ nda̱'a' ne̱ tuku', kachi a̱ ―ni̱ kachi̱ ra̱.
44021012	Te̱ kii̱' ni̱ xi̱ni̱ so̱'o̱ ndu̱ ña̱ ja̱a̱n' ndii, ndu'u̱' xiin' ne̱ ndiee' i̱kan' ndii, ni̱ ka'a̱n nda'vi va̱ ndu̱ xiin' Pablo ña̱ kä̱a̱ ra̱ ñu̱u̱ Jerusalén.
44021013	Sa̱kan' te̱ ni̱ ka'a̱n ra̱ xiin' ndu̱ ndii: ―Kuä̱ku̱ ka̱ ndo̱', sa̱kan' ña̱ sakusuchi' ndikui ndo̱' i̱ni̱ i̱. Kua̱chi̱ ndii, süu̱' ña̱ ko̱tii̱n kui̱ti̱' i̱ xa̱ yoo tu̱'va̱ i̱, süu̱' ja̱a̱n' ndii xa̱ yoo tu̱'va̱ tu̱ i̱ ña̱ ku̱vi̱ i̱ ñu̱u̱ Jerusalén ja̱a̱n' xa'a̱' xto̱'o̱ e̱' Jesús ―ni̱ kachi̱ ra̱.
44021014	Te̱ xa'a̱' a̱ ña̱ nï̱ ku̱vi̱ na̱ka̱si̱ ña̱'a' ndu̱ ndii, ni̱ xi̱kuii̱n ndu̱ ka'án xiin' ta'an' ndu̱ ndii: ―Na xka'ndi̱a̱ sa̱a̱ kuní xto̱'o̱ e̱' Jesús ―ni̱ kachi̱ ndu̱.
44021015	Te̱ kii̱' ni̱ ya'a̱ ndia'vi' kivi̱', te̱ ni̱ sa̱koo' tu̱'va̱ xiin' mi̱i' ndu̱, te̱ ni̱ ki̱e̱e̱ ndu̱ kua'a̱n ka̱a̱ ndu̱ ñu̱u̱ Jerusalén.
44021016	Te̱ ni̱ xa'a̱n ndia'vi' te̱ ndikún i̱chi' Jesús, te̱ ndiee' ñu̱u̱ Cesarea ja̱a̱n', xiin' ndu̱. Te̱ ni̱ xan ndi̱a̱ka̱ ra̱ ndu̱ vi̱'e̱ i̱i̱n te̱ na̱ni' Mnasón mii' ni̱ ndoo̱ ndu̱. Te̱ ja̱a̱n' ndii, ñu̱'u' Chipre ni̱ ki̱e̱e̱ ra̱, te̱ xa̱ ya̱ta' va̱ ndikún ra̱ i̱chi' xto̱'o̱ e̱'.
44021017	Kii̱' ni̱ xaa̱ ndu̱ ñu̱u̱ Jerusalén ndii, ni̱ na̱ti̱i̱n mani̱' va̱ ne̱ nduu' kuenta Jesús, ne̱ ndiee' i̱kan', ndu̱.
44021018	Te̱ tu̱ku̱ kivi̱' kua'a̱n ndi'e̱' ndu̱ mii' ndu'u̱' Jacobo. Te̱ i̱kan' ndiee' ti̱'vi̱ sa̱kuu' te̱ xi̱xa̱, te̱ xito' ne̱ ja̱a̱n'.
44021019	Te̱ kii̱' ndi̱'i̱ ni̱ na̱kua̱tu̱ ña̱'a' ndu̱ ndii, i̱kan' te̱ ni̱ xa̱'a' nda̱tu'un' ndi'i̱ Pablo nuu̱' te̱ ja̱a̱n' sa̱a̱ ni̱ chi̱ndi̱e̱e' ña̱'a' Ndiosí nuu̱' i̱'i̱n chu̱u̱n ña̱ ni̱ sa̱kuiso' chuun' ña̱'a' a̱ te̱i̱n ne̱ tuku'.
44021020	Te̱ kii̱' ndi̱'i̱ ni̱ xi̱ni̱ so̱'o̱ ra̱ ña̱ ja̱a̱n' ndii, ni̱ xa̱ka'nu' ra̱ Ndiosí, te̱ ni̱ ka'a̱n ra̱ xiin' Pablo ndii: ―Xa̱ xiní yo'ó, ña̱ni̱ i̱, ña̱ ñu̱u̱ Jerusalén yo̱'o̱' ndii, yoo kua'a̱' mií ne̱ ta'an' e̱', ne̱ judío, ne̱ xa̱ i̱ni̱ xini xto̱'o̱ e̱'. Te̱ sa̱kuu' ne̱ ja̱a̱n' ndii, tiin' ka'nu' xa̱va̱'a̱ ni̱a̱ tu̱'u̱n nde̱i' Ndiosí.
44021021	Te̱ xa̱ xiní ni̱a̱ ka'án ne̱ yivi̱' xa'a̱' yo'ó ña̱ sania'á u̱n' sa̱kuu' ne̱ judío, ne̱ ndiee' te̱i̱n ne̱ tuku', ña̱ na ku̱xi̱o̱o̱ ni̱a̱ nuu̱' tu̱'u̱n nde̱i', ña̱ ni̱ sa̱nia'á Moisés, te̱ ka'án u̱n' xiin' ni̱a̱ ña̱ na kä̱sa̱'a̱ ni̱a̱ tuni̱ i̱i̱n' tiaa̱ si'e̱ ni̱a̱, te̱ ka'án tu̱ u̱n' xiin' ni̱a̱ ña̱ na kä̱ndi̱xa' ni̱a̱ ña̱ xi xaá e̱'.
44021022	¿Sa̱a̱ tu̱ sa̱a̱ e̱' vi̱ti̱n? Sa̱kan' ña̱ ku̱ni̱ ne̱ kua'a̱' ja̱a̱n' kuento ña̱ xa̱ ni̱ xa̱a̱ u̱n' yo'o'.
44021023	Sa̱kan' na kuii' va̱'a̱ ka̱ sa̱a̱ u̱n' ña̱ ka'a̱n ndu̱ xiin' u̱n' vi̱ti̱n: Yoo ku̱mi' ta'an te̱ yivi̱' te̱i̱n ndu̱ yo'o', te̱ kuní a̱ ña̱ sa̱xinú ra̱ ña̱ ni̱ ta̱xi̱ ra̱ kuento ra̱, ña̱ ka̱ka̱ nu̱u̱ ra̱ nuu̱' Ndiosí.
44021024	Na̱ka̱ ña̱'a' u̱n' te̱ ku'u̱n u̱n' yu̱kun' ka'nu', te̱ nda̱sa̱ndo̱o̱ sutu̱ ndo'ó nuu̱' Ndiosí. Te̱ cha̱'vi̱ u̱n' xa'a̱' ra̱ te̱ ku̱vi̱ ki̱e̱e̱ ti'e' xíni' ra̱ xa'a̱' ña̱ kuní a̱ sa̱a̱ ra̱ ja̱a̱n'. Sa̱kan' te̱ ku̱ni̱ sa̱kuu' ne̱ yivi̱' ña̱ süu̱' ña̱ ndi̱xa̱ nduu' ña̱ ni̱ xi̱ni̱ so̱'o̱ ni̱a̱ ka'án ne̱ yivi̱' xa'a̱' u̱n' ja̱a̱n', süu̱' ja̱a̱n' ndii xika' tu̱ yo'ó sa̱a̱ nii' ka'án chuun' tu̱'u̱n nde̱i' ja̱a̱n'.
44021025	Te̱ ne̱ tuku', ne̱ xa̱ i̱ni̱ xini Jesús ndii, xa̱ ni̱ ti̱'vi' ndu̱ tu̱tu̱ nda̱'a' ni̱a̱ ña̱ ni̱ chi̱tuní ndu̱ ña̱ kuní a̱ ña̱ na̱ko̱o̱ ni̱a̱ ña̱ xixi' ni̱a̱ nde̱i̱', ña̱ ni̱ na̱soko̱' ne̱ yivi̱' nuu̱' ndiosí saka, te̱ kü̱xi̱ ka̱ tu̱ ni̱a̱ níi', te̱ kü̱xi̱ ka̱ tu̱ ni̱a̱ nde̱i̱' ti' nï̱ xiti̱a̱ níi', te̱ kümi' ka̱ tu̱ ni̱a̱ musa ni̱a̱ ―ni̱ kachi̱ ra̱ xiin' Pablo.
44021026	Te̱ tu̱ku̱ kivi̱' ndii, ni̱ xa̱ka̱ Pablo te̱ ja̱a̱n', te̱ ni̱ xa'a̱n ra̱ te̱ nda̱sa̱ndo̱o̱ ña̱'a' sutu̱ xiin' te̱ ja̱a̱n' nuu̱' Ndiosí. Ndi̱'i̱ ja̱a̱n', te̱ ni̱ nda̱'ni̱ Pablo yu̱kun' ka'nu', te̱ ni̱ ka'a̱n ra̱ xiin' sutu̱ ndee kivi̱' xinu̱ ña̱ nduu' ndoo' ra̱ xiin' te̱ ja̱a̱n' nuu̱' Ndiosí, te̱ ta̱xi̱ ra̱ tu̱mani̱' nuu̱' a̱ xa'a̱' i̱'i̱n ra̱.
44021027	Te̱ kii̱' xa̱ xito' xinu̱ kuii uxa̱ ta'an kivi̱' ja̱a̱n' ndii, ni̱ xi̱ni̱ sa̱va̱ te̱ judío, te̱ ndiee' nuu̱' ñu̱'u' Asia, Pablo yu̱kun' ka'nu' ja̱a̱n'. Sa̱kan' te̱ ni̱ sa̱na̱ku̱chi ra̱ sa̱kuu' ne̱ yivi̱' kua'a̱' xa̱va̱'a̱, ne̱ ndiee' i̱kan', te̱ ni̱ ti̱i̱n ra̱ Pablo
44021028	ka'án ti'e' ra̱ ndii: ―Ndo'ó, ne̱ ta'an' ndu̱, te̱ Israel, ni̱a̱'a̱ ndo̱' te̱ chi̱ndi̱e̱e' ndo̱' ndu'u̱, sa̱kan' ña̱ te̱ yivi̱' yo̱'o̱' nduu' te̱ sania'á sa̱kuu' ne̱ yivi̱' i̱i̱n yivi̱' ña̱ kani̱a̱'a ni̱a̱ xa'a̱' ne̱ ñu̱u̱ e̱', xiin' xa'a̱' tu̱'u̱n nde̱i' Ndiosí, xiin' xa'a̱' yu̱kun' ka'nu' su̱'u̱n yo'o'. Te̱ siin' tuku' ndii, nde̱e̱ sa̱va̱ te̱ griego ni̱ ko̱'ni̱ ra̱ yu̱kun' e̱' te̱ sa̱nduxín ra̱ a̱ kii̱' xaa' ra̱ sa̱kan' ―ni̱ kachi̱ ra̱.
44021029	Ni̱ ka'a̱n te̱ ja̱a̱n' sa̱kan', kua̱chi̱ ndii ni̱ xi̱ni̱ ra̱ xika' Pablo xiin' i̱i̱n te̱ ñu̱u̱ Éfeso, te̱ na̱ni' Trófimo, te̱ ni̱ xa̱ni̱ni̱ ra̱ ña̱ ni̱ xa̱ka̱ Pablo te̱ ja̱a̱n', te̱ ni̱ ki'vi̱ ra̱ yu̱kun' ja̱a̱n'.
44021030	Sa̱kan' na kuii' ni̱ na̱ku̱chi sa̱kuu' ne̱ ndiee' ñu̱u̱ ja̱a̱n' te̱ taxta'an' ni̱a̱ ndekuie' inga' ni̱a̱. Te̱ ni̱ ti̱i̱n te̱ yivi̱' Pablo, te̱ ni̱ xta̱'ni' ña̱'a' ra̱ nde̱e̱ ki̱'e̱ yu̱kun' ja̱a̱n'. Te̱ xa̱ka'án e̱', te̱ ni̱ nda̱si̱ ra̱ yi'e' yu̱kun' ja̱a̱n'.
44021031	Te̱ xa̱ xito' ka̱'ni̱' ña̱'a' ra̱ kii̱' ni̱ xi̱ni̱ tu̱'u̱n te̱ xíin', te̱ xa'ndia chuun' nuu̱' i̱i̱n ti̱'vi̱ te̱ xíin', ña̱ ni̱ na̱ku̱chi va̱ sa̱kuu' ne̱ ndiee' ñu̱u̱ Jerusalén ja̱a̱n'.
44021032	Numi̱' te̱ ni̱ na̱ka̱ ra̱ ki'in' te̱ xíin' xiin' sa̱va̱ tu̱ te̱ xíin' kuu' nu̱u' te̱ taxta'an' ra̱ nakaa̱' ra̱ ndekuie' ra̱ nuu̱' ne̱ yivi̱' kua'a̱' ja̱a̱n'. Te̱ kii̱' ni̱ xi̱ni̱ ña̱'a' ni̱a̱ ndii, ni̱ xi̱kuii̱n ni̱a̱ ña̱ kutun' ni̱a̱ Pablo.
44021033	Sa̱kan' te̱ ni̱ ku̱ya̱ti̱n te̱ xíin', te̱ xa'ndia chuun' ja̱a̱n', te̱ ni̱ ka'a̱n chuun' ra̱, te̱ ni̱ ti̱i̱n ra̱ Pablo, te̱ sa̱tiín ña̱'a' ra̱ xiin' uvi̱ ta'an ka̱rena. Te̱ ni̱ nda̱tu'u̱n' te̱ ja̱a̱n' ne̱ ja̱a̱n' yo̱o̱ nduu' Pablo, te̱ yo̱o̱ nduu' tu̱ a̱ ni̱ xa̱a̱ ra̱.
44021034	Ndisu̱ sa̱va̱ ne̱ ja̱a̱n' ka'án ti'e' i̱i̱n ña̱'a̱, te̱ sa̱va̱ tu̱ku̱ ni̱a̱ ka'án ti'e' i̱nga̱ ña̱'a̱. Xa'a̱' a̱ ña̱ nï̱ ku̱vi̱ ku̱nda̱ni̱ kaxi' ra̱ nde̱e̱ xa'a̱' tiin' kua̱chi̱ ni̱a̱ Pablo xa'a̱' a̱ ña̱ kuaa' ti'e' ni̱a̱ ndii, ni̱ ka'a̱n chuun' ra̱ ña̱ na̱ka̱ ña̱'a' te̱ xíin' ja̱a̱n' te̱ ku'u̱n ra̱ vi̱'e̱ mii' ndiee' ra̱.
44021035	Te̱ kii̱' ni̱ xaa̱ te̱ xíin' ja̱a̱n' xiin' Pablo kuato̱ ña̱ kua'a̱n ka̱a̱ mii' ndiee' ra̱ ndii, ni̱ ndo̱ni̱'i̱ ña̱'a' ra̱ sa̱kan' ña̱ ni̱ sa̱na̱ va̱'a̱ cho̱' ne̱ kua'a̱' ja̱a̱n'.
44021036	Kua̱chi̱ ndii xa̱ xata̱' ra̱ ja̱a̱n' ndikún ne̱ kua'a̱' ja̱a̱n' ka'án ti'e' ni̱a̱ ndii: ―Na ku̱vi̱ ra̱ ―kachi ni̱a̱.
44021037	Kii̱' xa̱ xito' te̱ xíin' ja̱a̱n' sko̱'ni' ña̱'a' ra̱ vi̱'e̱ mii' ndiee' ra̱ ndii, ni̱ ka'a̱n Pablo tu̱'u̱n griego xiin' te̱ xa'ndia chuun' nu̱u' te̱ xíin' ja̱a̱n' ndii: ―¿Ñáá ku̱vi̱ ka'a̱n i̱ xiin' u̱n' i̱i̱n xa'a'? ―ni̱ kachi̱ ra̱. Te̱ ni̱ ka'a̱n te̱ xa'ndia chuun' ja̱a̱n' xiin' ra̱ ndii: ―Aan, ku̱vi̱ tu̱ ka'án yo'ó tu̱'u̱n griego uun.
44021038	Naa' sa̱kan' ndii, ¿süu̱' yo'ó nduu' te̱ Egipto, te̱ ni̱ sa̱ku̱nta'an' te̱ yivi̱' xiin' te̱ xa'ndia chuun' xa̱ma̱'in', ndi̱'i̱ ja̱a̱n', te̱ ni̱ na̱ka̱ ra̱ ku̱mi' mií te̱ xa'ni̱' ne̱ yivi̱' te̱ kua'a̱n ra̱ xiin' te̱ ja̱a̱n' mii' i̱chi kaa'? ―ni̱ kachi̱ ra̱.
44021039	Te̱ ni̱ na̱kui̱i̱n Pablo ndii: ―Yu'u̱ ndii, te̱ judío nduu' i̱, te̱ ni̱ ki̱e̱e̱ i̱ ñu̱u̱ Tarso, ña̱ nduu' i̱i̱n ñu̱u̱ ka'nu' ña̱ kandu'u̱' nuu̱' ñu̱'u' Cilicia. Te̱ xikán i̱ ña̱ va̱'a̱ nuu̱' u̱n' ña̱ ta̱xi̱ u̱n' ka'a̱n i̱ xiin' ne̱ yivi̱' kaa̱' ―ni̱ kachi̱ ra̱.
44021040	Te̱ kii̱' ni̱ ta̱xi̱ te̱ xíin' ja̱a̱n' ña̱ ka'a̱n Pablo ndii, i̱kan' te̱ ni̱ ii̱n ra̱ kuato̱ ja̱a̱n', te̱ ni̱ ndo̱ni̱'i̱ ra̱ nda̱'a' ra̱ te̱ ka'a̱n ra̱ xiin' ni̱a̱. Te̱ kii̱' ni̱ xi̱kuii̱n sa̱kuu' ni̱a̱ ndii, ni̱ ka'a̱n ra̱ xiin' ni̱a̱ tu̱'u̱n hebreo ndii:
44022001	―Te̱ yivi̱', ña̱ni̱ i̱, xiin' ndo'ó, te̱ xi̱xa̱ nuu̱' ñu̱u̱ yo'o', ku̱ni̱ so̱'o̱ ndo̱' ña̱ ka'a̱n i̱ xa'a̱' i̱ nuu̱' ndo̱' vi̱ti̱n ―ni̱ kachi ra̱.
44022002	Te̱ kii̱' ni̱ xi̱ni̱ so̱'o̱ ni̱a̱ ña̱ ka'án ra̱ xiin' ni̱a̱ tu̱'u̱n hebreo ndii, ni̱ xi̱kuita̱ taxi̱n' ka̱ ni̱a̱. Te̱ ni̱ ka'a̱n ka̱ ra̱ ndii:
44022003	―Te̱ judío nduu' tu̱ yu'u̱, te̱ ni̱ ki̱e̱e̱ i̱ ñu̱u̱ Tarso, ña̱ kandu'u̱' nuu̱' ñu̱'u' Cilicia. Ndisu̱ ñu̱u̱ Jerusalén yo̱'o̱' ni̱ xa̱'nu̱ i̱, te̱ ni̱ sa̱kuaa̱n ndi'i̱ i̱ sa̱a̱ nii' ka'án tu̱'u̱n nde̱i' ne̱ i̱chi' ya̱ta' e̱', nuu̱' Gamaliel. Te̱ xika' nu̱u̱ i̱ nuu̱' Ndiosí nde̱e̱ vi̱ti̱n xiin' ka̱nii' nimá i̱ naa xaa' sa̱kuu' ndo'ó kivi̱' vi̱ti̱n.
44022004	Te̱ ni̱ sa̱ndo'o' u'vi̱ va̱ i̱ ne̱ ndikún i̱chi' Jesús nde̱e̱ ni̱ xi'i̱ sa̱va̱ ni̱a̱ xa'a̱' a̱ ña̱ ni̱ sa̱tiín ña̱'a' i̱, te̱ ni̱ ta̱a̱n' i̱ ni̱a̱ vi̱'e̱ ka̱a̱, naa' tiaa̱ nduu' ra̱, uun ña̱'a' nduu' ni̱a̱.
44022005	Sa̱kan' tu̱ sutu̱ ka'nu' xiin' te̱ xi̱xa̱ nuu̱' ñu̱u̱ yo̱'o̱' ndii, ku̱vi̱ ndi̱e̱e̱ yu̱'u' ra̱ xa'a̱' ña̱ ja̱a̱n', sa̱kan' ña̱ nda̱'a' te̱ ja̱a̱n' ni̱ ki̱'i̱n i̱ tu̱tu̱ ña̱ kua'a̱n nda̱'a' ne̱ ta'an' e̱', ne̱ ndiee' ñu̱u̱ Damasco. Te̱ ni̱ ke̱ta̱ i̱ kua'a̱n i̱ ñu̱u̱ ja̱a̱n' te̱ sa̱tiín i̱ ne̱ ndikún i̱chi' ja̱a̱n', te̱ na̱ka̱ ña̱'a' i̱, te̱ xaa̱ ni̱a̱ ñu̱u̱ yo'o', te̱ ku̱ndo̱'o̱ ni̱a̱.
44022006	’Te̱ kii̱' kuyatin' i̱i̱n ke'in' kii̱' naá i̱ i̱chi' ya̱ti̱n ñu̱u̱ Damasco ja̱a̱n' kua'a̱n i̱ ndii, achi̱ va̱ ni̱ ki̱e̱e̱ i̱i̱n ñu'u̱ yi'é koo' chukuu' nde̱e̱ ndi̱vi', te̱ ni̱ xi̱nu̱ndu̱u̱ a̱ yu'u̱.
44022007	Te̱ ni̱ ndu̱va̱ i̱ ñu̱'u', te̱ ni̱ xi̱ni̱ so̱'o̱ i̱ i̱i̱n tachi̱' yu̱'u' ka'án a̱ xiin' i̱ ndii: “Saulo, Saulo, ¿ndichun na sando'o' u̱n' yu'u̱?”, ni̱ kachi̱ a̱.
44022008	Te̱ ni̱ ka'a̱n i̱ ndii: “¿Yo̱o̱ nduu' yo'ó, tákui'e?”, ni̱ kachi̱ i̱. Te̱ ni̱ ka'a̱n a̱ xiin' i̱ ndii: “Yu'u̱ nduu' Jesús, te̱ ñu̱u̱ Nazaret, te̱ sando'o' u̱n'”, ni̱ kachi̱ a̱.
44022009	Te̱ yivi̱', te̱ kua'a̱n xiin' i̱ ndii, ni̱ xi̱ni̱ ra̱ ñu'u̱ ja̱a̱n', ndisu̱ nï̱ ku̱nda̱ni̱ ra̱ ña̱ ni̱ ka'a̱n tachi̱' yu̱'u' ja̱a̱n' xiin' i̱.
44022010	Te̱ ni̱ ka'a̱n i̱ xiin' a̱ ndii: “¿Ndee ña̱ sa̱a̱ i̱, tákui'e?”, ni̱ kachi̱ i̱. Te̱ ni̱ ka'a̱n a̱ xiin' i̱ ndii: “Ndo̱koo̱ u̱n' te̱ ndi'vi̱ u̱n' ñu̱u̱ Damasco, te̱ i̱kan' ka'a̱n i̱i̱n te̱ yivi̱' xiin' u̱n' ndee ña̱ kuní a̱ sa̱a̱ u̱n'”, ni̱ kachi̱ a̱.
44022011	’Te̱ xa'a̱' a̱ ña̱ ni̱ kü̱vi̱ ku̱ni̱ i̱ sa̱kan' ña̱ ni̱ yi'e̱ koo' chukuu' ñu'u̱ ja̱a̱n' ndii, ni̱ ti̱i̱n te̱ kua'a̱n xiin' i̱ ja̱a̱n' nda̱'a' i̱, te̱ ni̱ na̱ka̱ ra̱ yu'u̱ te̱ kua'a̱n ndu̱ nde̱e̱ ni̱ ko̱'ni̱ ndu̱ ñu̱u̱ Damasco ja̱a̱n'.
44022012	Te̱ i̱kan' ndu'u̱' i̱i̱n te̱ na̱ni' Ananías, te̱ ja̱a̱n' ndii, xika' nuu' ra̱ nuu̱' Ndiosí sa̱a̱ ka'án tu̱'u̱n nde̱i' a̱. Te̱ ka'án va̱'a̱ sa̱kuu' ne̱ ta'an' e̱', ne̱ judío, ne̱ ndiee' ñu̱u̱ ja̱a̱n', xa'a̱' ra̱.
44022013	Te̱ ni̱ xaa̱ ra̱ mii' ni̱ ndu'u̱' i̱ ja̱a̱n', te̱ ni̱ ku̱ya̱ti̱n ra̱ nuu̱' i̱, te̱ ni̱ ka'a̱n ra̱ xiin' i̱ ndii: “Ña̱ni̱ Saulo, na na̱tuvi̱ nuu̱' u̱n'”, ni̱ kachi̱ ra̱ xiin' i̱. Te̱ xa̱ka'án e̱', te̱ ni̱ na̱tuvi̱ nuu̱' i̱, te̱ ni̱ na̱ko̱to̱ ndi̱a̱a̱ ña̱'a' i̱.
44022014	Te̱ ni̱ ka'a̱n ka̱ ra̱ xiin' i̱ ndii: “Ndiosí, ña̱ ni̱ xa̱ka'nu' ne̱ xii̱' ya̱ta' e̱', ni̱ na̱ka̱xi̱n yo'ó te̱ ku̱ni̱ u̱n' ña̱ kuní a̱, te̱ ku̱ni̱ ndu̱chi' nuu̱' u̱n' Jesús, ña̱ xachuun' nda̱ku, te̱ ku̱ni̱ so̱'o̱ u̱n' tachi̱' a̱.
44022015	Te̱ ndi̱e̱e̱ yu̱'u' u̱n' xa'a̱' ña̱ ja̱a̱n' nuu̱' sa̱kuu' ne̱ yivi̱', te̱ ka'a̱n ndo̱so̱' u̱n' xa'a̱' ña̱ ni̱ xi̱ni̱ ndu̱chi' nuu̱' u̱n' xiin' xa'a̱' ña̱ ni̱ xi̱ni̱ so̱'o̱ u̱n' ja̱a̱n'.
44022016	Te̱ vi̱ti̱n ndii, kü̱ndi̱a̱tu̱ ka̱ u̱n'. Ndo̱ndi̱chi̱ u̱n' te̱ ku̱chi̱ u̱n' kuenta a̱. Te̱ kaka̱n u̱n' nuu̱' a̱ te̱ sa̱ndoyo' a̱ kua̱chi̱ u̱n'”, ni̱ kachi̱ ra̱ xiin' i̱.
44022017	’Te̱ kii̱' ni̱ na̱ndi̱ko' i̱ ñu̱u̱ Jerusalén yo'o', te̱ iin' i̱ ka'án i̱ xiin' Ndiosí yu̱kun' ka'nu' ndii, ni̱ sa̱tuví a̱ nuu̱' i̱
44022018	ña̱ ni̱ xi̱ni̱ i̱ xto̱'o̱ e̱'. Te̱ ni̱ ka'a̱n a̱ xiin' i̱ ndii: “Yachi̱ va̱ te̱ ke̱ta̱ ki'i̱' u̱n' ñu̱u̱ Jerusalén ñaa̱'. Sa̱kan' ña̱ nä̱ti̱i̱n ne̱ ñu̱u̱ ñaa̱' ña̱ ndiee' yu̱'u' u̱n' xa'a̱' i̱”, ni̱ kachi̱ a̱.
44022019	Te̱ ni̱ ka'a̱n i̱ xiin' a̱ ndii: “Tákui'e, xiní kaxi' ne̱ yivi̱' ja̱a̱n' ña̱ yu'u̱ nduu' te̱ ni̱ xa'a̱n sa̱a̱ vi̱'e̱ mii' nakayá ne̱ judío, ne̱ ta'an' e̱', te̱ ni̱ ta̱a̱n i̱ ne̱ i̱ni̱ xini yo'ó vi̱'e̱ ka̱a̱, te̱ ni̱ kutu̱n' tu̱ ni̱a̱ ni̱ xa̱a̱ i̱.
44022020	Te̱ sa̱kan' tu̱ kii̱' ni̱ xa̱'ni̱' te̱ yivi̱' Esteban, te̱ ni̱ ndi̱e̱e̱ yu̱'u' xa'a̱' u̱n' ndii, xta'a̱n tu̱ yu'u̱ ni̱ ii̱n i̱kan' xito' i̱ toto̱ te̱ ni̱ xa̱'ni̱' ña̱'a' ja̱a̱n', te̱ ni̱ na̱kuita̱ kuento i̱ xiin' te̱ ja̱a̱n'”, ni̱ kachi̱ i̱ xiin' a̱.
44022021	Te̱ ni̱ ka'a̱n a̱ xiin' i̱ ndii: “Kua'an, sa̱kan' ña̱ ti'vi' i̱ yo'ó nuu̱' ne̱ tuku', ne̱ ndiee' xika'”, ni̱ kachi̱ a̱ xiin' i̱ ―kachi Pablo.
44022022	Te̱ ndee ña̱ yo̱'o̱' kui̱ti̱' ni̱ xi̱ni̱ so̱'o̱ ne̱ kua'a̱' ja̱a̱n' ni̱ ka'a̱n Pablo. I̱kan' te̱ ni̱ xa̱'a' kuaa' ti'e' ni̱a̱ ka'án ni̱a̱ ndii: ―Xäta'a̱n ku̱ti̱a̱ku̱ ka̱ te̱ yivi̱' ñaa̱', ka̱'ni̱' ña̱'a' ndo̱' ―kachi ni̱a̱.
44022023	Te̱ xa'a̱' a̱ ña̱ kuaa' ti'e' ni̱a̱, te̱ seko' xi'é ni̱a̱ toto̱ ni̱a̱, te̱ sakandeta' tu̱ ni̱a̱ ya̱ka' ndii,
44022024	ni̱ ka'a̱n chuun' te̱ xíin', te̱ xa'ndia chuun' ja̱a̱n', ña̱ sa̱ndi'ví te̱ xíin' ra̱ Pablo ti̱xi̱n vi̱'e̱ ra̱ ja̱a̱n', te̱ su̱ku̱' yo̱'o' tu̱ ña̱'a' ra̱ te̱ ndi̱e̱e̱ yu̱'u' Pablo ja̱a̱n' ndee xa'a̱' nduu' a̱ ña̱ kuaa' ndi̱a̱a̱ ña̱'a' ne̱ yivi̱' ja̱a̱n'.
44022025	Te̱ kii̱' xa̱ ni̱ sa̱tiín kutu̱' te̱ xíin' ja̱a̱n' Pablo xiin' i̱i̱n' te̱ su̱ku̱' yo̱'o' ña̱'a' ra̱ ndii, ni̱ ka'a̱n Pablo xiin' i̱i̱n te̱ xíin' kuu' nu̱u', te̱ iin' ya̱ti̱n ja̱a̱n' ndii: ―¿Ñáá taxi' tu̱'u̱n nde̱i' ñu̱u̱ Roma ña̱ su̱ku̱' yo̱'o' ndo̱' i̱i̱n te̱ romano naa' tïa̱'an sa̱na'má ña̱'a' te̱ xa'ndia chuun'? ―ni̱ kachi̱ ra̱.
44022026	Te̱ kii̱' ni̱ xi̱ni̱ so̱'o̱ te̱ kuu' nu̱u' ja̱a̱n' ña̱ ja̱a̱n' ndii, ni̱ xa'a̱n ka'a̱n ra̱ xiin' te̱ xa'ndia chuun' nuu̱' ra̱ ja̱a̱n' ndii: ―¿Sa̱a̱ sa̱a̱ u̱n' vi̱ti̱n, kua̱chi̱ ndii te̱ romano nduu' tu̱ te̱ kaa̱'? ―ni̱ kachi̱ ra̱.
44022027	Te̱ ni̱ ku̱ya̱ti̱n te̱ xa'ndia chuun' ja̱a̱n' mii' iin' Pablo, te̱ ni̱ nda̱tu'u̱n' ña̱'a' ra̱ ndii: ―¿Ñáá ndi̱xa̱ xna̱'a̱ ndii, te̱ romano nduu' tu̱ yo'ó? ―ni̱ kachi̱ ra̱. Te̱ ni̱ na̱kui̱i̱n Pablo nuu̱' ra̱ ndii: ―Uun su̱vi̱ i̱ ―ni̱ kachi̱ ra̱.
44022028	Te̱ ni̱ ka'a̱n ka̱ te̱ xa'ndia chuun' ja̱a̱n' xiin' Pablo ndii: ―Yu'u̱ ndii, kua'a̱' xa̱va̱'a̱ xu̱'un' ni̱ cha̱'vi̱ i̱, te̱ ni̱ na̱ndu̱u̱ i̱ te̱ romano ―ni̱ kachi̱ ra̱. Te̱ ni̱ ka'a̱n Pablo xiin' ra̱ ndii: ―Yu'u̱ ndii, xa̱ te̱ romano nduu' i̱ nde̱e̱ kii̱' ni̱ tuvi̱ i̱ ―ni̱ kachi̱ ra̱.
44022029	Ña̱ ja̱a̱n' na kuii' te̱ xíin', te̱ xito' su̱ku̱' yo̱'o' ña̱'a' ja̱a̱n' ndii, xa̱ka'án e̱', te̱ ni̱ ku̱xi̱o̱o̱ ra̱. Te̱ nde̱e̱ te̱ xa'ndia chuun' ja̱a̱n' ni̱ yi̱'vi kii̱' ni̱ xi̱ni̱ ra̱ ña̱ te̱ romano nduu' tu̱ Pablo, sa̱kan' ña̱ ni̱ ka'a̱n chuun' ra̱, te̱ ni̱ xi̱ko̱tii̱n Pablo xiin' ka̱rena.
44022030	Te̱ tu̱ku̱ kivi̱' ndii, xa'a̱' a̱ ña̱ ni̱ kuni̱ te̱ xa'ndia chuun' ja̱a̱n' ku̱nda̱ni̱ kaxi' ra̱ ndee xa'a̱' ni̱ ti̱i̱n kua̱chi̱ ne̱ judío Pablo ja̱a̱n' ndii, ni̱ nda̱xin' ra̱ ka̱rena ña̱ tiín Pablo. Te̱ ni̱ ka'a̱n chuun' ra̱ ña̱ na̱kaya̱ tu̱ sutu̱ kuu' nu̱u' xiin' sa̱kuu' te̱ xi̱xa̱ kuu' nu̱u' ñu̱u̱ Jerusalén ja̱a̱n'. Te̱ ni̱ xta̱'ni' ra̱ Pablo vi̱'e̱ ka̱a̱, te̱ ni̱ xa̱ni̱ ña̱'a' ra̱ nuu̱' te̱ ja̱a̱n'.
44023001	Te̱ ni̱ xto̱'ni̱ kaxi' Pablo nuu̱' te̱ xa'ndia chuun' ja̱a̱n', te̱ ni̱ ka'a̱n ra̱ ndii: ―Ña̱ni̱ ta'an' i̱, saxinú i̱ ña̱ kuní Ndiosí nde̱e̱ vi̱ti̱n xiin' ña̱ naá va̱'a̱ nimá i̱ nuu̱' a̱ ―ni̱ kachi ra̱.
44023002	Te̱ sutu̱ ka'nu', te̱ nani' Ananías ndii, ni̱ ka'a̱n chuun' ra̱ xiin' te̱ ita' ya̱ti̱n ja̱a̱n' ña̱ sa̱'ndia' ra̱ yu̱'u' Pablo.
44023003	Sa̱kan' te̱ ni̱ ka'a̱n Pablo xiin' Ananías ja̱a̱n' ndii: ―Ndiosí na sa̱'ndia' yu̱'u' yo'ó, sa̱kan' ña̱ nduu' u̱n' nde̱e̱ naa nama̱ vi̱'e̱, ña̱ ki̱ni̱ kaa', te̱ ni̱ na̱ke'i̱ ya̱a̱ a̱. Ndu'u̱' u̱n' ñaa̱' te̱ sa̱na'má u̱n' yu'u̱ sa̱a̱ nii' ka'án tu̱'u̱n nde̱i' Ndiosí. Ndisu̱ ni̱ xka'ndi̱a̱ u̱n' tu̱'u̱n nde̱i' ja̱a̱n' ña̱ ni̱ ka'a̱n chuun' u̱n' te̱ ka̱ni̱ ra̱ yu'u̱ ―ni̱ kachi̱ ra̱.
44023004	I̱kan' te̱ ni̱ ka'a̱n te̱ ita' ya̱ti̱n ja̱a̱n' xiin' Pablo ndii: ―Sa̱kan' vi̱' tu̱ku̱ ka'án yo'ó xiin' sutu̱ ka'nu', te̱ xika' nuu' nuu̱' Ndiosí u̱u̱n' ―ni̱ kachi̱ ra̱.
44023005	Te̱ ni̱ ka'a̱n Pablo ndii: ―Ña̱ni̱ i̱, xïní yu'u̱ naa' sutu̱ ka'nu' nduu' te̱ kaa̱', sa̱kan' ña̱ yoso̱' a̱ nuu̱' tu̱tu̱ Ndiosí mii' ka'án a̱ ndii: “Kä'a̱n ki̱ni̱ u̱n' xiin' te̱ xa'ndia chuun' kuu' nu̱u' nuu̱' ñu̱u̱ u̱n'.” Sa̱kan' yoso̱' a̱ ―ni̱ kachi̱ ra̱.
44023006	Xa'a̱' a̱ ña̱ ni̱ xi̱ni̱ Pablo ña̱ sa̱va̱ te̱ ja̱a̱n' nduu' te̱ saduceo, te̱ sa̱va̱ tu̱ku̱ ra̱ nduu' te̱ fariseo ndii, ni̱ ka'a̱n ti'e' ra̱ xiin' te̱ xi̱xa̱ kuu' nu̱u' ja̱a̱n' ndii: ―Ña̱ni̱ ta'an' i̱, yu'u̱ ndii, te̱ fariseo nduu' i̱, te̱ te̱ fariseo ni̱ nduu̱ tu̱ yu̱va' i̱. Te̱ tiin' kua̱chi̱ ndo̱' yu'u̱ xa'a̱' a̱ ña̱ ndiatu' i̱ni̱ i̱ ña̱ na̱ti̱a̱ku̱ e̱' kii̱' ku̱vi̱ e̱' ―ni̱ kachi̱ ra̱.
44023007	Te̱ kii̱' ni̱ ka'a̱n ra̱ ña̱ ja̱a̱n' ndii, ni̱ xa̱'a' kani' ta'an' kuento te̱ fariseo xiin' te̱ saduceo, te̱ ni̱ na̱ta'vi̱' ra̱.
44023008	Kua̱chi̱ ndii, te̱ saduceo ndii, kändixa' ra̱ ña̱ na̱ti̱a̱ku̱ ne̱ ni̱ xi'i̱, te̱ ni̱ nde̱e̱ kändixa' tu̱ ra̱ ña̱ yoo ángele, te̱ ni̱ nde̱e̱ kändixa' tu̱ ra̱ naa' yoo espíritu. Ndisu̱ te̱ fariseo ndii, kandixa' te̱ ja̱a̱n' sa̱kuu' ña̱ ja̱a̱n'.
44023009	I̱kan' te̱ ni̱ xa̱'a' kuaa' ti'e' sa̱kuu' te̱ ja̱a̱n'. Te̱ ni̱ ndo̱ndi̱chi̱ sa̱va̱ te̱ sanakuachi' tu̱'u̱n nde̱i' Moisés, te̱ nduu' te̱ fariseo. Te̱ ni̱ ka'a̱n ra̱ ndii: ―Kö̱o̱' xa̱chi' kua̱chi̱ te̱ kaa̱' ni̱ na̱'i̱n ndu̱. Naa' ni̱ ka'a̱n i̱i̱n ángele, uun naa' ni̱ ka'a̱n i̱i̱n espíritu xiin' ra̱ ndii, vä̱'a̱ kuun' ta'an' e̱' xiin' Ndiosí ―ni̱ kachi̱ ra̱.
44023010	Te̱ xa'a̱' a̱ ña̱ so̱'o̱ ni̱ na̱saa̱' kua'a̱' ka̱ sa̱kuu' te̱ ja̱a̱n' ndii, ni̱ yi̱'vi te̱ xa'ndia chuun' nuu̱' te̱ xíin' ja̱a̱n' ña̱ sa̱kuachi' xi'e̱ ra̱ Pablo. Ña̱ ja̱a̱n' na kuii' ni̱ ka'a̱n chuun' ra̱ xiin' ndia'vi' te̱ xíin', te̱ ko̱'ni̱ ra̱ xta̱'ni' ña̱'a' ra̱ te̱i̱n te̱ ja̱a̱n', te̱ ku'u̱n ndi̱a̱ka̱ tu̱ku̱u̱ ña̱'a' ra̱ vi̱'e̱ mii' ndiee' ra̱ xito' ra̱.
44023011	Te̱ kii̱' ni̱ ku̱ñu̱u kivi̱' ja̱a̱n' ndii, ni̱ tuvi̱ xto̱'o̱ e̱' nuu̱' Pablo, te̱ ni̱ ka'a̱n a̱ xiin' ra̱ ndii: ―Sa̱ndi̱e̱ni xiin' mi̱i' u̱n', sa̱kan' ña̱ sa̱a̱ ni̱ ndi̱e̱e̱ yu̱'u' u̱n' xa'a̱' i̱ ñu̱u̱ Jerusalén ñaa̱' ndii, nii' sa̱kan' tu̱ kuní a̱ ndi̱e̱e̱ yu̱'u' u̱n' xa'a̱' i̱ ñu̱u̱ Roma ―ni̱ kachi̱ a̱.
44023012	Te̱ kii̱' ni̱ kitu̱' ndii, ni̱ nda̱tu'un' tuní sa̱va̱ te̱ judío sa̱a̱ sa̱a̱ ra̱ te̱ ka̱'ni̱' ra̱ Pablo. Te̱ ni̱ chi̱ka̱ndi̱a̱ xiin' mi̱i' ra̱ nuu̱' ta'an' ra̱ ña̱ kü̱xi̱ ra̱, te̱ kö̱'o̱ tu̱ ra̱ ti̱kui nde̱e̱ ska̱chi' ka̱'ni̱' ña̱'a' ra̱.
44023013	Te̱ ya'a̱ uvi̱ xi̱ko̱ kuu' te̱ ni̱ chi̱ka̱ndi̱a̱ xiin' mi̱i' ja̱a̱n'.
44023014	Te̱ ja̱a̱n' ndii, ni̱ xa'a̱n ra̱ nuu̱' sutu̱ kuu' nu̱u' xiin' nuu̱' te̱ xi̱xa̱ nuu̱' ñu̱u̱ Jerusalén ja̱a̱n', te̱ ni̱ ka'a̱n ra̱ xiin' te̱ ja̱a̱n' ndii: ―Ndu'u̱ ndii, ni̱ chi̱ka̱ndi̱a̱ xiin' mii' ndu̱ ña̱ kä̱xi̱' ndu̱ nde̱e̱ i̱i̱n ña̱'a̱ nde̱e̱ ska̱chi' ka̱'ni̱' ndu̱ Pablo.
44023015	Ña̱ ja̱a̱n' na kuii' ndo'ó xiin' te̱ xi̱xa̱ kuu' nu̱u' ndii, ka'a̱n ndo̱' xiin' te̱ xíin', te̱ xa'ndia chuun', te̱ ki̱xi̱n ndi̱a̱ka̱ ra̱ Pablo nuu̱' ndo̱', te̱ sa̱a̱ ndo̱' nde̱e̱ naa kuni sa̱na'má ndi'i̱ ka̱ ndo̱' ra̱. Te̱ ndu'u̱ ndii, ko̱o̱ tu̱'va̱ ndu̱ te̱ ka̱'ni̱' ña̱'a' ndu̱ ña̱ kuní ka̱ xaa̱ ra̱ yo'o' ―ni̱ kachi̱ ra̱.
44023016	Ndisu̱ ni̱ xi̱ni̱ tiaa̱ si'e̱ ña' ta'an' Pablo kuento ña̱ ni̱ nda̱tu'un' tuní si̱'e te̱ ja̱a̱n'. Te̱ ni̱ xa'a̱n nda̱tu'un' ra̱ a̱ nuu̱' Pablo mii' naá ra̱ vi̱'e̱ mii' ndiee' te̱ xíin' ja̱a̱n'.
44023017	Sa̱kan' te̱ ni̱ ka̱na̱ Pablo i̱i̱n te̱ xíin' kuu' nu̱u', te̱ ni̱ ka'a̱n ra̱ xiin' ra̱ ndii: ―Kua'an ndi̱a̱ka̱ te̱ sa̱va̱ yo̱'o̱' nuu̱' te̱ xíin' xa'ndia chuun', sa̱kan' ña̱ yoo i̱i̱n ña̱ kuni ka'a̱n ra̱ xiin' te̱ ja̱a̱n' ―ni̱ kachi̱ ra̱.
44023018	Sa̱kan' te̱ ni̱ xa̱ka̱ ña̱'a' te̱ kuu' nu̱u' ja̱a̱n' nuu̱' te̱ xa'ndia chuun' ja̱a̱n', te̱ ni̱ ka'a̱n ra̱ ndii: ―Pablo, te̱ naá vi̱'e̱ ka̱a̱, ni̱ ka̱na̱ yu'u̱, te̱ ni̱ ka'a̱n ra̱ xiin' i̱ ña̱ ki̱xi̱n ndi̱a̱ka̱ i̱ te̱ sa̱va̱ yo̱'o̱' nuu̱' yo'ó, sa̱kan' ña̱ yoo i̱i̱n ña̱ kuni ka'a̱n ra̱ xiin' u̱n' ―ni̱ kachi̱ ra̱.
44023019	Te̱ te̱ xa'ndia chuun' ja̱a̱n' ndii, ni̱ ti̱i̱n ra̱ nda̱'a' te̱ sa̱va̱ ja̱a̱n', te̱ ni̱ na̱ka̱ siin' ña̱'a' ra̱. Te̱ ni̱ nda̱tu'u̱n' ña̱'a' ra̱ ndii: ―¿Yo̱o̱ nduu' a̱ kuni ka'a̱n u̱n' xiin' i̱? ―ni̱ kachi̱ ra̱.
44023020	Te̱ ni̱ ka'a̱n te̱ sa̱va̱ ja̱a̱n' ndii: ―Te̱ judío ndii, ni̱ ndoo̱ ra̱ kuento ña̱ kaka̱n ra̱ nuu̱' yo'ó te̱ ku'u̱n ndi̱a̱ka̱ u̱n' Pablo nuu̱' te̱ xi̱xa̱ kuu' nu̱u' tiaa̱n, te̱ sa̱a̱ ra̱ nde̱e̱ naa kuni sa̱na'má ndi'i̱ ka̱ ra̱ te̱ ja̱a̱n'.
44023021	Ndisu̱ yo'ó ndii, sä̱a̱ u̱n' kuenta kuu' ra̱, sa̱kan' ña̱ ya'a̱ uvi̱ xi̱ko̱ ta'an te̱ yivi̱' xa̱ ni̱ chi̱ka̱ndi̱a̱ xiin' mi̱i' ra̱ ña̱ kü̱xi̱ ra̱ te̱ kö̱'o̱ tu̱ ra̱ ti̱kui nde̱e̱ ka̱'ni̱' ra̱ Pablo. Te̱ vi̱ti̱n ndii, ndiee' tu̱'va̱ ra̱ ndiatu' ra̱ nde̱e̱ ña̱ ka'a̱n yo'ó ―ni̱ kachi̱ te̱ sa̱va̱ ja̱a̱n'.
44023022	Sa̱kan' te̱ ni̱ nde̱i' ña̱'a' te̱ xa'ndia chuun' ja̱a̱n' ka'án chuun' ra̱ xiin' te̱ sa̱va̱ ja̱a̱n' ña̱ kä'án ra̱ xiin' nde̱e̱ i̱i̱n ne̱ yivi̱' ña̱ ni̱ ka'a̱n ra̱ xiin' te̱ ja̱a̱n' xa'a̱' ña̱ ja̱a̱n'.
44023023	Te̱ ni̱ ka̱na̱ te̱ xa'ndia chuun' ja̱a̱n' uvi̱ ta̱'an te̱ kuu' nu̱u', te̱ ni̱ ka'a̱n ra̱ xiin' te̱ ja̱a̱n' ña̱ sa̱koo' tu̱'va̱ ra̱ uvi̱ ciento te̱ xíin', xiin' uni̱ xi̱ko̱ uxi̱ te̱ xíin', te̱ yoso̱' kuei, xiin' uvi̱ ciento te̱ xíin', te̱ ni'i' tun' xíin', te̱ ku'u̱n ra̱ ñu̱u̱ Cesarea ka̱a̱ íin ñu̱u.
44023024	Te̱ ni̱ ka'a̱n chuun' tu̱ ra̱ ña̱ sa̱koo' tu̱'va̱ ra̱ kuei ti' ko̱so̱' Pablo, te̱ xaa̱ va̱'a̱ ra̱ ñu̱u̱ ja̱a̱n' nuu̱' te̱ xa'ndia chuun' kuu' nu̱u', te̱ na̱ni' Félix.
44023025	Te̱ ni̱ ke̱'i̱ te̱ xíin' te̱ xa'ndia chuun' ja̱a̱n' i̱i̱n tu̱tu̱, te̱ so̱'o̱ ka'án a̱:
44023026	“Yu'u̱, te̱ nduu' Claudio Lisias ndii, ti'vi' i̱ tu̱tu̱ yo'o' nda̱'a' yo'ó, te̱ ka'nu' xa̱va̱'a̱, Félix, te̱ xa'ndia chuun' kuu' nu̱u' ndii. Na̱ti̱i̱n u̱n' ña̱ nakuatu' i̱ yo'ó.
44023027	Te̱ yo̱'o̱' ndii, ni̱ ti̱i̱n ña̱'a' ne̱ judío, te̱ xa̱ xito' ka̱'ni̱' kuii ña̱'a' ni̱a̱. Ndisu̱ ni̱ xa'a̱n i̱ xiin' te̱ xíin', te̱ xa'ndia chuun' i̱ nuu̱', te̱ ni̱ sa̱kakú ña̱'a' i̱, sa̱kan' ña̱ ni̱ xi̱ni̱ i̱ kuento ndii, i̱i̱n te̱ romano, te̱ ta'an' e̱', nduu' ra̱.
44023028	Te̱ xa'a̱' a̱ ña̱ ni̱ kuni̱ i̱ ku̱nda̱ni̱ i̱ ndee xa'a̱' tiin' kua̱chi̱ ña̱'a' ni̱a̱ ndii, ni̱ xa'a̱n ndi̱a̱ka̱ ña̱'a' i̱ nuu̱' te̱ xi̱xa̱ nu̱u' ñu̱u̱ ni̱a̱.
44023029	Te̱ ni̱ xi̱ni̱ i̱ ña̱ tiin' kua̱chi̱ ña̱'a' ni̱a̱ xa'a̱' tu̱'u̱n nde̱i' mi̱i' ni̱a̱. Ndisu̱ nï̱ xa̱a̱ ra̱ nde̱e̱ i̱i̱n ña̱ xata'a̱n ku̱vi̱ ra̱ xa'a̱' ni̱ nde̱e̱ ña̱ ku̱naa̱ ra̱ vi̱'e̱ ka̱a̱.
44023030	Te̱ kii̱' ni̱ xi̱ni̱ i̱ kuento ña̱ ni̱ nda̱tu'un' tuní ndia'vi' te̱ yivi̱' ña̱ ka̱'ni̱' ra̱ te̱ yo̱'o̱' ndii, xa̱ka'án e̱', te̱ ni̱ ti̱'vi' ña̱'a' i̱ nuu̱' yo'ó. Te̱ ni̱ ka'a̱n chuun' tu̱ i̱ xiin' te̱ tiin' kua̱chi̱ ña̱'a' ña̱ ku'u̱n ra̱ nuu̱' yo'ó te̱ chi̱ndu'u̱' ra̱ kua̱chi̱ te̱ yo̱'o̱' nuu̱' u̱n'.” Sa̱kan' kachi tu̱tu̱ ja̱a̱n'.
44023031	Te̱ ni̱ na̱ka̱ te̱ xíin' ja̱a̱n' Pablo ñu̱u ja̱a̱n', te̱ ni̱ xan ndiaka̱ ña̱'a' ra̱ nde̱e̱ ñu̱u̱ Antípatris sa̱a̱ nii' ni̱ ka'a̱n chuun' te̱ xíin', te̱ xa'ndia chuun' ja̱a̱n', xiin' ra̱.
44023032	Te̱ ni̱ kitu̱' tu̱ku̱ kivi̱' ndii, ni̱ na̱ndi̱ko' te̱ xíin', te̱ kua'a̱n xa'a', ñu̱u̱ Jerusalén vi̱'e̱ mii' ndiee' ra̱. Ndisu̱ te̱ xíin', te̱ yoso̱' kuei ndii, kua'a̱n naa kua'a̱n ra̱ xiin' Pablo.
44023033	Kii̱' ni̱ xaa̱ ra̱ ñu̱u̱ Cesarea ndii, ni̱ ta̱xi̱ ra̱ tu̱tu̱ ja̱a̱n' nda̱'a' te̱ xa'ndia chuun' kuu' nu̱u' ja̱a̱n', te̱ ni̱ sa̱na̱kua'a tu̱ ra̱ Pablo nda̱'a' te̱ ja̱a̱n'.
44023034	Te̱ kii̱' ni̱ ka̱'vi̱ te̱ xa'ndia chuun' kuu' nu̱u' ja̱a̱n' tu̱tu̱ ja̱a̱n', te̱ ni̱ nda̱tu'u̱n' ra̱ Pablo mii' ni̱ ki̱e̱e̱ ra̱. Te̱ kii̱' ni̱ xi̱ni̱ ra̱ ña̱ te̱ ni̱ ki̱e̱e̱ ñu̱'u' Cilicia nduu' ra̱ ndii,
44023035	ni̱ ka'a̱n ra̱ ndii: ―Ku̱ni̱ so̱'o̱ tu̱ku̱u̱ i̱ ña̱ ka'a̱n u̱n' kii̱' xaa̱ te̱ tiin' kua̱chi̱ yo'ó ―ni̱ kachi̱ ra̱. Te̱ ni̱ ka'a̱n chuun' ra̱ ña̱ ko̱ndi̱a̱ ña̱'a' te̱ xíin' vi̱'e̱ ka'nu', ña̱ ni̱ xa̱'a̱ i̱i̱n te̱ ni̱ xa̱'ndi̱a̱ chuun' kuu' nu̱u', te̱ ni̱ na̱ni' Herodes.
44024001	Te̱ kii̱' ni̱ xka'ndi̱a̱ u'u̱n ta'an kivi̱' ndii, ni̱ xa̱a̱ sutu̱ ka'nu', te̱ nani' Ananías, xiin' sa̱va̱ te̱ xi̱xa̱ nuu̱' ñu̱u̱ xiin' i̱i̱n te̱ xikui'ní xa'a̱' ne̱ yivi̱', te̱ nani' Tértulo. Te̱ sa̱kuu' ra̱ ni̱ xa̱a̱ nuu̱' te̱ xa'ndia chuun' kuu' nu̱u' ja̱a̱n' tiin' kua̱chi̱ ra̱ Pablo.
44024002	Te̱ kii̱' ni̱ ka̱na̱ te̱ xa'ndia chuun' kuu' nu̱u' ja̱a̱n' Pablo, te̱ ni̱ xa̱a̱ ra̱ ndii, ni̱ xa̱'a' tiin' kua̱chi̱ ña̱'a' Tértulo ja̱a̱n' ka'án ra̱ ndii: ―Tákui'e, yo'ó te̱ ka'nu' va̱ ndii, xa'a̱' ña̱ xa'ndia chuun' va̱'a̱ u̱n', te̱ xa̱ kua'a̱' kuiya̱ ndiee' mani̱' va̱ ndu̱, te̱ xa'a̱' a̱ ña̱ xini tuní u̱n' ndii, xa̱ ni̱ nda̱sa̱va̱'a̱ u̱n' ñu̱'u' mii' ndiee' ndu̱,
44024003	sa̱kan' na kuii' sa̱kuu' ndu̱ ndii, ta̱xi' va̱ ndu̱ ña̱ chi̱nda̱ni u̱n' xa'a̱' sa̱kuu' ña̱ ja̱a̱n'.
44024004	Te̱ xa'a̱' a̱ ña̱ küni sa̱kuachí kua'a̱' ndu̱ yo'ó ndii, ka'án nda'vi i̱ xiin' u̱n' ña̱ ku̱ni̱ so̱'o̱ u̱n' i̱i̱n xa'a' ña̱ ka'a̱n i̱ xiin' u̱n' xa'a̱' ña̱ vi̱ta kuu' nimá u̱n'.
44024005	Te̱ yivi̱' yo̱'o̱' ndii, ni̱ xi̱ni̱ ndu̱ ña̱ nduu' ra̱ nde̱e̱ naa kui'e̱, sa̱kan' ña̱ nata'vi' ra̱ sa̱kuu' ne̱ ta'an' ndu̱, ne̱ judío, mii' ka̱ ndiee' ni̱a̱ nuu̱' ñu̱'u' i̱i̱n yivi̱'. Te̱ siin' tu̱ku̱ ndii, te̱ ni'i' i̱chi' nuu̱' i̱i̱n ti̱'vi̱ ne̱ ni̱ xa̱siin' xiin' mii', te̱ ndikún ni̱a̱ i̱chi' te̱ nazaret, nduu' ra̱.
44024006	Ni̱ xika̱ tu̱ ra̱ xe̱'na' ra̱ xiin' yu̱kun' ka'nu' ndu̱, xa'a̱' a̱ ja̱a̱n' na ni̱ ti̱i̱n ña̱'a' ndu̱, te̱ ni̱ ku̱ni̱ ndu̱ sa̱na'má ña̱'a' ndu̱ sa̱a̱ ka'án tu̱'u̱n nde̱i' mi̱i' ndu̱.
44024007	Ndisu̱ ni̱ ki̱xi̱n Lisias xiin' te̱ xíin' ra̱, te̱ ni̱ tu̱'u̱n u'vi̱ ña̱'a' ra̱ nda̱'a' ndu̱,
44024008	te̱ ni̱ ka'a̱n chuun' ra̱ xiin' ndu̱ ña̱ ki̱xi̱n ndu̱ nuu̱' yo'ó. Te̱ kii̱' sa̱na'má ña̱'a' u̱n' xa'a̱' sa̱kuu' ña̱ ja̱a̱n' ndii, ku̱vi̱ ku̱ni̱ u̱n' ña̱ ña̱ nda̱ku nduu' ña̱ tiin' kua̱chi̱ ña̱'a' ndu̱ ―ni̱ kachi̱ ra̱.
44024009	Te̱ sa̱kan' tu̱ i̱nga̱ ka̱ te̱ judío, te̱ ita' xiin' ra̱ i̱kan' ndii, ni̱ na̱ka̱ta̱ ra̱ kuento ra̱, te̱ ni̱ ka'a̱n ra̱ ña̱ sa̱kan' xna̱'a̱ nduu' a̱.
44024010	Sa̱kan' te̱ ni̱ sa̱nia'á nda̱'a' te̱ xa'ndia chuun' ja̱a̱n' nuu̱' Pablo ña̱ ka'a̱n ra̱, i̱kan' te̱ ni̱ xa̱'a' ka'án Pablo ndii: ―Xiní yu'u̱ ña̱ xa̱ ki'in' kuiya̱ kua'a̱n ña̱ nduu' u̱n' te̱ xa'nú kua̱chi̱ nuu̱' ne̱ yivi̱', ne̱ ndiee' nuu̱' ñu̱'u' yo̱'o̱. Ña̱ ja̱a̱n' na kuii' va̱'a̱ va̱ kuni i̱ te̱ naka'án i̱ xa'a̱' i̱ nuu̱' u̱n' vi̱ti̱n.
44024011	Naa' nda̱tu'u̱n' u̱n' ndii, ku̱vi̱ ku̱ni̱ u̱n' ña̱ nde̱e̱ uxi̱ uvi̱ ta'an kivi̱' tïa̱'an ya'a̱ vi̱' ña̱ ni̱ ka̱a̱ i̱ ñu̱u̱ Jerusalén te̱ sa̱ka'nu' i̱ Ndiosí.
44024012	Ni̱ nde̱e̱ nuu̱' ki̱'e̱ yu̱kun' ka'nu', te̱ ni̱ nde̱e̱ vi̱'e̱ mii' nakayá ne̱ judío, ne̱ ta'an' ndu̱, te̱ ni̱ nde̱e̱ i̱i̱n xaan' mii' ka̱ ñu̱u̱ ja̱a̱n' ndii, nï̱ xi̱ni̱ te̱ kaa̱' nata'vi' i̱ nde̱e̱ i̱i̱n ne̱ yivi̱', ni̱ nde̱e̱ nï̱ xi̱ni̱ tu̱ ra̱ sanaku̱chi i̱ ne̱ yivi̱' kua'a̱' i̱kan'.
44024013	Ni̱ nde̱e̱ kü̱vi̱ tu̱ nia'a̱ te̱ kaa̱' nuu̱' yo'ó ña̱ ña̱ ndi̱xa̱ nduu' ña̱ tiin' kua̱chi̱ ra̱ yu'u̱ vi̱ti̱n.
44024014	’Ndisu̱ ndiee' yu̱'u' i̱ nuu̱' yo'ó ña̱ xaka'nu' i̱ Ndiosí, ña̱ ni̱ xa̱ka'nu' ne̱ xii̱' ya̱ta' ndu̱, sa̱a̱ sania'á i̱chi' xa̱a', ña̱ ka'án te̱ kaa̱' nduu' i̱i̱n ti̱'vi̱ ne̱ ni̱ xa̱siin' xiin' mi̱i'. Sa̱kan' ña̱ kandixa' i̱ sa̱kuu' ña̱ ka'án tu̱'u̱n nde̱i' Ndiosí xiin' sa̱kuu' ña̱ ka'án ña̱ ni̱ ke̱'i̱ te̱ ni̱ ka'a̱n tiakú tu̱'u̱n a̱.
44024015	Te̱ i̱i̱n kachi ndiatu' i̱ni̱ i̱ naa ndiatu' i̱ni̱ te̱ kaa̱' ña̱ Ndiosí ndii, sa̱na̱tiaku a̱ sa̱kuu' ne̱ yivi̱', naa' ne̱ xachuun' nda̱ku nduu' e̱', uun naa' ne̱ xächuun' nda̱ku nduu' e̱'.
44024016	Xa'a̱' a̱ ja̱a̱n' na xaa' i̱ sa̱kuu' ña̱ nduxa̱' i̱'i̱n kivi̱' kua'a̱n te̱ ku̱naa̱ va̱'a̱ nimá i̱ nuu̱' Ndiosí xiin' nuu̱' ne̱ yivi̱'.
44024017	’Kii̱' ni̱ xka'ndi̱a̱ ki'in' kuiya̱ xika' i̱ tu̱ku̱ xaan' ndii, ni̱ na̱xa̱a̱ i̱ ñu̱u̱ Jerusalén te̱ ta̱xi̱ xu̱'un' nda̱'a' ne̱ nda'vi kuu' ñu̱u̱ i̱, te̱ na̱soko̱' tu̱ i̱ tu̱mani̱' nuu̱' Ndiosí.
44024018	Te̱ nani̱ ña̱ ja̱a̱n' xaa' i̱, te̱ ni̱ xi̱ni̱ sa̱va̱ te̱ judío, te̱ ni̱ ki̱e̱e̱ ñu̱'u' Asia, naá i̱ yu̱kun' ka'nu' ndasandoo' sutu̱ yu'u̱ nuu̱' Ndiosí sa̱a̱ ka'án tu̱'u̱n nde̱i' a̱. Ndisu̱ kö̱o̱' ne̱ yivi̱' kua'a̱' ni̱ yoo̱ i̱kan' xiin' i̱, ni̱ nde̱e̱ nï̱ nata'vi' tu̱ i̱ ne̱ yivi̱'.
44024019	Te̱ ni̱ xi̱ni̱ naá i̱ ja̱a̱n' kuní a̱ ki̱xi̱n nuu̱' yo'ó, te̱ ti̱i̱n kua̱chi̱ ra̱ yu'u̱ naa' yoo i̱i̱n xa'a̱'.
44024020	Uun naa' kö̱o̱' tu̱ku̱ ndii, na ka'a̱n tu̱ mi̱i' te̱ kaa̱' naa' ni̱ xi̱ni̱ ra̱ xaa' i̱ ña̱ ni̱a̱'a kii̱' ni̱ yoo̱ i̱ nuu̱' te̱ xi̱xa̱ kuu' nu̱u' ñu̱u̱ Jerusalén.
44024021	Kuein' tiin' kua̱chi̱ ra̱ yu'u̱ xa'a̱' ña̱ ni̱ ka'a̱n ti'e' kui̱ti̱' i̱ kii̱' ni̱ yoo̱ i̱ te̱i̱n ra̱, kii̱' ni̱ ka'a̱n i̱ ndii: “Tiin' kua̱chi̱ ndo̱' yu'u̱ xa'a̱' a̱ ña̱ i̱ni̱ i̱ ña̱ na̱ti̱a̱ku̱ e̱ kii̱' ku̱vi̱ e̱'” ―ni̱ kachi̱ Pablo.
44024022	Te̱ xa'a̱' a̱ ña̱ xiní kaxi' Félix ja̱a̱n' xa'a̱' i̱chi' Jesús ndii, ni̱ sa̱i̱n kuiín ra̱ ña̱ sana'má ra̱ Pablo, te̱ nde̱e̱ tu̱ku̱ kivi̱' na̱kaa̱' ra̱ xiin' ña̱ ja̱a̱n'. Te̱ ni̱ ka'a̱n ra̱ ndii: ―Nde̱e̱ kii̱' ki̱xi̱n Lisias, te̱ xíin' te̱ xa'ndia chuun', sa̱kan' vi̱' te̱ ndoo̱ i̱ kuento xa'a̱' ndo̱' ―ni̱ kachi̱ ra̱.
44024023	Sa̱kan' te̱ ni̱ ka'a̱n chuun' ra̱ xiin' te̱ xíin' kuu' nu̱u' ña̱ ko̱o̱ ndi̱a̱a̱ ra̱ Pablo, te̱ na ta̱xi̱ ra̱ ña̱ ku̱vi̱ sa̱a̱ ndiká ra̱ sa̱va̱ ña̱'a̱ ti̱xi̱n vi̱'e̱ chuun' ja̱a̱n'. Te̱ ta̱xi̱ tu̱ ra̱ xka'ndi̱a̱ te̱ xiní ta'an' xiin' ra̱ te̱ ka̱ka̱ nu̱u̱ ra̱ nuu̱' ra̱.
44024024	Kii̱' ni̱ ya'a̱ ndia'vi' kivi̱' te̱ ni̱ xaa̱ Félix xiin' ña' si'i' ra̱ Drusila, ña' ja̱a̱n' ndii, ña' judía nduu' a'. Te̱ ni̱ ka'a̱n chuun' ra̱ ña̱ ki̱xi̱n Pablo nuu̱' ni̱a̱. Te̱ ni̱ xi̱ni̱ so̱'o̱ ni̱a̱ ka'án ra̱ xa'a̱' ña̱ kuní a̱ i̱ni̱ e̱' ku̱ni̱ e̱' Jesucristo.
44024025	Ndisu̱ kii̱' ni̱ nda̱tu'un' Pablo xiin' ni̱a̱ xa'a̱' ña̱ kuní a̱ sa̱chuun' nda̱ku e̱', xiin' xa'a̱' ña̱ kuní a̱ vi̱ko̱ ni'i' xiin' mi̱i' e̱', xiin' xa'a̱' ña̱ sa̱na'má Ndiosí yoo' kivi̱' nuu̱' ku'u̱n e̱' ndii, ni̱ yi̱'vi xa̱va̱'a̱ Félix ja̱a̱n', te̱ ni̱ ka'a̱n ra̱ ndii: ―Xa̱va̱'a̱ sa̱kan' kui̱ti̱' vi̱ti̱n kua'an kii̱', te̱ kii̱' ku̱ni̱a̱'a̱ i̱ te̱ ka̱na̱ tu̱ku̱u̱ i̱ yo'ó ―ni̱ kachi̱ ra̱.
44024026	Te̱ siin' tuku' ndii, ni̱ ndiatu̱ tu̱ i̱ni̱ Félix ja̱a̱n' ña̱ ta̱xi̱ Pablo xu̱'un' nda̱'a' ra̱ te̱ sa̱ndoó ndiká ña̱'a' ra̱. Sa̱kan' na kuii' ki'in' i̱chi' ni̱ ka̱na̱ ña̱'a' ra̱, te̱ ni̱ nda̱tu'un' ra̱ xiin' te̱ ja̱a̱n'.
44024027	Te̱ kii̱' ni̱ xka'ndi̱a̱ uvi̱ ta̱'an kuiya̱ ndii, ni̱ na̱'i̱n chuun' i̱i̱n te̱ na̱ni' Porcio Festo nuu̱' Félix ja̱a̱n'. Te̱ xa'a̱' a̱ ña̱ ni̱ kuni̱ Félix ja̱a̱n' ndoo̱ va̱'a̱ ra̱ xiin' ne̱ judío ndii, ni̱ na̱ko̱o̱ ra̱ Pablo naá ra̱ vi̱'e̱ ja̱a̱n'.
44025001	Te̱ kii̱' ni̱ ndi̱'i̱ uni̱ ta'an kivi̱' ña̱ ni̱ xa̱a̱ Festo ja̱a̱n' nuu̱' ñu̱'u' ja̱a̱n' ndii, ni̱ ke̱ta̱ ra̱ ñu̱u̱ Cesarea ja̱a̱n', te̱ ni̱ ka̱a̱ ra̱ ñu̱u̱ Jerusalén.
44025002	Te̱ i̱kan' ni̱ xa̱a̱ ki'in' sutu̱ kuu' nu̱u' xiin' ki'in' te̱ judío kuu' nu̱u' nuu̱' Festo ja̱a̱n', te̱ ni̱ xa̱'a' tiin' kua̱chi̱ ra̱ Pablo.
44025003	Te̱ ni̱ ka'a̱n nda'vi ra̱ xiin' Festo ja̱a̱n' ña̱ ka'a̱n chuun' ra̱ te̱ ki̱xi̱n ndi̱a̱ka̱ te̱ xíin' Pablo ñu̱u̱ Jerusalén ja̱a̱n'. Ni̱ xika̱n ra̱ ña̱ ja̱a̱n' sa̱kan' ña̱ xa̱ ni̱ nda̱tu'un' tuní ra̱ ña̱ ka̱'ni̱' ra̱ Pablo i̱chi'.
44025004	Ndisu̱ ni̱ ka'a̱n Festo ña̱ xa̱va̱'a̱ naá mi̱i' Pablo vi̱'e̱ chuun' ñu̱u̱ Cesarea, te̱ nä̱'a' ka̱ te̱ na̱ndi̱ko' tu̱ mi̱i' ra̱ i̱kan'.
44025005	Te̱ ni̱ ka'a̱n ka̱ ra̱ xiin' te̱ ja̱a̱n' ndii: ―Na ku'u̱n sa̱va̱ ndo'ó te̱ kuu' nu̱u' xiin' i̱ i̱kan', te̱ ti̱i̱n kua̱chi̱ ña̱'a' ndo̱' naa' ni̱ xa̱a̱ ra̱ i̱i̱n ña̱ ni̱a̱'a ―ni̱ kachi̱ ra̱.
44025006	Te̱ kii̱' ndi̱'i̱ ni̱ ndoo̱ ra̱ te̱i̱n ne̱ ja̱a̱n' uni̱a̱, uun uxi̱ ta'an ka̱ kivi̱' ndii, ni̱ na̱kaa̱' ra̱ ñu̱u̱ Cesarea. Te̱ tu̱ku̱ kivi̱' ni̱ xi̱ku̱ndu'u̱' ra̱ mii' xa'nú ra̱ kua̱chi̱, te̱ ni̱ ka'a̱n chuun' ra̱ ña̱ ku'u̱n ndi̱a̱ka̱ te̱ xíin' Pablo nuu̱' ra̱.
44025007	Te̱ kii̱' ni̱ xa̱a̱ Pablo i̱kan' ndii, ni̱ kati̱ ña̱'a' te̱ judío, te̱ ni̱ ki̱e̱e̱ ñu̱u̱ Jerusalén ja̱a̱n', tiin' kua̱chi̱ ña̱'a' ra̱ xiin' kua'a̱' kua̱chi̱ vie̱, tee̱' ndee kö̱o̱' a̱ ni̱ ku̱vi̱ nia'a̱ ra̱ xa'a̱' a̱.
44025008	Te̱ ni̱ ka'a̱n Pablo xa'a̱' ra̱ ndii: ―Kö̱o̱' nde̱e̱ i̱i̱n ña̱ ni̱a̱'a ni̱ xaa' i̱ xa'a̱' tu̱'u̱n nde̱i' ndu̱, ne̱ judío, ni̱ nde̱e̱ xa'a' yu̱kun' ka'nu' ndu̱, ni̱ nde̱e̱ kö̱o̱' tu̱ a̱ ni̱ xa̱a̱ i̱ xa'a̱' tu̱'u̱n nde̱i' César, te̱ xa'ndia chuun' kuu' nu̱u' ―ni̱ kachi̱ ra̱.
44025009	Ndisu̱ xa'a̱' a̱ ña̱ ni̱ kuni̱ Festo ja̱a̱n' ndoo̱ va̱'a̱ ra̱ xiin' te̱ judío ja̱a̱n' ndii, ni̱ nda̱tu'u̱n' ra̱ Pablo ndii: ―¿Ñáá ka'án nimá u̱n' ka̱a̱ u̱n' ñu̱u̱ Jerusalén te̱ sa̱na'má i̱ yo'ó i̱kan' xa'a̱' ña̱ ja̱a̱n'? ―ni̱ kachi̱ ra̱.
44025010	Te̱ ni̱ na̱kui̱i̱n Pablo ndii: ―Vi̱ti̱n ndii, mii' xa'nú César kua̱chi̱ iin' i̱, sa̱kan' na yo'o' kuní a̱ sa̱na'má u̱n' yu'u̱, sa̱kan' ña̱ xiní kaxi' u̱n' ña̱ kö̱o̱' nde̱e̱ i̱i̱n ña̱ ni̱a̱'a ni̱ xa̱a̱ i̱ xiin' ne̱ ta'an' i̱, ne̱ judío.
44025011	Sa̱kan' ña̱ naa' ni̱ xa̱a̱ i̱ i̱i̱n ña̱ ni̱a̱'a, ña̱ kuní a̱ ku̱vi̱ i̱ xa'a̱' a̱ ndii, kö̱o̱' a̱ ka'án i̱ ku̱vi̱ i̱. Ndisu̱ xa'a̱' a̱ ña̱ süu̱' ña̱ nda̱ku nduu' ña̱ tiin' kua̱chi̱ te̱ judío, te̱ ta'an' i̱ kaa̱', yu'u̱ ndii, nde̱e̱ i̱i̱n kö̱o̱' kumi' ña̱ nda̱ku te̱ sa̱na̱kua'a ra̱ yu'u̱ nda̱'a' te̱ kaa̱'. Ña̱ ja̱a̱n' na kuii' xikán i̱ ña̱ na sa̱na'má César yu'u̱ ―ni̱ kachi̱ ra̱.
44025012	Te̱ kii̱' ndi̱'i̱ ni̱ ka'a̱n Festo xiin' te̱ chindiee' ta'an' xiin' ra̱ xiin' kuento ndii, ni̱ ka'a̱n ra̱ xiin' Pablo ndii: ―Xa'a̱' a̱ ña̱ ni̱ xika̱n u̱n' ña̱ sa̱na'má César yo'ó ndii, nuu̱' César ja̱a̱n' ku'u̱n u̱n' ―ni̱ kachi̱ ra̱.
44025013	Te̱ kii̱' ni̱ xka'ndi̱a̱ ndia'vi' kivi̱' ndii, ni̱ xa̱a̱ rey Agripa xiin' i̱i̱n ña' na̱ni' Berenice ñu̱u̱ Cesarea ja̱a̱n' te̱ na̱kua̱tu̱ ni̱a̱ Festo.
44025014	Te̱ xa'a̱' a̱ ña̱ ni̱ ndoo̱ ni̱a̱ i̱kan' ki'in' kivi̱' ndii, ni̱ ndatu'un' Festo xiin' rey ja̱a̱n' xa'a̱' tu̱ndo'o' Pablo ka'án ra̱ ndii: ―Ni̱ na̱ko̱o̱ Félix i̱i̱n te̱ yivi̱' naá ra̱ vi̱'e̱ ka̱a̱ yo̱'o̱.
44025015	Te̱ kii̱' ni̱ xa'a̱n i̱ ñu̱u̱ Jerusalén ndii, ni̱ ti̱i̱n kua̱chi̱ ña̱'a' sutu̱ kuu' nu̱u' xiin' te̱ xi̱xa̱ nuu̱' ne̱ judío. Te̱ ni̱ xika̱n ra̱ nuu̱' i̱ ña̱ ka'a̱n chuun' i̱ ña̱ ku̱vi̱ te̱ ja̱a̱n'.
44025016	Te̱ ni̱ ka'a̱n i̱ xiin' te̱ judío ja̱a̱n' ña̱ täxi' tu̱'u̱n nde̱i' romano ña̱ ka̱'ni̱' e̱' ne̱ yivi̱' kii̱' tïa̱'an na̱ka'a̱n ni̱a̱ xa'a̱' ni̱a̱ nuu̱' te̱ tiin' kua̱chi̱ ña̱'a'.
44025017	Ña̱ ja̱a̱n' na kuii' kii̱' ni̱ ki̱xi̱n te̱ judío ja̱a̱n' yo'o' ndii, nï̱ ku̱u̱ kuachí i̱ xiin' tu̱ndo'o' ra̱. Süu̱' ja̱a̱n' ndii tu̱ku̱ kivi̱' ni̱ xi̱ku̱ndu'u̱' i̱ mii' xa'nú i̱ kua̱chi̱, te̱ ni̱ ka'a̱n chuun' i̱ ña̱ ki̱xi̱n ndi̱a̱ka̱ te̱ xíin' te̱ ja̱a̱n' nuu̱' i̱.
44025018	Te̱ kii̱' ni̱ xi̱kuita̱ te̱ tiin' kua̱chi̱ ña̱'a' ja̱a̱n' ndii, kö̱o̱' ña̱ ni̱a̱'a ña̱ ni̱ ndiatu̱ i̱ xa'a̱' ni̱ ti̱i̱n kua̱chi̱ ña̱'a' ra̱.
44025019	Süu̱' ja̱a̱n' ndii xa'a̱' i̱i̱n uvi̱ ña̱ kandixa' mi̱i' ra̱ xa'a̱' Ndiosí ra̱ kui̱ti̱' ni̱ ka̱ni̱ ta'an' te̱ ja̱a̱n' kuento xiin' Pablo ja̱a̱n', xiin' xa'a̱' i̱i̱n te̱ xa̱ ni̱ xi'i̱, te̱ ni̱ na̱ni' Jesús, te̱ ka'án Pablo ja̱a̱n' ña̱ tiaku ra̱.
44025020	Te̱ xa'a̱' a̱ ña̱ nï̱ ku̱nda̱ni̱ i̱ ndee ña̱ sa̱a̱ i̱ xiin' ña̱ ni̱ ka̱ni̱ ta'an' ra̱ kuento xiin' te̱ ja̱a̱n' ndii, ni̱ nda̱tu'u̱n' i̱ Pablo naa' ka'án nimá ra̱ ku'u̱n ra̱ ñu̱u̱ Jerusalén te̱ sa̱na'má ña̱'a' i̱ i̱kan' xa'a̱' ña̱ ja̱a̱n'.
44025021	Ndisu̱ Pablo ja̱a̱n' ndii, ni̱ xika̱n ra̱ ña̱ ku̱ndi̱a̱tu̱ ra̱ te̱ sa̱na'má ña̱'a' César, te̱ xa'ndia chuun' kuu' nu̱u'. Sa̱kan' na ni̱ ka'a̱n chuun' i̱ ña̱ ko̱o̱ ndi̱a̱a̱ ka̱ ña̱'a' te̱ xíin' nde̱e̱ kii̱' ku̱vi̱ ti̱'vi' ña̱'a' i̱ nda̱'a' César ja̱a̱n' ―ni̱ kachi̱ Festo.
44025022	Te̱ ni̱ ka'a̱n Agripa ja̱a̱n' xiin' Festo ndii: ―Kuni ku̱ni̱ so̱'o̱ tu̱ yu'u̱ ña̱ ka'án te̱ ja̱a̱n' ―ni̱ kachi̱ ra̱. Te̱ ni̱ ka'a̱n Festo ndii: ―Tiaa̱n te̱ ku̱ni̱ so̱'o̱ u̱n' ra̱ ―ni̱ kachi̱ ra̱.
44025023	Te̱ tu̱ku̱ kivi̱' kii̱' ni̱ xa̱a̱ Agripa xiin' Berenice vi̱'e̱ chuun' ndii, ni̱ ti̱i̱n ka'nu' xa̱va̱'a̱ ña̱'a' kua'a̱' ne̱ yivi̱'. Te̱ kua'a̱' tu̱ te̱ xíin' kuu' nu̱u' ni̱ nde̱kui̱e̱ xiin' ne̱ ja̱a̱n' xiin' kua'a̱' te̱ xi̱xa̱ kuu' nu̱u' nuu̱' ñu̱u̱ ja̱a̱n'. Te̱ ni̱ ka'a̱n chuun' Festo ja̱a̱n' ña̱ ku'u̱n na̱ka̱ te̱ xíin' Pablo te̱ ki̱xi̱n ndi̱a̱ka̱ ña̱'a' ra̱ i̱kan'.
44025024	Sa̱kan' te̱ ni̱ ka'a̱n Festo ndii: ―Yo'ó, rey Agripa, xiin' sa̱kuu' ndo'ó, te̱ ndiee' yo'o' vi̱ti̱n, te̱ yivi̱' te̱ iin' nuu̱' e̱' yo̱'o̱' ndii, kua'a̱' va̱ ne̱ judío ka'án kua̱chi̱ nuu̱' i̱ ñu̱u̱ Jerusalén xiin' ñu̱u̱ yo̱'o̱' xa'a̱' ra̱ kuaa' ti'e' ni̱a̱ ka'án ni̱a̱ ña̱ kuní a̱ ku̱vi̱ ra̱.
44025025	Ndisu̱ tuu yu'u̱ ndii, kö̱o̱' nde̱e̱ i̱i̱n ña̱ xata'a̱n ku̱vi̱ ra̱ xa'a̱' ni̱ xa̱a̱ ra̱. Te̱ ndii, xa'a̱' a̱ ña̱ ni̱ ka'a̱n mi̱i' ra̱ ña̱ César Augusto sa̱na'má ña̱'a' ndii, ni̱ chi̱tuní i̱ ti̱'vi' ña̱'a' i̱ nda̱'a' te̱ ja̱a̱n'.
44025026	Te̱ xa'a̱' a̱ ña̱ kö̱o̱' a̱ ni'í' i̱ ke̱'i̱ i̱ xa'a̱' ra̱ nuu̱' xto̱'o̱ e̱' César ja̱a̱n' ndii, ni̱ ka'a̱n chuun' i̱ te̱ ni̱ ki̱xi̱n ndi̱a̱ka̱ ña̱'a' ra̱ nuu̱' ndo̱' yo'o' vi̱ti̱n, ndisu̱ nuu̱' yo'ó ka̱ vi̱' rey Agripa. Te̱ kii̱' ndi̱'i̱ sa̱na'má ña̱'a' u̱n' ndii, ko̱o̱ na ña̱ ku̱vi̱ ke̱'i̱ i̱ xa'a̱' ra̱.
44025027	Kua̱chi̱ ndii tuu i̱ ña̱ süu̱' te̱ kuu' kaxi' nduu' i̱ naa' ti̱'vi' i̱ i̱i̱n te̱ naá vi̱'e̱ ka̱a̱ nuu̱' César, te̱ kä'a̱n i̱ ndee xa'a̱' tiin' kua̱chi̱ ña̱'a' ne̱ yivi̱' ―ni̱ kachi̱ Festo.
44026001	Sa̱kan' te̱ ni̱ ka'a̱n Agripa ja̱a̱n' xiin' Pablo ndii: ―Ku̱vi̱ na̱ka'a̱n u̱n' xa'a̱' u̱n' vi̱ti̱n ―ni̱ kachi̱ ra̱. Sa̱kan' te̱ ni̱ ka̱ta̱ni̱ nda̱'a' Pablo, te̱ ni̱ xa̱'a' naka'án ra̱ xa'a̱' ra̱ ndii:
44026002	―Rey Agripa, va̱'a̱ kuni i̱ ña̱ na̱ka'a̱n i̱ xa'a̱' i̱ nuu̱' yo'ó vi̱ti̱n xa'a̱' sa̱kuu' ña̱ tiin' kua̱chi̱ te̱ judío, te̱ ta'an' i̱, yu'u̱.
44026003	Sa̱kan' ña̱ xiní yo'ó sa̱kuu' ña̱ xi xaá ne̱ judío, ne̱ ta'an' i̱, xiin' sa̱kuu' ña̱ kani' ta'an' ne̱ ñu̱u̱ i̱ kuento xa'a̱'. Ña̱ ja̱a̱n' na kuii' ka'án nda'vi i̱ xiin' u̱n' ña̱ sa̱a̱ u̱n' ña̱ va̱'a̱, te̱ ku̱ni̱ so̱'o̱ u̱n' xiin' ña̱ mani̱' ña̱ ka'a̱n i̱ xiin' u̱n'.
44026004	’Sa̱kuu' ne̱ judío, ne̱ ta'an' i̱, xiní sa̱a̱ xika' i̱ nde̱e̱ kii̱' ni̱ nduu̱ i̱ te̱ sa̱va̱ te̱i̱n ne̱ ñu̱u̱ i̱ xiin' kii̱' ni̱ ndu'u̱' i̱ ñu̱u̱ Jerusalén.
44026005	Ne̱ ja̱a̱n' ndii, xiní tu̱ ni̱a̱ ña̱ ni̱ xika̱ i̱ nuu̱' ña̱ sania'á te̱ fariseo nde̱e̱ xta̱'an' vi̱'. Te̱ ku̱vi̱ ndi̱e̱e̱ yu̱'u' ni̱a̱ xa'a̱' ña̱ ja̱a̱n' naa' kuní ni̱a̱. Te̱ te̱ fariseo ja̱a̱n' nduu' i̱i̱n ti̱'vi̱ te̱ xika' ndi̱e̱e' ka̱ xiin' tu̱'u̱n nde̱i' Ndiosí, te̱ sa̱kan' sa̱kuu' te̱ ñu̱u̱ i̱.
44026006	Te̱ vi̱ti̱n ndii, tiin' kua̱chi̱ ra̱ yu'u̱ xa'a̱' a̱ ña̱ ndiatu' i̱ni̱ i̱ xa'a̱' kuento ña̱ ni̱ ta̱xi̱ Ndiosí nuu̱' ne̱ xii̱' ya̱ta' i̱.
44026007	Te̱ kuento ja̱a̱n' nduu' ña̱ ndiatu' i̱ni̱ ndu̱, ne̱ uxi̱ uvi̱ ti̱'vi̱, ne̱ vi̱'e̱ ne̱ Israel na̱ti̱i̱n ndu̱, xa'a̱' a̱ ja̱a̱n' na xaka'nu' chito̱ ndu̱ Ndiosí ndu̱vi' xiin' ñu̱u. Rey Agripa, xa'a̱' kuento ja̱a̱n' tiin' kua̱chi̱ ne̱ ta'an' i̱, ne̱ judío ja̱a̱n', yu'u̱.
44026008	¿Ndichun na vixi ni̱a̱ tu̱ nduu' a̱ nuu̱' ndo'ó te̱ ka̱ndi̱xa' ndo̱' ña̱ ku̱vi̱ sa̱na̱tiaku Ndiosí ne̱ ni̱ xi'i̱?
44026009	’Te̱ yu'u̱ ndii, ni̱ tu̱u̱ i̱ ña̱ kuní a̱ sa̱a̱ i̱ sa̱kuu' ña̱ nduxa̱' te̱ sa̱ndi'i' i̱ ne̱ i̱ni̱ xini Jesús, te̱ ñu̱u̱ Nazaret.
44026010	Te̱ ni̱ xa̱a̱ i̱ ña̱ ja̱a̱n' ñu̱u̱ Jerusalén, te̱ xiin' ña̱ ndi̱e̱e̱' sutu̱ kuu' nu̱u' ni̱ ka'a̱n chuun' i̱, te̱ ni̱ ñu'u̱ kua'a̱' ne̱ nduu' kuenta ña̱ ja̱a̱n' vi̱'e̱ ka̱a̱. Te̱ ni̱ na̱kuita̱ tu̱ kuento i̱ xiin' te̱ yivi̱' kii̱' ni̱ xa̱'ni̱' ra̱ sa̱va̱ ne̱ ja̱a̱n'.
44026011	Te̱ ki'in' va̱ i̱chi' ni̱ xa'a̱n i̱ sa̱a̱ vi̱'e̱ mii' nakayá ndu̱ te̱ sando'o' u'vi̱ ña̱'a' i̱, te̱ ka̱ni̱a̱'a ni̱a̱ xa'a̱' Jesús ja̱a̱n'. Te̱ xa'a̱' a̱ ña̱ ni̱ xi'e̱ xa̱va̱'a̱ i̱ ni̱ xini ña̱'a' i̱ ndii, ni̱ ndiku̱n i̱ sando'o' i̱ ni̱a̱ nde̱e̱ tu̱ku̱ ñu̱'u' mii' kua'a̱n ni̱a̱.
44026012	’Te̱ ña̱ ja̱a̱n' kua'a̱n sa̱a̱ i̱ ñu̱u̱ Damasco xiin' ña̱ ndi̱e̱e' ña̱ xa'ndia chuun' sutu̱ kuu' nu̱u', xiin' ña̱ ni̱ ka'a̱n chuun' ra̱ xiin' i̱.
44026013	Ndisu̱ kii̱' naá i̱ i̱chi' kua'a̱n i̱ i̱kan' i̱i̱n ke'in' ndii, kuni ka'a̱n i̱ xiin' u̱n', rey, ña̱ ni̱ xi̱ni̱ i̱ ni̱ ki̱e̱e̱ i̱i̱n ñu'u̱ nde̱e̱ ndi̱vi', ña̱ yi'é koo' chukuu' ka̱ te̱ sa̱kan' ñu̱'u̱, te̱ ni̱ xi̱nu̱ndu̱u̱ a̱ yu'u̱ xiin' te̱ kua'a̱n xiin' i̱.
44026014	Te̱ ni̱ ndu̱va̱ sa̱kuu' ndu̱ ñu̱'u', te̱ ni̱ xi̱ni̱ so̱'o̱ i̱ i̱i̱n tachi̱' yu̱'u' ña̱ ka'án xiin' i̱ xiin' tu̱'u̱n hebreo ndii: “Saulo, Saulo ¿ndichun na sando'o' u̱n' yu'u̱? Sando'o' xiin' mi̱i' u̱n' nde̱e̱ naa ndo'o' toro kii̱' kacha'ni' ri' ka̱a̱ xíin' nuu̱'”, ni̱ kachi̱ a̱.
44026015	Te̱ ni̱ ka'a̱n i̱ xiin' a̱ ndii: “¿Yo̱o̱ nduu' yo'ó, tákui'e?”, ni̱ kachi̱ i̱. Te̱ ni̱ ka'a̱n xto̱'o̱ e̱' xiin' i̱ ndii: “Yu'u̱ nduu' Jesús, ña̱ sando'o' u̱n'.
44026016	Ndisu̱ ndo̱koo̱ u̱n', te̱ kui̱i̱n ndi̱chi̱ u̱n'. Sa̱kan' ña̱ ni̱ sa̱tuví xiin' mii' i̱ nuu̱' u̱n', te̱ nda̱sa̱ndu̱u̱ i̱ yo'ó te̱ ka̱ka̱ nu̱u̱ nuu̱' i̱, te̱ ndi̱e̱e̱ yu̱'u' tu̱ u̱n' xa'a̱' ña̱ ni̱ nia'a̱ i̱ nuu̱' u̱n' xiin' xa'a̱' ña̱ nia'a̱ ka̱ i̱ nuu̱' u̱n'.
44026017	Te̱ sa̱kakú i̱ yo'ó nuu̱' ne̱ ñu̱u̱ u̱n' xiin' nuu̱' ne̱ tuku' mii' tianu̱' i̱ yo'ó ku'u̱n u̱n' vi̱ti̱n,
44026018	te̱ sa̱kuni' u̱n' ne̱ ja̱a̱n' te̱ na̱ko̱o̱ ni̱a̱ ña̱ xika' ni̱a̱ i̱chi' ni̱a̱a̱', te̱ na ka̱ka̱ ni̱a̱ i̱chi' ña̱ yi'é ñu'u̱ i̱. Sa̱kan' te̱ ki̱e̱e̱ ni̱a̱ nuu̱' ña̱ xiko ni'i' ña̱'a' ña̱ ndi̱va̱'a̱, te̱ ko̱'ni̱ ni̱a̱ nuu̱' ña̱ vi̱ko̱ ni'i' ña̱'a' Ndiosí. Sa̱kan' te̱ xa'a̱' ña̱ i̱ni̱ ni̱a̱ ku̱ni̱ ni̱a̱ yu'u̱ ko̱o̱ ka'nu' i̱ni̱ Ndiosí xa'a̱' kua̱chi̱ ni̱a̱, te̱ na̱ti̱i̱n tu̱ ni̱a̱ ña̱ va̱'a̱ ña̱ samaní' Ndiosí ne̱ nduu' ndi̱ti̱a̱ a̱”, ni̱ kachi̱ a̱ xiin' i̱.
44026019	’Ña̱ ja̱a̱n' na kuii', rey Agripa, nï̱ xa̱so̱'o̱ i̱ nuu̱' ña̱ ni̱ ka'a̱n xiin' i̱ nde̱e̱ ndi̱vi'.
44026020	Süu̱' ja̱a̱n' ndii xi̱'na̱ ka̱ ni̱ ka'a̱n ndo̱so̱' i̱ ñu̱u̱ Damasco, xiin' ñu̱u̱ Jerusalén, xiin' sa̱a̱ kua'a̱n ka̱ nuu̱' ñu'u' Judea, xiin' te̱i̱n ne̱ tuku', te̱ na̱ma̱ ni̱a̱ nimá ni̱a̱ xa'a̱' kua̱chi̱ ña̱ xaa' ni̱a̱, te̱ ku̱ndiku̱n ni̱a̱ Ndiosí, te̱ xiin' ña̱ va̱'a̱ ña̱ xaa' ni̱a̱ nia'a̱ ni̱a̱ ña̱ xa̱ ni̱ na̱ma̱ xna̱'a̱ ni̱a̱ nimá ni̱a̱ xa'a̱' kua̱chi̱ ni̱a̱.
44026021	Xa'a̱' a̱ ja̱a̱n' na ni̱ ti̱i̱n te̱ judío, te̱ ta'an' i̱, yu'u̱ nuu̱' ki̱'e̱ yu̱kun' ka'nu', te̱ ni̱ xika̱ ra̱ ka̱'ni̱' ra̱ yu'u̱.
44026022	Ndisu̱ xa'a̱' a̱ ña̱ ni̱ chi̱ndi̱e̱e' Ndiosí yu'u̱ ndii, kusaa' ka'án i̱ tu̱'u̱n a̱ nde̱e̱ vi̱ti̱n nuu̱' sa̱kuu' ne̱ yivi̱', naa' ne̱ nda'vi so̱'o̱ nduu' ni̱a̱, uun naa ne̱ ka'nu' nduu' ni̱a̱. Te̱ sania'á i̱ nuu̱' ni̱a̱ sa̱a̱ nii' ni̱ ka'a̱n te̱ ni̱ ka'a̱n tiakú tu̱'u̱n Ndiosí, xiin' ña̱ ni̱ ka'a̱n Moisés ña̱ kuní a̱ ko̱o̱.
44026023	Te̱ ja̱a̱n' ndii, ni̱ ka'a̱n ra̱ ña̱ kuní a̱ ku̱ndo̱'o̱ ña̱ ku̱ndu̱u̱ Cristo, te̱ kii̱' ku̱vi̱ a̱ ndii, xi̱'na̱ ka̱ a̱ ku̱ndu̱u̱ ña̱ na̱ti̱a̱ku̱ te̱i̱n ne̱ ni̱ xi'i̱, te̱ ku̱ndu̱u̱ a̱ ñu'u̱, ña̱ nia'a̱ i̱chi' Ndiosí nuu̱' ne̱ ta'an' a̱ xiin' nuu̱' ne̱ tuku'. Te̱ ña̱ ni̱ ka'a̱n te̱ ja̱a̱n' ndii, xa̱ ni̱ xinu̱ a̱ ―ni̱ kachi Pablo.
44026024	Kii̱' ka'án ka̱ Pablo ña̱ ja̱a̱n' xa'a̱' ra̱ iin' ra̱ ndii, i̱kan' te̱ ni̱ nde'i̱ ti'e' Festo ka'án ra̱ ndii: ―Te̱ küu' kaxi' nduu' yo'ó, Pablo. Ni̱ sa̱kuaa̱n kua'a̱' va̱ u̱n' nde̱e̱ ni̱ sa̱na̱ vi̱' xíni' u̱n' ―ni̱ kachi̱ ra̱.
44026025	Ndisu̱ ni̱ na̱kui̱i̱n Pablo ndii: ―Süu̱' te̱ küu' kaxi' nduu' i̱, xkuaa̱' Festo. Süu̱' ja̱a̱n' ndii ña̱ ndi̱xa̱ nduu' ña̱ ka'án i̱, te̱ ña̱ kuu' kaxi' tu̱ nduu' a̱.
44026026	Kua̱chi̱ ndii xiní rey Agripa ñaa̱' xa'a̱' ña̱ ka'án i̱ yo'o'. Ña̱ ja̱a̱n' na kuii' i̱ni̱ i̱ te̱ ka'án i̱ nuu̱' ra̱. Te̱ xiní kaxi' i̱ ña̱ xiní ra̱ sa̱kuu' ña̱ ja̱a̱n', sa̱kan' ña̱ süu̱' ña̱ ni̱ yoo̱ si̱'e nduu' a̱.
44026027	Te̱ yo'ó, rey Agripa, ¿ñáá kandixa' u̱n' ña̱ ni̱ ka'a̱n te̱ ni̱ ka'a̱n tiakú tu̱'u̱n Ndiosí? Xiní yu'u̱ ña̱ kandixa' u̱n' ña̱ ja̱a̱n' ―ni̱ kachi̱ ra̱.
44026028	Te̱ ni̱ ka'a̱n Agripa xiin' Pablo ndii: ―Ndee xa̱ku̱ va̱ te̱ sa̱na̱nduu' u̱n' yu'u̱ te̱ ndikún i̱chi' Cristo ―ni̱ kachi̱ ra̱.
44026029	Te̱ ni̱ ka'a̱n Pablo xiin' ra̱ ndii: ―Ndee xa̱ku̱', uun kua'a̱' ka̱, ndisu̱ xikán va̱ i̱ nuu̱' Ndiosí ña̱ süu̱' yo'ó kui̱ti̱' ku̱ndu̱u̱ tu̱ te̱ ndikún i̱chi' Cristo, süu̱' ja̱a̱n' ndii, kuní i̱ ña̱ ku̱ndu̱u̱ tu̱ sa̱kuu' ne̱ xini so̱'o̱ ña̱ ka'án i̱ vi̱ti̱n nde̱e̱ naa yu'u̱, ndisu̱ süu̱' xiin' ka̱rena ña̱ tiín i̱ yo'o' ―ni̱ kachi̱ ra̱.
44026030	Kii̱' ndi̱'i̱ ni̱ ka'a̱n Pablo ña̱ ja̱a̱n' ndii, ni̱ ndo̱ndi̱chi̱ rey ja̱a̱n' xiin' te̱ xa'ndia chuun' ja̱a̱n', xiin' ña' nani' Berenice, xiin' sa̱kuu' ne̱ ni̱ ndiee̱ xiin' te̱ ka'nu' ja̱a̱n'.
44026031	Te̱ kii̱' ni̱ ki̱e̱e̱ ni̱a̱ kua'a̱n ni̱a̱ ndii, ni̱ xa̱'a' ndatu'un' xiin' ta'an' ni̱a̱ ka'án ni̱a̱ ndii: ―Kö̱o̱' xa̱chi' a̱ ni̱ xa̱a̱ te̱ yivi̱' ja̱a̱n' ña̱ xata'a̱n ku̱vi̱ ra̱ xa'a̱', uun ku̱naa̱ ra̱ vi̱'e̱ ka̱a̱ ―kachi ni̱a̱.
44026032	Te̱ ni̱ ka'a̱n Agripa xiin' Festo ndii: ―Ku̱vi̱ sa̱ndoó ndiká e̱' te̱ ja̱a̱n' naa' nï̱ xika̱n ra̱ ña̱ sa̱na'má ña̱'a' César ―ni̱ kachi̱ ra̱.
44027001	Kii̱' ni̱ ndoo̱ Festo kuento ña̱ ti̱'vi' ra̱ ndu̱ ñu̱'u' Italia xiin' i̱i̱n tundo̱o' ndii, ni̱ sa̱na̱kua'a ra̱ Pablo xiin' tu̱ku̱ te̱ ñu'u' vi̱'e̱ ka̱a̱ nda̱'a' i̱i̱n te̱ xíin' kuu' nu̱u', te̱ na̱ni' Julio, te̱ xachuun' inga' xiin' i̱i̱n ti̱'vi̱ te̱ xíin', te̱ xika' nuu' nuu̱' Augusto César.
44027002	Te̱ ni̱ ko̱'ni̱ ndu̱ i̱i̱n tundo̱o', tun' ni̱ ki̱e̱e̱ ñu̱u̱ Adramitio. Tun' ja̱a̱n' ndii, xka'ndi̱a̱ nu̱' sa̱a̱ ñu̱u̱, ña̱ ñu'u' yu̱'u' mi̱ni̱ nuu̱' ñu̱'u' Asia. Te̱ ni̱ ki̱e̱e̱ ndu̱ kua'a̱n ndu̱, te̱ kua'a̱n tu̱ Aristarco, te̱ ñu̱u̱ Tesalónica, ña̱ kandu'u̱' nuu̱' ñu̱'u' Macedonia, xiin' ndu̱.
44027003	Te̱ tu̱ku̱ kivi̱' ni̱ xaa̱ ndu̱ ñu̱u̱ Sidón. Te̱ Julio ja̱a̱n' ndii, mani̱' ni̱ ku̱u̱ ra̱ xiin' Pablo, sa̱kan' ña̱ ni̱ ta̱xi̱ ra̱ ku'u̱n ko̱to̱ te̱ ja̱a̱n' ne̱ xiní ta'an' xiin' ra̱, te̱ chi̱ndi̱e̱e' ña̱'a' ni̱a̱.
44027004	Te̱ ni̱ ki̱ee̱̱ ndu̱ i̱kan' te̱ kua'a̱n ndu̱ xiin' tundo̱o' ya̱ti̱n xi̱i̱n' ñu̱'u' Chipre mii' kö̱o̱' tachi̱' ndi̱e̱e' tiasi nuu̱' ndu̱.
44027005	Te̱ ni̱ xka'ndi̱a̱ ndu̱ mi̱ni̱ ka'nu' ya̱ti̱n ñu̱'u' Cilicia xiin' ñu̱'u' Panfilia, te̱ ni̱ xaa̱ ndu̱ nde̱e̱ ñu̱u̱ ña̱ nani' Mira, ña̱ kandu'u̱' nuu̱' ñu̱'u' Licia.
44027006	Te̱ i̱kan' ni̱ xi̱ni̱ te̱ xíin' kuu' nu̱u' ja̱a̱n' i̱i̱n tundo̱o', tun' ni̱ ki̱e̱e̱ ñu̱u̱ Alejandría, tun' kua'a̱n ñu̱'u' Italia. Te̱ ni̱ ka'a̱n chuun' ra̱ te̱ ni̱ ko̱'ni̱ ndu̱ ti̱xi̱n tun' ja̱a̱n'.
44027007	Te̱ kua'a̱' va̱ kivi̱' ni̱ ñu'u̱ ndu̱ nuu̱' ti̱kui sa̱kan' ña̱ kuie va̱ kua'a̱n tundo̱o' ja̱a̱n', te̱ ni̱ ndo̱'o̱ xa̱va̱'a̱ ndu̱ te̱ ni̱ xa̱a̱ ndu̱ nuu̱' ñu̱u̱, ña̱ nani' Gnido, sa̱kan' ña̱ tachi̱' ndi̱e̱e' ni̱ na̱ka̱si̱ nuu̱' ndu̱, te̱ xa'a̱' a̱ ña̱ kusaa' xika' ka̱ tachi̱' ndii, ni̱ xa'a̱n' se̱ko' ndu̱ nde̱e̱ ñu̱u̱ ña̱ naá i̱'nu̱, ña̱ na̱ni' Creta ya̱ti̱n Salmón.
44027008	Te̱ xiin' kua'a̱' tu̱ndo'o̱' ni̱ xa'a̱n ndu̱ sa̱a̱ yu̱'u' mi̱ni̱ nde̱e̱ ni̱ xaa̱ ndu̱ i̱i̱n xaan' mii' na̱ni' Puerto Va̱'a̱, ña̱ kandu'u̱' ya̱ti̱n ñu̱u̱ Lasea.
44027009	Te̱ xa̱ kua'a̱' va̱ kivi̱' ni̱ xka'ndi̱a̱ ñu'u' ndu̱ nuu̱' mi̱ni̱, te̱ siin' tu̱ku̱ ndii, xa̱ ni̱ ku̱u̱ kuain' va̱ kaa' ña̱ ku'u̱n ndu̱ xiin' tundo̱o' nuu̱' mi̱ni̱ ja̱a̱n' kii̱' sa̱kan'. Sa̱kan' ña̱ xa̱ kuyatin' yoo̱' vi̱xi̱n. Xa'a̱' a̱ ja̱a̱n' na ni̱ sa̱kuni' chito̱ Pablo te̱ xa'ndia chuun' ti̱xi̱n tundo̱o' ja̱a̱n'
44027010	ka'án ra̱ ndii: ―Te̱ yivi̱' rai̱n, tuu i̱ ña̱ naa' ku'u̱n na ku'u̱n e̱' ndii, ku̱ndo̱'o̱ kua'a̱' e̱' te̱ ndo̱ñu'u' tundo̱o' yo'o' xiin' sa̱kuu' ña̱ ndiso' nu̱'. Te̱ nde̱e̱ mi̱i' e̱' i̱yo̱ ku̱vi̱ ―ni̱ kachi̱ ra̱.
44027011	Ndisu̱ te̱ xíin' kuu' nu̱u' ja̱a̱n' ndii ni̱ ka̱ndi̱xa' ka̱ ra̱ ña̱ ni̱ ka'a̱n te̱ xiin' ña̱'a̱ nu̱' xiin' te̱ satuvi̱' nu̱' te̱ sa̱kan' ña̱ ni̱ ka'a̱n Pablo.
44027012	Te̱ xa'a̱' a̱ ña̱ vä̱'a̱ kaa' yi'e' ja̱a̱n' te̱ ndoo̱ tundo̱o' ja̱a̱n' yoo̱' vi̱xi̱n ndii, yatin' sa̱kuu' ra̱ ni̱ ndoo̱ kuento ña̱ ku'u̱n na ku'u̱n ndu̱, te̱ naa' ni̱ ku̱vi̱ ndii, xaa̱ ndu̱ ñu̱u̱ Fenice, ña̱ nduu' yi'e' ñu̱'u' Creta ja̱a̱n'. Te̱ ña̱ ja̱a̱n' ndii, so̱'o̱ xito' a̱ mii' ketá ñu̱'u̱ xiin' mii' keta' a̱. Te̱ i̱kan' ni̱ kuni̱ ra̱ ndoo̱ ndu̱ yoo̱' vi̱xi̱n ja̱a̱n'.
44027013	Te̱ ni̱ xa̱'a' xika' kuie tachi̱' ña̱ kua̱xi̱ xi̱o̱o̱ mi̱ni̱, te̱ ni̱ tu̱u̱ ra̱ ña̱ ku̱vi̱ ku'u̱n ndu̱ mii' kua'a̱n ndu̱ ja̱a̱n'. Sa̱kan' na kuii' ni̱ sa̱kaa' ra̱ ka̱a̱ vie̱ ña̱ tiín nu̱', te̱ ni̱ ki̱e̱e̱ ndu̱ kua'a̱n ndu̱ ya̱ti̱n ya̱ti̱n ni̱ yu̱'u' mi̱ni̱ ñu̱'u' Creta ja̱a̱n'.
44027014	Ndisu̱ sie ti̱o̱' ni̱ xa'a̱n ndu̱, te̱ ni̱ xa̱'a' xika' i̱i̱n tachi̱' ndi̱e̱e', ña̱ na̱ni' Euroclidón, ña̱ ni̱ ki̱xi̱n nuu̱' ñu̱'u' tu̱ku̱ ta'vi' xi̱o̱o̱ mi̱ni̱, te̱ ni̱ ko̱ndi̱a̱ ndi̱e̱e' a̱ tundo̱o' ja̱a̱n'.
44027015	Sa̱kan' na ni̱ ka̱ñu̱u̱ a̱ nu̱' mii' kuní mi̱i' a̱, te̱ xa'a̱' a̱ ña̱ nï̱ ku̱vi̱ sa̱na̱ndiko' kuiín ra̱ nu̱' te̱ ku'u̱n nu̱' mii' kua̱xi̱ tachi̱' ja̱a̱n' ndii, ni̱ ta̱xi̱ ra̱ ña̱ ku'u̱n nu̱' mii' chinda'a' ña̱'a' a̱.
44027016	Te̱ kii̱' ni̱ xka'ndi̱a̱ ndu̱ xata̱' ñu̱'u' sie ña̱ naá i̱'nu̱, ña̱ na̱ni' Clauda, mii' xa̱ku̱ ndi̱e̱e' xika' tachi̱' ndii, ni̱ ndo̱'o̱ xa̱va̱'a̱ ndu̱, te̱ ni̱ sa̱kaa' ndu̱ tundo̱o' lulu.
44027017	Te̱ kii̱' ndi̱'i̱ ni̱ sa̱kaa' ndu̱ nu̱' ndii, ni̱ sa̱tiín va̱'a̱ ra̱ tundo̱o' chie̱ ja̱a̱n' xiin' yo̱'o'. Te̱ xa'a̱' a̱ ña̱ yi'vi ra̱ ña̱ tii̱n tundo̱o' ja̱a̱n' nuu̱' ñu̱ti' mii' na̱ni' a̱ Sirte ndii, ni̱ nda̱xin' ra̱ toto̱, ña̱ xiku'ún tachi̱' tun' ndoo̱ ja̱a̱n', te̱ ni̱ ta̱xi̱ ra̱ ña̱ ku'u̱n nu̱' mii' chinda'a' ña̱'a' tachi̱' ja̱a̱n'.
44027018	Te̱ tu̱ku̱ kivi̱' ndii, ndi̱e̱e' ka̱ xika' tachi̱' ja̱a̱n', xa'a̱' a̱ ja̱a̱n' na ni̱ xa̱ti̱a̱ ra̱ sa̱va̱ ña̱ ndiso' tundo̱o' ja̱a̱n' nuu̱' mi̱ni̱.
44027019	Te̱ kivi̱' ña̱ uni̱ ndii, ni̱ xa̱ti̱a̱ nda̱'a' ndu̱ sa̱va̱ nda̱chuun', ña̱ tiin' ra̱ ti̱xi̱n tundo̱o' ja̱a̱n', nuu̱' mi̱ni̱.
44027020	Te̱ xa'a̱' a̱ ña̱ xa̱ kua'a̱' va̱ kivi̱' kua'a̱n ña̱ kuä̱sa̱' ka̱ nandii̱', ni̱ nde̱e̱ tiuu̱n' tüvi' ka̱ ndiee', te̱ sando'o' va̱ tachi̱' ndi̱e̱e' xa̱va̱'a̱ ña̱ xika' ja̱a̱n' ndu̱ ndii, ni̱ xa̱'ndi̱a̱ i̱ni̱ ndu̱ ña̱ kaku̱ ndu̱.
44027021	Te̱ xa'a̱' a̱ ña̱ xa̱ kua'a̱' kivi̱' kua'a̱n ña̱ tïa̱'an ku̱xi̱ ndu̱ ndii, ni̱ xi̱kuii̱n ndi̱chi̱ Pablo ma̱'in' sa̱kuu' ndu̱, te̱ ni̱ ka'a̱n ra̱ ndii: ―Va̱'a̱ ka̱ naa' ni̱ ka̱ndi̱xa' ndo̱' ña̱ ni̱ ka'a̱n i̱ ja̱a̱n' te̱ kï̱e̱e̱ e̱' ñu̱'u' Creta ki̱xi̱n e̱'. Naa' sa̱kan' ndii, kü̱ndo̱'o̱ e̱' ña̱ i̱yo̱ kaa̱' te̱ ndö̱ñu'u' tu̱ ña̱'a̱ e̱' ña̱ ni̱ xa̱ti̱a̱ e̱' kaa̱'.
44027022	Ndisu̱ vi̱ti̱n ndii, ka'án i̱ xiin' ndo̱' ña̱ sa̱ndi̱e̱ni xiin' mi̱i' ndo̱', kua̱chi̱ ndii nde̱e̱ i̱i̱n e̱' kü̱vi̱, tundo̱o' kui̱ti̱' ndo̱ñu'u'.
44027023	Kua̱chi̱ ndii, Ndiosí, ña̱ xaka'nu' i̱ te̱ xika' nuu' tu̱ i̱ nuu̱' ndii, ñu̱u ndi'e̱' ni̱ sa̱tuví a̱ i̱i̱n ángele a̱ nuu̱' i̱.
44027024	Te̱ ni̱ ka'a̱n a̱ xiin' i̱ ndii: “Kuän yi'vi u̱n', Pablo. Kuní a̱ ku'u̱n u̱n' nuu̱' César. Te̱ xa'a̱' ña̱ kundani̱ Ndiosí yo'ó ndii, sa̱kakú a̱ sa̱kuu' te̱ kua'a̱n xiin' u̱n' tundo̱o' yo'o'”, ni̱ kachi̱ a̱.
44027025	Xa'a̱' a̱ ja̱a̱n' na kuii' sa̱ndi̱e̱ni xiin' mi̱i' ndo̱', te̱ yivi̱' rai̱n. Kua̱chi̱ ndii i̱ni̱ i̱ xini i̱ Ndiosí ña̱ ko̱o̱ a̱ sa̱a̱ nii' ni̱ ka'a̱n ángele ja̱a̱n' xiin' i̱.
44027026	Te̱ ndii, kuní a̱ ña̱ ku'u̱n tundo̱o', te̱ ka̱ni̱ nu̱' yu̱'u' mi̱ni̱ i̱i̱n ñu̱'u' ña̱ ndasi i̱'nu̱ xiin' mi̱ni̱ ―ni̱ kachi̱ Pablo.
44027027	Te̱ xa̱ uxi̱ ku̱mi' ta'an kivi̱' kua'a̱n ña̱ chinda'a' tachi̱' ja̱a̱n' tundo̱o' nuu̱' mi̱ni̱ ka'nu' ña̱ na̱ni' Adriático. Te̱ yatin' na ñu̱u ndii, ni̱ tu̱u̱ sa̱kuu' te̱ xachuun' xiin' nu̱' ña̱ xa̱ kuyatin' ndu̱ nuu̱' ñu̱'u'.
44027028	Sa̱kan' na kuii' ni̱ ki̱'i̱n ku̱'va̱ te̱ ja̱a̱n' xiin' yo̱'o' te̱ ku̱ni̱ ra̱ sa̱a̱ kunu mi̱ni̱ ja̱a̱n'. Te̱ ni̱ xi̱ni̱ ra̱ ña̱ kunu a̱ oko̱ nda̱'a'. Te̱ sie ndo̱so̱' ka̱ te̱ tu̱ku̱ ni̱ ni̱ ki̱'i̱n ku̱'va̱ ra̱ a̱ xiin' yo̱'o' ja̱a̱n', te̱ ni̱ xi̱ni̱ ra̱ ña̱ kunu a̱ xa'u̱n nda̱'a'.
44027029	Te̱ xa'a̱' ña̱ yi'vi ra̱ ña̱ ka̱ni̱ ta'an' nu̱' xiin' yuu̱' ndii, ni̱ sa̱koyó te̱ ja̱a̱n' ku̱mi' ta'an ka̱a̱ ki̱'i' vie̱ ti̱xi̱n ti̱kui xiin' yo̱'o', te̱ ko̱tii̱n kutu̱' yo̱'o' ja̱a̱n' su'ma̱' nu̱'. Te̱ ni̱ ka'a̱n va̱ nimá ra̱ ña̱ kitu̱' ki'i̱'.
44027030	Te̱ ni̱ xika̱ te̱ xachuun' xiin' tundo̱o' ja̱a̱n' ku̱nu̱ ra̱ nuu̱' tu̱ndo'o̱' ja̱a̱n'. Ña̱ ja̱a̱n' na kuii' ni̱ xa̱'a' sa̱nuu' ra̱ tundo̱o' lulu nuu̱' mi̱ni̱. Ni̱ xa̱a̱ ra̱ nde̱e̱ naa kuni sa̱koyó tu̱ ra̱ ka̱a̱ ki̱'i' vie̱ ti̱xi̱n ti̱kui xiin' yo̱'o', te̱ ko̱tii̱n kutu̱' yo̱'o' ja̱a̱n' nuu̱' nu̱'.
44027031	Ndisu̱ ni̱ ka'a̱n Pablo xiin' te̱ xíin' kuu' nu̱u' xiin' te̱ xíin' ra̱ ndii: ―Naa' ndöo̱ te̱ kaa̱' ti̱xi̱n tundo̱o' yo'o' ndii, kü̱vi̱ kaku̱ ndo'ó ―ni̱ kachi̱ ra̱.
44027032	I̱kan' te̱ ni̱ xa̱'ndi̱a̱ i̱i̱n uvi̱ te̱ xíin' ja̱a̱n' sa̱kuu' yo̱'o' ña̱ tiin' tun' lulu ja̱a̱n', te̱ kua'a̱n ndi̱'i̱ nu̱' xiin' ti̱kui.
44027033	Te̱ kii̱' xa̱ sa̱kan' te̱ kitu̱' kuii ndii, ni̱ xa̱ndi̱e̱ni Pablo sa̱kuu' ndu̱ ña̱ ku̱xi̱ ndu̱, ka'án ra̱ ndii: ―Xa̱ kua'a̱n uxi̱ ku̱mi' ta'an kivi̱' ña̱ tïa̱'an ku̱xi̱ e̱' nde̱e̱ sie ña̱ ndiatu' e̱' ndee ña̱ ko̱o̱.
44027034	Ña̱ ja̱a̱n' na kuii' ka'án nda'vi i̱ xiin' ndo̱' ña̱ ku̱xi̱ e̱', te̱ ko̱o̱ ndi̱e̱e̱' e̱', te̱ ku̱ti̱a̱ku̱ ka̱ e̱'. Kua̱chi̱ ndii nde̱e̱ i̱i̱n i̱xi' xíni' e̱' ndö̱ñu'u' ―ni̱ kachi̱ ra̱.
44027035	Te̱ kii̱' ndi̱'i̱ ni̱ ka'a̱n ra̱ ña̱ ja̱a̱n' ndii, ni̱ ki̱'i̱n ra̱ i̱i̱n xita̱' va̱'a̱, te̱ ni̱ ta̱xi̱ ra̱ ña̱ chi̱nda̱ni Ndiosí xa'a̱' a̱ nuu̱' sa̱kuu' ndu̱ ita' ndu̱ ja̱a̱n', te̱ ni̱ ta̱'vi' ra̱ a̱, te̱ ni̱ xa̱'a' xixi' ra̱ a̱.
44027036	Sa̱kan' te̱ ni̱ xa̱ndi̱e̱ni xiin' mi̱i' sa̱kuu' ndu̱, te̱ ni̱ xa̱'a' xixi' tu̱ ndu'u̱.
44027037	Te̱ ña̱ sa̱kuu' ndu̱ te̱ ni̱ ñu'u̱ ti̱xi̱n tundo̱o' ja̱a̱n' ndii, ni̱ ku̱u̱ ndu̱ uvi̱ ciento uni̱ xi̱ko̱ xa'u̱n i̱i̱n.
44027038	Te̱ kii̱' ndi̱'i̱ ni̱ xi̱xi̱ ndu̱ ndii, ni̱ ko̱'ni̱ te̱ xachuun' xiin' tundo̱o' ja̱a̱n' ndi̱kin' trigo mi̱ni̱, te̱ ku̱u̱ xa̱ku̱ vie̱ nu̱'.
44027039	Te̱ kii̱' ni̱ kitu̱' ndii, nï̱ na̱ku̱ni̱ ra̱ ñu̱'u' mii' ni̱ nde̱kui̱e̱ ra̱ ja̱a̱n'. Ndisu̱ ni̱ xi̱ni̱ ra̱ ña̱ yoo i̱i̱n nda̱'a' mi̱ni̱ mii' yoo kua'a̱' ñu̱ti', te̱ ni̱ kuni̱ ra̱ ku'u̱n chi̱ka̱ndu'u̱' ra̱ nu̱' nde̱e̱ nuu̱' ñu̱ti' ja̱a̱n' naa' ni̱ ku̱vi̱.
44027040	Te̱ ni̱ xa̱'ndi̱a̱ ra̱ yo̱'o' ña̱ tiin' ku̱mi' sa̱a' ka̱a̱ ki̱'i' ja̱a̱n', te̱ ni̱ ndoo̱ a̱ mi̱ni̱ ja̱a̱n'. Te̱ ni̱ sa̱taya tu̱ ra̱ yo̱'o' ña̱ tiin' kutu̱' tun' ndiko' ni'i' ra̱ tundo̱o'. Te̱ ni̱ nda̱ni̱'i̱ ra̱ toto̱, ña̱ ta'nu' nuu̱' nu̱'. Te̱ ni̱ xika̱ ra̱ ku'u̱n nda̱ku ra̱ xiin' nu̱' nuu̱' yu̱'u' mi̱ni̱ ja̱a̱n'.
44027041	Ndisu̱ tundo̱o' ja̱a̱n' ndii, ni̱ xa'a̱n xi̱kui'ni̱ nuu̱' nu̱' mii' ndiee' ma̱to ñu̱ti', te̱ i̱kan' ni̱ tii̱n ndi̱'i̱ nu̱' te̱ nï̱ ku̱vi̱ ka̱ ka̱nda̱ nu̱'. Te̱ su'ma̱' tundo̱o' ndii, ni̱ xa̱'a' a̱ tiachi' a̱ xaa' ko̱o̱ nuu̱' mi̱ni̱ ja̱a̱n'.
44027042	Sa̱kan' te̱ ni̱ ndoo̱ te̱ xíin' kuento ña̱ ka̱'ni̱' ra̱ sa̱kuu' te̱ ñu̱'u̱ vi̱'e̱ ka̱a̱, te̱ kua'a̱n ti̱xi̱n tundo̱o' ja̱a̱n', ko̱to̱ ka̱ su̱ntia' ra̱, te̱ ku̱nu̱ ra̱.
44027043	Ndisu̱ xa'a̱' a̱ ña̱ ni̱ ku̱ni̱ te̱ xíin' kuu' nu̱u' ja̱a̱n' sa̱kakú ra̱ Pablo ndii, nï̱ ta̱xi̱ ra̱ sa̱a̱ te̱ ja̱a̱n' ña̱ ja̱a̱n'. Süu̱' ja̱a̱n' ndii ni̱ ka'a̱n chuun' ra̱ ña̱ te̱ xiní su̱ntia' ndii, xi̱'na̱ ra̱ sa̱koyó xiin' mi̱i' nuu̱' ti̱kui mi̱ni̱ te̱ na̱xaa̱ ra̱ nde̱e̱ yu̱'u' mi̱ni̱.
44027044	Te̱ sa̱va̱ tu̱ku̱ ra̱ ki̱e̱e̱ xata̱' vixin' i̱tun', uun ki̱e̱e̱ ra̱ xiin' i̱nga̱ tu'u̱n' tundo̱o' ña̱ chachi' ja̱a̱n'. Te̱ sa̱kan' ni̱ xa̱a̱ ndu̱, te̱ ni̱ kaku̱ va̱'a̱ sa̱kuu' ndu̱, te̱ ni̱ xaa̱ ndu̱ nde̱e̱ yu̱'u' mi̱ni̱.
44028001	Te̱ kii̱' xa̱ ni̱ kaku̱ ndu̱ ita' ndu̱ yu̱'u' mi̱ni̱ ja̱a̱n' ndii, ni̱ xi̱ni̱ ndu̱ kuento ña̱ Malta na̱ni' i̱kan'.
44028002	Te̱ ne̱ ndiee' i̱kan' ndii, ni̱ na̱ti̱i̱n va̱'a̱ va̱ ni̱a̱ ndu̱. Kua̱chi̱ ndii ni̱ na̱'mi̱ ni̱a̱ ñu'u̱, te̱ ni̱ ka'a̱n ni̱a̱ xiin' sa̱kuu' ndu̱ ña̱ ku̱tuni̱' ndu̱ nuu̱' ñu'u̱ ja̱a̱n', sa̱kan' ña̱ kuun' va̱ savi̱', te̱ vi̱xi̱n xa̱va̱'a̱ xini ndu̱.
44028003	Sa̱kan' te̱ kii̱' ni̱ na̱ka̱ya̱ Pablo sa̱va̱ tu̱tun', te̱ ta̱a̱n' ra̱ nu̱' nuu̱' ñu'u̱ ja̱a̱n' ndii, ni̱ ke̱ta̱ i̱i̱n koo̱' xatu̱ te̱i̱n tun' ja̱a̱n' xinu' ri' nuu̱' ña̱ i̱'ni' ñu'u̱ ja̱a̱n', te̱ ni̱ ti̱i̱n nu̱'u̱ ri' nda̱'a' ra̱.
44028004	Te̱ kii̱' ni̱ xi̱ni̱ ne̱ ndiee' ñu̱'u' ja̱a̱n' taa' xiko' ti' ja̱a̱n' nda̱'a' ra̱ ndii, ni̱ ka'a̱n xiin' ta'an' ni̱a̱ ndii: ―Te̱ kaa̱' ndii, kuän vi̱' ku̱ni̱ e̱' ña̱ i̱i̱n te̱ xa'ni̱' ne̱ yivi̱' nduu' ra̱. Kua̱chi̱ ndii, tee̱' ndee ni̱ kaku̱ ra̱ nuu̱' mi̱ni̱ ndii, xa̱ ni̱ ka̱ni̱ ña̱'a' ndiosí, ña̱ kendiaa̱' ya'vi' nda̱ku, te̱ kü̱ti̱a̱ku̱ ka̱ ra̱ ―ni̱ kachi̱ ni̱a̱.
44028005	Ndisu̱ ni̱ ki̱si̱ Pablo nda̱'a' ra̱, te̱ ni̱ na̱ma̱ koo̱' ja̱a̱n' nuu̱' ñu'u̱, te̱ kö̱o̱' a̱ ni̱ ndo̱'o̱ ra̱.
44028006	Te̱ sa̱kuu' ni̱a̱ ndiatu̱ ña̱ ne̱i̱n nda̱'a' ra̱, uun i̱i̱n ku̱vi̱ ti̱o̱' ra̱. Ndisu̱ kii̱' ni̱ ku̱na̱'a' ndiatu' ni̱a̱, te̱ ni̱ xi̱ni̱ ni̱a̱ ña̱ kö̱o̱' a̱ ndo'o' ra̱ ndii, ni̱ na̱ma̱ ni̱a̱ sa̱a̱ tuu ni̱a̱ ka'án ni̱a̱ ña̱ i̱i̱n ndiosí nduu' ra̱.
44028007	Te̱ ya̱ti̱n i̱kan' kandu'u̱' ñu̱'u' i̱i̱n te̱ na̱ni' Publio. Te̱ ja̱a̱n' ndii, te̱ kuu' nu̱u' nduu' ra̱ nuu̱' ñu̱'u' ña̱ ndasi i̱'nu̱ xiin' mi̱ni̱ ja̱a̱n'. Te̱ ni̱ na̱ti̱i̱n ra̱ ndu'u̱ vi̱'e̱ ra̱, te̱ ni̱ xi̱to̱ va̱'a̱ ra̱ ndu'u̱ uni̱ ta'an kivi̱'.
44028008	Te̱ yu̱va' te̱ ja̱a̱n' ndii, kuni ku̱vi̱ ra̱ kandu'u̱' ra̱ tiin' ña̱'a' ka̱'ni' xiin' ti̱nda̱ku' níi'. Te̱ ni̱ ndi'vi̱ Pablo mii' kandu'u̱' ra̱, te̱ ko̱to̱ ña̱'a' ra̱. Te̱ kii̱' ndi̱'i̱ ni̱ ka'a̱n ra̱ xiin' Ndiosí xa'a̱' te̱ ja̱a̱n' ndii, ni̱ tondi̱a̱ nda̱'a' ña̱'a' ra̱, te̱ ni̱ sa̱nda'a ña̱'a' ra̱.
44028009	Te̱ kii̱' ni̱ xka'ndi̱a̱ ña̱ ja̱a̱n' ndii, ni̱ nde̱kui̱e̱ sa̱kuu' tu̱ku̱ ne̱ kuni ku̱vi̱ ndiee' ñu̱'u' ja̱a̱n' nuu̱' Pablo, te̱ ni̱ nda̱'a̱ ni̱a̱.
44028010	Te̱ ne̱ ja̱a̱n' ndii, ni̱ ti̱i̱n mani̱' va̱ ni̱a̱ ndu'u̱ xiin' kua'a̱' nuu̱' ña̱ va̱'a̱. Te̱ kii̱' ni̱ ki̱'i̱n ndu̱ tundo̱o' kua'a̱n ndu̱ ndii, ni̱ ta̱xi̱ ni̱a̱ sa̱kuu' ña̱ ni̱ kuni̱ nuu̱' ndu̱.
44028011	Te̱ kii̱' ni̱ ndi̱'i̱ uni̱ ta'an yoo̱' ña̱ ndiee' ndu̱ i̱kan' ndii, ni̱ ko̱'ni̱ ndu̱ i̱i̱n tundo̱o', tun' ni̱ ki̱e̱e̱ ñu̱u̱ Alejandría. Tun' ja̱a̱n' ndii, ni̱ ndiatu̱ nu̱' i̱kan' nde̱e̱ xka'ndi̱a̱ yoo̱' vi̱xi̱n. Te̱ nuu̱' nu̱' ndii, ita' uvi̱ ta'an ndiosí, ña̱ na̱ni' ndiosí kuate.
44028012	Te̱ kii̱' ni̱ xaa̱ ndu̱ yi'e', ña̱ kandu'u̱' ñu̱u̱ Siracusa ndii, ni̱ ndoo̱ ndu̱ i̱kan' uni̱ ta'an kivi̱'.
44028013	Te̱ nde̱e̱ i̱kan' ni̱ ki̱e̱e̱ ndu̱ te̱ kua'a̱n ndu̱ ya̱ti̱n ya̱ti̱n yu̱'u' mi̱ni̱ ja̱a̱n' xiin' tundo̱o' ja̱a̱n' te̱ ni̱ xaa̱ ndu̱ yi'e' ña̱ kandu'u̱' ñu̱u̱ Regio. Te̱ ni̱ ya'a̱ tu̱ku̱ kivi̱' kii̱' ni̱ xika̱ tachi̱' va̱'a̱, ña̱ kua̱xi̱ xata̱' a̱ mii' kua'a̱n tundo̱o' ja̱a̱n'. Te̱ tu̱ku̱ ka̱ kivi̱' ni̱ xaa̱ ndu̱ nde̱e̱ yi'e' ña̱ kandu'u̱' ñu̱u̱ Puteoli.
44028014	Te̱ i̱kan' ni̱ xi̱ni̱ ta'an' ndu̱ xiin' sa̱va̱ ne̱ ndikún Jesús. Te̱ ni̱ ka'a̱n nda'vi ne̱ ja̱a̱n' xiin' ndu̱ ña̱ ndoo̱ ndu̱ i̱kan' uxa̱ ta'an kivi̱' xiin' ni̱a̱, ndi̱'i̱ ja̱a̱n' te̱ kua'a̱n ndu̱ nde̱e̱ ñu̱u̱ Roma.
44028015	Te̱ kii̱' ni̱ xi̱ni̱ ne̱ ndikún i̱chi' Jesús kuento ña̱ ni̱ xaa̱ ndu̱ ñu̱u̱ Puteoli ja̱a̱n' ndii, nde̱e̱ ñu̱u̱ Roma ni̱ ki̱e̱e̱ sa̱va̱ ni̱a̱, te̱ ni̱ ki̱xi̱n na̱ti̱i̱n ni̱a̱ ndu'u̱ nde̱e̱ ya̱'vi̱ ña̱ na̱ni' Apio. Te̱ sa̱va̱ tu̱ku̱ ni̱a̱ ni̱ ki̱xi̱n na̱ti̱i̱n ndu'u̱ nde̱e̱ i̱i̱n xaan' mii' nani' uni̱ ta'an vi̱'e̱. Kii̱' ni̱ xi̱ni̱ Pablo ne̱ ja̱a̱n' ndii, ni̱ ta̱xi̱ ra̱ ña̱ chi̱nda̱ni Ndiosí xa'a̱' ni̱a̱, te̱ ni̱ ku̱ndi̱e̱ni nimá ra̱.
44028016	Te̱ kii̱' ni̱ xaa̱ ndu̱ ñu̱u̱ Roma ndii, ni̱ sa̱na̱kua'a te̱ xíin' kuu' nu̱u' ja̱a̱n', te̱ ñu̱'u' vi̱'e̱ ka̱a̱, te̱ ndiaa ra̱ kua'a̱n ra̱ ja̱a̱n' nda̱'a' te̱ xito' vi̱'e̱ ka̱a̱ ñu̱u̱ Roma ja̱a̱n'. Ndisu̱ ni̱ ndu'u̱' siin' mi̱i' Pablo i̱i̱n vi̱'e̱ xiin' i̱i̱n te̱ xíin', te̱ xito' ña̱'a'.
44028017	Kii̱' ni̱ xka'ndi̱a̱ uni̱ ta'an kivi̱' ndii, ni̱ ka̱na̱ Pablo te̱ judío, te̱ kuu' nu̱u', te̱ ndiee' ñu̱u̱ ja̱a̱n'. Kii̱' ni̱ na̱kaya̱ te̱ ja̱a̱n' ndii, ni̱ ka'a̱n ra̱ xiin' ra̱ ndii: ―Ña̱ni̱ ta'an' i̱, yu'u̱ ndii kö̱o̱' nde̱e̱ i̱i̱n ña̱ ni̱a̱'a ni̱ xa̱a̱ i̱ xiin' ne̱ judío, ne̱ ta'an' e̱', te̱ ni̱ nde̱e̱ nï̱ xka'ndi̱a̱ tu̱ i̱ ña̱ ni̱ na̱ko̱o̱ ne̱ xii̱' ya̱ta' e̱' xaa' e̱'. Ndisu̱ ni̱ ti̱i̱n te̱ ta'an' e̱', te̱ Jerusalén, yu'u̱ ñu̱u̱ ja̱a̱n', te̱ ni̱ sa̱na̱kua'a ra̱ yu'u̱ nda̱'a' te̱ xíin', te̱ romano.
44028018	Te̱ kii̱' ndi̱'i̱ ni̱ sa̱na'má te̱ romano ja̱a̱n' yu'u̱ ndii, ni̱ kuni̱ ra̱ sa̱ndoó ndiká ra̱ yu'u̱ xa'a̱' a̱ ña̱ kö̱o̱' kua̱chi̱, ña̱ xata'a̱n ku̱vi̱ i̱ xa'a̱' ni̱ xa̱a̱ i̱.
44028019	Ndisu̱ xa'a̱' a̱ ña̱ ni̱ ka'a̱n te̱ judío, te̱ ta'an' e̱' ja̱a̱n', ña̱ sä̱ndoó ndiká ra̱ yu'u̱ ndii, ni̱ kuni̱ a̱ ña̱ kaka̱n i̱ ña̱ sa̱na'má César yu'u̱. Ndisu̱ nï̱ xa̱a̱ i̱ sa̱kan', te̱ ti̱i̱n kua̱chi̱ te̱ ñu̱u̱ e̱' ja̱a̱n'.
44028020	Xa'a̱' a̱ ja̱a̱n' na ni̱ ka̱na̱ i̱ ndo'ó, te̱ ku̱ni̱ i̱ nuu̱' ndo̱', te̱ ka'a̱n i̱ xiin' ndo̱'. Kua̱chi̱ ndii, xa'a̱' a̱ ña̱ kandixa' i̱ ña̱ ndiatu' i̱ni̱ yoo', ne̱ Israel, tiín ka̱rena yo'o' nda̱'a' i̱ ―ni̱ kachi̱ ra̱.
44028021	Te̱ ni̱ ka'a̱n te̱ ja̱a̱n' xiin' ra̱ ndii: ―Nde̱e̱ i̱i̱n tu̱tu̱ tïa̱'an na̱ti̱i̱n ndu̱ nda̱'a' te̱ ta'an' e̱', te̱ ndiee' ñu̱'u' Judea, ña̱ ka'án xa'a̱' yo'ó, te̱ nde̱e̱ i̱i̱n tu̱ te̱ ndiee' i̱kan' tïa̱'an ki̱xi̱n yo'o', te̱ chi̱ndu'u̱' ra̱ kua̱chi̱ xa'a̱' u̱n', uun ka̱ni̱a̱'a ra̱ xa'a̱' u̱n'.
44028022	Te̱ ndii, kuní ndu̱ ku̱ni̱ so̱'o̱ ndu̱ sa̱a̱ xanini u̱n' xa'a̱' ne̱ kandixa' naa kandixa' u̱n' ja̱a̱n', sa̱kan' ña̱ xini' ndu̱ kuento mii' ka̱ ña̱ ki̱ni̱ va̱ ndatu'un' ne̱ yivi̱' xa'a̱' ne̱ ndikún i̱chi' xa̱a' ja̱a̱n' ―ni̱ kachi̱ ra̱.
44028023	Te̱ ni̱ chi̱ndu'u̱' te̱ ja̱a̱n' i̱i̱n kivi̱' ña̱ ku̱ni̱ so̱'o̱ ka̱ ra̱ xa̱'a' ña̱ ja̱a̱n'. Te̱ kua'a̱' va̱ ra̱ ni̱ ki̱xi̱n vi̱'e̱ mii' ndu'u̱' Pablo kii̱' ni̱ xa̱a̱ kivi̱' ja̱a̱n'. Te̱ ndu̱vi' ni̱ ka'a̱n Pablo xiin' ra̱ xa'a̱' sa̱a̱ ku̱vi̱ ko̱'ni̱ e̱' nda̱'a' Ndiosí, te̱ ka̱'ndi̱a̱ chuun' a̱ nuu̱' e̱', te̱ ni̱ xika̱ ra̱ sa̱ka̱ndixa' ña̱'a' ra̱ ña̱ xa'a̱' Jesús ka'án tu̱'u̱n nde̱i' Ndiosí, ña̱ ni̱ ke̱'i̱ Moisés, xiin' ña̱ ni̱ ke̱'i̱ te̱ ni̱ ka'a̱n tiakú tu̱'u̱n a̱.
44028024	Te̱ sa̱va̱ te̱ ja̱a̱n' ni̱ ka̱ndi̱xa' ña̱ ni̱ ka'a̱n Pablo, te̱ sa̱va̱ tu̱ku̱ ra̱ nï̱ ka̱ndi̱xa' ña̱ ja̱a̱n'.
44028025	Te̱ xa'a̱' ña̱ nï̱ nakuitá kuento ra̱ ndii, ni̱ xa̱'a' kiee' ra̱ kua'a̱n ra̱, sa̱kan' na ni̱ ka'a̱n ka̱ Pablo ña̱ yo̱'o̱' xiin' ra̱ ndii: ―Va̱'a̱ va̱ ni̱ ka'a̱n Espíritu Santo xiin' ne̱ xii̱' ya̱ta' e̱', xiin' ña̱ ni̱ ke̱'i̱ Isaías, te̱ ni̱ ka'a̱n tiakú tu̱'u̱n Ndiosí ndii:
44028026	Kua'an te̱ ka'a̱n u̱n' xiin' ne̱ yivi̱' ñaa̱' ndii: Ku̱ni̱ so̱'o̱ te̱ ku̱ni̱ so̱'o̱ ndo̱', ndisu̱ kündani̱ xa̱chi' ndo̱'. Te̱ ko̱to̱ te̱ ko̱to̱ ndo̱', ndisu̱ kü̱vi̱ xa̱chi' ku̱ni̱ ndo̱'.
44028027	Kua̱chi̱ ndii ni̱ xa̱xi̱i̱ ni̱a̱ nimá ni̱a̱. Te̱ xini so̱'o̱ te̱ xini so̱'o̱ ni̱a̱, ndisu̱ xäa' ni̱a̱ kuenta. Te̱ xito' te̱ xito' ni̱a̱, ndisu̱ kü̱vi̱ ku̱ni̱ ni̱a̱ ña̱ yoo ja̱a̱n'. Sa̱kan' xaa' ni̱a̱ ko̱to̱ ka̱ ku̱ni̱ so̱'o̱ ni̱a̱. Te̱ xaa' tu̱ ni̱a̱ sa̱kan' ko̱to̱ ka̱ ku̱ni̱ ni̱a̱. Te̱ xaa' tu̱ ni̱a̱ sa̱kan' ko̱to̱ ka̱ ku̱nda̱ni̱ ni̱a̱ xiin' nimá ni̱a̱. Xa'a̱' a̱ ja̱a̱n' na nä̱ndi̱ko' ni̱a̱ nuu̱' i̱, te̱ sa̱nda'a ña̱'a' i̱. Ni̱ kachi̱ a̱.
44028028	’Xa'a̱' a̱ ja̱a̱n' na, kuní a̱ ña̱ ku̱nda̱ni̱ ndo̱' vi̱ti̱n, ña̱ Ndiosí ndii, nuu̱' ne̱ tuku' ti'vi' a̱ ña̱ ka'án xa'a̱' ña̱ sa̱kakú a̱ yoo'. Te̱ ne̱ ja̱a̱n' ndii, ku̱ni̱ so̱'o̱ xna̱'a̱ ni̱a̱ a̱ ―ni̱ kachi̱ ra̱.
44028029	Te̱ kii̱' ndi̱'i̱ ni̱ ka'a̱n Pablo ña̱ ja̱a̱n' ndii, ndi̱e̱e' va̱ kani' ta'an' te̱ judío ja̱a̱n' kuento ni̱ ki̱e̱e ra̱ kua'a̱n ra̱.
44028030	Te̱ nii' uvi̱ kuiya̱ ni̱ ndoo̱ ka̱ Pablo vi̱'e̱ mii' ni̱ ta̱tu̱ ra̱ i̱kan'. Te̱ ni̱ na̱ti̱i̱n ra̱ sa̱kuu' ne̱ ni̱ xa'a̱n ko̱to̱ ña̱'a' i̱kan'.
44028031	Kii̱' sa̱kan' ndii, ka'án ndo̱so̱' ra̱ xa'a̱' sa̱a̱ kuní Ndiosí ka̱'ndi̱a̱ chuun' a̱ nimá e̱', xiin' xa'a̱' xto̱'o̱ e̱' Jesucristo. Te̱ ni̱ xa̱a̱ ra̱ ña̱ ja̱a̱n' xiin' ña̱ ndi̱e̱ni, te̱ kö̱o̱' tu̱ ni̱ xi̱kui̱ta'nu̱ nuu̱' ra̱ xa'a̱' ña̱ ja̱a̱n'.
45001001	Yu'u̱ nduu' Pablo, te̱ xika' nuu' nuu̱' Jesucristo, te̱ tianu̱' a̱ sania'á i̱chi' a̱, sa̱kan' ña̱ Ndiosí ni̱ sa̱kuiso' chuun' yu'u̱ te̱ ka'a̱n ndo̱so̱' i̱ tu̱'u̱n va̱'a̱ xa'a̱' a̱.
45001002	Te̱ xa̱ ni̱ ta̱xi̱ a̱ kuento a̱ xa'a̱' tu̱'u̱n va̱'a̱ ja̱a̱n' nuu̱' ña̱ su̱'u̱n, ña̱ nduu' tu̱tu̱ a̱, ña̱ ni̱ ke̱'i̱ te̱ ni̱ ka'a̱n tiakú xa'a̱' Jesús nde̱e̱ xta̱'an' i̱i̱n yivi̱'.
45001003	Te̱ tu̱'u̱n va̱'a̱ ja̱a̱n' ndii, ka'án a̱ xa'a̱' si'e̱ a̱, xto̱'o̱ e̱' Jesucristo. Te̱ kuenta ña̱ nduu' a̱ te̱ yivi̱' ndii, i̱i̱n te̱ si̱a̱ni' xika' David nduu' a̱.
45001004	Te̱ ni̱ sa̱na̱tiaku ña̱'a' Ndiosí xiin' ña̱ ndi̱e̱e' Espíritu Santo, te̱ xiin' ña̱ ja̱a̱n' ni̱ nia'a̱ a̱ ña̱ si'e̱ a̱ nduu' ña̱ ja̱a̱n'.
45001005	Te̱ xa'a̱' a̱ ña̱ ndani̱ mi̱i' Jesús ndu'u̱ na ni̱ sa̱kuiso' chuun' a̱ ndu̱, te̱ ni̱ ti̱'vi' tu̱ a̱ ndu̱ ña̱ sania'á ndu̱ i̱chi' a̱ nuu̱' sa̱kuu' ne̱ yivi̱' i̱i̱n yivi̱', te̱ i̱ni̱ ni̱a̱ ku̱ni̱ ña̱'a' ni̱a̱, te̱ ka̱ndi̱xa' tu̱ ña̱'a' ni̱a̱. Sa̱kan' te̱ ña̱ ja̱a̱n' na̱ti̱i̱n sa̱kuu' ña̱ xaka'nu' ña̱'a' ni̱a̱.
45001006	Te̱ te̱i̱n ne̱ ka'án i̱ xa'a̱' ja̱a̱n' ka'ni̱ tu̱ ndo'ó, ne̱ ni̱ ka̱na̱ Ndiosí te̱ ku̱ndu̱u̱ ndo̱' kuenta Jesucristo.
45001007	Te̱ ke'i i̱ tu̱tu̱ yo̱'o̱' nuu̱' sa̱kuu' ndo'ó, ne̱ ndiee' ñu̱u̱ Roma. Ndiosí ndii, ndani̱ a̱ ndo'ó, te̱ ni̱ ka̱na̱ a̱ ndo'ó, ña̱ ja̱a̱n' na nduu' ndo̱' kuenta a̱. Na sa̱ñu'u' va̱ yu̱va' e̱' Ndiosí xiin' xto̱'o̱ e̱' Jesucristo ndo'ó, te̱ na ta̱xi̱ tu̱ a̱ ña̱ mani̱' ko̱o̱ xiin' ndo̱'.
45001008	Ña̱ nu̱u' ndii, taxi' i̱ ña̱ chi̱nda̱ni Ndiosí xa'a̱' sa̱kuu' ndo'ó xiin' ña̱ ndi̱e̱e' Jesucristo. Sa̱kan' ña̱ xini i̱ kuento ña̱ ka'án va̱'a̱ sa̱kuu' ne̱ yivi̱' xa'a̱' ña̱ i̱ni̱ ndo̱' xini ndo̱' a̱.
45001009	Te̱ xika' nuu' i̱ nuu̱' Ndiosí xiin' ka̱nii' nimá i̱ ka'án ndo̱so̱' i̱ tu̱'u̱n va̱'a̱ xa'a̱' si'e̱ a̱. Te̱ xiní Ndiosí ña̱ naka'an' chito̱ i̱ xa'a̱' ndo̱' sa̱kuu' i̱chi' kii̱' ka'án i̱ xiin' a̱.
45001010	Te̱ sa̱kuu' i̱chi' kii̱' ka'án i̱ xiin' a̱ ndii, xikán i̱ nuu̱' a̱ ña̱ naa' kuní a̱ ndii, kuain' so'o̱' ndi'i' ku'u̱n ndi'e̱' na i̱ mii' ndiee' ndo̱'.
45001011	Kua̱chi̱ ndii ka'án va̱ nimá i̱ ku̱ni̱ ndu̱chi' nuu̱' i̱ ndo'ó, te̱ ka'án va̱ tu̱ nimá i̱ sa̱ya'á i̱ i̱i̱n ña̱ chu̱u̱n va̱ ña̱ kuni ta̱xi̱ Espíritu Ndiosí nuu̱' ndo̱' te̱ sa̱ndi̱e̱ni a̱ nimá ndo̱' xa'a̱' i̱chi' a̱.
45001012	Te̱ ndiatu' i̱ni̱ i̱ ña̱ sa̱ndi̱e̱ni ta'an' e̱' xa'a̱' ña̱ i̱ni̱ ka̱ e̱' xini ña̱'a' e̱'.
45001013	Ndisu̱ nde̱e̱ vi̱ti̱n ndii, yoo naa yoo ña̱ xikuita'nú nuu̱' i̱ te̱ xaa̱ i̱ mii' ndiee' ndo̱' ja̱a̱n'. Ña̱ni̱ ta'an' i̱, kuní i̱ ña̱ ku̱nda̱ni̱ ndo̱' ña̱ kua'a̱' va̱ i̱chi' ni̱ chituní i̱ ña̱ ku'u̱n ndi'e̱' i̱ mii' ndiee' ndo̱' te̱ sa̱na̱koó ka̱ i̱ ne̱ xika' i̱chi' Jesús naa ni̱ xa̱a̱ i̱ te̱i̱n i̱nga̱ ne̱ tuku',
45001014	naa' ne̱ griego nduu' ni̱a̱, uun naa' süu̱' ne̱ griego nduu' ni̱a̱, naa' ne̱ xini tuní nduu' ni̱a̱, uun naa' ne̱ xïni tuní nduu' ni̱a̱ ndii, kuní a̱ ka'a̱n ndo̱so̱' i̱ tu̱'u̱n va̱'a̱ ja̱a̱n' nuu̱' sa̱kuu' nuu̱' ne̱ ja̱a̱n'.
45001015	Ña̱ ja̱a̱n' na saki'i̱' a̱ nimá i̱ ña̱ ka'a̱n ndo̱so̱' tu̱ i̱ tu̱'u̱n va̱'a̱ ja̱a̱n' nuu̱' ndo'ó, ne̱ ndiee' ñu̱u̱ Roma.
45001016	Kua̱chi̱ ndii küchani i̱ ka'án i̱ tu̱'u̱n va̱'a̱ ja̱a̱n', sa̱kan' ña̱ ndi̱e̱e̱' Ndiosí nduu' a̱, te̱ xiin' ña̱ ja̱a̱n' sa̱kakú Ndiosí sa̱kuu' ne̱ i̱ni̱ xini ña̱'a'. Xi̱'na̱ ka̱ nuu̱' ndu'u̱, ne̱ judío, ni̱ xa̱a̱ tu̱'u̱n va̱'a̱ ja̱a̱n', te̱ sa̱kan' ni̱ xa̱a̱ a̱ nuu̱' ndo'ó, ne̱ tuku'.
45001017	Sa̱kan' ña̱ ka'án tu̱'u̱n va̱'a̱ ja̱a̱n' ña̱ xa'a̱' ña̱ i̱ni̱ kui̱ti̱' e̱' xini e̱' Jesús, xa̱ ni̱ xa̱nda̱ku Ndiosí nimá e̱', naa yoso̱' a̱ nuu̱' tu̱tu̱ Ndiosí mii' ka'án a̱ ndii: “Ne̱ ni̱ xa̱nda̱ku Ndiosí nimá xa'a̱' ña̱ i̱ni̱ kui̱ti̱' ni̱a̱ xini ña̱'a' ni̱a̱ ndii, ku̱ti̱a̱ku̱ ni̱a̱ nde̱e̱ ndi'i' ni̱ kivi̱'.” Sa̱kan' yoso̱' a̱.
45001018	Sa̱kan' ña̱ nde̱e̱ ndi̱vi' satuví tu̱ Ndiosí ña̱ xi'é a̱ xini a̱ sa̱kuu' ne̱ xaa' ña̱ ni̱a̱'a, te̱ xächuun' nda̱ku tu̱ ni̱a̱, te̱ xiin' ña̱ ja̱a̱n' xikuita'nú ni̱a̱ nuu̱' ña̱ ndi̱xa̱ xa'a̱' Ndiosí.
45001019	Te̱ ña̱ kuní a̱ ku̱nda̱ni̱ ne̱ ja̱a̱n' xa'a̱' Ndiosí ndii, xa̱ xiní ni̱a̱ a̱, sa̱kan' ña̱ mi̱i' a̱ nia'a̱ ña̱ ja̱a̱n' nuu̱' ni̱a̱.
45001020	Kua̱chi̱ ndii kü̱vi̱ ku̱ni̱ e̱' Ndiosí xiin' ndu̱chi' nuu̱' e̱', te̱ ni̱ nde̱e̱ kü̱vi̱ tu̱ ku̱ni̱ e̱' ña̱ ndi̱e̱e̱' a̱, ña̱ kö̱o̱' kivi̱' ndi'i', ndisu̱ nde̱e̱ kii̱' ni̱ xi̱ka̱ndu'u̱' i̱i̱n yivi̱', te̱ ni̱ nia'a̱ a̱ nuu̱' e̱' ña̱ sa̱kan' nduu' a̱, te̱ xiin' ña̱ ni̱ xa̱'a̱ a̱ xiní e̱' ndii yoo a̱. Xa'a̱' ja̱a̱n' na kö̱o̱' nde̱e̱ i̱i̱n ne̱ ku̱vi̱ ka'a̱n ña̱ xïní ni̱a̱ naa' yoo Ndiosí.
45001021	Kua̱chi̱ ndii, tee̱' ndee xiní ne̱ ja̱a̱n' ña̱ yoo Ndiosí ndii, xïto' ka'nu' ña̱'a' ni̱a̱ sa̱a̱ xata'a̱n ko̱to̱ ka'nu' ña̱'a' e̱', te̱ ni̱ nde̱e̱ täxi' tu̱ ni̱a̱ ña̱ chi̱nda̱ni a̱. Xa'a̱' a̱ ja̱a̱n' na ni̱ sa̱na̱ ña̱ xini tuní ni̱a̱, te̱ ni̱ ku̱u̱ i̱i̱n yaví tu̱ nimá ni̱a̱ ña̱ küu' kaxi'.
45001022	Te̱ tee̱' ndee ka'án ne̱ ja̱a̱n' ña̱ ne̱ chu̱u̱n va̱ xika' nda̱ku nduu' ni̱a̱ ndii, ne̱ küu' kaxi' nduu' ni̱a̱.
45001023	Te̱ tee̱' ndee va̱'a̱ koo' chukuu' kuu' Ndiosí, te̱ kö̱o̱' kivi̱' xi'í a̱ ndii, xäka'nu' ña̱'a' ni̱a̱. Süu̱' ja̱a̱n' ndii xaka'nu' ni̱a̱ ña̱ niania', ña̱ ni̱ xa̱'a̱ nda̱'a' ni̱a̱, naa kuu' ne̱ yivi̱' i̱i̱n yivi̱', xiin' naa kuu' sa̱a̱, xiin' naa kuu' ti' ku̱mi' ta'an xa'a̱', xiin' naa kuu' ti' kañuu' ti̱xi̱n.
45001024	Xa'a̱' a̱ ja̱a̱n' na ni̱ sa̱na̱kua'a ña̱'a' Ndiosí nuu̱' ña̱ xe'na' ña̱ ndioo̱' i̱ni̱ ne̱ ja̱a̱n' xa'a̱' ja̱a̱n'. Ña̱ ja̱a̱n' na kuii' xaa' ne̱ ja̱a̱n' ña̱ ki̱ni̱ ja̱a̱n' xiin' ta'an' ni̱a̱ xiin' i̱i̱n' ni̱a̱.
45001025	Ko̱to̱ ka̱ ni̱ na̱ko̱o̱ ne̱ ja̱a̱n' ña̱ ndi̱xa̱ xa'a̱' Ndiosí, te̱ nuu̱' a̱ ja̱a̱n' ndii, ni̱ na̱ti̱i̱n ni̱a̱ ña̱ xini xa'an'. Kua̱chi̱ ndii xaka'nu' ni̱a̱ ña̱ ni̱ xa̱'a̱ Ndiosí, te̱ xika' nuu' ni̱a̱ nuu̱' ña̱ ja̱a̱n'. Te̱ xäka'nu' ni̱a̱ ña̱ ni̱ xa̱'a̱ sa̱kuu' ña̱ yoo, ña̱ nduu' Ndiosí, ña̱ kuní a̱ sa̱ka'nu' sa̱kuu' e̱' nde̱e̱ ndi'i' ni̱ kivi̱'. Sa̱kan' na ku̱ndu̱u̱ a̱.
45001026	Xa'a̱' a̱ ja̱a̱n' na ni̱ sa̱na̱kua'a Ndiosí ne̱ ja̱a̱n' nuu̱' sa̱kuu' ña̱ ni̱a̱'a, ña̱ ndioo̱' i̱ni̱ ni̱a̱ xa'a̱'. Kua̱chi̱ ndii ni̱ na̱ko̱o̱ nde̱e̱ ña̱'a' naa ni̱ chi̱tuní Ndiosí xa'a̱' a̱, te̱ kandu'u̱' a' xiin' i̱nga̱ ña̱'a'.
45001027	Te̱ nii' sa̱kan' tu̱ xaa' te̱ yivi̱', nakoo' ra̱ ña̱ ni̱ chi̱tuní Ndiosí xa'a̱' ra̱ xiin' ña̱'a'. Te̱ ndi̱e̱e' va̱ ni̱ ndi̱o̱o̱' i̱ni̱ ra̱ ni̱ xi̱ni̱ ta'an' ra̱, te̱ kixín xiin' ta'an' ra̱. Te̱ xaa' ra̱ ña̱ ka'an' nuu̱', xa'a̱' a̱ ja̱a̱n' na xata'a̱n ku̱ndo̱'o̱ ra̱ nuu̱' mi̱i' ra̱ xa'a̱' ña̱ ki̱ni̱ ja̱a̱n'.
45001028	Te̱ xa'a̱' a̱ ña̱ nï̱ kuní ne̱ ja̱a̱n' ki̱'i̱n kuenta ni̱a̱ Ndiosí ndii, ni̱ sa̱na̱kua'a ña̱'a' a̱ nuu̱' ña̱ xanini saka ni̱a̱ te̱ sa̱a̱ ni̱a̱ ña̱ ki̱ni̱ kuä̱sa̱' kuní ja̱a̱n'.
45001029	Sa̱kan' na xaa' ne̱ ja̱a̱n' sa̱kuu' nuu̱' ña̱ kuä̱sa̱' nduu' ña̱ nda̱ku ja̱a̱n', naa kuu' ña̱ kumi' ni̱a̱ musa ni̱a̱, xiin' ña̱ ni̱a̱'a i̱ni̱ ni̱a̱, xiin' ña̱ ndioo̱' i̱ni̱ va̱ ni̱a̱ xa'a̱' ña̱'a̱, xiin' ña̱ kui'e̱ ni̱a̱, xiin' ña̱ nda̱si̱' nuu̱' ni̱a̱, xiin' ña̱ xa'ni̱' ni̱a̱ ne̱ yivi̱', xiin' ña̱ iin ta̱an ni̱a̱, xiin' ña̱ xini xa'an' ni̱a̱ ne̱ yivi̱', xiin' ña̱ xika' ni̱a̱'a ni̱a̱,
45001030	xiin' ña̱ ndatu'un' ni̱a̱ tu̱'u̱n ne̱ yivi̱', xiin' ña̱ kani̱a̱'a ni̱a̱ xiin' ne̱ yivi̱', xiin' ña̱ ndasi' ni̱a̱ Ndiosí, xiin' ña̱ sandiee' kui'e ni̱a̱ ne̱ yivi̱', xiin' ña̱ ñuñu' ni̱a̱, xiin' ña̱ ka'án va̱'a̱ ni̱a̱ xa'a̱' mi̱i' ni̱a̱, xiin' ña̱ nata'vi' xíni' ni̱a̱ xa'a̱' ña̱ ni̱a̱'a ña̱ kuni sa̱a̱ ni̱a̱, xiin' ña̱ kändixa' ni̱a̱ yu̱va' si̱'i' ni̱a̱,
45001031	xiin' ña̱ nduu' ni̱a̱ ne̱ küu' kaxi', xiin' ña̱ säxinú ni̱a̱ kuento ni̱a̱, xiin' ña̱ ndäni̱ ni̱a̱ nde̱e̱ i̱i̱n ne̱ yivi̱', xiin' ña̱ xïní ni̱a̱ ko̱o̱ ka'nu' i̱ni̱ ni̱a̱, xiin' ña̱ küvita i̱ni̱ ni̱a̱ ndee sie.
45001032	Tee̱' ndee xiní kaxi' ne̱ ja̱a̱n' ña̱ xa̱ ni̱ ka'a̱n tuní Ndiosí ña̱ ne̱ xaa' ña̱ ja̱a̱n' ndii, xata'a̱n ña̱ ku̱vi̱ ni̱a̱, ndisu̱ süu̱' xaa' kui̱ti̱' ni̱a̱ kua̱chi̱ ja̱a̱n', süu̱' ja̱a̱n' ndii va̱'a̱ kuni tu̱ ni̱a̱ xiin' i̱nga̱ ne̱ yivi̱' kii̱' xaa' ni̱a̱ kua̱chi̱ ja̱a̱n'.
45002001	Sa̱kan' na kuii' yo̱o̱ ka̱ nduu' ndo'ó, ne̱ katun' ne̱ yivi̱' ja̱a̱n' ndii, kö̱o̱' a̱ ku̱vi̱ ka'a̱n ndo̱' xa'a̱' ndo̱' nuu̱' Ndiosí, kua̱chi̱ ndii sa̱a̱ nii' xaa' ne̱ ja̱a̱n' xaa' tu̱ mi̱i' ndo̱'. Sa̱kan' na kuii' kii̱' katun' ndo̱' ne̱ ja̱a̱n' ndii, katun' xiin' mii' mi̱i' ndo̱'.
45002002	Ndisu̱ xiní e̱' ña̱ kii̱' katun' Ndiosí ne̱ xaa' ña̱ ja̱a̱n' ndii, ka̱tun' nda̱ku ña̱'a' a̱.
45002003	Naa' katun' ndo̱' i̱nga̱ ne̱ yivi̱' xa'a̱' kua̱chi̱ ña̱ xaa' ni̱a̱, te̱ xaa' tu̱ mi̱i' ndo̱' kua̱chi̱ ja̱a̱n' ndii, kä̱ni̱ni̱ ndo̱' na kä̱tun' Ndiosí mi̱i' ndo̱' xa'a̱' kua̱chi̱ ja̱a̱n'.
45002004	¿Ñáá tüvi' nuu̱' ndo̱' ña̱ kii̱' xaa' ndo̱' sa̱kan' ndii, chï̱ndi̱a̱a̱ ya'vi' ndo̱' ña̱ vi̱ta xa̱va̱'a̱ kuu' i̱ni̱ Ndiosí xa'a̱' ndo̱', xiin' ña̱ nda̱su̱n i̱ni̱ a̱ xa'a̱' ndo̱', xiin' ña̱ kundieni tu̱ a̱ xini a̱ ndo'ó? ¿Ñáá xäa' ndo̱' kuenta ña̱ xa'a̱' ña̱ vi̱ta xa̱va̱'a̱ kuu' i̱ni̱ Ndiosí na kuii' ku̱vi̱ na̱ma̱ ndo̱' nimá ndo̱' xa'a̱' kua̱chi̱ ndo̱' nuu̱' a̱?
45002005	Ndisu̱ xa'a̱' a̱ ña̱ xaxi̱i̱ ndo̱' nimá ndo̱' nuu̱' Ndiosí, te̱ xaya'vi' tu̱ ndo̱' ña̱ na̱ma̱ ndo̱' a̱ xa'a̱' kua̱chi̱ ndo̱' ña̱ xaa' ndo̱' ndii, so̱'o̱ nakayá mo̱to ka̱ tu̱ndo'o̱' ña̱ ku̱ndo̱'o̱ ndo̱' kii̱' xaa̱ kivi̱' ña̱ sa̱tuví Ndiosí ña̱ xi'é a̱ te̱ sa̱na'má nda̱ku a̱ ne̱ yivi̱'.
45002006	Te̱ Ndiosí ndii, ta̱xi̱ a̱ nda̱'a' i̱'i̱n ne̱ yivi̱' xa'a̱' sa̱a̱ nii' ni̱ xa̱a̱ ni̱a̱.
45002007	Te̱ ne̱ ni̱ xa̱a̱ naa xaa' ña̱ va̱'a̱ ndii, ta̱xi̱ a̱ na̱ti̱i̱n ni̱a̱ kivi̱' ñu̱u̱ ni̱a̱ ña̱ kö̱o̱' kivi̱' ndi'i' xa'a̱' a̱ ña̱ nduku' ni̱a̱ ña̱ ku̱ni̱ ni̱a̱ ña̱ ka'nu' koo' chukuu' Ndiosí, xiin' xa'a̱' ña̱ nduku' tu̱ ni̱a̱ ña̱ ka'a̱n va̱'a̱ a̱ xa'a̱' ni̱a̱, xiin' xa'a̱' a̱ ña̱ nduku' tu̱ ni̱a̱ ña̱ ku̱ti̱a̱ku̱ ni̱a̱ xiin' a̱ nde̱e̱ ndi'i' ni̱ kivi̱'.
45002008	Ndisu̱ ta̱xi̱ a̱ tu̱ndo'o̱', te̱ ka̱si'e̱ tu̱ a̱ ku̱ni̱ a̱ ne̱ xaa' so̱'o̱ nuu̱' a̱, te̱ kändixa' ni̱a̱ ña̱ nda̱ku xa'a̱' a̱, süu̱' ja̱a̱n' ndii ña̱ ni̱a̱'a kandixa' ni̱a̱.
45002009	Te̱ ko̱o̱ kua'a̱' va̱ tu̱ndo'o̱' xiin' ña̱ u'vi̱ ku̱ndo̱'o̱ sa̱kuu' ne̱ xaa' ña̱ ni̱a̱'a ja̱a̱n', xi̱'na̱ ka̱ ne̱ judío ku̱ndo̱'o̱ ña̱ ja̱a̱n', te̱ sa̱kan' ne̱ tuku'.
45002010	Ndisu̱ taxi' Ndiosí ña̱ ku̱ni̱ ne̱ xaa' ña̱ va̱'a̱ ña̱ ka'nu' koo' chukuu' a̱, te̱ ka'a̱n va̱'a̱ tu̱ a̱ xa'a̱' ni̱a̱, te̱ ta̱xi̱ tu̱ a̱ ña̱ mani̱' ko̱o̱ xiin' ni̱a̱. Ña̱ nu̱u' ta̱xi̱ a̱ ña̱ ja̱a̱n' nda̱'a' ne̱ judío, te̱ sa̱kan' ta̱xi̱ ña̱'a' a̱ nda̱'a' ne̱ tuku'.
45002011	Sa̱kan' ña̱ i̱i̱n kachi kuu' a̱ xiin' sa̱kuu' ne̱ yivi̱'.
45002012	Sa̱kan' ña̱ sa̱kuu' ne̱ nï̱ ku̱mi' tu̱'u̱n nde̱i' Ndiosí, te̱ xaa' ni̱a̱ kua̱chi̱ ndii, ka̱tun' a̱ ne̱ ja̱a̱n' tee̱' ndee nï̱ ku̱mi' ni̱a̱ tu̱'u̱n nde̱i' a̱ ja̱a̱n'. Te̱ sa̱kan' tu̱ sa̱kuu' ne̱ kumi' tu̱'u̱n nde̱i' ja̱a̱n', te̱ xaa' ni̱a̱ kua̱chi̱ ndii, sa̱na'má a̱ ne̱ ja̱a̱n' xa'a̱' tu̱'u̱n nde̱i' ja̱a̱n'.
45002013	Kua̱chi̱ ndii, ne̱ xini so̱'o̱ kui̱ti̱' tu̱'u̱n nde̱i' ja̱a̱n' ndii, ndüu' ni̱a̱ ne̱ nda̱ku nimá nuu̱' Ndiosí, süu̱' ja̱a̱n' ndii ne̱ xini so̱'o̱ tu̱'u̱n nde̱i' ja̱a̱n', te̱ xaa' tu̱ ni̱a̱ a̱ nduu' ne̱ nda̱ku nimá nuu̱' a̱.
45002014	Sa̱kan' ña̱ ne̱ tuku' ndii, kümi' ni̱a̱ tu̱'u̱n nde̱i' a̱ ja̱a̱n', ndisu̱ kii̱' xaa' ni̱a̱ ña̱ nda̱ku, ña̱ ka'án tu̱'u̱n nde̱i' ja̱a̱n' xiin' ña̱ xini tuní mi̱i' ni̱a̱ ndii, nia'á ni̱a̱ ña̱ xiní nimá ni̱a̱ ndee ña̱ nduu' ña̱ nda̱ku xiin' ndee ña̱ nduu' ña̱ ni̱a̱'a.
45002015	Te̱ xiin' sa̱a̱ xika' ni̱a̱ nia'á ni̱a̱ ña̱ yoo i̱i̱n tu̱'u̱n nde̱i' nimá ni̱a̱, sa̱kan' na kuii' xiin' ña̱ xini tuní ni̱a̱ xiní mi̱i' ni̱a̱ a̱ma̱a̱ xaa' ni̱a̱ ña̱ va̱'a̱ uun ña̱ vä̱'a̱. Te̱ tu̱'u̱n nde̱i', ña̱ yoo nimá ni̱a̱ ja̱a̱n' nduu' ña̱ ti̱i̱n kua̱chi̱ ña̱'a', uun na̱ka'a̱n a̱ xa'a̱' ni̱a̱
45002016	kii̱' xaa̱ kivi̱' ña̱ sa̱na'má Ndiosí ne̱ yivi̱' xa'a̱' ña̱ yoo si̱'e nimá ni̱a̱ xiin' nda̱'a' Jesucristo sa̱a̱ nii' yoo tu̱'u̱n va̱'a̱ ña̱ ka'án ndo̱so̱' i̱.
45002017	Ndo'ó, ne̱ ta'an' i̱ ndii, ka'án va̱'a̱ ndo̱' xa'a̱' ndo̱' ña̱ nduu' ndo̱' ne̱ judío, te̱ tiin' ndi̱a̱a̱ ndo̱' tu̱'u̱n nde̱i' Ndiosí, te̱ ka'án ñuñu' ndo̱' ña̱ nduu' ndo̱' kuenta Ndiosí.
45002018	Te̱ xiní kaxi' ndo̱' ndee ña̱ kuní Ndiosí sa̱a̱ ndo̱'. Te̱ sakuaa̱n ndo̱' tu̱'u̱n nde̱i' a̱ ja̱a̱n' te̱ ku̱nda̱ni̱ ndo̱' ña̱ va̱'a̱ ka̱ ña̱ kuní a̱ sa̱a̱ ndo̱'.
45002019	Te̱ tuu ndo̱' ña̱ ku̱vi̱ sa̱nia'á ndo̱' i̱chi' Ndiosí nuu̱' ne̱ tuku', ne̱ yoo sa'ví i̱ni̱ xa'a̱' a̱. Te̱ tuu tu̱ ndo̱' ña̱ ne̱ satuví i̱chi' a̱ nuu̱' ne̱ yoo ni̱a̱a̱' nimá ja̱a̱n' nduu' ndo̱'.
45002020	Te̱ tuu ndo̱' ña̱ ku̱vi̱ sa̱nia'á ndo̱' ne̱ na̱a̱' kuu'. Te̱ tuu tu̱ ndo̱' ña̱ ku̱vi̱ sa̱nia'á ndo̱' ne̱ tïa̱'an kui̱xa̱ i̱ni̱. Te̱ xa'a̱' a̱ ña̱ kumi' ndo̱' tu̱'u̱n nde̱i' Ndiosí ndii, tuu ndo̱' ña̱ xiní va̱ ndo̱' ña̱ ndichi xiin' ña̱ nda̱ku xa'a̱' ña̱ kuní a̱.
45002021	Te̱ ndo'ó, ne̱ sania'á tu̱ku̱ ne̱ yivi̱' ndii, ni̱ nde̱e̱ mi̱i' ndo̱' säxinú ña̱ sania'á ndo̱' ja̱a̱n'. Te̱ ndo'ó, ne̱ sania'á ña̱ vä̱'a̱ sa̱kui'na' e̱' ndii, su̱vi̱ ndo̱' nduu' ne̱ xakui'na'.
45002022	Te̱ ndo'ó, ne̱ ka'án kümi' ndo̱' musa ndo̱' ndii, su̱vi̱ ndo̱' nduu' ne̱ xaa' ña̱ ja̱a̱n'. Te̱ ndo'ó, ne̱ ndasi' ndiosí saka ndii, xakui'na' ndo̱' ña̱'a̱ ña̱ yoo ti̱xi̱n yu̱kun' a̱.
45002023	Te̱ ka'án ñuñu' ndo̱' xa'a̱' ña̱ kumi' ndo̱' tu̱'u̱n nde̱i' ja̱a̱n'. Ndisu̱ su̱vi̱ ndo̱' xaa' sa̱kan', te̱ tïin' ka'nu' ne̱ yivi̱' Ndiosí, sa̱kan' ña̱ xka'ndíá ndo̱' tu̱'u̱n nde̱i' a̱ ja̱a̱n'.
45002024	Kua̱chi̱ ndii yoso̱' a̱ nuu̱' tu̱tu̱ Ndiosí mii' ka'án a̱ ndii: “Xa'a̱' ña̱ xïka' va̱'a̱' ndo'ó i̱chi' Ndiosí kani̱a̱'a ne̱ tuku' xa'a̱' Ndiosí.” Sa̱kan' yoso̱' a̱.
45002025	Sa̱kan' ña̱ naa' yoo tuni̱ i̱i̱n' e̱' ndii, ndiaa ya̱'vi̱ a̱ naa' saxinú e̱' tu̱'u̱n nde̱i' ja̱a̱n'. Ndisu̱ naa' säxinú e̱' tu̱'u̱n nde̱i' ja̱a̱n' ndii, nde̱e̱ naa kö̱o̱' a̱ kumi' e̱'.
45002026	Ndisu̱ ne̱ kö̱o̱' tuni̱ ja̱a̱n' i̱i̱n' te̱ saxinú ni̱a̱ ña̱ ka'án tu̱'u̱n nde̱i' a̱ ja̱a̱n' ndii, natiin' ña̱'a' a̱ tee̱' ndee kö̱o̱' tuni̱ i̱i̱n' ni̱a̱.
45002027	Te̱ ne̱ kö̱o̱' tuni̱ ja̱a̱n' i̱i̱n' te̱ saxinú va̱'a̱ ni̱a̱ ña̱ ka'án tu̱'u̱n nde̱i' ja̱a̱n' ndii, nia'á ña̱ ja̱a̱n' ña̱ xata'a̱n ka̱tun' Ndiosí ndo'ó, sa̱kan' ña̱ tee̱' ndee yoo tuni̱ i̱i̱n' ndo̱', te̱ kumi' tu̱ ndo̱' tu̱'u̱n nde̱i' ja̱a̱n' ndii, säxinú ndo̱' a̱.
45002028	Kua̱chi̱ ndii, süu̱' nduu' e̱' ne̱ judío xa'a̱' a̱ ña̱ nduu' e̱' si'e̱ ne̱ judío kui̱ti̱', te̱ ni̱ nde̱e̱ süu̱' nduu' tu̱ e̱ xa'a̱' a̱ ña̱ yoo tuni̱ i̱i̱n' kui̱ti̱' e̱'.
45002029	Süu̱' ja̱a̱n' ndii ne̱ nduu' xna̱'a̱ ne̱ judío ndii, nde̱e̱ ti̱xi̱n nimá ni̱a̱ kua̱xi̱ ña̱ ja̱a̱n', te̱ tuni̱ ña̱ kumi' ni̱a̱ ndii, nimá ni̱a̱ yoo a̱ ni̱ xa̱a̱ Espíritu Santo, te̱ süu̱' ni̱ xa̱'a̱ a̱ ña̱ ja̱a̱n' xa'a̱' a̱ ña̱ saxinú ni̱a̱ ña̱ ka'án tu̱'u̱n nde̱i' ja̱a̱n'. Te̱ ne̱ kumi' ña̱ ja̱a̱n' ndii, süu̱' te̱ yivi̱' ka'án va̱'a̱ xa'a̱' ni̱a̱, süu̱' ja̱a̱n' ndii mi̱i' Ndiosí.
45003001	Tee̱' kuein' xanini ndo'ó ña̱ ka'án i̱ ña̱ kö̱o̱' xata̱' a̱ ña̱ nduu' e̱' ne̱ judío, te̱ ni̱ nde̱e̱ kö̱o̱' tu̱ xata̱' a̱ ña̱ yoo tuni̱ i̱i̱n' e̱'.
45003002	Su̱u̱ yoo kua'a̱' xata̱' a̱, kua̱chi̱ ndii nde̱e̱ ña̱ nu̱u' ni̱ i̱ni̱ Ndiosí xini a̱ yoo', ne̱ judío, te̱ ni̱ sa̱na̱kua'a a̱ tu̱'u̱n a̱ nda̱'a' e̱'.
45003003	Kü̱vi̱ ka̱ni̱ni̱ e̱' ña̱ sä̱xinú tu̱ Ndiosí kuento a̱ ña̱ ni̱ ta̱xi̱ a̱ nuu̱' e̱' xa'a̱' a̱ ña̱ nï̱ saxinú sa̱va̱ e̱' kuento a̱.
45003004	Su̱u̱ sa̱xinú xna̱'a̱ ña̱'a' a̱, sa̱kan' ña̱ Ndiosí ndii, sa̱kuu' i̱chi' ka'án nda̱ku a̱, te̱ kö̱o̱' kivi̱' xini xa'an' a̱ ja̱a̱n' tee̱' ndee sa̱kuu' ne̱ yivi̱' nduu' ne̱ xini xa'an', naa yoso̱' a̱ nuu̱' tu̱tu̱ Ndiosí mii' ka'án a̱ ndii: Xiin' ña̱ ka'án u̱n' nia'á u̱n' ña̱ i̱i̱n ña̱ xachuun' nda̱ku nduu' u̱n', te̱ kii̱' sa̱na'má ne̱ yivi̱' yo'ó ndii, ke̱ta̱ va̱'a̱ u̱n'. Sa̱kan' yoso̱' a̱.
45003005	Tee̱' kuein' ka'a̱n ndo̱' xiin' i̱ ña̱ naa' xiin' ña̱ xächuun' nda̱ku e̱', te̱ ku̱vi̱ ku̱ni̱ e̱' ña̱ xachuun' nda̱ku Ndiosí xiin' kuento a̱, ña̱ ni̱ ta̱xi̱ a̱ nuu̱' e̱' ndii, xächuun' nda̱ku Ndiosí ja̱a̱n' kii̱' sando'o' a̱ yoo' xa'a̱' kua̱chi̱ e̱' naa' sa̱kan', kachi̱ ndo̱'. (Ka'án i̱ sa̱a̱ xanini ne̱ yivi̱' i̱i̱n yivi̱'.)
45003006	Kuä̱sa̱' xa̱chi' sa̱kan' ra̱n'. Naa' sa̱kan' nduu' a̱ ndii, kü̱vi̱ sa̱na'má nda̱ku Ndiosí ne̱ yivi̱' i̱i̱n yivi̱'.
45003007	Tee̱' kuein' ka'a̱n ka̱ i̱i̱n ndo̱' xiin' i̱ ndii: “Naa' xiin' kua̱chi̱ ña̱ xaa' i̱ so̱'o̱ tuví kua'a̱' ka̱ ña̱ ndi̱xa̱ xa'a̱' Ndiosí, te̱ kua'a̱' ka̱ tu̱ ne̱ yivi̱' xaka'nu' ña̱'a' ndii, kö̱o̱' nde̱e̱ i̱i̱n xa'a̱' ña̱ kusaa' ka̱tun' ka̱ a̱ yu'u̱ nde̱e̱ naa i̱i̱n ne̱ ndiso' kua̱chi̱.” Sa̱kan' kachi̱ ndo̱'.
45003008	Naa' sa̱kan' nduu' a̱ ndii, tee̱' ka'a̱n sa̱va̱ ndo̱' ña̱ na sa̱a̱ e̱' ña̱ ni̱a̱'a, te̱ sa̱kan' kua'a̱' ka̱ ne̱ yivi̱' sa̱ka'nu' Ndiosí, kachi̱ ndo̱'. Te̱ sa̱kan' tiin' kua̱chi̱ sa̱va̱ ne̱ yivi̱' ndu'u̱ ka'án ki̱ni̱ ni̱a̱ xa'a̱' ndu̱ ña̱ ña̱ ja̱a̱n' sania'á ndu̱. Ndisu̱ ne̱ ja̱a̱n' ndii, ne̱ xa̱ yoo katu̱n' sa̱a̱ Ndiosí nduu' ni̱a̱.
45003009	Naa' sa̱kan' nduu' a̱ ndii, ¿ñáá va̱'a̱ ka̱ ne̱ yivi̱' nduu' ndu̱, ne̱ judío, te̱ sa̱kan' ne̱ tuku' ja̱a̱n'? Kuä̱sa̱' xa̱chi' sa̱kan' ra̱n'. Kua̱chi̱ ndii, naa' xa̱ ni̱ ka'a̱n ndu̱ ndii, naa' ne̱ judío uun ne̱ tuku' nduu' e̱' ndii, i̱i̱n kachi xiko' ni'i' kua̱chi̱ yoo'.
45003010	Naa yoso̱' a̱ nuu̱' tu̱tu̱ Ndiosí mii' ka'án a̱ ndii: Kö̱o̱' nde̱e̱ i̱i̱n ne̱ xachuun' nda̱ku nuu̱' Ndiosí. Kö̱o̱' nde̱e̱ i̱i̱n nda̱a̱' ni̱a̱.
45003011	Te̱ kö̱o̱' tu̱ ne̱ kuní xna̱'a̱ ña̱ ku̱nda̱ni̱ ni̱a̱ ña̱ kuní Ndiosí. Te̱ kö̱o̱' ni̱ tu̱ ne̱ kuní xna̱'a̱ ña̱ ndu̱ku' ki'i̱' ni̱a̱ nuu̱' Ndiosí.
45003012	Te̱ sa̱kuu' ni̱a̱ ni̱ ku̱xi̱o̱o̱ xa̱chi' nuu̱' Ndiosí. Te̱ ni̱ na̱ndu̱u̱ ni̱a̱ ne̱ kuä̱sa̱' kuní nuu̱' a̱. Te̱ kö̱o̱' ka̱ nde̱e̱ i̱i̱n ne̱ xaa' ña̱ nda̱ku. Kö̱o̱' ka̱ nde̱e̱ i̱i̱n nda̱a̱' ni̱a̱.
45003013	Yu̱'u' ni̱a̱ ndii, nde̱e̱ na yavi̱ ndi̱i̱ ña̱ nunia' nduu' a̱, te̱ xa̱ nuu̱' ña̱ xini xa'an' kiee' yu̱'u' ni̱a̱. Te̱ xa̱ nuu̱' ña̱ xatu̱ nduu' kuento ña̱ kiee' yu̱'u' ni̱a̱ kii̱' ka'án ni̱a̱. Nde̱e̱ naa ña̱ xatu̱, ña̱ ñu'u' yu̱'u' koo̱' xatu̱, nduu' a̱.
45003014	Te̱ chitu' vi̱' yu̱'u' ni̱a̱ kiee' ña̱ kani̱a̱'a ni̱a̱ xa'a̱' ne̱ yivi̱', Te̱ chitu' vi̱' tu̱ yu̱'u' ni̱a̱ ñu'u' ña̱ ki̱ni̱ yoo i̱ni̱ ni̱a̱.
45003015	Te̱ ki'i̱' va̱ kua'a̱n ni̱a̱ te̱ xa'ni̱' ni̱a̱ ne̱ yivi̱'.
45003016	Te̱ mii' ka̱ xka'ndíá ni̱a̱ ndii, ña̱ nduxín xiin' ña̱ suchi' i̱ni̱ kui̱ti̱' nakoo' ni̱a̱.
45003017	Te̱ xïní ni̱a̱ ku̱ndi̱e̱e̱ mani̱' ni̱a̱ xiin' ne̱ yivi̱'.
45003018	Te̱ kö̱o̱' kivi̱' yi'vi ni̱a̱ Ndiosí. Sa̱kan' yoso̱' a̱.
45003019	Ndisu̱ xiní e̱' ña̱ sa̱kuu' ña̱ ka'án tu̱'u̱n nde̱i' Ndiosí ndii, ka'án a̱ xiin' ne̱ xiko' ni'i' a̱, sa̱kan' te̱ kö̱o̱' a̱ ku̱vi̱ ka'a̱n nde̱e̱ i̱i̱n ne̱ ja̱a̱n' xa'a̱' ni̱a̱ nuu̱' Ndiosí, te̱ ku̱ni̱ tu̱ sa̱kuu' ne̱ yivi̱' i̱i̱n yivi̱' ña̱ ndiso' kua̱chi̱ ni̱a̱ nuu̱' Ndiosí, te̱ sa̱na'má ña̱'a' a̱.
45003020	Sa̱kan' na kuii' nde̱e̱ i̱i̱n e̱' kuä̱sa̱' ku̱nda̱ku nimá nuu̱' Ndiosí xa'a̱' a̱ ña̱ saxinú e̱' ña̱ ka'án tu̱'u̱n nde̱i' a̱ ja̱a̱n'. Kua̱chi̱ ndii ni̱ ta̱xi̱ Ndiosí tu̱'u̱n nde̱i' ja̱a̱n', te̱ ku̱vi̱ ku̱ni̱ e̱' ña̱ ne̱ ndiso' kua̱chi̱ nduu' e̱' nuu̱' a̱.
45003021	Ndisu̱ vi̱ti̱n ndii, xa̱ ni̱ nia'a̱ Ndiosí sa̱a̱ ku̱vi̱ sa̱nda̱ku a̱ nimá e̱' nuu̱' a̱, te̱ süu̱' xa'a̱' a̱ ña̱ sa̱xinú ka̱ e̱' ña̱ ka'án tu̱'u̱n nde̱i' ja̱a̱n' nduu' a̱, sa̱kan' ña̱ xa̱ mi̱i' tu̱'u̱n nde̱i' ja̱a̱n' xiin' ña̱ ni̱ ka'a̱n te̱ ni̱ ka'a̱n tiakú tu̱'u̱n Ndiosí xta̱'an' ka'án sa̱a̱ ku̱vi̱ sa̱nda̱ku a̱ nimá e̱'.
45003022	Te̱ ña̱ xanda̱ku Ndiosí nimá e̱' ja̱a̱n' ndii, xa'a̱' a̱ ña̱ i̱ni̱ e̱' xini e̱' Jesucristo kui̱ti̱' xaa' a̱ ña̱ ja̱a̱n' xa'a̱' sa̱kuu' e̱'. Sa̱kan' ña̱ Ndiosí ndii, näkaxin a̱ yoo,
45003023	te̱ xa'a̱' a̱ ña̱ sa̱kuu' e̱' xaa' kua̱chi̱ ndii, xika' yoo' e̱' nuu̱' Ndiosí, te̱ kü̱vi̱ ku̱ni̱ e̱' ña̱ nda̱tu̱n' a̱.
45003024	Ndisu̱ Ndiosí ndii, ni̱ nda̱sa̱nda̱ku mi̱i' a̱ nimá e̱' xa'a̱' a̱ ña̱ ndani̱ mi̱i' a̱ yoo', sa̱kan' ña̱ xiin' ña̱ ni̱ xi'i̱ Jesucristo ni̱ sa̱ndoó ndiká a̱ yoo' nuu̱' ña̱ ni̱ kuni̱ a̱ ku̱ndo̱'o̱' e̱' xa'a̱' kua̱chi̱ e̱'.
45003025	Sa̱kan' ña̱ Cristo nduu' ña̱ ni̱ chi̱ka̱ndi̱a̱ Ndiosí, te̱ ni̱ xiti̱a̱ níi' ña̱ ja̱a̱n', te̱ xiin' ña̱ ni̱ xiti̱a̱ níi' a̱ ja̱a̱n' ni̱ sa̱ndoyo' Ndiosí kua̱chi̱ e̱' xa'a̱' a̱ ña̱ i̱ni̱ e̱' xini ña̱'a' e̱', sa̱kan' na ni̱ nia'a̱ Ndiosí yoo' ña̱ xachuun' nda̱ku a̱. Te̱ kuie tu̱ i̱ni̱ a̱, sa̱kan' na nï̱ naka̱n a̱ kuenta nuu̱' e̱' xa'a̱' kua̱chi̱ ña̱ ni̱ xa̱a̱ e̱' xta̱'an'.
45003026	Sa̱kan' ni̱ xa̱a̱ Ndiosí te̱ nia'a̱ a̱ yoo' nde̱e̱ kivi̱' vi̱ti̱n ña̱ xachuun' nda̱ku a̱, sa̱kan' te̱ ku̱ni̱ e̱' ña̱ mi̱i' kui̱ti̱' a̱ nduu' ña̱ xachuun' nda̱ku, te̱ mi̱i' tu̱ a̱ xanda̱ku nimá yoo', ne̱ i̱ni̱ xini Jesús.
45003027	Xa'a̱' a̱ ja̱a̱n' na kuii' kö̱o̱' nde̱e̱ i̱i̱n xa'a̱' ña̱ ku̱vi̱ ka'a̱n ñuñu' e̱', sa̱kan' ña̱ süu̱' xa'a̱' tu̱'u̱n nde̱i' Ndiosí ni̱ xa̱nda̱ku a̱ nimá e̱'. Süu̱' ja̱a̱n' ndii xa'a̱' a̱ ña̱ i̱ni̱ e̱' xini e̱' Jesús kui̱ti̱' ni̱ xa̱a̱ a̱ ña̱ ja̱a̱n'.
45003028	Sa̱kan' na kuii' kundani̱ e̱' ña̱ xanda̱ku Ndiosí nimá e̱' xa'a̱' a̱ ña̱ i̱ni̱ e̱' xini e̱' Cristo kui̱ti̱', te̱ süu̱' xa'a̱' a̱ ña̱ xaa' e̱' ña̱ ka'án chuun' tu̱'u̱n nde̱i' a̱.
45003029	Sa̱kan' ña̱ Ndiosí ndii, süu̱' Ndiosí ne̱ judío kui̱ti̱' nduu' a̱, süu̱' ja̱a̱n' ndii nduu' tu̱ a̱ Ndiosí ne̱ tuku'.
45003030	Sa̱kan' ña̱ yoo i̱i̱n nda̱a̱' kui̱ti̱' Ndiosí, te̱ i̱i̱n nda̱a̱' ña̱ ja̱a̱n' kui̱ti̱' nduu' ña̱ xanda̱ku nimá sa̱kuu' yoo', ne̱ i̱ni̱ xini Jesús. Naa kuu' ne̱ yoo tuni̱ i̱i̱n', xiin' ne̱ kö̱o̱' tuni̱ ja̱a̱n' i̱i̱n' ndii, i̱i̱n kachi xanda̱ku a̱ nimá ni̱a̱ xa'a̱' ña̱ i̱ni̱ ni̱a̱ xini ni̱a̱ Jesús.
45003031	Naa' i̱ni̱ e̱' xini e̱' Jesús ndii, ¿tee̱' tuu ndo̱' ña̱ kö̱o̱' ka̱ ndi̱e̱e̱' tu̱'u̱n nde̱i' Ndiosí ja̱a̱n' nuu̱' e̱'? Kuä̱sa̱' xa̱chi' sa̱kan' ra̱n', süu̱' ja̱a̱n' ndii so̱'o̱ chindiaa ya'vi' ka̱ e̱' tu̱'u̱n nde̱i' a̱ ja̱a̱n' kii̱' i̱ni̱ e̱' xini e̱' Jesús.
45004001	Naa' sa̱kan' nduu' a̱ ndii, ¿ndee ña̱ ku̱vi̱ ka'a̱n e̱' xa'a̱' ña̱ ni̱ ku̱nda̱ni̱ Abraham, te̱ xii̱' ya̱ta' e̱', xa'a̱' ña̱ i̱ni̱ e̱' ja̱a̱n'?
45004002	Kua̱chi̱ ndii, naa' sa̱kan' te̱ ni̱ xa̱nda̱ku Ndiosí nimá ra̱ xa'a̱' a̱ ña̱ ni̱ xa̱a̱ ra̱ ña̱ ka'án tu̱'u̱n nde̱i' a̱ ndii, ku̱vi̱ ka'a̱n va̱'a̱ ra̱ xa'a̱' ra̱ nuu̱' e̱', ndisu̱ nuu̱' Ndiosí ndii, kö̱o̱' a̱ ku̱vi̱ ka'a̱n ra̱.
45004003	Sa̱kan' ña̱ sa̱kan' yoso̱' a̱ nuu̱' tu̱tu̱ Ndiosí mii' ka'án a̱ ndii: “Xa'a̱' a̱ ña̱ ni̱ i̱ni̱ Abraham ni̱ xi̱ni̱ ra̱ Ndiosí na ni̱ ka'a̱n a̱ ña̱ te̱ nda̱ku nimá ni̱ nduu̱' ra̱ nuu̱' a̱.” Sa̱kan' yoso̱' a̱.
45004004	Te̱ vi̱ti̱n ndii, xiní e̱' ña̱ kii̱' xachuun' yo̱o̱ ka̱ te̱ xiku'ún ya'vi' ni̱a̱ ndii, süu̱' ña̱ xamaní' ña̱'a' ne̱ yivi̱' nduu' ña̱ ja̱a̱n', süu̱' ja̱a̱n' ndii ña̱ ndiso' i̱ka' ña̱'a' ni̱a̱ nduu' a̱.
45004005	Ndisu̱ Ndiosí, ña̱ ndasanda̱ku nimá ne̱ ni̱a̱'a ndii, ka'a̱n a̱ ña̱ ne̱ nda̱ku nimá nduu' e̱' xa'a̱' a̱ ña̱ i̱ni̱ e̱' xini ña̱'a' e̱', te̱ süu̱' xa'a̱' a̱ ña̱ xaa' e̱' ña̱ va̱'a̱.
45004006	Naa ni̱ ka'a̱n tu̱ David xa'a̱' ne̱ sa̱ñu'u' va̱ Ndiosí xiin' ña̱ nda̱sa̱nda̱ku a̱ nimá ni̱a̱ nuu̱' a̱, tee̱' ndee kö̱o̱' ña̱ va̱'a̱ ni̱ xa̱a̱ ni̱a̱.
45004007	Ni̱ ka'a̱n ra̱ ndii: Sañu'u' va̱ Ndiosí xiin' ña̱ yoo ka'nu' i̱ni̱ a̱ xa'a̱' ña̱ ni̱a̱'a ña̱ ni̱ xa̱a̱ ni̱a̱, te̱ sa̱ndoyo' tu̱ a̱ kua̱chi̱ ni̱a̱.
45004008	Te̱ va̱'a̱ va̱ tu̱ kuni ne̱ sañu'u' a̱ xiin' ña̱ nä̱tava̱' ka̱ a̱ kuenta xa'a̱' kua̱chi̱ ni̱a̱. Ni̱ kachi̱ ra̱.
45004009	Te̱ ña̱ sañu'u' Ndiosí ne̱ ja̱a̱n' ndii, süu̱' nuu̱' ne̱ judío, ne̱ yoo tuni̱ i̱i̱n' kui̱ti̱', ta̱xi̱ Ndiosí a̱. Süu̱' ja̱a̱n' ndii ta̱xi̱ tu̱ ña̱'a' a̱ nuu̱' ne̱ tuku', ne̱ xä'a tuni̱ ja̱a̱n' i̱i̱n'. Xa̱ ni̱ ka'a̱n i̱ sa̱a̱ ka'án tu̱'u̱n Ndiosí ña̱ ni̱ i̱ni̱ Abraham ni̱ xi̱ni̱ ra̱ a̱, te̱ ni̱ ka'a̱n a̱ ña̱ te̱ nda̱ku nimá ni̱ nduu̱ ra̱ nuu̱' a̱.
45004010	Ndisu̱ kii̱' ni̱ ka'a̱n Ndiosí ña̱ te̱ nda̱ku nimá nduu' Abraham ja̱a̱n' ndii, ¿ñáá xa̱ yoo tuni̱ ja̱a̱n' i̱i̱n' ra̱ kii̱' sa̱kan', uun ñáá tïa̱'an ko̱o̱ a̱ i̱i̱n' ra̱, tuu ndo̱'? Su̱u̱ tïa̱'an ko̱o̱ a̱ i̱i̱n' ra̱ kii̱' sa̱kan', süu̱' ja̱a̱n' ndii nde̱e̱ ni̱ ya'a̱, te̱ ni̱ xa̱'a̱ ra̱ tuni̱ ja̱a̱n' i̱i̱n' ra̱.
45004011	Te̱ ni̱ xa̱'a̱ ra̱ tuni̱ ja̱a̱n' i̱i̱n' ra̱, te̱ ni̱ nduu̱' a̱ ña̱ nia'á ña̱ xa̱ ni̱ yoo̱ nda̱ku nimá ra̱ nuu̱' Ndiosí xa'a̱' a̱ ña̱ ni̱ i̱ni̱ ra̱ xini ña̱'a' ra̱. Xa'a̱' a̱ ja̱a̱n' na su̱vi̱ ra̱ ni̱ na̱ndu̱u̱ xii̱' ya̱ta' sa̱kuu' ne̱ i̱ni̱ xini Ndiosí tee̱' ndee kö̱o̱' tu̱ tuni̱ ja̱a̱n' i̱i̱n' ni̱a̱ ndii, ka'án Ndiosí ña̱ ne̱ nda̱ku nimá nduu' tu̱ ni̱a̱ nuu̱' a̱ xa'a̱' a̱ ña̱ i̱ni̱ ni̱a̱ xini ña̱'a' ni̱a̱.
45004012	Te̱ sa̱kan' tu̱ su̱vi̱ Abraham ja̱a̱n' nduu' te̱ xii̱' ya̱ta' ne̱ judío, ne̱ yoo tuni̱ ja̱a̱n' i̱i̱n', te̱ süu̱' xa̱ ña̱ ja̱a̱n' kui̱ti̱' yoo i̱i̱n ni̱a̱, süu̱' ja̱a̱n' ndii i̱ni̱ tu̱ ni̱a̱ xini ni̱a̱ Ndiosí sa̱a̱ nii' ni̱ i̱ni̱ te̱ xii̱' ya̱ta' e̱' Abraham ja̱a̱n' ni̱ xini ra̱ Ndiosí kii̱' tïa̱'an ko̱o̱ tuni̱ i̱i̱n' ra̱.
45004013	Kua̱chi̱ ndii, kii̱' ni̱ ta̱xi̱ Ndiosí tu̱'u̱n a̱ nuu̱' Abraham xiin' nuu̱' si̱a̱ni' xika' ra̱ ña̱ ku̱ndu̱u̱ ra̱ te̱ xiin' ña̱'a̱ ñu̱'u' i̱i̱n yivi̱' ndii, süu̱' ni̱ ta̱xi̱ ña̱'a' a̱ xa'a̱' a̱ ña̱ ni̱ sa̱xinú ra̱ tu̱'u̱n nde̱i' a̱, süu̱' ja̱a̱n' ndii ni̱ ta̱xi̱ a̱ ña̱ ja̱a̱n' ña̱ te̱ nda̱ku nimá nduu' ra̱ nuu̱' a̱ xa'a̱' a̱ ña̱ ni̱ i̱ni̱ ra̱ xini ña̱'a' ra̱.
45004014	Sa̱kan' ña̱, naa' ne̱ xika' sa̱a̱ ka'án chuun' tu̱'u̱n nde̱i' ja̱a̱n' nduu' ne̱ ku̱ndu̱u̱ ne̱ xiin' ña̱'a̱ ñu̱'u' i̱i̱n yivi̱' ndii, i̱ni̱ saka e̱' xini e̱' Ndiosí naa sa̱kan' nduu' a̱, te̱ tu̱'u̱n a̱ ña̱ ni̱ ta̱xi̱ a̱ nuu̱' Abraham ja̱a̱n' ndii, kö̱o̱' ka̱ ndi̱e̱e̱' a̱ naa' sa̱kan'.
45004015	Kua̱chi̱ ndii, ne̱ sä̱xinú tu̱'u̱n nde̱i' ja̱a̱n' ndii, sando'o' ña̱'a' Ndiosí, ndisu̱ mii' kö̱o̱' tu̱'u̱n nde̱i' xa'ndia chuun' ndii, kö̱o̱' tu̱ ne̱ xa'nú a̱.
45004016	Sa̱kan' na kuii', xa'a̱' a̱ ña̱ i̱ni̱ e̱' xini e̱' Ndiosí ndii, ta̱xi̱ mi̱i' a̱ ña̱ va̱'a̱ nda̱'a' e̱', ña̱ ni̱ ta̱xi̱ a̱ kuento a̱ xa'a̱' na̱ti̱i̱n sa̱kuu' yoo', ne̱ nduu' si̱a̱ni' xika' Abraham. Te̱ süu̱' nuu̱' ne̱ kumi' tu̱'u̱n nde̱i' kui̱ti̱' ni̱ ta̱xi̱ a̱ ña̱ ja̱a̱n', süu̱' ja̱a̱n' ndii ni̱ ta̱xi̱ tu̱ ña̱'a' a̱ nuu̱' sa̱kuu' ne̱ i̱ni̱ xini Ndiosí sa̱a̱ nii' ni̱ i̱ni̱ Abraham ja̱a̱n' ni̱ xi̱ni̱ ña̱'a' ra̱. Sa̱kan' na te̱ ja̱a̱n' nduu' xii̱' ya̱ta' sa̱kuu' e̱',
45004017	naa yoso̱' a̱ nuu̱' tu̱tu̱ Ndiosí mii' ka'án a̱ ndii: “Xa̱ ni̱ nda̱sa̱ndu̱u̱ i̱ yo'ó xii̱' ya̱ta' kua'a̱' va̱ ne̱ yivi̱' i̱i̱n yivi̱'”, kachi a̱. Te̱ Abraham ja̱a̱n' ndii, i̱ni̱ ra̱ ni̱ xi̱ni̱ ra̱ Ndiosí, te̱ ni̱ xi̱ni̱ ra̱ ña̱ ku̱vi̱ sanatiaku a̱ nde̱e̱ ne̱ ni̱ xi'i̱, te̱ ku̱vi̱ tu̱ ka'án a̱ xa'a̱' ña̱ tïa̱'an ko̱o̱ nde̱e̱ naa xa̱ yoo a̱.
45004018	Te̱ ni̱ ka̱ndi̱xa' Abraham ña̱ ni̱ ka'a̱n Ndiosí xiin' ra̱ tee̱' ndee kö̱o̱' ka̱ ndee i̱i̱n xa'a̱' ña̱ ku̱ndi̱a̱tu̱ i̱ni̱ ka̱ ra̱, ndisu̱ ni̱ ndiatu̱ i̱ni̱ ra̱ kaa' sa̱kan'. Te̱ sa̱kan' na ni̱ na̱ndu̱u̱ ra̱ te̱ xii̱' ya̱ta' kua'a̱' va̱ ne̱ yivi̱' i̱i̱n yivi̱' sa̱a̱ nii' ni̱ ka'a̱n Ndiosí xiin' ra̱ ndii: “Sa̱kan' vi̱' kua'a̱' ku̱u̱ si̱a̱ni' xika' u̱n'”, ni̱ kachi̱ a̱.
45004019	Te̱ nï̱ sa̱nuu' Abraham ja̱a̱n' ña̱ i̱ni̱ ra̱ xini ra̱ Ndiosí, tee̱' ndee ni̱ ku̱mi' ra̱ yatin' ciento kuiya̱, te̱ sa̱kan' tu̱ ni̱ ku̱nda̱ni̱ kaxi' ra̱ ña̱ ñu̱'u' nde'i̱ ra̱ ndii, nde̱e̱ naa ña̱ xa̱ ni̱ xi'i̱ ni̱ nduu' a̱, te̱ kü̱vi̱ tu̱ ko̱o̱ si'e̱ Sara.
45004020	Tee̱' ndee sa̱kan' ni̱ nduu̱ a̱ ndii, nï̱ sa̱nuu' ra̱ ña̱ i̱ni̱ ra̱ xini ra̱ Ndiosí, süu̱' ja̱a̱n' ndii ni̱ ka̱ndi̱xa' ra̱ kuento ña̱ ni̱ ta̱xi̱ a̱ nuu̱' ra̱ ja̱a̱n', te̱ so̱'o̱ ndi̱e̱e' ka̱ i̱ni̱ naa i̱ni̱ ra̱ ni̱ xi̱ni̱ ra̱ Ndiosí xaka'nu' ña̱'a' ra̱,
45004021	sa̱kan' ña̱ xiní kaxi' ra̱ ndii, ndi̱e̱e' koo' chukuu' a̱ te̱ sa̱xinu̱ a̱ kuento a̱ ña̱ ni̱ ta̱xi̱ a̱ nuu̱' ra̱ ja̱a̱n'.
45004022	Xa'a̱' a̱ ña̱ i̱ni̱ ra̱ xini ra̱ Ndiosí ja̱a̱n' na ni̱ ka'a̱n a̱ ña̱ te̱ nda̱ku nimá nduu' ra̱ nuu̱' a̱.
45004023	Te̱ süu̱' xa̱ xa'a̱' mi̱i' kui̱ti̱' Abraham ja̱a̱n' yoso̱' a̱ mii' ka'án ña̱ ni̱ xa̱nda̱ku Ndiosí nimá ra̱ nuu̱' a̱,
45004024	süu̱' ja̱a̱n' ndii yoso̱' tu̱ a̱ xa'a̱' yoo'. Sa̱kan' ña̱ xanda̱ku tu̱ Ndiosí nimá yoo' xa'a̱' a̱ ña̱ i̱ni̱ e̱' xini ña̱'a' e̱' xa'a̱' a̱ ña̱ ni̱ sa̱na̱tiaku a̱ xto̱'o̱ e̱' Jesús te̱i̱n ne̱ ni̱ xi'i̱.
45004025	Ni̱ sa̱na̱kua'a Ndiosí Jesús ja̱a̱n', te̱ ni̱ xi'i̱ a̱ xa'a̱' kua̱chi̱ e̱'. Te̱ ni̱ sa̱na̱tiaku tu̱ ña̱'a' a̱ te̱ ku̱ndu̱u̱ e̱' ne̱ nda̱ku nimá nuu̱' Ndiosí.
45005001	Sa̱kan' na kuii', xa'a̱' a̱ ña̱ i̱ni̱ e̱' xini e̱' Jesús na xa̱ ni̱ xa̱nda̱ku Ndiosí nimá e̱', sa̱kan' na xa̱ yoo e̱' ña̱ mani̱' xiin' Ndiosí xa'a̱' a̱ ña̱ ni̱ xa̱a̱ xto̱'o̱ e̱' Jesucristo.
45005002	Te̱ sa̱kan' tu̱ ni̱ nu̱nia' Jesús ja̱a̱n' i̱chi' nuu̱' e̱' xa'a̱' a̱ ña̱ i̱ni̱ e̱' xini ña̱'a' e̱', te̱ ku̱vi̱ na̱ti̱i̱n e̱' ña̱ ndani̱ mi̱i' Ndiosí yoo', te̱ ita' ni̱'i̱ e̱' nuu̱' ña̱ ja̱a̱n' vi̱ti̱n. Te̱ va̱'a̱ va̱ kuni e̱' xa'a̱' a̱ ña̱ ndiatu' i̱ni̱ e̱' ña̱ ku̱ni̱ e̱' mii' nda̱tu̱n' ko̱o̱ chukuu' kaa' mii' yoo' Ndiosí.
45005003	Ndisu̱ süu̱' xa'a̱' ña̱ ja̱a̱n' kui̱ti̱' va̱'a̱ kuni e̱', süu̱' ja̱a̱n' ndii va̱'a̱ tu̱ kuni e̱' kii̱' yoo tu̱ndo'o̱' nuu̱' kivi̱' ñu̱u̱ e̱', sa̱kan' ña̱ xiin' ña̱ ja̱a̱n' kui̱xa̱ ña̱ kundieni i̱ni̱ e̱'.
45005004	Te̱ xiin' ña̱ kundieni i̱ni̱ e̱' ja̱a̱n' kui̱xa̱ i̱ni̱ e̱' nuu̱' i̱chi' Ndiosí. Te̱ xiin' ña̱ kui̱xa̱ i̱ni̱ e̱' ja̱a̱n' chindiee' a̱ yoo', te̱ ndiatu' i̱ni̱ e̱'.
45005005	Te̱ ña̱ ndiatu' i̱ni̱ e̱' ja̱a̱n' ndii, sä̱ka'an' a̱ yoo', kua̱chi̱ ndii xa̱ ni̱ sko̱'nu' Espíritu Santo nimá e̱' ña̱ kundani̱ Ndiosí yoo' kii̱' ni̱ na̱ti̱i̱n e̱' Espíritu Santo ja̱a̱n' ni̱ xa̱a̱ a̱.
45005006	Sa̱kan' na kuii' kii̱' kusaa' ndiso' kua̱chi̱ ka̱ e̱' ndii, ni̱ xi'i̱ Cristo xa'a̱' yoo', ne̱ xaa' ña̱ ni̱a̱'a, kii̱' ni̱ xinu̱ kivi̱' ña̱ ni̱ ka'a̱n tuní Ndiosí.
45005007	Kua̱chi̱ ndii vixi xa̱va̱'a̱ te̱ ta̱xi̱ i̱i̱n ne̱ yivi̱' ña̱ ku̱vi̱ ni̱a̱ xa'a̱' i̱nga̱ ne̱ yivi̱', tee̱' ndee ne̱ xachuun' nda̱ku va̱ nduu' ne̱ ja̱a̱n'. Nde̱e̱ sa̱a̱ ka̱ni̱ ndii, tee̱' kuain' yoo i̱i̱n ne̱ ku̱ndi̱e̱ni ku̱vi̱ ni̱a̱ xa'a̱' i̱i̱n ne̱ yivi̱' va̱'a̱ xna̱'a̱.
45005008	Ndisu̱ ni̱ nia'a̱ Ndiosí ña̱ kundani̱ a̱ yoo', sa̱kan' ña̱ kii̱' kusaa' ndiso' ka̱ e̱' kua̱chi̱ e̱' ja̱a̱n' ndii, ni̱ xi'i̱ Cristo xa'a̱' e̱'.
45005009	Sa̱kan' na kuii', xa'a̱' a̱ ña̱ xa̱ ni̱ xa̱nda̱ku Ndiosí nimá e̱' xiin' níi' Cristo ndii, kaku̱ e̱' nuu̱' ña̱ sa̱ndo'o' Ndiosí yoo'.
45005010	Kua̱chi̱ ndii, naa' kii̱' kusaa' nduu' ka̱ e̱' ne̱ ndasi' ta'an' xiin' Ndiosí, te̱ ni̱ na̱koo̱ a̱ ña̱ mani̱' xiin' e̱' xa'a̱' a̱ ña̱ ni̱ xi'i̱ si'e̱ a̱ xa'a̱' kua̱chi̱ e̱' ndii, ka̱chi̱ ka̱ vi̱' e̱' vi̱ti̱n ña̱ xa̱ ni̱ na̱ta̱ndi̱e̱e̱ mani̱' Cristo yoo' xiin' Ndiosí ndii, sa̱kakú a̱ yoo' xa'a̱' a̱ ña̱ ni̱ na̱ti̱a̱ku̱ Jesús.
45005011	Te̱ süu̱' ña̱ ja̱a̱n' kui̱ti̱', süu̱' ja̱a̱n' ndii va̱'a̱ tu̱ kuni e̱' xini e̱' Ndiosí xa'a̱' ña̱ ni̱ xa̱a̱ xto̱'o̱ e̱' Jesucristo ja̱a̱n', sa̱kan' ña̱ ni̱ na̱koo̱ e̱' ña̱ mani̱' xiin' Ndiosí ni̱ xa̱a̱ a̱.
45005012	Te̱ xa'a̱' ña̱ ni̱ xa̱a̱ i̱i̱n nda̱a̱' kui̱ti̱' te̱ yivi̱', te̱ nani' Adán, ni̱ xkoo̱ kua̱chi̱ sa̱kuu' ne̱ yivi̱' i̱i̱n yivi̱', te̱ xa'a̱' kua̱chi̱ ja̱a̱n' ni̱ ku̱u̱, te̱ ni̱ xa̱'a' xi'í tu̱ sa̱kuu' ne̱ yivi̱' ja̱a̱n', kua̱chi̱ ndii sa̱kuu' ni̱a̱ xaa' kua̱chi̱ ja̱a̱n'.
45005013	Sa̱kan' ña̱ kii̱' tïa̱'an ta̱xi̱ Ndiosí tu̱'u̱n nde̱i' a̱ ndii, xa̱ ni̱ xa̱a̱ ne̱ yivi̱' i̱i̱n yivi̱' kua̱chi̱. Ndisu̱ mii' kö̱o̱' tu̱'u̱n nde̱i' ndii, kö̱o̱' tu̱ ne̱ ku̱vi̱ xka'ndi̱a̱ ña̱ ka'án a̱.
45005014	Nde̱e̱ sa̱a̱ ka̱ ni̱ ndii, nde̱e̱ kii̱' ni̱ xika̱ Adán, te̱ nde̱e̱ kii̱' ni̱ xika̱ Moisés ndii, ni̱ xi'i̱ ne̱ yivi̱' tee̱' ndee kö̱o̱' nde̱e̱ i̱i̱n tu̱'u̱n nde̱i' ni̱ xa'nú ne̱ ja̱a̱n' nde̱e̱ naa' ni̱ xa̱a̱ Adán ja̱a̱n'. Te̱ Adán ja̱a̱n' ni̱ nduu̱ nde̱e̱ naa i̱i̱n nuu̱' ña̱ xito' ki̱xi̱n.
45005015	Ndisu̱ i̱i̱n ña̱ va̱'a̱' ka̱ ni̱ na̱ti̱i̱n yoo' nda̱'a' Ndiosí te̱ sa̱kan' ña̱ ni̱ na̱ti̱i̱n e̱' xa'a̱' kua̱chi̱ ña̱ ni̱ xa̱a̱ Adán ja̱a̱n'. Sa̱kan' ña̱ xa'a̱' kua̱chi̱ ña̱ ni̱ xa̱a̱ te̱ i̱i̱n nda̱a̱' ja̱a̱n' kui̱ti̱', te̱ ni̱ xi'i̱ kua'a̱' va̱ ne̱ yivi̱'. Ndisu̱ ña̱ va̱'a̱', ña̱ ni̱ ta̱xi̱ mi̱i' Ndiosí nda̱'a' yoo' xa'a̱' ña̱ ni̱ xa̱a̱ i̱i̱n nda̱a̱' kui̱ti̱' te̱ yivi̱' ndii, xa'a̱' ña̱ va̱'a̱ kua'a̱' ka̱ tu̱ ne̱ yivi̱' nduu' a̱. Te̱ te̱ yivi̱' ja̱a̱n' nduu' Jesucristo.
45005016	Te̱ sa̱kan' tu̱ ña̱ va̱'a̱, ña̱ ni̱ ta̱xi̱ mi̱i' Ndiosí nda̱'a' e̱' ndii, näkuitá a̱ xiin' kua̱chi̱ te̱ i̱i̱n nda̱a̱' ja̱a̱n'. Kua̱chi̱ ndii, xa'a̱' kua̱chi̱ te̱ i̱i̱n nda̱a̱' ja̱a̱n' kui̱ti̱' ni̱ xa̱'a' ka̱tun' Ndiosí ne̱ yivi̱' i̱i̱n yivi̱', te̱ xata'a̱n ko̱o̱ ni̱a̱ tu̱ndo'o̱'. Ndisu̱ ña̱ va̱'a̱ ña̱ taxi' Ndiosí nda̱'a' e̱' ndii, tee̱' ndee kua'a̱' kua̱chi̱ ne̱ yivi̱' i̱i̱n yivi̱' ndii, xanda̱ku a̱ nimá e̱'.
45005017	Kua̱chi̱ ndii, xa'a̱' kua̱chi̱ i̱i̱n nda̱a̱' kui̱ti̱' te̱ yivi̱' ja̱a̱n', te̱ ni̱ xa̱'ndi̱a̱ chuun' ña̱ xi'í nuu̱' sa̱kuu' ne̱ yivi̱', sa̱kan' tu̱ xa'a̱' i̱i̱n nda̱a̱' kui̱ti̱' Jesucristo ku̱mi' e̱' kivi̱' ñu̱u̱ ña̱ kö̱o̱' kivi̱' ndi'i', sa̱kan' ña̱ kua'a̱' ña̱ ndani̱ mi̱i' Ndiosí yoo' ni̱ na̱ti̱i̱n e̱' xiin' ña̱ ni̱ nda̱sa̱nda̱ku a̱ nimá e̱' nuu̱' a̱.
45005018	Xa'a̱' a̱ ja̱a̱n' na, sa̱a̱ nii' ni̱ ka̱tun' Ndiosí sa̱kuu' yoo', ne̱ ndiee' i̱i̱n yivi̱', xa'a̱' kua̱chi̱ i̱i̱n nda̱a̱' kui̱ti̱' te̱ yivi̱' ja̱a̱n' ndii, nii' sa̱kan' tu̱ xa'a̱' ña̱ ni̱ sa̱xinú i̱i̱n nda̱a̱' kui̱ti̱' Jesucristo ña̱ kuní Ndiosí, ni̱ nda̱sa̱nda̱ku a̱ nimá e̱' nuu̱' a̱ te̱ na̱ti̱i̱n e̱' kivi̱' ñu̱u̱ ña̱ kö̱o̱' kivi̱' ndi'i'.
45005019	Kua̱chi̱ ndii, sa̱a̱ nii' xa'a̱' ña̱ ni̱ xa̱so̱'o̱ i̱i̱n nda̱a̱' kui̱ti̱' te̱ yivi̱', ni̱ na̱kui̱so̱ kua̱chi̱ sa̱kuu' ne̱ yivi̱' nuu̱' Ndiosí ndii, nii' sa̱kan' tu̱, xa'a̱' ña̱ ni̱ ka̱ndi̱xa' i̱i̱n nda̱a̱' kui̱ti̱' te̱ yivi̱', sa̱nda̱ku Ndiosí nimá sa̱kuu' e̱'.
45005020	Te̱ siin' tuku' ndii, ni̱ sko̱'nu' tu̱'u̱n nde̱i' Ndiosí te̱ ku̱nda̱ni̱ ne̱ yivi̱' ña̱ yoo kua'a̱' kua̱chi̱ ni̱a̱. Ndisu̱ kii̱' ni̱ ku̱kua'a̱' ka̱ kua̱chi̱ ne̱ yivi̱' ndii, so̱'o̱ ku̱kua'a̱' ka̱ ña̱ ndani̱ mi̱i' ña̱'a' Ndiosí,
45005021	te̱ sa̱kan' naa xaa' kua̱chi̱ e̱' xa'ndia chuun' a̱ te̱ xi'í e̱' ndii, sa̱kan' tu̱ xa'ndia chuun' ña̱ ndani̱ mi̱i' Ndiosí yoo' ndasanda̱ku a̱ nimá e̱' nuu̱' a̱, te̱ ta̱xi̱ a̱ kivi̱' ñu̱u̱ e̱' ña̱ kö̱o̱' kivi̱' ndi'i' xa'a̱' a̱ ña̱ ni̱ xa̱a̱ xto̱'o̱ e̱' Jesucristo xa'a̱' e̱'.
45006001	Naa' sa̱kan' ndii, ¿ndee ña̱ va̱'a̱ ka'a̱n e̱' xa'a̱' ña̱ ja̱a̱n'? ¿Ñáá sa̱a̱ na xaa' e̱' kua̱chi̱ te̱ ku̱ndani̱ mi̱i' ka̱ Ndiosí yoo'?
45006002	Kuä̱sa̱' xa̱chi' sa̱kan' ra̱n', kua̱chi̱ ndii ne̱ xa̱ ni̱ xi'i̱ nuu̱' kua̱chi̱ nduu' yoo', sa̱kan' na kuii' kü̱vi̱ ka̱ka̱ ka̱ yoo' xaa' e̱' kua̱chi̱.
45006003	Su̱u̱ xiní kaxi' sa̱kuu' yoo' ña̱ sa̱a̱ nii' ni̱ ndu̱i̱i̱n e̱' xiin' Cristo kii̱' ni̱ chi̱chi̱ e̱' kuenta a̱ ndii, nii' sa̱kan' tu̱ nde̱e̱ naa ni̱ xi'i̱ na e̱' xiin' a̱.
45006004	Sa̱kan' ña̱ kii̱' ni̱ chi̱chi̱ e̱' kuenta Jesús ndii, nde̱e̱ naa ni̱ xi'i̱ inga' e̱' xiin' a̱, te̱ ni̱ ñu'u̱ inga' tu̱ e̱' xiin' a̱ ti̱xi̱n ñu̱'u'. Sa̱kan' te̱ sa̱a̱ nii' ni̱ sa̱na̱tiaku ña̱'a' yu̱va' e̱' xiin' ña̱ ndi̱e̱e' nda̱tu̱n' va̱ ndii, ni̱ sa̱na̱tiaku tu̱ a̱ yoo' te̱ ka̱ka̱ e̱' xiin' kivi̱' ñu̱u̱ xa̱a'.
45006005	Sa̱kan' na kuii', naa' ni̱ ndu̱i̱i̱n e̱' xiin' a̱ ña̱ ni̱ xi'i̱ a̱ ndii, nii' sa̱kan' tu̱ ndu̱i̱i̱n e̱' xiin' a̱ sa̱a̱ nii' ni̱ na̱ti̱a̱ku̱ a̱.
45006006	Te̱ xiní e̱' ña̱ kivi̱' ñu̱u̱ ya̱ta' e̱' ndii, ni̱ kuxi̱ inga' a̱ nuu̱' krusín xiin' Cristo, sa̱kan' te̱ ndo̱ñu'u' ña̱ ndioo̱' i̱ni̱ i̱i̱n' e̱' ña̱ xaa' e̱' kua̱chi̱, te̱ sa̱kan' kä̱ka̱ nu̱u̱ ka̱ e̱' nuu̱' kua̱chi̱ ja̱a̱n'.
45006007	Sa̱kan' ña̱ ne̱ xa̱ ni̱ xi'i̱ ndii, xa̱ ni̱ sai̱n' ni̱a̱ nuu̱' ña̱ xaa' ni̱a̱ kua̱chi̱.
45006008	Te̱ siin' tuku' ndii, naa' ni̱ xi'i̱ e̱' xiin' Cristo ndii, i̱ni̱ e̱' ña̱ ku̱ti̱a̱ku̱ tu̱ e̱' xiin' a̱.
45006009	Sa̱kan' ña̱ xiní e̱' ña̱ ni̱ na̱ti̱a̱ku̱ Cristo, te̱ kö̱o̱' kivi̱' ka̱ ku̱vi̱ a̱. Kua̱chi̱ ndii xä'ndia chuun' ka̱ ña̱ xi'í ja̱a̱n' nuu̱' a̱.
45006010	Sa̱kan' ña̱ kii̱' ni̱ xi'i̱ Jesús ndii, xa̱ unta' sa̱kan' ni̱ xi'i̱ a̱ xa'a̱' kua̱chi̱ e̱', te̱ kö̱o̱' kivi̱' ka̱ ku̱vi̱ a̱. Ndisu̱ vi̱ti̱n ndii, tiaku a̱ xaa' a̱ ña̱ kuní Ndiosí.
45006011	Te̱ sa̱kan' tu̱ i̱i̱n kachi sa̱a̱ ndo'ó kuenta, ña̱ ne̱ xa̱ ni̱ xi'i̱ nduu' ndo̱' nuu̱' kua̱chi̱ ndo̱', ndisu̱ tiaku ndo̱' vi̱ti̱n te̱ sa̱a̱ ndo̱' ña̱ kuní Ndiosí kui̱ti̱' xa'a̱' a̱ ña̱ ni̱ ndu̱i̱i̱n ndo̱' xiin' xto̱'o̱ e̱' Jesucristo.
45006012	Ña̱ ja̱a̱n' na kuii' na kä̱ka̱ nu̱u̱ ka̱ ndo̱' nuu̱' kua̱chi̱ xiin' ñu̱'u' nde'i̱ ndo̱', ña̱ ku̱vi̱ ñaa̱', te̱ ni̱ nde̱e̱ sä̱a̱ tu̱ ndo̱' ña̱ ndioo̱' i̱ni̱ ñu̱'u' nde'i̱ ndo̱' ñaa̱'.
45006013	Te̱ sa̱kan' tu̱ sä̱na̱kua'a ndo̱' i̱'i̱n tu'u̱n' ñu̱'u' nde'i̱ ndo̱' nuu̱' kua̱chi̱ nde̱e̱ naa nda̱chuun' ña̱ sakuiniá ña̱ ni̱a̱'a. Süu̱' ja̱a̱n' ndii nde̱e̱ chaa' ka̱ sa̱na̱kua'a xiin' mii' ndi̱'i̱ ndo̱' nda̱'a' Ndiosí nde̱e̱ naa ne̱ xa̱ ni̱ xi'i̱, te̱ ni̱ na̱ti̱a̱ku̱ ni̱ tu̱ku̱u̱ ni̱a̱. Xa'a̱' a̱ ja̱a̱n' na sa̱na̱kua'a ndo̱' i̱'i̱n tu'u̱n' ñu̱'u' nde'i̱ ndo̱' nda̱'a' Ndiosí, te̱ ku̱ndu̱u̱ a̱ nde̱e̱ naa nda̱chuun' ña̱ ku̱vi̱ xaa' sa̱kan', te̱ xaa' ndo̱' ña̱ nda̱ku.
45006014	Kua̱chi̱ ndii kuä̱sa̱' ka̱ xa'ndia chuun' kua̱chi̱ nuu̱' kivi̱' ñu̱u̱ ndo̱', sa̱kan' ña̱ kö̱o̱' ka̱ ndi̱e̱e̱' tu̱'u̱n nde̱i' Ndiosí nuu̱' ndo̱', süu̱' ja̱a̱n' ndii ña̱ ndani̱ mi̱i' Ndiosí ndo'ó nduu' ña̱ kumi' ndi̱e̱e̱' nuu̱' ndo̱' vi̱ti̱n.
45006015	Naa' sa̱kan' ndii, ¿ñáá sa̱a̱ e̱' kua̱chi̱ vi̱ti̱n ña̱ kümi' ka̱ tu̱'u̱n nde̱i' Ndiosí ndi̱e̱e̱' nuu̱' e̱', süu̱' ja̱a̱n' ndii ña̱ ndani̱ mi̱i' Ndiosí yoo' kumi' ndi̱e̱e̱' nuu̱' e̱'? Kuä̱sa̱' xa̱chi' sa̱kan' ra̱n'.
45006016	Su̱u̱ xiní kaxi' ndo'ó ña̱ naa' sa̱na̱kua'a xiin' mii' ndo̱' nda̱'a' i̱i̱n ne̱ yivi̱' te̱ sa̱chuun' ndo̱' nuu̱' ni̱a̱ ndii, ne̱ ja̱a̱n' xiko' ni'i' ndo'ó. Te̱ sa̱kan' tu̱ yoo a̱ naa' sa̱na̱kua'a xiin' mi̱i' e̱' nuu̱' kua̱chi̱ ndii, ku̱vi̱ xa̱chi' e̱'. Ndisu̱ naa' sa̱na̱kua'a xiin' mi̱i' e̱' nda̱'a' Ndiosí te̱ saxinú e̱ ña̱ kuní a̱ ndii, nda̱sa̱nda̱ku a̱ nimá e̱'.
45006017	Ndisu̱ chi̱nda̱ni va̱ Ndiosí ña̱ tee̱' ndee ni̱ xi̱ko̱ ni'i' kua̱chi̱ ndo'ó ndii, xa̱ ni̱ ka̱ndi̱xa' ndo̱' ña̱ ndi̱xa̱ xa'a̱' Jesús vi̱ti̱n xiin' i̱i̱n ka̱nii' nimá ndo̱' sa̱a̱ nii' yoo' a̱ ni̱ na̱ti̱i̱n ndo̱'.
45006018	Te̱ kii̱' xa̱ ni̱ ndoo̱ ndiká ndo̱' nuu̱' ndi̱e̱e̱' kua̱chi̱ ndii, ni̱ na̱ndu̱u̱ ndo̱' ne̱ xika' nuu' nuu̱' ña̱ nda̱ku ña̱ kuní Ndiosí.
45006019	Ka'án i̱ ña̱ yo̱'o̱' xiin' ndo̱' xiin' ña̱ ka'án ndi̱a̱a̱ ja̱a̱n' xa'a̱' a̱ ña̱ tïa̱'an ku̱vi̱ ku̱nda̱ni̱ va̱'a̱ ndo̱' ña̱ ni̱ sa̱nia'á i̱ ndo'ó ja̱a̱n'. Xta̱'an' ndii, ni̱ sa̱na̱kua'a ndo̱' i̱'i̱n tu'u̱n' ñu̱'u' nde'i̱ ndo̱' nuu̱' ña̱ xe'na' xiin' nuu̱' ña̱ ni̱a̱'a, te̱ ni̱ nduu̱ ndo̱' ne̱ xika' nuu' nuu̱' ña̱ ja̱a̱n'. Ndisu̱ vi̱ti̱n ndii, na sa̱na̱kua'a ndo̱' i̱'i̱n tu'u̱n' ñu̱'u' nde'i̱ ndo̱' ja̱a̱n' nuu̱' ña̱ nda̱ku ña̱ kuní Ndiosí, te̱ sa̱kan' ku̱ndu̱u̱ ndo̱' xa̱nuu̱' ndi̱ti̱a̱ Ndiosí kui̱ti̱'.
45006020	Kua̱chi̱ ndii, kii̱' ni̱ xi̱ko̱ ni'i' kua̱chi̱ ndo'ó ndii, nï̱ xika̱ nu̱u̱ ndo̱' nuu̱' ña̱ nda̱ku ña̱ kuní Ndiosí.
45006021	Ndisu̱ kii̱' ni̱ xi̱ko̱ ni'i' kua̱chi̱ ja̱a̱n' ndo'ó ndii, kö̱o̱' nde̱e̱ i̱i̱n nuu̱' ña̱ va̱'a̱ ni̱ ki̱'i̱n ndo̱', süu̱' ja̱a̱n' ndii sakuchani ndi̱'i̱ ña̱ ja̱a̱n' ndo'ó vi̱ti̱n, kua̱chi̱ ndii mii' ndi'i' ndo̱so̱' ña̱ ja̱a̱n' ndii, xi'í ne̱ yivi̱' xaa' a̱.
45006022	Te̱ ndii, vi̱ti̱n ña̱ xa̱ ni̱ ndoo̱ ndiká ndo̱' nuu̱' kua̱chi̱ ja̱a̱n', te̱ ni̱ na̱ndu̱u̱ ndo̱' ne̱ xika' nuu' nuu̱' Ndiosí ndii, kuní a̱ ka̱ka̱ ndo̱' sa̱a̱ kuní mi̱i' a̱ kui̱ti̱', te̱ ndi'i' ndo̱so̱' na̱ti̱i̱n ndo̱' kivi̱' ñu̱u̱ ña̱ kö̱o̱' kivi̱' ndi'i'.
45006023	Sa̱kan' ña̱ ya̱'vi̱ e̱' ña̱ na̱ti̱i̱n e̱' xa'a̱' kua̱chi̱ e̱' ndii, ña̱ kuní a̱ ku̱vi̱ e̱' nduu' a̱. Ndisu̱ tu̱mani̱' ña̱ na̱ti̱i̱n e̱' nda̱'a' Ndiosí xa'a̱' a̱ ña̱ i̱ni̱ e̱' xini e̱' xto̱'o̱ e̱' Jesucristo ndii, kivi̱' ñu̱u̱ ña̱ kö̱o̱' kivi̱' ndi'i' nduu' a̱.
45007001	Ne̱ ña̱ni̱ ta'an' i̱, ka'án i̱ xiin' ndo'ó, ne̱ xiní tu̱'u̱n nde̱i' Ndiosí. Xiní ndo'ó ña̱ tu̱'u̱n nde̱i' ja̱a̱n' ndii, kumi' a̱ ndi̱e̱e̱' nuu̱' e̱' kii̱' tiaku kui̱ti̱' e̱'.
45007002	Sa̱a̱ e̱' kuenta naa kuu' i̱i̱n ña̱'a' kii̱' tunda'á' a' ndii, kumi' tu̱'u̱n nde̱i' ña̱ tunda'á' ja̱a̱n' ndi̱e̱e̱' nuu̱' a' kii̱' tiaku kui̱ti̱' i̱i̱' a̱. Ndisu̱ naa' ku̱vi̱ te̱ ja̱a̱n' ndii, kö̱o̱' ka̱ ndi̱e̱e̱' kumi' tu̱'u̱n nde̱i' ja̱a̱n' nuu̱' ña̱'a' ja̱a̱n'.
45007003	Ña̱ ja̱a̱n' na kuii', naa' tiaku ka̱ i̱i̱' a' ja̱a̱n', te̱ tu̱nda'a̱' a' xiin' tu̱ku̱ te̱ yivi̱' ndii, i̱i̱n ña' xaa' kua̱chi̱ nuu̱' Ndiosí xiin' te̱ yivi̱' ja̱a̱n' nduu' a'. Ndisu̱ naa' ku̱vi̱ i̱i̱' a' ja̱a̱n' ndii, ndoo̱ ndiká a' nuu̱' tu̱'u̱n nde̱i' ja̱a̱n'. Te̱ ndüu' a' i̱i̱n ña' xaa' kua̱chi̱ nuu̱' Ndiosí tee̱' ndee tu̱nda'a̱' a' xiin' tu̱ku̱ te̱ yivi̱'.
45007004	Sa̱kan' tu̱ ndo'ó, ne̱ ña̱ni̱ ta'an' i̱ ndii, ne̱ ni̱ xi'i̱ nduu' tu̱ ndo̱' nuu̱' tu̱'u̱n nde̱i' Ndiosí xa'a̱' a̱ ña̱ ni̱ xi'i̱ Cristo xa'a̱' kua̱chi̱ e̱', sa̱kan' na i̱i̱n nda̱a̱' ni̱ na̱ndu̱u̱ ndo̱' xiin' a̱ xa'a̱' a̱ ña̱ ni̱ xi'i̱ a̱ xa'a̱' kua̱chi̱ e̱' ja̱a̱n', te̱ ni̱ na̱ti̱a̱ku̱ a̱, te̱ ku̱vi̱ sa̱a̱ ndo̱' ña̱ va̱'a̱ ña̱ xtani̱ Ndiosí.
45007005	Sa̱kan' ña̱ kii̱' ni̱ xika̱ e̱' xaa' e̱' ña̱ kuní i̱i̱n' mi̱i' e̱' xta̱'an' ndii, ni̱ chu̱'u̱' ndi̱'i̱ tu̱'u̱n nde̱i' ja̱a̱n' ña̱ ndioo̱' i̱ni̱ i̱i̱n' e̱' yoo' te̱ sa̱a̱ ka̱ e̱' ña̱ ni̱a̱'a ja̱a̱n' xiin' i̱i̱n' e̱', sa̱kan' te̱ ni̱ xa̱ta̱'a̱n ku̱vi̱ e̱' nuu̱' Ndiosí.
45007006	Ndisu̱ vi̱ti̱n ndii, xa'a̱' a̱ ña̱ ni̱ xi'i̱ e̱' nuu̱' tu̱'u̱n nde̱i' ña̱ ni̱ xi̱ko̱ ni'i' yoo' ja̱a̱n' ndii, xa̱ ni̱ ndoo̱ ndiká e̱' nuu̱' a̱ ja̱a̱n', te̱ sa̱kan' xika' nuu' e̱' nuu̱' Ndiosí xiin' ndi̱e̱e̱' xa̱a' ña̱ taxi' Espíritu Santo. Te̱ süu̱' xika' nuu' e̱' nuu̱' a̱ sa̱a̱ ka'án chuun' tu̱'u̱n nde̱i' ya̱ta' ña̱ ni̱ ke̱'i̱ te̱ yivi̱'.
45007007	Tee̱' ka'a̱n ndo̱' xiin' i̱ ña̱ naa' sa̱kan' nduu' a̱ ndii, ¿ñáá kua̱chi̱ nduu' tu̱'u̱n nde̱i' ja̱a̱n'?, kachi̱ ndo̱'. Kuä̱sa̱' xa̱chi' sa̱kan' ra̱n'. Ndisu̱ naa' nï̱ ka'a̱n tu̱'u̱n nde̱i' ja̱a̱n' ndee ña̱ nduu' kua̱chi̱ ndii, kü̱nda̱ni̱ yu'u̱ ndee ña̱ nduu' kua̱chi̱. Te̱ ni̱ nde̱e̱ kö̱o̱' kivi̱' ku̱nda̱ni̱ tu̱ i̱ naa' kua̱chi̱ nduu' a̱ ña̱ ndioo̱' i̱ni̱ e̱' xa'a̱' ña̱'a̱ i̱nga̱ ne̱ yivi̱' naa' nï̱ ka'a̱n tu̱'u̱n nde̱i' ja̱a̱n' ndii: “Ndiö̱o̱' i̱ni̱ ndo̱' xa'a̱' ña̱'a' i̱nga̱ ne̱ yivi̱'.” Sa̱kan' yoso̱' a̱.
45007008	Ndisu̱ kua̱chi̱ ña̱ ñu̱'u̱ nimá i̱ ja̱a̱n' ndii, tu̱'u̱n nde̱i' ja̱a̱n' ni̱ nduu̱ kuei̱ a̱, te̱ xiin' ña̱ ja̱a̱n' ni̱ sa̱kuiniá a̱ sa̱kuu' nuu̱' ña̱ ndioo̱' i̱ni̱ ki̱ni̱ nimá i̱. Kua̱chi̱ ndii, kii̱' xïní yu'u̱ ña̱ ka'án tu̱'u̱n nde̱i' ja̱a̱n' ndii, kö̱o̱' tu̱ ña̱ ndi̱e̱e' kua̱chi̱ ja̱a̱n' nuu̱' i̱.
45007009	Te̱ kii̱' tïa̱'an ku̱ni̱ yu'u̱ ña̱ ka'án chuun' tu̱'u̱n nde̱i' ja̱a̱n' ndii, ni̱ xa̱ni̱ni̱ i̱ ña̱ te̱ yivi̱' va̱'a̱ ni̱ nduu̱ i̱. Ndisu̱ kii̱' ni̱ ku̱nda̱ni̱ i̱ ña̱ ka'án ña̱ ja̱a̱n' ndii, ni̱ xa̱'a' xiko' ni'i' kua̱chi̱ i̱ ja̱a̱n' yu'u̱, te̱ ni̱ xa̱ta̱'a̱n ku̱vi̱ i̱ nuu̱' Ndiosí.
45007010	Te̱ ni̱ ku̱nda̱ni̱ i̱ ña̱ xa̱ mi̱i' tu̱'u̱n nde̱i', ña̱ ni̱ xa̱ta̱'a̱n ta̱xi̱ kivi̱' ñu̱u̱ i̱ ña̱ kö̱o̱' kivi̱' ndi'i' ja̱a̱n', nduu' ña̱ ni̱ ta̱xi̱ te̱ ni̱ xa̱ta̱'a̱n ku̱vi̱ i̱ nuu̱' Ndiosí.
45007011	Kua̱chi̱ ndii tu̱'u̱n nde̱i' ja̱a̱n' ni̱ nduu̱ kuei̱ kua̱chi̱ ja̱a̱n', te̱ ni̱ xi̱ni̱ xa'an' a̱ yu'u̱, te̱ sa̱kan' ni̱ xa̱ta̱'a̱n ku̱vi̱ i̱ nuu̱' Ndiosí ni̱ xa̱a̱ a̱.
45007012	Sa̱kan' na kuii' tu̱'u̱n nde̱i' ja̱a̱n' ndii, ña̱ su̱'u̱n nduu' a̱. Te̱ i̱'i̱n ña̱ ka'án chuun' a̱ ndii, ña̱ su̱'u̱n nduu' a̱, te̱ ña̱ nda̱ku nduu' tu̱ a̱, te̱ ña̱ va̱'a̱ tu̱ nduu' a̱.
45007013	Naa' sa̱kan' nduu' a̱ ndii, ¿ñáá tu̱'u̱n nde̱i' va̱'a̱ ña̱ ka'án chuun' Ndiosí ja̱a̱n' ni̱ nduu̱ ña̱ ni̱ xa̱'ni̱' yu'u̱ nuu̱' Ndiosí? Kuä̱sa̱' xa̱chi' sa̱kan' ra̱n'. Süu̱' ja̱a̱n' ndii kua̱chi̱ nduu' ña̱ ni̱ ti̱i̱n ndi̱a̱a̱ tu̱'u̱n nde̱i' ja̱a̱n', te̱ ni̱ xa̱'ni̱' a̱ yu'u̱ nuu̱' Ndiosí, sa̱kan' te̱ nia'a̱ kua̱chi̱ ja̱a̱n' ña̱ yoo ndi̱e̱e̱' a̱ nuu̱' i̱. Sa̱kan' ni̱ ti̱i̱n ndi̱a̱a̱ kua̱chi̱ ja̱a̱n' tu̱'u̱n nde̱i' ja̱a̱n' te̱ nia'a̱ a̱ ña̱ ni̱a̱'a koo' chukuu' kua̱chi̱ ja̱a̱n'.
45007014	Sa̱kan' ña̱ xa̱ xiní e̱' ña̱ tu̱'u̱n nde̱i' ja̱a̱n' ndii, ni̱ ki̱e̱e̱ a̱ nuu̱' Ndiosí. Ndisu̱ yu'u̱ ndii, i̱i̱n te̱ yivi̱' i̱i̱n yivi̱' kui̱ti̱' nduu' i̱, te̱ xiko' ni'i' kua̱chi̱ kivi̱' ñu̱u̱ i̱.
45007015	Xïní i̱ yo̱o̱ nduu' a̱ ndo̱'o̱ i̱, sa̱kan' ña̱ xäa' i̱ ña̱ va̱'a̱ ña̱ kuní i̱ sa̱a̱ i̱, süu̱' ja̱a̱n' ndii ña̱ ni̱a̱'a, ña̱ ndasi' i̱ sa̱a̱ i̱, nduu' ña̱ xaa' i̱.
45007016	Te̱ vi̱ti̱n ndii, xa'a̱' a̱ ña̱ xaa' i̱ ña̱ ni̱a̱'a, ña̱ küní i̱ sa̱a̱ i̱ ja̱a̱n' ndii, kuni kachi̱ a̱ ndii ña̱ va̱'a̱ nduu' tu̱'u̱n nde̱i' Ndiosí ja̱a̱n'.
45007017	Sa̱kan' na kuii' süu̱' xaa' mi̱i' yu'u̱ kua̱chi̱ ja̱a̱n', süu̱' ja̱a̱n' ndii kua̱chi̱, ña̱ ñu'u' i̱i̱n' i̱, nduu' ña̱ xaa' sa̱kan', te̱ xaa' i̱ ña̱ ja̱a̱n'.
45007018	Te̱ xiní yu'u̱ ña̱ kö̱o̱' nde̱e̱ i̱i̱n ña̱ va̱'a̱ ñu'u' i̱i̱n' i̱, su̱u̱ ka'án i̱ xa'a̱' ñu̱'u' nde'i̱ i̱. Xa'a̱' a̱ ja̱a̱n' na tee̱' ndee kuni sa̱a̱ i̱ ña̱ va̱'a̱ ndii, kü̱vi̱ sa̱a̱ e̱.
45007019	Te̱ süu̱' ña̱ va̱'a̱, ña̱ kuni sa̱a̱ i̱ ja̱a̱n' xaa' i̱. Süu̱' ja̱a̱n' ndii ña̱ ni̱a̱'a, ña̱ küni i̱ sa̱a̱ i̱ ja̱a̱n', xaa' i̱.
45007020	Te̱ naa' xaa' i̱ ña̱ küní sa̱a̱ i̱ ja̱a̱n' ndii, süu̱' yu'u̱ ka̱ xaa' ña̱ ni̱a̱'a ja̱a̱n'. Süu̱' ja̱a̱n' ndii kua̱chi̱, ña̱ ñu'u' i̱i̱n' i̱ ja̱a̱n', nduu' ña̱ xaa' sa̱kan', te̱ xaa' i̱ ña̱ ja̱a̱n'.
45007021	Ña̱ ja̱a̱n' na kuii' sa̱kan' ndo'o' i̱, tee̱' ndee kuni sa̱a̱ i̱ ña̱ va̱'a̱ ndii, xa̱ i̱kan' yoo tu̱ ña̱ ni̱a̱'a i̱i̱n' i̱, te̱ täxi' a̱ sa̱a̱ i̱ ña̱ va̱'a̱ ja̱a̱n'.
45007022	Sa̱kan' ña̱ nde̱e̱ ma̱a' ti̱xi̱n i̱ni̱ i̱ ndii, xtani̱ i̱ sa̱a̱ i̱ ña̱ ka'án tu̱'u̱n nde̱i' ja̱a̱n'.
45007023	Ndisu̱ xini i̱ ña̱ i̱i̱n' i̱ ndii, yoo i̱nga̱ ña̱ xikuita'nú nuu̱' tu̱'u̱n nde̱i' ja̱a̱n' ña̱ kuní i̱ sa̱a̱ i̱, te̱ ña̱ xikuita'nú ja̱a̱n' nduu' kua̱chi̱ ña̱ ñu'u' i̱i̱n' i̱, te̱ su̱vi̱ tu̱ a̱ nduu' ña̱ xiko' ni'i' yu'u̱ nde̱e̱ naa i̱i̱n te̱ naá vi̱'e̱ ka̱a̱.
45007024	I̱i̱n te̱ nda'vi va̱ kuu' nduu' yu'u̱. ¿Yo̱o̱ tu̱ ku̱vi̱ sa̱kakú yu'u̱ nuu̱' ñu̱'u' nde'i̱ i̱ yo'o', ña̱ kuni ka̱'ni̱' yu'u̱ nuu̱' Ndiosí?
45007025	Chi̱nda̱ni va̱ Ndiosí, sa̱kan' ña̱ ni̱ sa̱kakú xto̱'o̱ e̱' Jesucristo yu'u̱. Sa̱kan' na kuii', tee̱' ndee xika' nuu' yu'u̱ nuu̱' tu̱'u̱n nde̱i' Ndiosí xiin' ña̱ kuní i̱ xtun, ndisu̱ xiin' i̱i̱n' i̱ ndii, xiko' ni'i' kua̱chi̱ kivi̱' ñu̱u̱ i̱.
45008001	Sa̱kan' na kuii' vi̱ti̱n ndii, kö̱o̱' nde̱e̱ i̱i̱n xa'a̱' ña̱ ka̱tun' Ndiosí yoo', ne̱ i̱ni̱ xini Cristo Jesús, sa̱kan' ña̱ süu̱' xika' ka̱ e̱' sa̱a̱ kuní i̱i̱n' e̱', süu̱' ja̱a̱n' ndii xika' e̱' sa̱a̱ kuní Espíritu Santo.
45008002	Kua̱chi̱ ndii, tu̱'u̱n nde̱i', ña̱ nduu' kuenta Espíritu, ña̱ taxi' kivi̱' ñu̱u̱ e̱' xa'a̱' a̱ ña̱ i̱ni̱ e̱' xini e̱' Cristo Jesús ndii, ni̱ sa̱kakú a̱ yoo' nuu̱' ña̱ xiko' ni'i' kua̱chi̱ yoo' xiin' nuu̱' ña̱ xata'a̱n ku̱vi̱ e̱' xa'a̱'.
45008003	Kua̱chi̱ ndii ni̱ sa̱xinú Ndiosí ña̱ nï̱ ku̱vi̱ sa̱xinú tu̱'u̱n nde̱i' ja̱a̱n' xa'a̱' a̱ ña̱ iti̱a̱' kuu' i̱ni̱ ne̱ yivi̱' nuu̱' ña̱ ni̱a̱'a. Xa'a̱' a̱ ja̱a̱n' na ni̱ ti̱a̱nu̱' a̱ si'e̱ a̱ i̱i̱n yivi̱' xiin' i̱i̱n ñu̱'u' nde'i̱ nde̱e̱ naa ña̱ kumi' yoo', ne̱ xaa' kua̱chi̱, te̱ ni̱ sa̱na̱kua'a xiin' mii' a̱ te̱ kuiti̱a̱ níi' a̱ xa'a̱' kua̱chi̱ e̱'. Te̱ sa̱kan' te̱ nuu̱' ña̱ ni̱ xi'i̱ Jesús ja̱a̱n', ni̱ sa̱kakú a̱ yoo' nuu̱' ña̱ xiko' ni'i' kua̱chi̱ yoo'.
45008004	Sa̱kan' ni̱ xa̱a̱ Ndiosí te̱ sa̱xinu̱ nda̱ku Jesús nuu̱' e̱' sa̱kuu' ña̱ ka'án chuun' tu̱'u̱n nde̱i' ja̱a̱n', sa̱kan' ña̱ yoo' ndii, xïka' ka̱ e̱' sa̱a̱ kuní ñu̱'u' nde'i̱ e̱', süu̱' ja̱a̱n' ndii xika' e̱' sa̱a̱ kuní Espíritu Santo.
45008005	Te̱ ne̱ xika' sa̱a̱ kuní i̱i̱n' mi̱i' ni̱a̱ ndii, xanini ni̱a̱ xa'a̱' ña̱ ndioo̱' i̱ni̱ i̱i̱n' ni̱a̱ ja̱a̱n' kui̱ti̱'. Ndisu̱ ne̱ xika' sa̱a̱ kuní Espíritu Santo ndii, xanini ni̱a̱ xa'a̱' ña̱ kuní ña̱ ja̱a̱n' kui̱ti̱'.
45008006	Te̱ yo̱o̱ ka̱ ndi'ni̱ xa'a̱' ña̱ ndioo̱' i̱ni̱ i̱i̱n' ni̱a̱ ja̱a̱n' ndii, ku̱vi̱ xa̱chi' ni̱a̱ nuu̱' Ndiosí, ndisu̱ yo̱o̱ ka̱ ndi'ni̱ xa'a̱' ña̱ xiko' ni'i' Espíritu Santo ja̱a̱n' kivi̱' ñu̱u̱ ni̱a̱ ndii, ko̱o̱ mani̱' nimá ni̱a̱, te̱ na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i'.
45008007	Xa'a̱' a̱ ja̱a̱n' na ña̱ ndioo̱' i̱ni̱ i̱i̱n' ja̱a̱n' ndii, ña̱ ndasi' ta'an' xiin' Ndiosí nduu' a̱, te̱ küní a̱ sa̱xinú a̱ ña̱ ka'án chuun' tu̱'u̱n nde̱i' Ndiosí, te̱ ni̱ nde̱e̱ kü̱vi̱ tu̱ sa̱a̱ a̱ ña̱ ja̱a̱n'.
45008008	Te̱ ne̱ xika' sa̱a̱ kuní i̱i̱n' ni̱a̱ ja̱a̱n' ndii, kü̱vi̱ sa̱kuatia' ni̱a̱ Ndiosí.
45008009	Ndisu̱ ndo'ó ndii, xïka' ka̱ ndo̱' sa̱a̱ kuní i̱i̱n' ndo̱' ja̱a̱n', süu̱' ja̱a̱n' ndii xika' ndo̱' sa̱a̱ kuní Espíritu Santo naa' ndi̱xa̱ xna̱'a̱ naá Espíritu Ndiosí nimá ndo̱'. Te̱ yo̱o̱ ka̱ kö̱o̱' Espíritu Cristo naá nimá ndii, süu̱' kuenta Cristo xna̱'a̱ nduu' ni̱a̱.
45008010	Ndisu̱ naa' ndu'u̱' xna̱'a̱ Cristo ti̱xi̱n nimá ndo̱' ndii, tee̱' ndee ku̱vi̱ ñu̱'u' nde'i̱ ndo̱' xa'a̱' kua̱chi̱ ndii, ta̱xi̱ Espíritu ku̱ti̱a̱ku̱ ndo̱' xa'a̱' a̱ ña̱ xa̱ ni̱ xa̱nda̱ku Ndiosí nimá ndo̱' nuu̱' a̱.
45008011	Te̱ naa' naá Espíritu Ndiosí, ña̱ ni̱ sa̱na̱tiaku Jesús, nimá ndo̱' ndii, Ndiosí ja̱a̱n' tu̱ sa̱na̱tiaku ñu̱'u' nde'i̱ ndo̱' xa'a̱' ña̱ naá Espíritu a̱ ja̱a̱n' nimá ndo̱'.
45008012	Ña̱ni̱ ta'an' i̱, xa'a̱' a̱ ja̱a̱n' na kuii' kümi' e̱' ña̱ nde̱i' te̱ ka̱ka̱ ka̱ e̱' sa̱a̱ kuní i̱i̱n' mi̱i' e̱'.
45008013	Kua̱chi̱ ndii, naa' xika' ndo'ó sa̱a̱ kuní i̱i̱n mi̱i' ndo̱' ndii, ku̱vi̱ xa̱chi' ndo̱' nuu̱' Ndiosí, ndisu̱ naa' xiin' ndi̱e̱e̱' Espíritu Santo sa̱ndi'i' xa̱chi' ndo̱' ña̱ kuní i̱i̱n' mi̱i' ndo̱' ja̱a̱n' ndii, ku̱ti̱a̱ku̱ xna̱'a̱ ndo̱'.
45008014	Kua̱chi̱ ndii sa̱kuu' ne̱ taxi' ña̱ ndiaka' ña̱'a' Espíritu Santo ndii, si'e̱ Ndiosí nduu' ni̱a̱.
45008015	Sa̱kan' ña̱ nï̱ na̱ti̱i̱n ndo'ó espíritu, ña̱ tu̱ku̱ ni̱ xiko' ni'i' ndo'ó, te̱ ka̱ka̱ i̱yo̱ ndo̱'. Süu̱' ja̱a̱n' ndii Espíritu, ña̱ ni̱ sa̱na̱nduu' Ndiosí ndo'ó si'e̱ a̱, ni̱ na̱ti̱i̱n ndo̱'. Te̱ ña̱ ja̱a̱n' xaa' sa̱kan' te̱ ka'án e̱' xiin' Ndiosí ndii: “Tata yu̱va' i̱”, kachi e̱'.
45008016	Te̱ su̱vi̱ tu̱ Espíritu ja̱a̱n' nduu' ña̱ nduiin' xiin' espíritu e̱', te̱ ndiee' yu̱'u' a̱ nuu̱' a̱ ña̱ xa̱ nduu' e̱' si'e̱ Ndiosí.
45008017	­­­­Te̱ xa'a̱' a̱ ña̱ si'e̱ a̱ nduu' e̱' ndii, na̱ti̱i̱n tu̱ e̱' ña̱ ni̱ ta̱xa̱'a̱ Ndiosí xa'a̱' e̱', te̱ na̱ti̱i̱n e̱' ña̱ ja̱a̱n' xiin' Cristo. Sa̱kan' ña̱ naa' ndo'o' e̱' sa̱a̱ ni̱ ndo̱'o̱ a̱ ndii, ti̱i̱n ka'nu' tu̱ Ndiosí yoo' xiin' Cristo ja̱a̱n'.
45008018	Kua̱chi̱ ndii xiní kaxi' yu'u̱ ña̱ nde̱e̱ sie näkuitá tu̱ndo'o̱' ña̱ yoo nuu̱' kivi̱' ñu̱u̱ e̱' vi̱ti̱n xiin' ña̱ nda̱tu̱n' koo' chukuu' ña̱ na̱ti̱i̱n e̱' sa̱a̱ Ndiosí naá kivi̱'.
45008019	Sa̱kan' ña̱ sa̱kuu' ña̱ ni̱ xa̱'a̱ Ndiosí ndiatu' ndi'ni̱ ña̱ xaa̱ kivi̱' te̱ nia'a̱ Ndiosí yo̱o̱ nduu' xna̱'a̱ si'e̱ a̱.
45008020	Kua̱chi̱ ndii, süu̱' xa'a̱' a̱ ña̱ kuní mi̱i' ña̱ ni̱ xa̱'a̱ Ndiosí na ni̱ na̱ti̱i̱n a̱ ña̱ tívi' a̱, süu̱' ja̱a̱n' ndii xa'a̱' ña̱ xa̱ sa̱kan' ni̱ kuni̱ mi̱i' Ndiosí. Ndisu̱ ni̱ na̱ti̱i̱n tu̱ a̱ ña̱ ndiatu' i̱ni̱ a̱
45008021	ña̱ ndoo̱ ndiká a̱ nuu̱' ña̱ xiko ni'i' ña̱'a' ña̱ sati̱vi' ña̱'a' ja̱a̱n'. Te̱ ndiatu' tu̱ i̱ni̱ a̱ ña̱ ndoo̱ ndiká inga' a̱ xiin' yoo', ne̱ nduu' si'e̱ Ndiosí, te̱ na̱ti̱i̱n na a̱ ña̱ ndu̱nda̱tu̱n a̱ xiin' e̱'.
45008022	Kua̱chi̱ ndii xiní e̱' ña̱ tana' inga' sa̱kuu' ña̱ ni̱ xa̱'a̱ Ndiosí nde̱e̱ vi̱ti̱n. Te̱ ndo'o' u'vi̱ tu̱ sa̱kuu' a̱ nde̱e̱ naa ndo'o' i̱i̱n ña' sakaku' si'e̱.
45008023	Te̱ süu̱' ña̱ ja̱a̱n' kui̱ti̱' ndo'o' sa̱kan', süu̱' ja̱a̱n' ndii tana' u'vi̱ tu̱ i̱ni̱ yoo', ne̱ ni̱ ta̱xi̱ Ndiosí Espíritu Santo naá nimá, ña̱ nduu' nde̱e̱ naa ña̱ ni̱ chi̱ka̱ndi̱a̱ a̱ nuu̱' e̱', ña̱ ndiatu' i̱ni̱ e̱' xaa̱' kivi̱' ña̱ na̱ti̱i̱n nda'vi xa̱chi' Ndiosí yoo', te̱ na̱ti̱i̱n e̱' sa̱kuu' ña̱ va̱'a̱ nda̱'a' a̱ kii̱' sa̱ndu̱xa̱a' xa̱chi' a̱ ñu̱'u' nde'i̱ e̱'.
45008024	Kua̱chi̱ ndii, kii̱' ni̱ sa̱kakú Ndiosí yoo' ndii, ni̱ na̱ti̱i̱n e̱' ña̱ ndiatu' i̱ni̱ e̱' ja̱a̱n', ndisu̱ ña̱ ku̱vi̱ ku̱ni̱ nuu̱' e̱' ndii, küní a̱ ña̱ ku̱ndi̱a̱tu̱ i̱ni̱ ka̱ e̱' xa'a̱' ña̱ ja̱a̱n'. Sa̱kan' ña̱ kö̱o̱' nde̱e̱ i̱i̱n ne̱ yivi̱' ndiatu' i̱ni̱ xa'a̱' ña̱ xa̱ kumi' ni̱a̱.
45008025	Ndisu̱ xa'a̱' ña̱ ndiatu' i̱ni̱ e̱' ña̱ tïa̱'an ku̱vi̱ ku̱ni̱ e̱' ndii, na ku̱ndi̱a̱tu̱ ndi̱tu̱ni̱ kuie e̱' xa'a̱' a̱.
45008026	Te̱ nii' sa̱kan' tu̱ chindiee' Espíritu Santo yoo' kii̱' iti̱a̱' i̱ni̱ nimá e̱', kua̱chi̱ ndii xïní e̱' ndee ña̱ kaka̱n e̱' nuu̱' Ndiosí. Ndisu̱ mi̱i' Espíritu ja̱a̱n' xikui'ní xa'a̱' e̱' nuu̱' Ndiosí tee̱' ndee xiin' ña̱ tana' ña̱ kü̱vi̱ ka'a̱n e̱' xiin' tu̱'u̱n e̱'.
45008027	Te̱ Ndiosí ndii, xa'a̱' a̱ ña̱ su̱vi̱ a̱ xachuun' ndi'i̱ xiin' nimá e̱' ndii, xa̱ xiní a̱ ja̱a̱n' ndee ña̱ kuní Espíritu ña̱ naá nimá e̱' ja̱a̱n'. Sa̱kan' ña̱ xikui'ní Espíritu ja̱a̱n' xa'a̱' yoo sa̱a̱ nii' kuní Ndiosí xa'a̱' a̱ ña̱ nduu' e̱' kuenta a̱.
45008028	Te̱ siin' tuku' ndii, xa̱ xiní e̱' ña̱ xa'a̱' a̱ ña̱ ndani̱ e̱' Ndiosí, na sa̱kuu' ña̱ ndo'o' e̱' ndii, ña̱ va̱'a̱ nduu' a̱ xaa' a̱, sa̱kan' ña̱ ni̱ ka̱na̱ a̱ yoo' sa̱a̱ ni̱ chi̱tuní mi̱i' a̱.
45008029	Sa̱kan' ña̱ yoo' ne̱ xa̱ ni̱ na̱ka̱xi̱n Ndiosí nde̱e̱ kii̱' tïa̱'an kua̱'a̱ i̱i̱n yivi̱' ndii, ni̱ chi̱tuní a̱ ña̱ ku̱u̱ e̱' sa̱a̱ nii' kuu' si'e̱ a̱. Te̱ sa̱kan' si'e̱ a̱ ja̱a̱n' ku̱ndu̱u̱ ña̱ni̱ ña̱ xkua'a̱' nuu̱' kua'a̱' ne̱ ta'an' a̱.
45008030	Te̱ yoo', ne̱ xa̱ ni̱ chi̱tuní a̱ ña̱ ko̱o̱ e̱' sa̱kan' ndii, ni̱ ka̱na̱ tu̱ a̱ yoo', te̱ yoo', ne̱ ni̱ ka̱na̱ a̱ ja̱a̱n' ndii, ni̱ xa̱nda̱ku tu̱ a̱ nimá e̱' nuu̱' a̱, te̱ yoo', ne̱ ni̱ xa̱nda̱ku a̱ nimá ja̱a̱n' ndii, nduu' e̱' kuenta mii' nda̱tu̱n' kaa' mii' ndu'u̱' a̱.
45008031	Xa'a̱' a̱ ja̱a̱n' na kuii' ku̱vi̱ ka'a̱n e̱' ña̱ naa' Ndiosí yoo xiin' e̱' ndii, ¿yo̱o̱ ku̱vi̱ ka̱nando yoo'?
45008032	Sa̱kan' ña̱ Ndiosí ndii, nï̱ ku̱u̱ xi'ndi̱a̱' a̱ si'e̱ a̱ nuu̱' e̱', süu̱' ja̱a̱n' ndii ni̱ sa̱na̱kua'a ña̱'a' a̱, te̱ ni̱ xi'i̱ ña̱ ja̱a̱n' xa'a̱' kua̱chi̱ sa̱kuu' e̱'. Xa'a̱' a̱ ja̱a̱n' na nii' sa̱kan' tu̱ ta̱xi̱ inga' a̱ xiin' si'e̱ a̱ ja̱a̱n' nuu̱' e̱' sa̱kuu' ña̱'a̱.
45008033	Naa' sa̱kan' ndii, kö̱o̱' xa̱chi' ka̱ ña̱ ku̱vi̱ ti̱i̱n kua̱chi̱ yoo', ne̱ xa̱ ni̱ na̱ka̱xi̱n Ndiosí ra̱n'. Sa̱kan' ña̱ mi̱i' a̱ ja̱a̱n' nduu' ña̱ xa̱ ni̱ ka'a̱n ña̱ ne̱ nda̱ku nimá nduu' e̱' nuu̱' a̱.
45008034	Te̱ sa̱kan' tu̱ kö̱o̱' xa̱chi' ka̱ ña̱ ku̱vi̱ ka̱tun' yoo' nuu̱' Ndiosí. Sa̱kan' ña̱ Cristo nduu' ña̱ xa̱ ni̱ xi'i̱ xa'a̱' kua̱chi̱ e̱'. Te̱ süu̱' sa̱kan' kui̱ti̱', süu̱' ja̱a̱n' ndii xa̱ ni̱ na̱ti̱a̱ku̱ tu̱ku̱u̱ a̱, te̱ ndu'u̱' a̱ nda̱'a' kua̱'a̱ Ndiosí xikui'ní a̱ xa'a̱' e̱'.
45008035	Te̱ sa̱kan' ni̱ tu̱ kö̱o̱' xa̱chi' ña̱ ku̱vi̱ sa̱a̱ sa̱kan' te̱ na̱ko̱o̱ Cristo ña̱ ndani̱ a̱ yoo', naa kuu' tu̱ndo'o̱', uun naa kuu' ña̱ ndi'ni̱ nimá e̱', uun naa kuu' ña̱ ndikún u'vi̱ ne̱ yivi̱' yoo', uun naa kuu' so̱ko̱, uun naa kuu' ña̱ natiín e̱' xa'a̱' toto̱, uun naa kuu' ña̱ kuain', uun naa kuu' ña̱ xa'ni̱' ne̱ yivi̱'. Nde̱e̱ i̱i̱n ña̱ ja̱a̱n' kü̱vi̱ sa̱a̱ sa̱kan'.
45008036	Naa yoso̱' a̱ nuu̱' tu̱tu̱ Ndiosí mii' ka'án a̱ ndii: Xa'a̱' a̱ ña̱ ndikún ndu̱ i̱chi' u̱n' ndii, sa̱a̱ kivi̱' yoo ndu̱ nuu̱' ña̱ kuein' ña̱ ka̱'ni̱' ne̱ yivi̱' ndu'u̱. Te̱ kuu' ni̱a̱ xiin' ndu̱ nde̱e̱ naa xaa' ne̱ yivi̱' xiin' mbe̱e̱, ti' xa̱ xito' ka̱'ni̱' ni̱a̱. Sa̱kan' yoso̱' a̱.
45008037	Ndisu̱ xa'a̱' a̱ ña̱ ndani̱ Cristo yoo' ndii, mi̱i' a̱ sa̱a̱ sa̱kan', te̱ ka̱nando xa̱chi' e̱' nuu̱' sa̱kuu' tu̱ndo'o̱' ja̱a̱n'.
45008038	Sa̱kan' ña̱ xiní kaxi' yu'u̱ ña̱ kö̱o̱' xa̱chi' ña̱ ku̱vi̱ sa̱a̱ sa̱kan', te̱ na̱ko̱o̱ Cristo ña̱ ndani̱ a̱ yoo', naa kuu' ña̱ xi'í e̱', uun naa kuu' ña̱ xika' e̱' i̱i̱n yivi̱', uun naa kuu' ángele, uun naa kuu' ña̱ xa'ndia chuun' ka'nu', uun naa kuu' ña̱ kumi' ndi̱e̱e̱', uun naa kuu' ña̱ ndo'o' e̱' vi̱ti̱n, uun naa kuu' ña̱ ku̱ndo̱'o̱ e̱' nuu̱' ku'u̱n e̱',
45008039	uun naa kuu' ña̱ ndiee' mii' sukun va̱ ndi̱vi', uun naa kuu' ña̱ ñu'u' nde̱e̱ ma̱a' va̱ ti̱xi̱n ñu̱'u', nde̱e̱ ndee ka̱ ña̱ ni̱ kua̱'a̱ ni̱ xa̱a̱ Ndiosí ndii, kü̱vi̱ sa̱a̱ a̱ sa̱kan' te̱ na̱ko̱o̱ Ndiosí ña̱ ndani̱ a̱ yoo', sa̱kan' ña̱ ni̱ nia'a̱ ña̱ ndani̱ a̱ yoo' xa'a̱' ña̱ ni̱ xa̱a̱ xto̱'o̱ e̱' Jesucristo xa'a̱' e̱'.
45009001	Xa'a̱' a̱ ña̱ nduu' i̱ te̱ ndikún Cristo ndii, ña̱ ndi̱xa̱ ka'án i̱, süu̱' xini xa'an' i̱. Te̱ Espíritu Santo ndiee' yu̱'u' nuu̱' nimá i̱ ña̱ ña̱ ndi̱xa̱ ka'án i̱,
45009002	kii̱' ka'án i̱ ña̱ ndi̱e̱e' va̱ xikui'nú ti̱tu'u̱n' yu'u̱, te̱ ndi̱e̱e' va̱ tu̱ ndi'ni̱ u'vi̱ nimá i̱ xa'a̱' ne̱ ta'an' i̱.
45009003	Kua̱chi̱ ndii xa̱ nakuiin' yu̱'u' yu'u̱ na̱cha̱'a̱n i̱ sa̱a̱ Ndiosí, tee̱' nde̱e̱ ndondi̱a̱ i̱ Cristo naa' xiin' ña̱ ja̱a̱n' ku̱vi̱ sa̱kakú a̱ ne̱ ta'an' i̱, ne̱ Israel, ne̱ nduu' i̱chi' i̱ mii' kua̱xi̱ i̱.
45009004	Sa̱kan' ña̱ ne̱ Israel nduu' tu̱ ne̱ ja̱a̱n', te̱ ne̱ ja̱a̱n' tu̱ nduu' ne̱ xito' na̱ti̱i̱n nda'vi Ndiosí, te̱ su̱vi̱ tu̱ ni̱a̱ nduu' ne̱ ni̱ nia'a̱ Ndiosí ña̱ ndi̱e̱e' nda̱tu̱n' va̱ a̱, te̱ su̱vi̱ tu̱ ni̱a̱ nduu' ne̱ ni̱ ndoo̱ a̱ kuento a̱ xiin', te̱ su̱vi̱ tu̱ ni̱a̱ nduu' ne̱ ni̱ ta̱xi̱ a̱ tu̱'u̱n nde̱i' a̱ nuu̱', te̱ su̱vi̱ tu̱ ni̱a̱ nduu' ne̱ ni̱ ka'a̱n Ndiosí xiin' sa̱a̱ sa̱ka'nu' ña̱'a' ni̱a̱, te̱ su̱vi̱ tu̱ ni̱a̱ nduu' ne̱ ni̱ chi̱ka̱ndi̱a̱ Ndiosí kuento a̱ xa'a̱'.
45009005	Te̱ sa̱kan' tu̱ i̱chi' ya̱ta' tu̱ ni̱a̱ nduu' te̱ xii̱' ya̱ta' e̱', te̱ ni̱ xika̱ va̱'a̱ i̱chi' Ndiosí, te̱ kuenta te̱ ja̱a̱n' nduu' tu̱ i̱chi' ya̱ta' Cristo kuenta ña̱ nduu' a̱ si'e̱ ne̱ yivi̱'. Te̱ Cristo ja̱a̱n' nduu' tu̱ Ndiosí, ña̱ xa'ndia chuun' xa'a̱' sa̱kuu' ña̱ yoo'. Na sa̱ka'nu' ña̱'a' e̱' nde̱e̱ ndi'i' ni̱ kivi̱'. Sa̱kan' na ku̱ndu̱u̱ a̱.
45009006	Ndisu̱ süu̱' ka'án i̱ ña̱ nï̱ saxinú Ndiosí tu̱'u̱n ña̱ ni̱ ta̱xi̱ a̱ ja̱a̱n' nuu̱' ne̱ ja̱a̱n'. Kua̱chi̱ ndii süu̱' sa̱kuu' ne̱ Israel ja̱a̱n' nduu' kuenta Ndiosí,
45009007	te̱ ni̱ nde̱e̱ süu̱' sa̱kuu' tu̱ si̱a̱ni' xika' Abraham nduu' xna̱'a̱ si̱a̱ni' xika' ra̱ nuu̱' Ndiosí. Süu̱' ja̱a̱n' ndii ni̱ ka'a̱n Ndiosí xiin' ra̱ ndii: “Si̱a̱ni' xika' Isaac kui̱ti̱' ku̱ndu̱u̱ si̱a̱ni' xika' u̱n'”, ni̱ kachi̱ a̱.
45009008	Ña̱ ja̱a̱n' na kuni kachi̱ a̱ ndii, nde̱e̱ i̱i̱n ne̱ yivi̱' ndüu' si'e̱ Ndiosí xa'a̱' a̱ ña̱ nduu' ni̱a̱ si̱a̱ni' xika' Abraham kui̱ti̱'. Süu̱' ja̱a̱n' ndii ne̱ ni̱ ta̱xi̱ a̱ kuento a̱ xa'a̱' nuu̱' Abraham ja̱a̱n' kui̱ti̱' nduu' xna̱'a̱ si̱a̱ni' xika' ra̱.
45009009	Kua̱chi̱ ndii ña̱ yo̱'o̱' nduu' kuento a̱ ña̱ ni̱ ta̱xi̱ a̱ ndii: “Kivi̱' naa vi̱ti̱n na̱ndi̱ko' i̱ kuiya̱ ki̱'i̱n, te̱ Sara ndii, xa̱ ni̱ tuvi̱ si'e̱ a'”, ni̱ kachi̱ a̱.
45009010	Te̱ süu̱' xa̱ ña̱ ja̱a̱n' kui̱ti̱', süu̱' ja̱a̱n' ndii sa̱kan' tu̱ Rebeca ndii, ni̱ sa̱kaku' a' te̱ kuate si'e̱ a' xiin' i̱i̱n nda̱a̱' te̱ yivi̱' kui̱ti̱', te̱ ja̱a̱n' nduu' xii̱' ya̱ta' e̱' Isaac.
45009011	Ndisu̱ ña̱ kuní ka̱ ka̱ku̱ te̱ kuate ja̱a̱n', te̱ kii̱' kuní ka̱ tu̱ sa̱a̱ uvi̱ sa̱a' ra̱ ña̱ va̱'a̱, uun ña̱ ni̱a̱'a ndii, xa̱ ni̱ chi̱tuní Ndiosí ña̱ na̱ka̱xi̱n a̱ i̱i̱n te̱ ja̱a̱n', te̱ süu̱' xa'a̱' ña̱ ni̱ xa̱a̱ te̱ ja̱a̱n' ña̱ va̱'a̱ na ni̱ na̱ka̱xi̱n ña̱'a' Ndiosí,
45009012	sa̱kan' ña̱ ni̱ ka'a̱n a̱ xiin' Rebeca ndii: “Te̱ xkua'a̱' ka̱ka̱ nu̱u̱ nuu̱' te̱ xanuu'”, ni̱ kachi̱ a̱.
45009013	Te̱ sa̱kan' tu̱ yoso̱' a̱ nuu̱' tu̱tu̱ Ndiosí mii' ka'án a̱ ndii: “Ni̱ ku̱ndani̱ i̱ Jacob, ndisu̱ ni̱ ku̱nda̱si' i̱ Esaú.” Sa̱kan' yoso̱' a̱.
45009014	Tee̱' ka'a̱n ndo̱' xiin' i̱ ña̱ süu̱' ña̱ xachuun' nda̱ku nduu' Ndiosí na xaa' a̱ sa̱kan', kachi̱ ndo̱'. Kuä̱sa̱' xa̱chi' sa̱kan' ra̱n'.
45009015	Kua̱chi̱ ndii yoso̱' a̱ nuu̱' tu̱tu̱ Ndiosí mii' ni̱ ka'a̱n a̱ xiin' Moisés ndii: “Ku̱vi̱ta i̱ni̱ i̱ xa'a̱' yo̱o̱ ka̱ kuní mi̱i' i̱, te̱ ko̱o̱ ka'nu' i̱ni̱ i̱ xa'a̱' yo̱o̱ ka̱ kuní mi̱i' i̱.” Sa̱kan' yoso̱' a̱.
45009016	Xa'a̱' a̱ ja̱a̱n' na kuii' ña̱ kuvita i̱ni̱ Ndiosí xa'a̱' e̱' ndii, süu̱' kuenta ña̱ ka'án nimá e̱' nduu' a̱, te̱ ni̱ nde̱e̱ süu̱' kuenta ña̱ ndi̱e̱e̱' mi̱i' e̱' nduu' tu̱ a̱. Süu̱' ja̱a̱n' ndii kuenta ña̱ ni̱ chi̱tuní Ndiosí ña̱ ku̱vi̱ta i̱ni̱ a̱ xa'a̱' kui̱ti̱' e̱' nduu' a̱.
45009017	Kua̱chi̱ ndii yoso̱' a̱ nuu̱' tu̱tu̱ Ndiosí ña̱ ni̱ ka'a̱n a̱ xiin' Faraón, te̱ ni̱ xa̱'ndi̱a̱ chuun' kuu' nu̱u' ñu̱u̱ Egipto, mii' ka'án a̱ ndii: “Ni̱ sa̱kuiso' chuun' i̱ yo'ó te̱ nia'a̱ i̱ ña̱ ndi̱e̱e' i̱ xiin' ña̱ ku̱ndo̱'o̱ u̱n', te̱ kiku̱' tu̱'u̱n xa'a̱' i̱ ka̱nii' nuu̱' ñu̱'u' i̱i̱n yivi̱'.” Sa̱kan' yoso̱' a̱.
45009018	Xa'a̱' a̱ ja̱a̱n' na kuii' kuvita i̱ni̱ Ndiosí xa'a̱' ne̱ kuní mi̱i' a̱ ku̱vi̱ta i̱ni̱ a̱ xa'a̱' kui̱ti̱', te̱ xaxi̱i̱ a̱ nimá ne̱ kuní a̱ sa̱xi̱i̱ a̱ nimá.
45009019	Ndisu̱ tee̱' ka'a̱n ndo̱' xiin' i̱ ndii: “¿Ndee xa'a̱' ka'a̱n Ndiosí ña̱ ne̱ ndiso' kua̱chi̱ nduu' e̱', sa̱kan' ña̱ kü̱vi̱ xa̱chi' sa̱i̱n kuiín e̱' ña̱ xa̱ ni̱ chi̱tuní a̱ sa̱a̱ a̱ xiin' e̱'?”
45009020	Ndisu̱ ka'án yu'u̱ xiin' ndo̱' ndii, ne̱ yivi̱' i̱i̱n yivi̱' kui̱ti̱' nduu' yoo'. Kö̱o̱' nduu' xa̱chi' yo'ó na naka̱n u̱n' kuenta nuu̱' Ndiosí xa'a̱' ña̱ xaa' a̱. Naa kuu' i̱i̱n ki̱si̱ ndii, ¿ñáá tuu ndo'ó ña̱ ku̱vi̱ ka'a̱n a̱ xiin' te̱ ni̱ xa̱'a̱ ña̱'a' ndii: “¿Ndichun na ni̱ xa̱'a̱ u̱n' yu'u̱ so̱'o̱?”, kachi̱ a̱.
45009021	Xiní e̱' ña̱ te̱ xachuun' xiin' ñu̱'u' kixin' ndii, kumi' ra̱ ndi̱e̱e̱', te̱ ka̱sa̱'a̱ ra̱ ndee ka̱ nuu̱' ki̱si̱ xiin' ñu̱'u' kixin' naa' kuní ra̱. Ku̱vi̱ ka̱sa̱'a̱ ra̱ i̱i̱n a̱ xa'a̱' chu̱u̱n va̱'a̱, te̱ ku̱vi̱ tu̱ ka̱sa̱'a̱ ra̱ i̱i̱n a̱ xa'a̱' chu̱u̱n kuali' kuu' so̱'o̱.
45009022	Te̱ nde̱e̱ naa sa̱kan' tu̱ yoo Ndiosí, kii̱' kuní a̱ nia'a̱ a̱ ña̱ xi'é a̱ xini a̱ kua̱chi̱, te̱ ku̱ni̱ ne̱ yivi̱' ña̱ ndi̱e̱e' a̱, sa̱kan' na xiin' kua'a̱' ña̱ kuiee i̱ni̱ ni̱ ku̱ndi̱e̱ni a̱ xa'a̱' ne̱ xa̱ ni̱ yoo̱ tu̱'va̱, te̱ sa̱ndo'o' ña̱'a' a̱, te̱ nduxi̱n ni̱a̱.
45009023	Te̱ ni̱ xa̱a̱ tu̱ a̱ sa̱kan' te̱ nia'a̱ a̱ ña̱ ka'nu' va̱ ña̱ nduu' a̱ xiin' ne̱ ni̱ na̱ka̱xi̱n a̱, te̱ ku̱vi̱ta i̱ni̱ a̱ xa'a̱' ni̱a̱, te̱ ne̱ ja̱a̱n' nduu' ne̱ ni̱ chi̱tuní a̱ nde̱e̱ ña̱ nu̱u' ña̱ ku̱ndi̱e̱e̱ ni̱a̱ mii' nda̱tu̱n' va̱ kaa'.
45009024	Te̱ yoo' tu̱ nduu' ne̱ ni̱ ka̱na̱ Ndiosí ja̱a̱n'. Te̱ süu̱' ndu'u̱ ne̱ judío kui̱ti̱' ni̱ ka̱na̱ a̱, süu̱' ja̱a̱n' ndii ni̱ ka̱na̱ tu̱ a̱ ndo'ó, ne̱ tuku'.
45009025	Naa ni̱ ka'a̱n Ndiosí xiin' Oseas, te̱ ni̱ ka'a̱n tiakú tu̱'u̱n a̱ ndii: Ka'a̱n i̱ ña̱ ne̱ nduu' kuenta i̱ nduu' ne̱ nï̱ nduu̱ kuenta i̱. Te̱ ka'a̱n i̱ ña̱ kundani̱ i̱ ne̱ nï̱ ndani̱ i̱.
45009026	Te̱ i̱i̱n xaan' mii' ni̱ ka'a̱n i̱ xiin' ne̱ yivi̱' ndii: “Ndo'ó ndii, süu̱' kuenta i̱ nduu' ndo̱'”, i̱kan' ka'a̱n i̱ xiin' ni̱a̱ ña̱ si'e̱ mi̱i' yu'u̱ Ndiosí tiaku nduu' ni̱a̱. Ni̱ kachi̱ Ndiosí xiin' Oseas ja̱a̱n'.
45009027	Te̱ ni̱ ka'a̱n ndo̱so̱' Isaías, te̱ ni̱ ka'a̱n tiakú tu̱'u̱n Ndiosí, xa'a̱' ne̱ Israel ndii: Tee̱' ndee yoo kua'a̱' ya'a̱ ndu̱ ne̱ Israel, nde̱e̱ naa ñu̱ti' mi̱ni̱ ka'nu' ndii, chaa' kui̱ti̱' ndu̱ kaku̱ nuu̱' kua̱chi̱ ndu̱.
45009028	Kua̱chi̱ ndii xa̱ kuyatin' kuii va̱ na̱tava̱' nda̱ku xto̱'o̱ e̱' kua̱chi̱ sa̱kuu' ne̱ ndiee' i̱i̱n yivi̱'. Ni̱ kachi̱ ra̱.
45009029	Te̱ naa ni̱ ka'a̱n ka̱ Isaías i̱nga̱ xaan' ndii: Naa' nï̱ sa̱kakú xto̱'o̱ e̱' Ndiosí, ña̱ ndi̱e̱e' koo' chukuu', i̱i̱n chaa' ne̱ xii̱' ya̱ta' ndu̱ ndii, xa̱ ni̱ ndo̱ñu'u' ndu̱ nde̱e̱ naa ni̱ ndo̱'o̱ ne̱ ni̱ ndiee̱ ñu̱u̱ Sodoma xiin' ñu̱u̱ Gomorra. Sa̱kan' ni̱ kachi̱ ra̱.
45009030	Xa'a̱' a̱ ja̱a̱n' na kuii', ña̱ yo̱'o̱' nduu' ña̱ ka'án ña̱ ni̱ ka'a̱n i̱ ja̱a̱n'. Te̱ ne̱ tuku' ndii, tee̱' ndee nï̱ ndu̱ku' ni̱a̱ ña̱ ko̱o̱ nda̱ku nimá ni̱a̱ nuu̱' Ndiosí ndii, ni̱ na̱ti̱i̱n ni̱a̱ ña̱ ni̱ xa̱nda̱ku a̱ nimá ni̱a̱ ja̱a̱n' nuu̱' a̱ xa'a̱' a̱ ña̱ i̱ni̱ ni̱a̱ xini ña̱'a' ni̱a̱.
45009031	Ndisu̱ ne̱ ta'an' i̱, ne̱ Israel ndii, tee̱' ndee ni̱ ndu̱ku' u'vi̱ ni̱a̱ ña̱ sa̱nda̱ku Ndiosí nimá ni̱a̱ nuu̱' a̱ xa'a̱' a̱ ña̱ xanduxa̱' ni̱a̱, te̱ sa̱xinú ni̱a̱ tu̱'u̱n nde̱i' a̱ ndii, nï̱ na̱ti̱i̱n ni̱a̱ ña̱ sa̱nda̱ku a̱ nimá ni̱a̱ nuu̱' a̱.
45009032	Ni̱ ndo̱'o̱ ni̱a̱ sa̱kan' kua̱chi̱ ndii, nï̱ ndu̱ku' ni̱a̱ ña̱ sa̱nda̱ku Ndiosí nimá ni̱a̱ nuu̱' a̱ xa'a̱' a̱ ña̱ i̱ni̱ ni̱a̱ xini ña̱'a' ni̱a̱. Süu̱' ja̱a̱n' ndii ni̱ ndu̱ku' ni̱a̱ ña̱ sa̱nda̱ku a̱ nimá ni̱a̱ nuu̱' a̱ xa'a̱' a̱ ña̱ xaa' ni̱a̱ ña̱ ka'án chuun' tu̱'u̱n nde̱i' a̱. Sa̱kan' na ni̱ ka̱ki'i̱ ni̱a̱ xiin' yuu̱', ña̱ kaki'í ne̱ küní i̱ni̱.
45009033	Naa yoso̱' a̱ nuu̱' tu̱tu̱ Ndiosí mii' ka'án a̱ ndii: Chu̱u̱n xa'a' va̱ ndo̱'. Xa̱ ni̱ chi̱ndu'u̱' i̱ i̱i̱n yuu̱' ñu̱u̱ Sión. Te̱ nuu̱' yuu̱' ja̱a̱n' ka̱ki'i̱ ne̱ yivi̱' te̱ ndu̱va̱ ni̱a̱. Ndisu̱ yo̱o̱ ka̱ i̱ni̱ xini yuu̱' ja̱a̱n' ndii, sä̱ku̱chani ña̱'a' a̱. Sa̱kan' kachi a̱.
45010001	Ña̱ni̱ ta'an' i̱, ña̱ ka'án nimá i̱ xa'a̱' ne̱ ta'an' i̱, ne̱ Israel, xiin' ña̱ ka'án i̱ xiin' Ndiosí xa'a̱' ni̱a̱ ndii, ña̱ kaku̱ na ni̱a̱ nuu̱' kua̱chi̱ ni̱a̱ nduu' a̱.
45010002	Kua̱chi̱ ndii ku̱vi̱ ndi̱e̱e̱ yu̱'u' i̱ xa'a̱' ne̱ ja̱a̱n' ña̱ xikán va̱ nimá ni̱a̱ ña̱ ka̱ka̱ nu̱u̱ ni̱a̱ nuu̱' Ndiosí, ndisu̱ xïní ni̱a̱ sa̱a̱ kuní a̱ sa̱a̱ ni̱a̱.
45010003	Kua̱chi̱ ndii nï̱ ku̱nda̱ni̱ ni̱a̱ sa̱a̱ ni̱ kuni̱ Ndiosí sa̱nda̱ku a̱ nimá ni̱a̱ nuu̱' a̱. Sa̱kan' na ni̱ xika̱ ni̱a̱ sa̱nda̱ku mi̱i' ni̱a̱ nimá ni̱a̱ nuu̱' a̱ xiin' ndi̱e̱e̱' mi̱i' ni̱a̱, te̱ ka'a̱n a̱ ña̱ ne̱ nda̱ku nimá nduu' ni̱a̱. Te̱ nï̱ na̱ti̱i̱n ni̱a̱ sa̱a̱ ni̱ kuni̱ Ndiosí sa̱nda̱ku a̱ nimá ni̱a̱ nuu̱' a̱.
45010004	Kua̱chi̱ ndii Cristo nduu' mii' xinú ña̱ ka'án tu̱'u̱n nde̱i' Ndiosí. Sa̱kan' te̱ sa̱nda̱ku a̱ nimá sa̱kuu' yoo', ne̱ i̱ni̱ xini ña̱'a'.
45010005	Te̱ so̱'o̱ yoso̱' tu̱'u̱n nde̱i' Ndiosí ña̱ ni̱ ke̱'i̱ Moisés ja̱a̱n' xa'a̱' ne̱ xika' sa̱nda̱ku mi̱i' nimá ni̱a̱ nuu̱' Ndiosí xiin' tu̱'u̱n nde̱i' ja̱a̱n' ndii: “Yo̱o̱ ka̱ saxinú sa̱kuu' ña̱ ka'án chuun' tu̱'u̱n nde̱i' Ndiosí ndii, ku̱ti̱a̱ku̱ ni̱a̱ sa̱a̱ tu̱'u̱n nde̱i' ja̱a̱n'.” Sa̱kan' kachi a̱.
45010006	Ndisu̱ yoso̱' a̱ nuu̱' tu̱tu̱ Ndiosí ña̱ ne̱ i̱ni̱ xini ña̱'a' kui̱ti̱' nduu' ne̱ yoo nda̱ku nimá nuu̱' a̱, sa̱kan' na ka'án a̱ ndii: “Kä̱ni̱ni̱ ndo̱' xiin' nimá ndo̱' ndii: ¿Yo̱o̱ tu̱ ku̱vi̱ nda̱a̱ ndi̱vi', te̱ na̱'i̱n ni̱a̱ a̱? (Kii̱' ka'án e̱' sa̱kan' ndii, nde̱e̱ naa' kuni sa̱nuu' e̱' Cristo.)
45010007	Ni̱ nde̱e̱ kä'án tu̱ ndo̱' xiin' nimá ndo̱' ndii: ¿Yo̱o̱ tu̱ nu̱u̱ nde̱e̱ yavi̱ kunu te̱ na̱'i̱n ni̱a̱ a̱?” (Kii̱' ka'án e̱' sa̱kan' ndii, nde̱e̱ naa' kuni xta̱'ni' e̱' Cristo te̱i̱n ne̱ ni̱ xi'i̱.) Sa̱kan' yoso̱' a̱.
45010008	Ndisu̱ yoso̱' a̱ nuu̱' tu̱tu̱ Ndiosí mii' ka'án a̱ ndii: “Ya̱ti̱n nuu̱' ndo̱', te̱ ya̱ti̱n tu̱ nimá ndo̱' yoo tu̱'u̱n va̱'a̱ ja̱a̱n'”, kachi a̱. Te̱ tu̱'u̱n va̱'a̱ ja̱a̱n' nduu' tu̱ ña̱ ka'án ndo̱so̱' ndu'u̱ nuu̱' ndo̱' vi̱ti̱n te̱ i̱ni̱ ndo̱' ku̱ni̱ ndo̱' Jesús.
45010009	Sa̱kan' ña̱ naa' ka'a̱n u̱n' xiin' yu̱'u' u̱n' ña̱ Jesús nduu' xto̱'o̱ nuu̱' sa̱kuu' ña̱'a̱, te̱ i̱ni̱ u̱n' xiin' nimá u̱n' ña̱ ni̱ sa̱na̱tiaku ña̱'a' Ndiosí ndii, kaku̱ u̱n' nuu̱' kua̱chi̱ u̱n'.
45010010	Kua̱chi̱ ndii xiin' nimá e̱' i̱ni̱ e̱' xini ña̱'a' e̱' te̱ xanda̱ku Ndiosí nimá e̱' nuu̱' a̱. Te̱ xiin' yu̱'u' e̱' ka'án e̱' ña̱ nakuni ña̱'a' e̱' nuu̱' ne̱ yivi̱' te̱ sa̱kakú a̱ yoo' nuu̱' kua̱chi̱ e̱'.
45010011	Naa yoso̱' a̱ nuu̱' tu̱tu̱ Ndiosí mii' ka'án a̱ ndii: “Yo̱o̱ ka̱ i̱ni̱ xini ña̱'a' ndii, tä̱xi̱ a̱ ku̱chani ni̱a̱.” Sa̱kan' yoso̱' a̱.
45010012	Kua̱chi̱ ndii i̱i̱n nda̱a̱' nduu' e̱' tee̱' ndee ne̱ judío nduu' e̱', uun ne̱ tuku' nduu' e̱'. Sa̱kan' ña̱ i̱i̱n nda̱a̱' Ndiosí nduu' xto̱'o̱ nuu̱' sa̱kuu' e̱', te̱ sañu'u' kua'a̱' a̱ sa̱a̱ ka̱ ta'an' ne̱ yivi̱' xikán nuu̱' a̱.
45010013	Kua̱chi̱ ndii yoso̱' tu̱ a̱ nuu̱' tu̱tu̱ Ndiosí mii' ka'án a̱ ndii: “Yo̱o̱ ka̱ kaka̱n nuu̱' xto̱'o̱ e̱' Ndiosí ja̱a̱n' ndii, sa̱kakú ña̱'a' a̱ nuu̱' kua̱chi̱ ni̱a̱”, kachi a̱.
45010014	Ndisu̱ xiní kaxi' e̱' ña̱ kü̱vi̱ kaka̱n ne̱ ja̱a̱n' nuu̱' a̱ naa' tïa̱'an i̱ni̱ ni̱a̱ ku̱ni̱ ña̱'a' ni̱a̱. Te̱ kü̱vi̱ tu̱ i̱ni̱ ni̱a̱ ku̱ni̱ ni̱a̱ xto̱'o̱ e̱' naa' tïa̱'an ku̱ni̱ so̱'o̱ ni̱a̱ tu̱'u̱n a̱. Te̱ sa̱kan' tu̱ kü̱vi̱ ku̱ni̱ so̱'o̱ ni̱a̱ tu̱'u̱n a̱ naa' tïa̱'an ka'a̱n ndo̱so̱' ne̱ yivi̱' nuu̱' ni̱a̱ xa'a̱' a̱.
45010015	Te̱, ¿yo̱o̱ ku'u̱n ka'a̱n ndo̱so̱' tu̱'u̱n a̱ naa' nï̱ ti̱a̱nu̱' ña̱'a' a̱? Naa yoso̱' a̱ nuu̱' tu̱tu̱ Ndiosí mii' ka'án a̱ ndii: “Ña̱ va̱'a̱ va̱ nduu' a̱ kii̱' xaá ne̱ ka'án ndo̱so̱' tu̱'u̱n ña̱ nachindiee' mani̱' yoo' xiin' Ndiosí, te̱ ka'án tu̱ ni̱a̱ tu̱'u̱n va̱'a̱.” Sa̱kan' yoso̱' a̱.
45010016	Ndisu̱ nï̱ na̱ti̱i̱n sa̱kuu' ne̱ ta'an' i̱, ne̱ Israel, tu̱'u̱n va̱'a̱ ja̱a̱n'. Naa yoso̱' a̱ nuu̱' tu̱tu̱ Ndiosí mii' ni̱ ka'a̱n Isaías ndii: “Tákui'e, kö̱o̱' ni̱ kandixa' tu̱'u̱n ña̱ ka'án ndo̱so̱' ndu̱”, ni̱ kachi̱ ra̱.
45010017	Ña̱ ja̱a̱n' na kuii' kii̱' xini so̱'o̱ e̱' tu̱'u̱n va̱'a̱ ja̱a̱n', te̱ xa'a' ña̱ i̱ni̱ e̱' xini e̱' Ndiosí, te̱ tu̱'u̱n va̱'a̱ ja̱a̱n' nduu' ña̱ ka'án xa'a̱' Jesucristo.
45010018	Ndisu̱ ndatu'ún' i̱ ndo'ó ndii: ¿Ñáá nï̱ xi̱ni̱ so̱'o̱ ne̱ ja̱a̱n' tu̱'u̱n va̱'a̱ ja̱a̱n'? Su̱u̱ ni̱ xi̱ni̱ so̱'o̱ ni̱a̱ a̱ naa yoso̱' a̱ nuu̱' tu̱tu̱ Ndiosí mii' ka'án a̱ ndii: Te̱ i̱i̱n ka̱nii' nuu̱' ñu̱'u' i̱i̱n yivi̱' ka'án ndo̱so̱' ne̱ yivi̱' tu̱'u̱n va̱'a̱ ja̱a̱n'. Te̱ nde̱e̱ mii' xan ndi̱'i̱ i̱i̱n yivi̱' xaá tu̱'u̱n ni̱a̱. Sa̱kan' yoso̱' a̱.
45010019	Te̱ ndatu'ún' tu̱ i̱ ndo'ó ndii: ¿Ñáá nï̱ ku̱nda̱ni̱ ne̱ ta'an' i̱, ne̱ Israel, tu̱'u̱n va̱'a̱ ja̱a̱n'? Su̱u̱ ni̱ ku̱nda̱ni̱ ni̱a̱ a̱ naa yoso̱' a̱ nuu̱' tu̱tu̱ Ndiosí ña̱ ni̱ ke̱'i̱ Moisés ndii: Sa̱kuiñu ndo̱' yu'u̱ sa̱a̱ i̱ xa'a̱' ne̱ tuku', ne̱ ndüu' kuenta i̱. Te̱ sa̱na̱saá' i̱ ndo'ó xa'a̱' ne̱ tuu tu̱ ndo̱' ña̱ ne̱ küu' kaxi' nduu' ni̱a̱. Sa̱kan' kachi Ndiosí, ni̱ kachi̱ a̱.
45010020	Te̱ yoso̱' tu̱ a̱ nuu' tu̱tu̱ Ndiosí mii' ka'án a̱ ña̱ ni̱ xa̱ndi̱e̱ni xiin' mii' Isaías, te̱ ni̱ ka'a̱n ra̱ ndii: Ni̱ na̱ti̱i̱n ne̱ tuku' ja̱a̱n' yu'u̱ tee̱' ndee nï̱ na̱ndu̱ku' ni̱a̱ yu'u̱. Te̱ tee̱' ndee nï̱ nda̱tu'u̱n' ni̱a̱ xa'a̱' i̱ ndii, ni̱ sa̱tuví xiin' mii' mi̱i' i̱ nuu̱' ni̱a̱. Sa̱kan' yoso̱' a̱.
45010021	Ndisu̱ yoso̱' tu̱ a̱ nuu̱' tu̱tu̱ Ndiosí ña̱ ni̱ ka'a̱n Isaías ja̱a̱n' ndii: “Ndu̱vi' ni̱ ka̱ta̱ni̱ nda̱'a' i̱ nuu̱' ndo'ó, ne̱ so̱'o̱, ne̱ xi̱i̱ nimá.” Sa̱kan' yoso̱' a̱.
45011001	Sa̱kan' na ndatu'ún' i̱ ndo'ó ndii: ¿Ñáá xanini ndo̱' ña̱ xa̱ ni̱ sa̱xi̱o̱o̱ Ndiosí ne̱ nduu' kuenta a̱ nuu̱' a̱? Kuä̱sa̱' xa̱chi' sa̱kan' ra̱n'. Kua̱chi̱ ndii, sa̱kan' tu̱ yu'u̱ ndii, i̱i̱n te̱ Israel si̱a̱ni' xika' Abraham nduu' i̱, te̱ nduu' tu̱ i̱ kuenta ti̱'vi̱ ne̱ i̱i̱n kuu' xiin' Benjamín.
45011002	Nï̱ sa̱xi̱o̱o̱ Ndiosí nuu̱' a̱ ne̱ ni̱ na̱ka̱xi̱n a̱ nde̱e̱ xta̱'an' i̱i̱n yivi̱' nduu' kuenta a̱. Tee̱' näka'an' ka̱ ndo̱' sa̱a̱ yoso̱' a̱ nuu̱' tu̱tu̱ Ndiosí xa̱'a' Elías kii̱' ni̱ ti̱i̱n kua̱chi̱ ra̱ ne̱ ja̱a̱n' nuu̱' a̱ ka'án ra̱ ndii:
45011003	“Tákui'e, xa̱ ni̱ xa̱'ni̱' ni̱a̱ te̱ ka'án tiakú tu̱'u̱n u̱n', te̱ xa̱ ni̱ ta̱ni̱ tu̱ ni̱a̱ sa̱kuu' yuu̱' ña̱ ndiee' mo̱to mii' ni̱ sa̱ka'nu' ndu̱ yo'ó. Te̱ ndee i̱i̱n nda̱a̱' i̱ so̱'o̱ ni̱ kaku̱. Te̱ kuni ka̱'ni̱' tu̱ ni̱a̱ yu'u̱”, ni̱ kachi̱ ra̱.
45011004	Ndisu̱ ni̱ na̱kui̱i̱n Ndiosí nuu̱' ra̱ ndii: “Xa̱ ni̱ xa̱ siin' i̱ uxa̱ mií te̱ yivi̱' xa'a̱' mi̱i' i̱, te̱ xika' nuu' nuu̱' i̱ xiin' u̱n', te̱ kö̱o̱' kivi̱' ni̱ ita̱ xiti' ra̱ nuu̱' ndiosí saka ña̱ na̱ni' Baal, te̱ sa̱ka'nu' ra̱ a̱”, ni̱ kachi̱ Ndiosí.
45011005	Te̱ sa̱kan' tu̱ xaa' Ndiosí nde̱e̱ vi̱ti̱n ndii, ni̱ na̱ka̱xi̱n a̱ chaa' kui̱ti̱' ne̱ ta'an' i̱, ne̱ Israel, xa'a̱' a̱ ña̱ ndani̱ mi̱i' a̱ ndu'u̱.
45011006	Te̱ naa' ni̱ na̱ka̱xi̱n a̱ ne̱ ja̱a̱n' xa'a̱' a̱ ña̱ ndani̱ mi̱i' ña̱'a' ndii, süu̱' xa'a̱' chu̱u̱n va̱'a̱ ña̱ ni̱ xa̱a̱ ni̱a̱ nduu' a̱. Süu̱' ja̱a̱n' ndii xa'a̱' a̱ ña̱ ndani̱ mi̱i' a̱ ne̱ ja̱a̱n' kui̱ti̱' nduu' a̱. Sa̱kan' ña̱ naa' xa'a̱' a̱ ña̱ va̱'a̱ ña̱ xaa' ni̱a̱ ni̱ na̱ka̱xi̱n ña̱'a' a̱ ndii, süu̱' xa'a̱' a̱ ña̱ ndani̱ mi̱i' ña̱'a' a̱ ku̱ndu̱u̱ a̱, ndisu̱ süu̱' sa̱kan' nduu' a̱.
45011007	Ña̱ ja̱a̱n' na kuii' ni̱ na̱ndu̱ku' ne̱ ta'an' i̱, ne̱ Israel, ña̱ sa̱nda̱ku Ndiosí nimá ni̱a̱ nuu̱' a̱, te̱ nï̱ na̱ti̱i̱n ni̱a̱ a̱, ndisu̱ ne̱ chaa' ne̱ ni̱ na̱ka̱xi̱n Ndiosí ndii, ni̱ na̱ti̱i̱n ne̱ ja̱a̱n' a̱. Te̱ sa̱kuu' tu̱ku̱ ka̱ ne̱ Israel ja̱a̱n' ndii, ni̱ ku̱xi̱i̱ nimá ni̱a̱ nuu̱' Ndiosí.
45011008	Naa yoso̱' a̱ nuu̱' tu̱tu̱ Ndiosí mii' ka'án a̱ ndii: Ni̱ sa̱kuun' Ndiosí ma̱'na nuu̱' nimá ne̱ Israel ja̱a̱n' nuu̱' i̱chi' a̱, te̱ ni̱ nda̱si̱ tu̱ a̱ ndu̱chi' nuu̱' ni̱a̱, te̱ ni̱ nda̱si̱ ni̱ tu̱ a̱ so̱'o̱ ni̱a̱, te̱ kü̱vi̱ ku̱ni̱ so̱'o̱ ni̱a̱ tu̱'u̱n a̱ nde̱e̱ kivi̱' vi̱ti̱n. Sa̱kan' yoso̱' a̱.
45011009	Te̱ sa̱kan' tu̱ yoso̱' a̱ nuu̱' tu̱tu̱ Ndiosí mii' ni̱ ka'a̱n David ndii: Na ku̱ndu̱u̱ mii' yoo vi̱ko' ni̱a̱, nde̱e̱ naa i̱i̱n ñu̱nu̱', xiin' nde̱e̱ naa i̱i̱n i̱tun' mii' xiku'ún sa̱a̱. Te̱ ku̱ndu̱u̱ a̱ ña̱ vi̱ku'u̱n xa'a̱' ni̱a̱, te̱ sa̱ndo'o' ña̱'a' Ndiosí.
45011010	Te̱ na nda̱si̱ ndu̱chi' nuu̱' ni̱a̱ te̱ kü̱vi̱ ku̱ni̱ ni̱a̱ nuu̱' Ndiosí. Te̱ na ku̱to̱so̱ xa̱chi' ni̱a̱ nuu̱' kua̱chi̱ ña̱ ndiso' ni̱a̱. Ni̱ kachi̱ ra̱.
45011011	Xa'a̱' a̱ ja̱a̱n' na ndatu'ún' i̱ ndo'ó ndii: Kii̱' ni̱ ka̱ki'i̱' ne̱ ta'an' i̱, ne̱ Israel ja̱a̱n' ndii, ¿ñáá xanini ndo̱' ña̱ ni̱ ndu̱va̱ xa̱chi' ni̱a̱? Kuä̱sa̱' xa̱chi' sa̱kan' ra̱n'. Ni̱ xka'ndi̱a̱ ña̱ ja̱a̱n' te̱ sa̱kakú Ndiosí ne̱ tuku', te̱ sa̱kuiñu a̱ ne̱ Israel ja̱a̱n' kui̱ti̱'.
45011012	Xa'a̱' a̱ ña̱ ni̱ xa̱so̱'o̱ ne̱ Israel ja̱a̱n' nuu̱' Ndiosí ndii, ni̱ na̱ti̱i̱n ne̱ yivi̱' i̱i̱n yivi̱' kua'a̱' ña̱ va̱'a̱, ña̱ taxi' Ndiosí. Te̱ xa'a̱' a̱ ña̱ ni̱ sa̱xi̱o̱o̱ ni̱a̱ ña̱ kuní Ndiosí ta̱xi̱ a̱ nuu̱' ni̱a̱ ndii, ni̱ sa̱ñu'u' kua'a̱' a̱ ne̱ tuku' ja̱a̱n', sa̱a̱ ka̱ vi̱' tu̱ kua'a̱' sa̱ñu'u' a̱ yoo' kii̱' sa̱na̱kua'a xiin' mii' sa̱kuu' ne̱ Israel ja̱a̱n' nda̱'a' Ndiosí.
45011013	Te̱ vi̱ti̱n ka'án i̱ xiin' ndo'ó, ne̱ tuku', ña̱ Cristo nduu' ña̱ ni̱ ti̱a̱nu̱' yu'u̱, te̱ sania'á i̱ i̱chi' a̱ nuu̱' ndo̱', te̱ tiin' ka'nu' i̱ chu̱u̱n yo'o'.
45011014	Te̱ ku̱ni̱ i̱ naa' sa̱kuiñu ne̱ ta'an' i̱ ndo'ó xa'a̱' a̱ ña̱ ni̱ sa̱kakú Ndiosí ndo'ó nuu̱' kua̱chi̱ ndo̱', te̱ sa̱kan' ku̱vi̱ kaku̱ tu̱ sa̱va̱ ne̱ ja̱a̱n' nuu̱' kua̱chi̱ ni̱a̱.
45011015	Kua̱chi̱ ndii, naa' xa'a̱' a̱ ña̱ ni̱ sa̱xi̱o̱o̱ Ndiosí yatin' sa̱kuu' ne̱ ta'an' i̱, ne̱ Israel ja̱a̱n', te̱ ni̱ na̱koo̱ a̱ ña̱ mani̱' xiin' sa̱kuu' i̱nga̱ ne̱ yivi̱' i̱i̱n yivi̱' ndii, sa̱a̱ ka̱ vi̱' tu̱ sa̱a̱ a̱ kii̱' na̱ti̱i̱n tu̱ku̱u̱ a̱ ne̱ Israel ja̱a̱n'. Sa̱a̱ a̱ xiin' ni̱a̱ nde̱e̱ naa na̱ti̱a̱ku̱ tu̱ku̱u̱ ni̱a̱ nde̱e̱ te̱i̱n ne̱ ni̱ xi'i̱, te̱ na̱koo̱ kivi̱' ñu̱u̱ ni̱a̱ ña̱ kö̱o̱' kivi̱' ndi'i'.
45011016	Te̱ naa' ña̱ su̱'u̱n nduu' xita̱' va̱'a̱, ña̱ ni̱ kua̱'a̱ ña̱ nu̱u', ña̱ nduu' ndi̱ti̱a̱ nuu̱' Ndiosí ndii, ña̱ su̱'u̱n nduu' tu̱ ka̱nii' xini' i̱xan'. Te̱ sa̱kan' tu̱ naa' ña̱ su̱'u̱n nduu' ti̱o̱'o̱ i̱tun' ndii, ña̱ su̱'u̱n nduu' tu̱ nda̱'a' nu̱'.
45011017	Ndu'u̱ ne̱ Israel ndii, nde̱e̱ naa tun' olivo ta̱ta̱ tun' xa̱ ni̱ ta'nu̱ sa̱va̱ nda̱'a' nduu' ndu̱. Te̱ ndo'ó, ne̱ tuku' ndii, nde̱e̱ naa nda̱'a' tun' olivo i̱ku' nduu' ndo̱'. Te̱ ni'ni' ndi̱a̱a̱ nda̱'a' tun' olivo i̱ku' ja̱a̱n' to̱ko' tun' olivo tun' ta̱ta̱ ja̱a̱n' mii' ni̱ ta'nu̱ sa̱va̱ nda̱'a' tun' olivo ta̱ta̱ ja̱a̱n'. Te̱ ti̱o̱'o̱ tun' ta̱ta̱ ja̱a̱n' taxi' si̱kui̱ asi̱n' va̱ xa'a̱' nda̱'a' tun' olivo i̱ku' ña̱ ni̱ xi̱kui'ni̱ ndi̱a̱a̱ ja̱a̱n'.
45011018	Ndisu̱ kä'a̱n ñuñu' ndo'ó, ne̱ tuku', ña̱ ne̱ ka'nu' ka̱ nduu' ndo̱' te̱ sa̱kan' ne̱ Israel, ne̱ nduu' nde̱e̱ naa nda̱'a' tun' olivo ta̱ta̱ ña̱ ni̱ ta'nu̱ ja̱a̱n'. Naa' ka'a̱n ñuñu' ndo̱' sa̱kan' ndii, kuní a̱ ña̱ sa̱a̱ ndo̱' kuenta ña̱ süu̱' ndo'ó, ne̱ tuku', taxi' si̱kui̱ asi̱n' va̱ nuu̱' ti̱o̱'o̱ tun' ta̱ta̱ ja̱a̱n'. Süu̱' ja̱a̱n' ndii ti̱o̱'o̱ tun' ta̱ta̱ ja̱a̱n' taxi' si̱kui̱ ja̱a̱n' nuu̱' ndo'ó.
45011019	Tee̱' ka'a̱n ndo̱' ña̱ xa̱ ni̱ ta'nu̱ nda̱'a' tun' olivo ta̱ta̱ ja̱a̱n', te̱ na̱kui'ni̱ ndi̱a̱a̱ ndu'u̱.
45011020	Ña̱ nda̱ku ka'án ndo̱', ndisu̱ ne̱ ja̱a̱n' ndii, xa'a̱' a̱ ña̱ nï̱ xi̱i̱n' ni̱a̱ i̱ni̱ ni̱a̱ ku̱ni̱ ni̱a̱ Cristo na nduu' ni̱a̱ nde̱e̱ naa nda̱'a' tun' olivo ña̱ ni̱ ta'nu̱ ja̱a̱n'. Te̱ ndo'ó, ne̱ tuku' ndii, ni'ni' ndi̱a̱a̱ ndo̱' nda̱'a' tun' olivo ja̱a̱n' xa'a̱' a̱ ña̱ i̱ni̱ kui̱ti̱' ndo̱' xini ndo̱' Cristo. Xa'a̱' a̱ ja̱a̱n' na vä̱'a̱ ku̱ñuñu' nimá nde̱e̱ i̱i̱n ndo̱' xa'a̱' ña̱ ja̱a̱n'. Süu̱' ja̱a̱n' ndii nuu̱' ña̱ ja̱a̱n' ndii, va̱'a̱ ka̱ ku̱yi̱'vi ndo̱' Ndiosí.
45011021	Kua̱chi̱ ndii, naa' nï̱ yoo̱ ka'nu' i̱ni̱ Ndiosí xa'a̱' ne̱ Israel, ne̱ nduu' nde̱e̱ naa nda̱'a' tun' olivo ta̱ta̱ ja̱a̱n' ndii, kö̱o̱' ka'nu' tu̱ i̱ni̱ a̱ xa'a̱' ndo'ó naa' sa̱a̱ ndo̱' sa̱a̱ nii' ni̱ xa̱a̱ ne̱ ja̱a̱n'.
45011022	Ña̱ ja̱a̱n' na chu̱u̱n xa'a̱' va̱ e̱' xa'a̱' ña̱ nda̱su̱n i̱ni̱ Ndiosí xiin' xa'a̱' ña̱ kui'e̱ a̱. Sa̱kan' ña̱ kui'e̱ a̱ xini a̱ ne̱ nï̱ kuni̱ na̱ti̱i̱n ña̱ ni̱ kuni̱ a̱ sa̱kakú ña̱'a' a̱, ndisu̱ nda̱su̱n i̱ni̱ a̱ xini a̱ ndo'ó, ne̱ ni̱ na̱ti̱i̱n ña̱ ja̱a̱n'. Ndisu̱ naa' na̱ko̱o̱ ndo̱' ña̱ nda̱su̱n i̱ni̱ a̱ ja̱a̱n' ndii, ku̱ndu̱u̱ tu̱ ndo'ó nde̱e̱ naa nda̱'a' tun' olivo, ña̱ ni̱ ta'nu̱ ja̱a̱n'.
45011023	Te̱ naa' na̱ko̱o̱ ne̱ ja̱a̱n' ña̱ ï̱ni̱ ni̱a̱ xini ni̱a̱ Cristo ndii, ku̱vi̱ na̱chi̱'ni̱ ni̱ tu̱ku̱u̱ a̱ ne̱ ja̱a̱n' mii' ni̱ ndondi̱a̱ ni̱a̱. Kua̱chi̱ ndii ña̱ ndi̱e̱e' koo' chukuu' nduu' Ndiosí te̱ sa̱a̱ a̱ sa̱kan'.
45011024	Kua̱chi̱ ndii nde̱e̱ naa nda̱'a' tun' olivo i̱ku', ña̱ ni̱ tia'ndi̱a̱ te̱ ni̱ xi̱kui'ni̱ ndi̱a̱a̱ a̱ nda̱'a' tun' olivo ta̱ta̱ ja̱a̱n', nduu' ndo'ó. Sa̱kan' ña̱ tee̱' ndee näkuitá ndo̱' xiin' tun' olivo ta̱ta̱ ja̱a̱n' ndii, ni̱ xi̱kui'ni̱ ndi̱a̱a̱ ndo̱' nda̱'a' tun' ja̱a̱n'. Sa̱a̱ ka̱ vi̱' tu̱ ne̱ Israel, ne̱ nduu' nde̱e̱ naa nda̱'a' tun' olivo, ña̱ ni̱ ta'nu̱ ja̱a̱n' ndii, ku̱vi̱ ya'a̱ na̱chi̱'ni̱ tu̱ku̱u̱ Ndiosí ne̱ ja̱a̱n' mii' xa̱ ni̱ ndondi̱a̱ ni̱a̱ ja̱a̱n'.
45011025	Ña̱ni̱ ta'an' i̱, kuní i̱ ña̱ ku̱nda̱ni̱ ndo̱' ña̱ ni̱ chi̱tuní si̱'e Ndiosí xa'a̱' ne̱ Israel ja̱a̱n', sa̱kan' te̱ kü̱ñuñu' nimá ndo̱'. Sa̱va̱ ne̱ Israel ndii, ni̱ xa̱ xi̱i̱ ni̱a̱ nimá ni̱a̱, te̱ sa̱kan' ku̱ndo̱'o̱ ni̱a̱ nde̱e̱ ska̱chi' ndi̱'i̱ xinu̱ ne̱ tuku', ne̱ ni̱ na̱ka̱xi̱n Ndiosí, ne̱ i̱ni̱ ku̱ni̱ Cristo.
45011026	Ndi̱'i̱ ña̱ ja̱a̱n' te̱ sa̱kakú Ndiosí sa̱kuu' ne̱ Israel nuu̱' kua̱chi̱ ni̱a̱. Naa yoso̱' a̱ nuu̱' tu̱tu̱ Ndiosí mii' ka'án a̱ ndii: Te̱ xaa̱ i̱i̱n ña̱ sa̱kakú ne̱ ndiee' ñu̱u̱ Jerusalén, ña̱ ke̱ta̱ te̱i̱n ni̱a̱, te̱ nda̱sa̱ndo̱o̱ a̱ ne̱ nduu' si̱a̱ni' xika' Jacob nuu̱' kua̱chi̱ ni̱a̱.
45011027	Te̱ kuento yo̱'o̱' ndoo̱ i̱ xiin' ne̱ ja̱a̱n' kii̱' sa̱ndoyo' i̱ kua̱chi̱ ni̱a̱. Ni̱ kachi̱ a̱.
45011028	Te̱ xa'a̱' a̱ ña̱ nï̱ na̱ti̱i̱n ne̱ Israel ja̱a̱n' tu̱'u̱n va̱'a̱ xa'a̱' Cristo ndii, ndasi' ni̱a̱ Ndiosí, te̱ ña̱ ja̱a̱n' ndii, ña̱ va̱'a̱ ndo'ó nduu' a̱. Ndisu̱ xa'a̱' a̱ ña̱ nduu' ni̱a̱ ne̱ ni̱ na̱ka̱xi̱n Ndiosí ndii, kua'a̱n na kua'a̱n a̱ ña̱ ndani̱ ña̱'a' a̱ xa'a̱' a̱ ña̱ ni̱ ndoo̱ a̱ kuento a̱ xiin' te̱ xii̱' ya̱ta' ndu̱.
45011029	Sa̱kan' ña̱ Ndiosí ndii, tü̱'u̱n a̱ nda̱'a' e̱' ña̱ xa̱ ni̱ xa̱mani̱' a̱ yoo', ni̱ nde̱e̱ nä̱ko̱o̱ tu̱ a̱ ne̱ xa̱ ni̱ ka̱na̱ a̱ te̱ ka̱ka̱ ni̱a̱ i̱chi' a̱.
45011030	Sa̱kan' tu̱ ndo'ó, ne̱ tuku' ndii, nï̱ sa̱xinú ndo̱' ña̱ kuní Ndiosí nuu̱' ni̱ ki̱xi̱n. Ndisu̱ kuvita i̱ni̱ a̱ xa'a̱' ndo̱' vi̱ti̱n xa'a̱' a̱ ña̱ sä̱xinú ne̱ Israel ja̱a̱n' ña̱ kuní a̱.
45011031	Sa̱kan' tu̱ ne̱ ja̱a̱n' vi̱ti̱n ndii, sä̱xinú ni̱a̱ ña̱ kuní Ndiosí, ndisu̱ na̱ti̱i̱n na ni̱a̱ ña̱ ku̱vi̱ta i̱ni̱ a̱ xa'a̱' ni̱a̱ naa kuvita i̱ni̱ a̱ xa'a̱' ndo'ó.
45011032	Kua̱chi̱ ndii mi̱i' Ndiosí ni̱ nda̱si̱ i̱'nu̱ sa̱kuu' ne̱ yivi̱' nuu̱' ña̱ so̱'o̱, sa̱kan' te̱ ku̱vi̱ ku̱vi̱ta i̱ni̱ a̱ xa'a̱' sa̱kuu' e̱'.
45011033	Ña̱ ndichi xa̱va̱'a̱ nduu' Ndiosí xiin' ña̱ xini tuní, te̱ sa̱kuu' ña̱ yoo kundani̱ a̱, te̱ kö̱o̱' nde̱e̱ i̱i̱n ne̱ ku̱vi̱ sa̱na̱kuachi' ña̱ chituní a̱, ni̱ nde̱e̱ kö̱o̱' tu̱ ne̱ ku̱vi̱ na̱ku̱ni̱ sa̱a̱ yoo i̱chi' a̱.
45011034	Te̱ kö̱o̱' tu̱ nde̱e̱ i̱i̱n ne̱ xiní ña̱ xanini xto̱'o̱ e̱' ja̱a̱n', te̱ ni̱ nde̱e̱ kö̱o̱' tu̱ ni̱ ka'a̱n ña̱ kaa' va̱'a̱ xiin' a̱.
45011035	Te̱ ni̱ nde̱e̱ kö̱o̱' tu̱ ne̱ yivi̱' ne̱ ku̱vi̱ sa̱tatu nde̱e̱ i̱i̱n ña̱'a̱ nuu̱' Ndiosí, te̱ sa̱kan' naka̱n ni̱a̱ ña̱'a̱ ja̱a̱n' nuu̱' a̱.
45011036	Sa̱kan' ña̱ sa̱kuu' ña̱ yoo ndii, mi̱i' a̱ ni̱ xa̱'a̱ ña̱'a', te̱ xa'a̱' a̱ ña̱ kuní Ndiosí na yoo a̱, te̱ xa'a̱' mi̱i' a̱ yoo sa̱kuu' ña̱ ja̱a̱n'. Te̱ na na̱ti̱i̱n a̱ sa̱kuu' ña̱ tiin' ka'nu' ña̱'a' e̱' nde̱e̱ ndi'i' ni̱ kivi̱'. Sa̱kan' na ku̱ndu̱u̱ a̱.
45012001	Ña̱ni̱ ta'an' i̱, ka'án nda'vi i̱ xiin' ndo̱' ña̱ xa'a̱' a̱ ña̱ kuvita i̱ni̱ Ndiosí xa'a̱' e̱' ndii, na sa̱na̱kua'a na ndo̱' kivi̱' ñu̱u̱ ndo̱' nda̱'a' a̱ nde̱e̱ naa i̱i̱n tu̱mani̱' ña̱ yoo tiaku te̱ ku̱ndu̱u̱ a̱ ndi̱ti̱a̱ Ndiosí, ña̱ va̱'a̱ kuni a̱ xini a̱. Kua̱chi̱ ndii sa̱kan' kuní a̱ sa̱ka'nu' ña̱'a' e̱'.
45012002	Te̱ kä̱ka̱ ka̱ tu̱ ndo̱' i̱i̱n yivi̱' sa̱a̱ nii' xika' sa̱kuu' ne̱ yivi̱' i̱i̱n yivi̱' vi̱ti̱n. Süu̱' ja̱a̱n' ndii ta̱xi̱ ndo̱' ña̱ nda̱sa̱xa̱a' Ndiosí nimá ndo̱' xiin' ña̱ xanini ndo̱', sa̱kan' te̱ ku̱vi̱ ku̱nda̱ni̱ kaxi' ndo̱' ndee ña̱ nduu' ña̱ va̱'a̱ ña̱ kuní Ndiosí sa̱a̱ ndo̱', xiin' ña̱ xtani̱ a̱, xiin' ña̱ xachuun' nda̱ku.
45012003	Te̱ xa'a̱' a̱ ña̱ ndani̱ mi̱i' Ndiosí yu'u̱ na ni̱ sa̱kuiso' chuun' a̱ yu'u̱ te̱ ka'án i̱ xiin' sa̱kuu' ndo'ó ña̱ kä'a̱n ñuñu' ndo̱' xa'a̱' mi̱i' ndo̱' ya'a̱ ka̱ te̱ sa̱kan' ña̱ kuní a̱, süu̱' ja̱a̱n' ndii kuní a̱ ña̱ ka̱ni̱ni̱ kui̱ti̱' ndo̱' xa'a̱' mi̱i' ndo̱' sa̱a̱ naá nimá ndo̱', xiin' sa̱a̱ ni̱ ta̱xi̱ Ndiosí ña̱ i̱ni̱ ndo̱' xini ña̱'a' ndo̱'.
45012004	Sa̱kan' ña̱, naa kuu' yoo' ndii, yoo ñu̱'u' nde'i̱ i̱'i̱n e̱', te̱ kua'a̱' tu'u̱n' kuu' a̱, ndisu̱ xa̱ yoo xa̱ yoo chu̱u̱n nuu̱' i̱'i̱n a̱.
45012005	Te̱ nii' sa̱kan' tu̱ sa̱kuu' yoo' ndii, tee̱' ndee kua'a̱' e̱' ndii, i̱i̱n nda̱a̱' nduu' e̱' xa'a̱' a̱ ña̱ i̱ni̱ e̱' xini e̱' Cristo.
45012006	Xa̱ siin' ña̱ chu̱u̱n ni̱ ta̱xi̱ Ndiosí nda̱'a' i̱'i̱n e̱' sa̱a̱ kuní mi̱i' a̱ sa̱ñu'u' a̱ yoo'. Naa' chu̱u̱n va̱ yo̱o̱ ka̱ xiin' ña̱ ka'án tiakú ni̱a̱ tu̱'u̱n a̱ ndii, na sa̱a̱ ni̱a̱ ña̱ ja̱a̱n' sa̱a̱ kuu' ña̱ i̱ni̱ kui̱ti̱' ni̱a̱ xini ña̱'a' ni̱a̱.
45012007	Te̱ naa' ña̱ chi̱ndi̱e̱e' ni̱a̱ ne̱ yivi̱' nduu' ña̱ chu̱u̱n ña̱ ni̱ na̱ti̱i̱n ni̱a̱ nuu̱' Ndiosí ndii, na chi̱ndi̱e̱e' ña̱'a' ni̱a̱. Te̱ naa' ña̱ sa̱nia'á ni̱a̱ ne̱ yivi̱' nduu' a̱ ndii, na sa̱nia'á ña̱'a' ni̱a̱.
45012008	Te̱ naa' ña̱ sa̱ndi̱e̱ni ni̱a̱ nimá ne̱ yivi̱' nduu' a̱ ndii, na sa̱ndi̱e̱ni ña̱'a' ni̱a̱. Te̱ naa' ña̱ ta̱xi̱ ni̱a̱ ña̱'a̱ nduu' a̱ ndii, na ta̱xi̱ ni̱a̱ a̱ xiin' ka̱nii' nimá ni̱a̱. Te̱ naa' ña̱ ka̱'ndi̱a̱ chuun' ni̱a̱ nuu̱' ne̱ nakayá xa'a̱' Jesús nduu' a̱ ndii, na ka̱'ndi̱a̱ chuun' ni̱a̱ xiin' i̱i̱n ka̱nii' nimá ni̱a̱. Te̱ naa' ña̱ ku̱vi̱ta i̱ni̱ ni̱a̱ xa'a̱' ne̱ yivi̱' nduu' a̱ ndii, na va̱'a̱ kuni ni̱a̱ kii̱' xaa' ni̱a̱ a̱.
45012009	Te̱ na ku̱ndani̱ ta'an' nda̱ku ndo̱', te̱ na ku̱nda̱si' ndo̱' ña̱ ni̱a̱'a, te̱ kuní a̱ ña̱ ku̱ndiku̱n kixin' ndo̱' ña̱ va̱'a̱.
45012010	Te̱ kuní tu̱ a̱ ña̱ ku̱ndani̱ ta'an' i̱'i̱n ndo̱' nde̱e̱ naa i̱i̱n nda̱a̱' yu̱va' si̱'i' ndo̱'. Te̱ kuní ni̱ tu̱ a̱ ña̱ ko̱to̱ ka'nu' ta'an' i̱'i̱n ndo̱'.
45012011	Te̱ sa̱chuun' ndi̱e̱e' ndo̱', te̱ kü̱suxan' ndo̱'. Te̱ kuní a̱ ña̱ ka̱ka̱ nu̱u̱ ndo̱' nuu̱' xto̱'o̱ e̱' Ndiosí xiin' i̱i̱n ka̱nii' nimá ndo̱'.
45012012	Te̱ na na̱kua̱tia' va̱ ndo̱' xa'a̱' ña̱ ndiatu' kutu̱' i̱ni̱ e̱'. Te̱ sa̱kan' tu̱ na ku̱kuie i̱ni̱ ndo̱' kii̱' yoo tu̱ndo'o̱' nuu̱' ndo̱', te̱ na ka'a̱n te̱ ka'a̱n tu̱ ndo̱' xiin' Ndiosí.
45012013	Te̱ na chi̱ndi̱e̱e' ndo̱' i̱nga̱ ne̱ nduu' tu̱ kuenta Cristo ne̱ kuní ña̱'a̱ nuu̱'. Te̱ na na̱ti̱i̱n va̱'a̱ ndo̱' ne̱ xaá vi̱'e̱ ndo̱'.
45012014	Ka'a̱n ndo̱' xiin' Ndiosí ña̱ sa̱ñu'u' a̱ ne̱ sando'o' ndo'ó, na ka'a̱n ndo̱' xiin' a̱ ña̱ sa̱ñu'u' ña̱'a' a̱, te̱ süu̱' sa̱na̱cha'an' ña̱'a' ndo̱'.
45012015	Te̱ na na̱kua̱tia' ndo̱' xiin' ne̱ kuatia'. Te̱ sa̱kan' tu̱ na kua̱ku̱ ndo̱' xiin' ne̱ xaku'.
45012016	Te̱ na ku̱ndi̱e̱e̱ mani̱' xiin' ta'an' ndo̱'. Te̱ sa̱kan' tu̱ na kü̱ñuñu' ndo̱', süu̱' ja̱a̱n' ndii ndu̱i̱i̱n ndo̱' xiin' ne̱ nda'vi so̱'o̱. Ni̱ nde̱e̱ na kä̱ni̱ni̱ tu̱ ndo̱' ña̱ ne̱ xini tuní ka̱ nduu' mi̱i' ndo̱'.
45012017	Te̱ na sä̱na̱ndiko' ndo̱' ña̱ vä̱'a̱ nuu̱' ne̱ yivi̱' xa'a̱' ña̱ vä̱'a̱ ña̱ xaa' ni̱a̱ xiin' ndo̱'. Süu̱' ja̱a̱n' ndii na ka̱ka̱ ndo̱' sa̱a̱ ndo̱' ña̱ va̱'a̱ xa'a̱' sa̱kuu' ne̱ ja̱a̱n'.
45012018	Te̱ na sa̱a̱ va̱ ndo̱' ña̱ nduxa̱' te̱ ka̱ka̱ mani̱' ndo̱' xiin' sa̱kuu' ne̱ yivi̱'.
45012019	Ndo'ó, ne̱ ndani̱ i̱ ndii, sä̱na̱ndiko' ndo̱' ña̱ ni̱a̱'a nuu̱' ne̱ yivi̱' xa'a̱' ña̱ ni̱a̱'a ña̱ xaa' ni̱a̱ xiin' ndo̱'. Süu̱' ja̱a̱n' ndii ta̱xi̱ ndo̱' na sa̱ndo'o' ña̱'a' mi̱i' Ndiosí. Kua̱chi̱ ndii yoso̱' a̱ nuu̱' tu̱tu̱ Ndiosí mii' ka'án a̱ ndii: “Mi̱i' yu'u̱ naka̱n kuenta nuu̱' ne̱ xaa' ña̱ ni̱a̱'a xiin' ne̱ yivi̱', te̱ na̱cha'vi̱ i̱ ne̱ ja̱a̱n' xa̱'a' ña̱ ni̱ xa̱a̱ ni̱a̱”, kachi xto̱'o̱ e̱'.
45012020	Te̱ siin' tu̱ku̱ ndii, yoso̱' tu̱ a̱ tu̱ku̱ xaan' ndii: “Naa' i̱i̱n ne̱ ndasi' ndo'ó xi'í so̱ko̱ ndii, ta̱xi̱ ndo̱' ña̱ ku̱xi̱ ni̱a̱. Te̱ naa' ichí i̱ni̱ ni̱a̱ ndii, ta̱xi̱ ndo̱' ti̱kui ko̱'o̱ ni̱a̱. Kua̱chi̱ ndii, naa' sa̱a̱ ndo̱' ña̱ ja̱a̱n' ndii, ka̱'a̱n nuu̱' ni̱a̱ xa'a̱' ña̱ ni̱a̱'a ña̱ ni̱ xa̱a̱ ni̱a̱ xiin' ndo̱' ja̱a̱n'.” Sa̱kan' yoso̱' a̱.
45012021	Tä̱xi̱ ndo̱' ña̱ ka̱nando ña̱ ni̱a̱'a ndo'ó, süu̱' ja̱a̱n' ndii mi̱i' ndo'ó ka̱nando nuu̱' ña̱ ni̱a̱'a ja̱a̱n' xiin' ña̱ va̱'a̱.
45013001	Te̱ na ka̱ndi̱xa' sa̱kuu' ndo̱' sa̱kuu' te̱ xa'ndia chuun' nuu̱' ñu̱u̱. Kua̱chi̱ ndii kö̱o̱' nde̱e̱ i̱i̱n te̱ ja̱a̱n' kumi' ndi̱e̱e̱' te̱ ka̱'ndi̱a̱ chuun' ra̱ naa' tä̱xi̱ Ndiosí a̱. Sa̱kan' na kuii' te̱ xa'ndia chuun' ja̱a̱n' ndii, mi̱i' Ndiosí ni̱ sa̱kuiso' chuun' ña̱'a' te̱ ndiee' ra̱.
45013002	Ña̱ ja̱a̱n' na kuii' yo̱o̱ ka̱ xikuitá tei' nuu̱' ña̱ ka'án te̱ xa'ndia chuun' ja̱a̱n' ndii, xikuitá tei' tu̱ ni̱a̱ nuu̱' ña̱ chikandu'u̱' Ndiosí xa'a̱' ña̱ xa'ndia chuun' te̱ ja̱a̱n'. Te̱ ne̱ xikuitá tei' ja̱a̱n' ndii, katu̱n' ni̱a̱ xa'a̱' ña̱ xikuitá tei' ni̱a̱ ja̱a̱n'.
45013003	Sa̱kan' ña̱ te̱ xa'ndia chuun' ndii, süu̱' yoo ra̱ te̱ sa̱yi̱'vi ra̱ ne̱ xaa' ña̱ va̱'a̱, süu̱' ja̱a̱n' ndii yoo ra̱ te̱ sa̱yi̱'vi ra̱ ne̱ xaa' ña̱ ni̱a̱'a. Xa'a̱' a̱ ja̱a̱n' na naa' küni ndo̱' ku̱yi̱'vi ndo̱' nuu̱' te̱ xa'ndia chuun' ja̱a̱n' ndii, ña̱ va̱'a̱ sa̱a̱ ndo̱' te̱ ka'a̱n va̱'a̱ ra̱ xa'a̱' ndo̱'.
45013004	Kua̱chi̱ ndii, te̱ xa'ndia chuun' ja̱a̱n' ndii, Ndiosí ni̱ ta̱xi̱ chu̱u̱n ja̱a̱n' nuu' ra̱ te̱ ku̱ndi̱e̱e̱ mani̱' ndo̱'. Ndisu̱ naa' xaa' ndo̱' ña̱ ni̱a̱'a ndii, kuní a̱ ku̱yi̱'vi ndo̱' te̱ ja̱a̱n', sa̱kan' ña̱ kümi' saka ra̱ ña̱ ndi̱e̱e̱' te̱ sando'o' ra̱ ne̱ yivi̱'. Kua̱chi̱ ndii Ndiosí ni̱ ta̱xi̱ chu̱u̱n ja̱a̱n' nuu' ra̱ te̱ sa̱ndo'o' ra̱ ne̱ xaa' ña̱ ni̱a̱'a.
45013005	Ña̱ ja̱a̱n' na kuii' kuní a̱ ña̱ ka̱ndi̱xa' ndo̱' te̱ xa'ndia chuun' nuu̱' ndo̱'. Süu̱' xa'a̱' a̱ ña̱ ku̱vi̱ sa̱ndo'o' kui̱ti̱' ra̱ ndo'ó ka̱ndi̱xa' ña̱'a' ndo̱', süu̱' ja̱a̱n' ndii sa̱a̱ tu̱ ndo̱' ña̱ ja̱a̱n' xa'a̱' a̱ ña̱ naá kaxi' nimá ndo̱'.
45013006	Ña̱ ja̱a̱n' na kuní a̱ ña̱ cha̱'vi̱ ndo̱' nda̱'a' te̱ ja̱a̱n' xu̱'un' yoo̱', kua̱chi̱ ndii Ndiosí ni̱ ta̱xi̱ chu̱u̱n ja̱a̱n' nuu̱' ra̱. Te̱ xa̱ ndi̱ti̱a̱ ña̱ xa'ndia chuun' ra̱ ja̱a̱n' xika' ra̱ i̱'i̱n kivi̱'.
45013007	Te̱ na̱cha'vi̱ ndo̱' sa̱kuu' ne̱ ndiso' i̱ka' ndo̱'. Te̱ naa' ndiso' i̱ka' ndo̱' ndee ka̱ xu̱'un' yoo̱' ndii, na̱cha'vi̱ ndo̱' a̱ nda̱'a' te̱ ja̱a̱n'. Te̱ naa' ndiso' i̱ka' ndo̱' xu̱'un' yoo̱' kuenta ñu̱'u' ndo̱' ndii, na̱cha'vi̱ ndo̱' a̱. Te̱ nuu̱' ne̱ xata'a̱n ña̱ xito' ka'nu' ña̱'a' ne̱ yivi̱' ndii, na ko̱to̱ ka'nu' tu̱ ña̱'a' ndo̱'. Te̱ naa' nuu̱' ña̱ xata'a̱n ña̱ ti̱i̱n ka'nu' ña̱'a' ne̱ yivi̱' ndii, na ti̱i̱n ka'nu' tu̱ ña̱'a' ndo̱'.
45013008	Kuï̱so̱ i̱ka' ndo̱' nde̱e̱ i̱i̱n ne̱ yivi̱'. Kua̱chi̱ ndii, ña̱ kuní kui̱ti̱' a̱ kui̱so̱ i̱ka' ta'an' ndo̱' ndii, ña̱ ku̱ndani̱ ta'an' ndo̱' nduu' ña̱ ja̱a̱n'. Sa̱kan' ña̱ naa' ku̱ndani̱ e̱' ne̱ yivi̱' xiin' e̱' ndii, xa̱ saxinú e̱' ña̱ ka'án tu̱'u̱n nde̱i' Ndiosí.
45013009	Kua̱chi̱ ndii, naa ka'án tu̱'u̱n nde̱i' Ndiosí ndii: “Kü̱mi' ndo̱' musa ndo̱'. Te̱ kä̱'ni̱' tu̱ ndo̱' ne̱ yivi̱'. Te̱ sä̱kui'na' ndo̱'. Te̱ kä'a̱n ndo̱' tu̱n vixi̱. Te̱ ndiö̱o̱' i̱ni̱ ndo̱' xa'a̱' ña̱'a̱ ne̱ yivi̱'.” Te̱ sa̱kuu' tu̱'u̱n nde̱i' ja̱a̱n' xiin' sa̱kuu' ka̱ tu̱ku̱ tu̱'u̱n nde̱i' Ndiosí ndii, nakuitá a̱ xiin' ña̱ ku̱ndani̱ e̱' ne̱ yivi̱' xiin' e̱' ja̱a̱n' sa̱a̱ nii' ndani̱ xiin' mii' mi̱i' e̱'.
45013010	Te̱ yo̱o̱ ka̱ ndani̱ ne̱ yivi̱' ndii, kö̱o̱' kivi̱' sando'o' ni̱a̱ ne̱ ja̱a̱n' xiin' ña̱ ni̱a̱'a. Ña̱ ja̱a̱n' na kuii' kii̱' ndani̱ e̱' ne̱ yivi̱' ndii, xa̱ saxinú e̱' tu̱'u̱n nde̱i' Ndiosí.
45013011	Ña̱ ja̱a̱n' kuní a̱ sa̱a̱ ndo̱', sa̱kan' ña̱ xa̱ kua'a̱n va̱ kivi̱'. Sa̱kan' na kuii' ndo̱to̱ nuu̱' ndo̱', sa̱kan' ña̱ xika' ndo̱' i̱i̱n yivi̱' nde̱e̱ naa ne̱ iin' va̱ ma̱'na nuu̱'. Kua̱chi̱ ndii xa̱ kuyatin' ka̱ kivi̱' ña̱ ki̱xi̱n Cristo te̱ sa̱kakú a̱ yoo' te̱ sa̱kan' kii̱' ni̱ xa̱'a' i̱ni̱ e̱' xini ña̱'a' e̱'.
45013012	Xa̱ kuyatin' ndi̱'i̱ ñu̱u, te̱ xa̱ kuyatin' kivi̱' ña̱ na̱ndi̱ko' a̱. Sa̱kan' na kuii' na vi̱kuii̱n e̱' ña̱ xaa' e̱' ña̱ ni̱a̱'a, ña̱ xaa' ne̱ yivi̱' mii' i̱i̱n yaví. Te̱ na ko̱o̱ tu̱'va̱ e̱' xiin' tu̱'u̱n nda̱tu̱n' Ndiosí, te̱ ku̱nta'an' e̱' xiin' ña̱ ni̱a̱'a ja̱a̱n'.
45013013	Te̱ na ka̱ka̱ va̱'a̱ e̱' nde̱e̱ naa i̱i̱n ke'in' nduu' a̱. Te̱ na kä̱sa̱'a̱ ndo̱' vi̱ko' loco, te̱ sä̱xini̱ xiin' mi̱i' tu̱ ndo̱'. Te̱ sä̱a̱ tu̱ ndo̱' ña̱ xiín, ni̱ nde̱e̱ ña̱ ki̱ni̱ kuu' ndo̱' xiin' i̱i̱n' ndo̱'. Te̱ kä̱ni̱ ta'an' ndo̱' kuento xiin' ne̱ yivi̱', ni̱ nde̱e̱ kü̱ndu̱u̱ tu̱ ndo̱' ne̱ nda̱si̱' nuu̱'.
45013014	Ndisu̱ nuu̱' a̱ ja̱a̱n' ndii, ku̱ndiku̱n ni̱'i̱ ndo̱' i̱chi' xto̱'o̱ e̱' Jesucristo. Te̱ vi̱kuii̱n ndo̱' ña̱ xanini ndo̱' sa̱a̱ ku̱vi̱ ki̱'i̱n ndo̱' ña̱ ndioo̱' i̱ni̱ ñu̱'u' nde'i̱ ndo̱'.
45014001	Te̱ na̱ti̱i̱n va̱'a̱ naa natiin' va̱'a̱ ndo̱' ne̱ nduu' kuenta Cristo xiin' e̱', ne̱ iti̱a̱' i̱ni̱ nuu̱' i̱chi' a̱. Te̱ kii̱' xaa' ndo̱' sa̱kan' ndii, kä̱ni̱ ta'an' ndo̱' kuento xiin' ni̱a̱.
45014002	Naa kuu' sa̱va̱ ndo'ó ndii, xanini ndo̱' ña̱ ku̱vi̱ ku̱xi̱ ndo̱' sa̱kuu' nuu̱' a̱, ndisu̱ tu̱ku̱ ndo̱', ne̱ iti̱a̱' ña̱ i̱ni̱ ndii, xanini ndo̱' ña̱ ku̱vi̱ ku̱xi̱ ndo̱' yu̱va̱ kui̱ti̱'.
45014003	Te̱ ndo'ó, ne̱ xixi' sa̱kuu' nuu̱' a̱ ndii, kä'a̱n ichi̱ ndo̱' xiin' ne̱ xïxi' sa̱kuu' nuu̱' a̱ ja̱a̱n'. Te̱ ndo'ó, ne̱ xïxi' sa̱kuu' nuu̱' a̱ ja̱a̱n' ndii, nä̱tava̱' ndo̱' kuenta kuu' ne̱ xixi' sa̱kuu' nuu̱' a̱ ja̱a̱n'. Sa̱kan' ña̱ ni̱ na̱ti̱i̱n tu̱ Ndiosí ne̱ ja̱a̱n'.
45014004	Te̱ kö̱o̱' xa̱chi' xa'a̱' a̱ ña̱ na̱tava̱' ndo'ó kuenta kuu' ne̱ xika' nuu' nuu̱' xto̱'o̱ e̱' Ndiosí. Mi̱i' a̱ ja̱a̱n' ka'a̱n naa' xika' nuu' va̱'a̱ ni̱a̱ uun naa' xïka' nuu' va̱'a̱ ni̱a̱ nuu̱' a̱. Ndisu̱ ka̱ka̱ ni̱'i̱ ni̱a̱ i̱chi' a̱, kua̱chi̱ ndii kumi' xto̱'o̱ e̱' Ndiosí ja̱a̱n' ndi̱e̱e̱' te̱ chi̱ndi̱e̱e' ña̱'a' a̱.
45014005	Yoo sa̱va̱ ne̱ yivi̱' ndii, ka'nu' ka̱ sa̱va̱ kivi̱' nuu̱' ni̱a̱ te̱ sa̱kan' tu̱ku̱ a̱, ndisu̱ sa̱va̱ ni̱a̱ ndii, i̱i̱n kachi nduu' sa̱kuu' kivi̱' nuu̱' ni̱a̱. Sa̱kan' na kuii' i̱'i̱n ne̱ ka'án ña̱ ja̱a̱n' ndii, kuní a̱ ña̱ ko̱o̱ ña̱ nda̱ku nuu̱' ni̱a̱ ña̱ ña̱ kandixa' ni̱a̱ ja̱a̱n' ndii, ña̱ va̱'a̱ nduu' a̱.
45014006	Te̱ ne̱ tuu ña̱ ka'nu' ka̱ sa̱va̱ kivi̱' ndii, xa'a̱' xto̱'o̱ e̱' xaa' ni̱a̱ a̱. Te̱ ne̱ kö̱o̱' kivi̱' ka'nu' nuu̱' ndii, xa'a̱' xto̱'o̱ e̱' xaa' ni̱a̱ a̱. Te̱ ne̱ xixi' sa̱kuu' nuu̱' a̱ ndii, xa'a̱' xto̱'o̱ e̱' xixi' ni̱a̱ a̱, sa̱kan' ña̱ taxi' ni̱a̱ ña̱ chi̱nda̱ni Ndiosí. Te̱ ne̱ xïxi' sa̱kuu' nuu̱' a̱ ja̱a̱n' ndii, xa'a̱' xto̱'o̱ e̱' xïxi' ni̱a̱ a̱, sa̱kan' ña̱ taxi' tu̱ ne̱ ja̱a̱n' ña̱ chi̱nda̱ni Ndiosí.
45014007	Kua̱chi̱ ndii ndee i̱i̱n e̱' tïaku xa'a̱' mi̱i' e̱' kui̱ti̱'. Te̱ nde̱e̱ i̱i̱n tu̱ e̱' kü̱vi̱ xa'a̱' mi̱i' e̱'.
45014008	Te̱ naa' tiaku e̱' ndii, xa'a̱' xto̱'o̱ e̱' tiaku e̱' te̱ sa̱a̱ e̱' ña̱ kuní a̱. Te̱ naa' ni̱ xi'i̱ e̱' ndii, kuenta xto̱'o̱ e̱' nduu' e̱'. Ña̱ ja̱a̱n' na kuii' naa' tiaku e̱', uun naa' ni̱ xi'i̱ e̱' ndii, kuenta xto̱'o̱ e̱' nduu' e̱'.
45014009	Kua̱chi̱ ndii ni̱ xi'i̱ Cristo, te̱ ni̱ na̱ti̱a̱ku̱ a̱, te̱ sa̱kan' ku̱ndu̱u̱ a̱ xto̱'o̱ nuu̱' ne̱ ni̱ xi'i̱ xiin' nuu̱' ne̱ tiaku.
45014010	Te̱ ndo'ó ndii, kö̱o̱' ndee i̱i̱n xa'a̱' ña̱ na̱tava̱' ndo̱' kuenta kuu' ne̱ nduu' kuenta Cristo xiin' e̱'. Te̱ kö̱o̱' tu̱ ndee i̱i̱n xa'a̱' ña̱ ka'a̱n ichi̱ ndo̱' xa'a̱' ni̱a̱. Kua̱chi̱ ndii sa̱kuu' e̱' kui̱ta̱ ndi̱chi̱ nuu̱' Cristo mii' sa̱na'má a̱ yoo'.
45014011	Sa̱kan' ña̱ yoso̱' a̱ nuu̱' tu̱tu̱ Ndiosí mii' ka'án a̱ ndii: Ka'án kaxi' i̱ xiin' ndo̱' ña̱ xa'a̱' ña̱ tiaku i̱ ndii, nuu̱' yu'u̱ kui̱ta̱ xiti' sa̱kuu' ne̱ yivi̱' te̱ ndi̱e̱e̱ yu̱'u' ni̱a̱ ña̱ yu'u̱ nduu' Ndiosí. Kachi a̱.
45014012	Ña̱ ja̱a̱n' na kuii' i̱'i̱n yoo' na̱ta̱xi̱ kuenta nuu̱' Ndiosí xa'a̱' mi̱i' e̱'.
45014013	Ña̱ ja̱a̱n' na kuii' vi̱kuii̱n e̱' ña̱ natava̱' e̱' kuenta kuu' ta'an' e̱'. Te̱ nuu̱' a̱ ja̱a̱n' ndii, nde̱e̱ chaa' ka̱ chi̱tuní e̱' ña̱ kü̱ndu̱u̱ e̱' ña̱ kaviko' ne̱ nduu' kuenta Cristo xiin' e̱' te̱ sa̱a̱ ni̱a̱ kua̱chi̱.
45014014	Te̱ xiní kaxi' yu'u̱ ña̱ nuu̱' xto̱'o̱ e̱' Jesús ndii, kö̱o̱' nde̱e̱ i̱i̱n ña̱ xaxi̱' ña̱ ki̱ni̱ iin' mi̱i'. Ndisu̱ naa' yo̱o̱ ka̱ tuu ña̱ yoo ña̱ xaxi̱' ña̱ ki̱ni̱ iin' ndii, ña̱ ki̱ni̱ iin' nduu' a̱ nuu̱' mi̱i' ne̱ ja̱a̱n'.
45014015	Sa̱a̱ e̱' kuenta ndii, naa' sa̱tu̱xu'ví ndo̱' nimá i̱i̱n ne̱ nduu' kuenta Cristo xiin' xa'a̱' ña̱ xaxi̱' ndo̱' ndii, kuä̱sa̱' ka̱ nia'á ndo̱' sa̱a̱ ndani̱ e̱' ne̱ ja̱a̱n'. Xa'a̱' a̱ ja̱a̱n' na sä̱nduxín ndo̱' xiin' ña̱ xaxi̱' ndo̱' ja̱a̱n' i̱i̱n ne̱ xa̱ ni̱ xi'i̱ Cristo xa'a̱'.
45014016	Ña̱ ja̱a̱n' na kuii' tä̱xi̱ ndo̱' ña̱ ka̱ni̱a̱'a ne̱ yivi̱' xa'a̱' ña̱ xiní ndo̱' nduu' ña̱ va̱'a̱ ña̱ xaa' ndo̱'.
45014017	Kua̱chi̱ ndii, ña̱ xa'ndia chuun' Ndiosí nimá e̱' ndii, süu̱' kuenta ña̱ xaxi̱' uun ña̱ xi'i' nduu' a̱. Süu̱' ja̱a̱n' ndii kuenta ña̱ xachuun' nda̱ku e̱', xiin' ña̱ xika' mani̱' e̱' i̱i̱n yivi̱', xiin' ña̱ va̱'a̱ kuni e̱' nduu' a̱. Te̱ sa̱kuu' ña̱ ja̱a̱n' ndii, Espíritu Santo taxi' a̱ nuu̱' e̱'.
45014018	Kua̱chi̱ ndii, yo̱o̱ ka̱ xika' nuu' nuu̱' Cristo sa̱kan' ndii, va̱'a̱ kuni Ndiosí xini ña̱'a' a̱. Te̱ va̱'a̱ tu̱ kuni ne̱ yivi̱' xini ña̱'a' ni̱a̱.
45014019	Ña̱ ja̱a̱n' na kuii' na ku̱ndiku̱n ni̱'i̱ e̱' ña̱ ku̱ndi̱e̱e̱ mani̱' xiin' ta'an' e̱', te̱ sa̱kua'nu' naa sa̱kua'nu' ta'an' e̱' nuu̱' i̱chi' Ndiosí.
45014020	Xa'a̱' a̱ ja̱a̱n' na vi̱kuii̱n ndo̱' ña̱ sanduxín ndo̱' ña̱ xaa' Ndiosí nimá ne̱ ta'an' e̱' xiin' Cristo xa'a̱' ña̱ xaxi̱' ndo̱'. Ña̱ nda̱ku nduu' a̱ ndii, ña̱ va̱'a̱ nduu' ndee ka̱ nuu̱' ña̱ xaxi̱'. Te̱ ndii, vä̱'a̱ xaa' ndo̱' xaxi̱' ndo̱' ña̱ xaxi̱', ña̱ kaviko' tu̱ku̱ ne̱ ta'an' e̱' ja̱a̱n', te̱ sa̱a̱ ni̱a̱ kua̱chi̱.
45014021	Nde̱e̱ va̱'a̱ ka̱ kü̱xi̱ e̱' nde̱i̱' ni̱ nde̱e̱ kö̱'o̱ tu̱ e̱' vino, ni̱ nde̱e̱ ndiaa ka̱ i̱nga̱ ña̱'a̱, te̱ sä̱nama' tu̱ ña̱'a' e̱' nuu̱' kua̱chi̱, te̱ ni̱ nde̱e̱ sä̱a̱ tu̱ e̱' ña̱ kandixa' ne̱ ja̱a̱n' ndii, kua̱chi̱ nduu' a̱, te̱ ni̱ nde̱e̱ sä̱tu̱xu'ví e̱' nimá ne̱ ja̱a̱n' xa'a̱' ña̱ ja̱a̱n'.
45014022	Te̱ naa' kandixa' ndo'ó ndii, va̱'a̱ sa̱a̱ ndo̱' ndee ka̱ ña̱ ja̱a̱n' naa' sa̱a̱ ndo̱' a̱ nuu̱' Ndiosí kui̱ti̱'. Sa̱kan' ña̱ sañu'u' va̱ Ndiosí i̱'i̱n ndo'ó, ne̱ tïin' kua̱chi̱ xiin' mi̱i' kii̱' xaa' ndo̱' ña̱ kandixa' ndo̱' nduu' ña̱ nda̱ku.
45014023	Ndisu̱ ne̱ kandixa' ña̱ vä̱'a̱ ka̱xi̱' ni̱a̱ sa̱va̱ ña̱'a̱, te̱ xaxi̱' ni̱a̱ a̱ ndii, katun' xiin' mii' mi̱i' ni̱a̱, sa̱kan' ña̱ kandixa' ni̱a̱ ña̱ ña̱ vä̱'a̱ nduu' a̱. Te̱ sa̱kuu' ne̱ xaa' ña̱ ja̱a̱n', te̱ kandixa' ni̱a̱ ña̱ süu̱' ña̱ va̱'a̱ nduu' a̱ ndii, kua̱chi̱ nduu' a̱ nuu̱' Ndiosí.
45015001	Sa̱kan' na kuii' yoo', ne̱ xi̱xa̱ ña̱ i̱ni̱ xini Jesús ndii, kuní a̱ ña̱ ku̱ndi̱e̱ni e̱' nuu̱' ne̱ iti̱a̱' ña̱ i̱ni̱ xini ni̱a̱ a̱, te̱ na kä̱ka̱ e̱' xa'a̱' ña̱ va̱'a̱ ña̱ kuní mi̱i' kui̱ti̱' e̱'.
45015002	Süu̱' ja̱a̱n' ndii kuní a̱ ña̱ sa̱kuatia' e̱' ne̱ ndikún i̱chi' Jesús xiin' e̱', te̱ na ndu̱ku' tu̱ e̱' ña̱ va̱'a̱ sa̱a̱ e̱' xa'a̱' ni̱a̱, te̱ kua̱'nu̱ naa kua̱'nu̱ ni̱a̱ nuu̱' i̱chi' Ndiosí.
45015003	Kua̱chi̱ ndii ni̱ ndee mi̱i' Cristo nï̱ ndu̱ku' ña̱ va̱'a̱ xa'a̱' mi̱i' a̱. Süu̱' ja̱a̱n' ndii yoso̱' a̱ nuu̱' tu̱tu̱ Ndiosí mii' ka'án a̱ ndii: “Ña̱ ni̱ ka̱ni̱a̱'a ne̱ yivi̱' xa'a̱' u̱n' ndii, xa'a̱' yu'u̱ ni̱ ka̱ni̱a̱'a ni̱a̱.” Sa̱kan' yoso̱' a̱.
45015004	Kua̱chi̱ ndii sa̱kuu' ña̱ yoso̱' nuu̱' tu̱tu̱ Ndiosí, ña̱ ni̱ ke'i̱ xta̱'an' i̱i̱n yivi̱' ndii, ni̱ ke'i̱ a̱, te̱ sa̱nia'á a̱ yoo' ña̱ kuie ko̱o̱ i̱ni̱ e̱', te̱ sa̱ndi̱e̱ni tu̱ a̱ yoo', te̱ ku̱ndi̱a̱tu̱ i̱ni̱ e̱' ña̱ ni̱ ta̱xi̱ Ndiosí kuento a̱ xa'a̱' nuu̱' e̱'.
45015005	Ndiosí, ña̱ taxi' ña̱ kuie yoo i̱ni̱ e̱' xiin' ña̱ xandieni yoo', na chi̱ndi̱e̱e' ndo'ó te̱ ku̱ndi̱e̱e̱ mani̱' naa ndiee' mani̱' xiin' ta'an' ndo̱' nde̱e̱ naa kuní Cristo Jesús,
45015006	te̱ xiin' i̱i̱n nda̱a̱' nimá ndo̱' sa̱ka'nu' inga' ndo̱' Ndiosí, ña̱ nduu' yu̱va' xto̱'o̱ e̱' Jesucristo.
45015007	Xa'a̱' a̱ ja̱a̱n' na kuii' na̱ti̱i̱n mani̱' ta'an' i̱'i̱n ndo̱' nde̱e̱ naa ni̱ na̱ti̱i̱n mani̱' tu̱ Cristo yoo', te̱ na̱ti̱i̱n Ndiosí ña̱ xaka'nu' ña̱'a' ne̱ yivi̱'.
45015008	Na̱ka̱'an' ndo̱' ña̱ Cristo Jesús ndii, ni̱ ki̱xi̱n a̱, te̱ ni̱ xika̱ nu̱u̱ a̱ nuu̱' ne̱ ta'an' i̱, ne̱ Israel, te̱ xiin' ña̱ ja̱a̱n' ni̱ nia'a̱ a̱ ña̱ Ndiosí ndii, ña̱ xachuun' nda̱ku nduu' a̱, sa̱kan' ña̱ ni̱ sa̱xinú a̱ ña̱ ni̱ ka'a̱n a̱ xiin' ne̱ xii̱' ya̱ta' i̱.
45015009	Te̱ sa̱kan' tu̱ ni̱ ki̱xi̱n a̱ te̱ sa̱ka'nu' ne̱ tuku' Ndiosí xa'a̱' ña̱ kuvita i̱ni̱ a̱ xa'a̱' ni̱a̱. Naa yoso̱' a̱ nuu̱' tu̱tu̱ Ndiosí mii' ka'án a̱ ndii: Xa'a̱' a̱ ja̱a̱n' na ka'a̱n i̱ xiin' ne̱ tuku' ña̱ ña̱ ka'nu' va̱ nduu' yo'ó, te̱ sa̱ka'nu' i̱ yo'ó xita' i̱ nuu̱' u̱n'. Sa̱kan' yoso̱' a̱.
45015010	Te̱ yoso̱' tu̱ a̱ ndii: Na̱kua̱tia' nimá ndo'ó, ne̱ tuku', xiin' ndu'u̱, ne̱ Israel, ne̱ nduu' kuenta Ndiosí. Sa̱kan' yoso̱' a̱.
45015011	Te̱ yoso̱' tu̱ a̱ ndii: Ne̱ tuku', na sa̱ka'nu' sa̱kuu' ndo'ó xto̱'o̱ e̱' Ndiosí. Te̱ na ka'a̱n nda̱tu̱n' sa̱kuu' ndo'ó, ne̱ yivi̱' i̱i̱n yivi̱' xa'a̱' Ndiosí. Sa̱kan' yoso̱' a̱.
45015012	Te̱ yoso̱' tu̱ a̱ nuu̱' tu̱tu̱ a̱ mii' ni̱ ke̱'i̱ Isaías ndii: Te̱ ka̱ku̱ i̱i̱n si̱a̱ni' xika' Isaí. Te̱ ja̱a̱n' ndii, ka̱'ndi̱a̱ chuun' ra̱ nuu̱' sa̱kuu' ne̱ tuku'. Te̱ i̱ni̱ ne̱ ja̱a̱n' ku̱ni̱ ña̱'a' ni̱a̱. Sa̱kan' yoso̱' a̱.
45015013	Te̱ mi̱i' Ndiosí, ña̱ taxi' ña̱ ndiatu' i̱ni̱ e̱', na ta̱xi̱ tu̱ a̱ ña̱ va̱'a̱ kuni ndo̱', te̱ ta̱xi̱ tu̱ a̱ ña̱ mani̱' ko̱o̱ nimá ndo̱' xa'a̱' a̱ ña̱ i̱ni̱ ndo̱' xini ña̱'a' ndo̱'. Te̱ ko̱o̱ kua'a̱' xa̱va̱'a̱ ña̱ ku̱ndi̱a̱tu̱ i̱ni̱ ndo̱' sa̱a̱ ña̱ ndi̱e̱e' Espíritu Santo.
45015014	Ña̱ni̱ ta'an' i̱, yu'u̱ ndii, i̱ni̱ xna̱'a̱ i̱ ña̱ xaa' ndo̱' sa̱kuu' nuu̱' ña̱ va̱'a̱ xiin' ta'an' ndo̱'. Te̱ xiní kaxi' ndi'i̱ ndo̱' nde̱e̱ ña̱ kuní Ndiosí ku̱ni̱ ndo̱'. Te̱ ne̱ chu̱u̱n va̱ nduu' ndo̱' ña̱ ko̱ndi̱a̱ yu̱'u' ta'an' ndo̱'.
45015015	Ndisu̱ ni̱ ke̱'i̱ i̱ tu̱tu̱ yo'o' mii' ka'án ndi̱e̱e' a̱ xa'a̱' sa̱va̱ ña̱'a̱, te̱ sa̱na̱ka'an' i̱ ndo'ó xa'a̱' ña̱ ja̱a̱n'. Xaa' i̱ sa̱kan' kua̱chi̱ ndii, Ndiosí nduu' ña̱ ni̱ xa̱mani̱' yu'u̱ chu̱u̱n yo'o',
45015016	te̱ ku̱ndu̱u̱ i̱ te̱ xika' nuu' nuu̱' Cristo Jesús xa'a̱' ne̱ tuku', ña̱ ja̱a̱n' na nduu' i̱ te̱ ka'án ndo̱so̱' tu̱'u̱n va̱'a̱ xa'a̱' Ndiosí nuu̱' ni̱a̱. Sa̱kan' xaa' i̱ te̱ ku̱ndu̱u̱ ne̱ tuku', ne̱ i̱ni̱ xini Ndiosí, nde̱e̱ naa ña̱ na̱soko̱' i̱ nuu̱' a̱, ña̱ nduu' ña̱ va̱'a̱ kuni a̱ xini a̱, te̱ sa̱kan' nduu' ne̱ ja̱a̱n' ndi̱ti̱a̱ Ndiosí xiin' ña̱ ndi̱e̱e' Espíritu Santo.
45015017	Ña̱ ja̱a̱n' na kuii' ku̱vi̱ ka'a̱n kuatia' i̱ xa'a̱' ña̱ ni̱ xa̱a̱ Cristo Jesús xiin' nda̱'a' i̱ xiin' chu̱u̱n ña̱ xaa' i̱ nuu̱' Ndiosí.
45015018	Kua̱chi̱ ndii ka'án ni̱nu̱ kui̱ti̱' i̱ xa'a̱' ña̱ ni̱ xa̱a̱ Cristo xiin' nda̱'a' i̱, sa̱kan' ña̱ xiin' ña̱ ni̱ ka'a̱n i̱, te̱ xiin' ña̱ ni̱ xa̱a̱ i̱, ni̱ ta̱xi̱ so̱'o̱ ne̱ tuku' ja̱a̱n' tu̱'u̱n va̱'a̱.
45015019	Sa̱kan' ña̱ xiin' ña̱ ndi̱e̱e' ña̱ taxi' Espíritu Ndiosí ni̱ xa̱a̱ i̱ chu̱u̱n ka'nu' xiin' ña̱ nandani̱ ne̱ yivi̱'. Sa̱kan' na ni̱ xa̱'a' i̱ nde̱e̱ ñu̱u̱ Jerusalén ka'án ndo̱so̱' i̱ tu̱'u̱n va̱'a̱ xa'a̱' Cristo sa̱kuu' ñu̱u̱ nde̱e̱ ni̱ xa̱a̱ i̱ nuu̱' ñu̱'u' Ilírico.
45015020	Xa'a̱' a̱ ja̱a̱n' na ka'án ndi̱e̱e' xa̱chi' nimá i̱ ña̱ ka'a̱n ndo̱so̱' i̱ tu̱'u̱n va̱'a̱ mii' tïa̱'an ku̱ni̱ so̱'o̱ ne̱ yivi̱' xa'a̱' Cristo. Sa̱kan' xaa' i̱ te̱ sä̱nia'á ka̱ i̱ ne̱ xa̱ ni̱ xa̱'a' i̱nga̱ ne̱ yivi̱' sania'á ni̱a̱ xa'a̱' i̱chi' Ndiosí.
45015021	Süu̱' ja̱a̱n' ndii ni̱ xa̱a̱ i̱ naa yoso̱' a̱ nuu̱' tu̱tu̱ Ndiosí mii' ka'án a̱ ndii: Ne̱ nï̱ ka'a̱n ne̱ yivi̱' xiin' xa'a̱' ña̱ ja̱a̱n' ndii, ku̱ni̱ ña̱'a' ni̱a̱. Te̱ ne̱ nï̱ xi̱ni̱ so̱'o̱ xa'a̱' ña̱ ja̱a̱n' ndii, ku̱nda̱ni̱ ni̱a̱ xa'a̱' a̱. Sa̱kan' yoso̱' a̱.
45015022	Xa'a̱' a̱ ja̱a̱n' na nï̱ ku̱vi̱ ku'u̱n ndi'e̱' i̱ mii' ndiee' ndo̱' tee̱' ndee kua'a̱' va̱ i̱chi' ni̱ ka'a̱n nimá i̱.
45015023	Ndisu̱ vi̱ti̱n ña̱ xa̱ ni̱ ndi̱'i̱ chu̱u̱n nuu̱' i̱ yo'o', te̱ xa'a̱' a̱ ña̱ kua'a̱' kuiya̱ xikán nimá i̱ ku'u̱n ndi'e̱' i̱ mii' ndiee' ndo̱' ndii,
45015024	chituní i̱ ña̱ xka'ndi̱a̱ i̱ mii' ndiee' ndo̱' ja̱a̱n' kii̱' ku'u̱n i̱ ñu̱'u' España. Te̱ ku̱vi̱ chi̱ndi̱e̱e' ndo̱' yu'u̱, te̱ na̱kaa̱ i̱ ku'u̱n i̱ ñu̱'u' España ja̱a̱n' kii̱' ndi̱'i̱ va̱'a̱ ku̱ni̱ inga' nimá e̱' ndia'vi' kivi̱'.
45015025	Ndisu̱ vi̱ti̱n ndii, kua'a̱n i̱ ñu̱u̱ Jerusalén te̱ chi̱ndi̱e̱e' i̱ ne̱ nduu' kuenta Ndiosí xiin' e̱'.
45015026	Kua̱chi̱ ndii, ne̱ nakayá xa'a̱' Jesús, ne̱ ndiee' ñu̱'u' Macedonia xiin' ñu̱'u' Acaya ndii, ni̱ ka'a̱n nimá mi̱i' ni̱a̱ ña̱ nda̱sa̱i̱i̱n ni̱a̱ xu̱'un' te̱ chi̱ndi̱e̱e' ni̱a̱ ne̱ nda'vi kuu', ne̱ nduu' kuenta Ndiosí xiin' e̱', ne̱ ndiee' ñu̱u̱ Jerusalén.
45015027	Te̱ ni̱ ka'a̱n nimá mi̱i' ni̱a̱ sa̱a̱ ni̱a̱ ña̱ ja̱a̱n', tee̱' ndee kande̱i' ña̱ chi̱ndi̱e̱e' ni̱a̱ ne̱ ja̱a̱n' xa'a̱' a̱ ña̱ xi̱'na̱ ne̱ Israel ja̱a̱n' ni̱ ta̱xi̱ tu̱'u̱n va̱'a̱ xa'a̱' Jesús nuu̱' ne̱ tuku' ja̱a̱n'. Sa̱kan' na kuní tu̱ a̱ ña̱ chi̱ndi̱e̱e' ni̱a̱ ne̱ ja̱a̱n' xiin' ña̱ va̱'a̱ ña̱ kumi' ni̱a̱.
45015028	Ña̱ ja̱a̱n' na kuii' kii̱' sa̱xinú i̱ chu̱u̱n va̱'a̱ yo'o', ña̱ na̱ta̱xi̱ i̱ xu̱'un' ja̱a̱n' xa'a̱' ne̱ nda'vi kuu' ja̱a̱n' ndii, xka'ndi̱a̱ i̱ mii' ndiee' ndo̱', te̱ i̱kan' te̱ ku'u̱n i̱ ñu̱'u' España.
45015029	Te̱ xiní i̱ ña̱ kii̱' xaa̱ i̱ mii' ndiee' ndo̱' ndii, xaa̱ i̱ xiin' sa̱kuu' ña̱ kuni sa̱ñu'u' ndi̱'i̱ Cristo yoo'.
45015030	Ña̱ni̱ ta'an' i̱, ka'án nda'vi i̱ xiin' ndo̱' xa'a̱' a̱ ña̱ i̱ni̱ e̱' xini e̱' xto̱'o̱ e̱' Jesucristo, xi̱i̱n' xa'a̱' a̱ ña̱ ndani̱ ta'an' e̱' xiin' ña̱ ndi̱e̱e' Espíritu Santo ndii, chi̱ndi̱e̱e' ndo̱' yu'u̱ ña̱ ka'a̱n ndi̱e̱e' ndo̱' xiin' Ndiosí xa'a̱' i̱.
45015031	Te̱ i̱i̱n sa̱kan' ka'a̱n tu̱ ndo̱' xiin' a̱ ña̱ sa̱kakú a̱ yu'u̱ nuu̱' ne̱ küni i̱ni̱ ku̱ni̱ Jesús, ne̱ ndiee' ñu̱u̱ Jerusalén, xiin' i̱nga̱ ne̱ ndiee' nuu̱' ñu̱'u' Judea. Te̱ ka'a̱n tu̱ ndo̱' xiin' a̱ ña̱ ti̱i̱n mani̱' ne̱ nduu' kuenta Jesús, ne̱ ndiee' ñu̱u̱ Jerusalén ja̱a̱n', xu̱'un' ja̱a̱n'.
45015032	Sa̱kan' te̱ naa' kuní Ndiosí ndii, nii' sa̱kan' va̱'a̱ ku̱ni̱ na nimá i̱ xaa̱ i̱ nde̱e̱ mii' ndiee' ndo̱' ja̱a̱n', te̱ na̱ndiee̱' i̱ i̱i̱n xa'a' te̱i̱n ndo̱'.
45015033	Te̱ na ko̱o̱ na Ndiosí ña̱ taxi' ña̱ mani̱' yoo nimá e̱' xiin' sa̱kuu' ndo̱'. Sa̱kan' na ku̱ndu̱u̱ a̱.
45016001	Te̱ sa̱kan' tu̱ ka'án nda'vi i̱ xiin' ndo̱' ña̱ na̱ti̱i̱n va̱'a̱ ndo̱' ña' ta'an' e̱' Febe, ña' jaan' ndii, ña' xito' ne̱ nakayá xa'a̱' Jesús ñu̱u̱ Cencrea nduu' a'.
45016002	Te̱ xa'a̱' a̱ ña̱ kuenta xto̱'o̱ e̱' nduu' a' ndii, na̱ti̱i̱n mani̱' ña̱'a' ndo̱' sa̱a̱ xata'a̱n natiin' mani̱' e̱' ne̱ nduu' kuenta a' xiin' e̱'. Te̱ chi̱ndi̱e̱e' ña̱'a' ndo̱' xiin' nde̱e̱ ka̱ ña̱ kuní nuu̱' a', sa̱kan' ña̱ xa̱ ni̱ chi̱ndi̱e̱e' kua'a̱' a' ne̱ yivi̱', te̱ ni̱ chi̱ndi̱e̱e' tu̱ a' yu'u̱.
45016003	Kua'a̱n Ndiosí na ko̱o̱ Priscila xiin' i̱i̱' a' Aquila, ne̱ xachuun' inga' xiin' i̱ nuu̱' Cristo Jesús.
45016004	Te̱ ni̱ sa̱ndo'o' xiin' mii' ni̱a̱ te̱ sa̱kakú ni̱a̱ yu'u̱, nde̱e̱ kuain' ni̱ ku̱u̱ ni̱a̱. Te̱ süu̱' yu'u̱ kui̱ti̱' taxi' ña̱ chi̱nda̱ni Ndiosí xa'a̱' ne̱ ja̱a̱n'. Süu̱' ja̱a̱n' ndii sa̱kan' tu̱ ne̱ tuku', ne̱ nakayá xa'a̱' Jesús ndii, taxi' ni̱a̱ ña̱ chi̱nda̱ni a̱ xa'a̱' ne̱ ja̱a̱n'.
45016005	Te̱ kua'a̱n Ndiosí ko̱o̱ tu̱ ne̱ nakayá xa̱'a' Jesús, ne̱ nduiin' vi̱'e̱ ne̱ ja̱a̱n'. Te̱ kua'a̱n Ndiosí ko̱o̱ tu̱ te̱ ndani̱ va̱ i̱, te̱ nduu' Epeneto. Te̱ xi̱'na̱ ka̱ te̱ ja̱a̱n' ni̱ i̱ni̱ xini Cristo te̱ sa̱kan' sa̱kuu' ne̱ ndiee' nuu̱' ñu̱'u' Asia.
45016006	Te̱ kua'a̱n Ndiosí ko̱o̱ tu̱ María, ña' xa̱ xika' nuu' kua'a̱' te̱i̱n ndo'ó.
45016007	Kua'a̱n Ndiosí ko̱o̱ Andrónico xiin' Junia. Te̱ judío, te̱ ta'an' i̱, nduu' tu̱ te̱ ja̱a̱n'. Te̱ ni̱ ñu'u̱ inga' ndu̱ vi̱'e̱ ka̱a̱ xa'a̱' tu̱'u̱n va̱'a̱ xa'a̱' Jesús. Te̱ ka'án va̱'a̱ va̱ te̱ nda̱'a' xa'a̱' Cristo xa'a̱' te̱ ja̱a̱n'. Te̱ xi̱'na̱ ka̱ te̱ ja̱a̱n' ni̱ i̱ni̱ xini Cristo te̱ sa̱kan' yu'u̱.
45016008	Kua'a̱n Ndiosí ko̱o̱ Amplias, te̱ ndani̱ va̱ i̱, te̱ nduu' kuenta xto̱'o̱ e̱'.
45016009	Kua'a̱n Ndiosí ko̱o̱ Urbano, te̱ xachuun' inga' xiin' ndu̱ nuu̱' Cristo Jesús. Te̱ sa̱kan' tu̱ kua'a̱n Ndiosí ko̱o̱ Estaquis, te̱ ndani̱ i̱.
45016010	Kua'a̱n Ndiosí ko̱o̱ Apeles, te̱ ni̱ nia'a̱ nuu̱' kua'a̱' tu̱ndo'o̱' ña̱ i̱ni̱ ra̱ xini ra̱ Cristo. Kua'a̱n Ndiosí ko̱o̱ tu̱ Aristóbulo xiin' ne̱ i̱i̱n kuu' xiin' ra̱.
45016011	Kua'a̱n Ndiosí ko̱o̱ Herodión, te̱ nduu' te̱ judío, te̱ ta'an' i̱. Kua'a̱n Ndiosí ko̱o̱ Narciso xiin' ne̱ i̱i̱n kuu' xiin' ra̱, ne̱ i̱ni̱ xini xto̱'o̱ e̱'.
45016012	Kua'a̱n Ndiosí ko̱o̱ Trifena xiin' Trifosa. Te̱ xachuun' ne̱ ja̱a̱n' kuenta xto̱'o̱ e̱'. Kua'a̱n Ndiosí ko̱o̱ tu̱ Pérsida, ña' ndani̱ e̱', ña' xachuun' va̱ tu̱ kuenta xto̱'o̱ e̱'.
45016013	Kua'a̱n Ndiosí ko̱o̱ Rufo, te̱ xika' nuu' va̱'a̱ nuu̱' xto̱'o̱ e̱', te̱ kua'a̱n Ndiosí ko̱o̱ tu̱ si̱'i' ra̱, ña' nduu' nde̱e̱ naa si̱'i' tu̱ yu'u̱.
45016014	Kua'a̱n Ndiosí ko̱o̱ Asíncrito, xiin' Flegonte xiin' Hermas, xiin' Patrobas xiin' Hermes. Kua'a̱n Ndiosí ko̱o̱ tu̱ ña̱ni̱ ta'an' e̱', ne̱ nakayá xa'a̱' Cristo xiin' ne̱ ja̱a̱n'.
45016015	Kua'a̱n Ndiosí ko̱o̱ Filólogo xiin' Julia xiin' Nereo xiin' ña' ta'an' ra̱. Te̱ kua'a̱n Ndiosí ko̱o̱ tu̱ Olimpas xiin' sa̱kuu' ne̱ nduu' kuenta Jesús xiin' ne̱ ja̱a̱n'.
45016016	Chi̱to nuu̱' ta'an' ndo̱' kuenta Jesús, te̱ xiin' ña̱ ja̱a̱n' na̱kua̱tu̱ ta'an' ndo̱'. Te̱ ti'vi' sa̱kuu' i̱'i̱n ti̱'vi̱ ne̱ nakayá xa'a̱' Cristo cha'an' ndo̱'.
45016017	Ña̱ni̱ ta'an' i̱, ka'án nda'vi i̱ xiin' ndo̱' ña̱ ko̱to̱ xiin' mi̱i' ndo̱' nuu̱' ne̱ kuni na̱ta̱'vi' ndo'ó. Ne̱ ja̱a̱n' ndii, kuni ka̱vi̱ko' ni̱a̱ ndo'ó xiin' ña̱ xini xa'an' ña̱ näkuitá xiin' ña̱ ndi̱xa̱ xa'a̱' Jesús, ña̱ ni̱ ka̱ndi̱xa' ndo̱'. Ku̱xi̱o̱o̱ naa kuxioo' ndo̱' nuu̱' ne̱ ja̱a̱n'.
45016018	Kua̱chi̱ ndii, ne̱ yivi̱' ja̱a̱n' ndii, süu̱' xika' nuu' ni̱a̱ nuu̱' xto̱'o̱ e̱' Jesucristo. Süu̱' ja̱a̱n' ndii xika' nuu' ni̱a̱ xa'a̱' ña̱ xikán i̱i̱n' mi̱i' kui̱ti̱' ni̱a̱. Te̱ xiin' kuento nda̱tu̱n' va̱ ka'án ni̱a̱. Te̱ sa̱kan' tu̱ xiin' kuento vixi̱ sachié ni̱a̱ ne̱ yivi̱'. Sa̱kan' xaa' ni̱a̱ xini xa'an' ni̱a̱ ne̱ na̱a̱' kuu'.
45016019	Kua̱chi̱ ndii xiní sa̱kuu' ne̱ yivi̱' ña̱ saxinú ndo̱' tu̱'u̱n va̱'a̱ xa'a̱' Cristo, te̱ sakuatia' va̱ ña̱ ja̱a̱n' nimá i̱. Ndisu̱ kuní i̱ ña̱ chu̱u̱n va̱ ko̱o̱ i̱ni̱ ndo̱' nuu̱' ña̱ va̱'a̱, te̱ ko̱o̱ sa'ví i̱ni̱ ndo̱' nuu̱' ña̱ ni̱a̱'a.
45016020	Te̱ Ndiosí, ña̱ taxi' ña̱ mani̱' ndii, nä̱'a' ka̱ te̱ kue'ni̱ a̱ ña̱ ndi̱va̱'a̱ nuu̱' ndo̱'. Te̱ na sa̱ñu'u' na xto̱'o̱ e̱' Jesucristo ndo'ó.
45016021	Timoteo, te̱ xachuun' inga' xiin' i̱ ndii, ti'vi' ra̱ cha'an' ndo̱'. Te̱ i̱i̱n kachi xaa' Lucio xiin' Jasón xiin' Sosípater. Te̱ judío, te̱ ta'an' i̱, nduu' tu̱ te̱ ja̱a̱n'.
45016022	Ti'vi' tu̱ yu'u̱ te̱ nani' Tercio, cha'an' ndo̱', te̱ ni̱ ke̱'i̱ tu̱tu̱ yo'o'. Te̱ nduu' tu̱ yu'u̱ kuenta xto̱'o̱ e̱' Jesús xiin' ndo̱'.
45016023	Ti'vi' Gayo cha'an' ndo̱'. Te̱ ja̱a̱n' ndii, natiin' va̱'a̱ ra̱ yu'u̱ xiin' sa̱kuu' ne̱ nakayá xa'a̱' Jesús yo'o'. Te̱ ti'vi' tu̱ Erasto cha'an' ndo̱'. Te̱ ja̱a̱n' ndii, te̱ xito' xu̱'un' xa'a̱' ñu̱u̱ yo'o' nduu' ra̱. Te̱ ti'vi' tu̱ ña̱ni̱ ta'an' e̱' Cuarto cha'an' ndo̱'.
45016024	Te̱ na sa̱ñu'u' na xto̱'o̱ e̱' Jesucristo sa̱kuu' ndo'ó. Sa̱kan' na ku̱ndu̱u̱ a̱.
45016025	Te̱ na sa̱ka'nu' e̱' Ndiosí, ña̱ ku̱vi̱ taxi' ña̱ ndi̱e̱e' ndo̱' te̱ kui̱ta̱ ni̱'i̱ ndo̱' xiin' ña̱ kandixa' ndo̱' sa̱a̱ nakuitá xiin' tu̱'u̱n va̱'a̱, ña̱ ka'án ndo̱so̱' i̱ nuu̱' ndo̱' xa'a̱' Jesucristo. Te̱ nakuitá tu̱ ña̱ ka'án ndo̱so̱' i̱ ja̱a̱n' xiin' ña̱ ni̱ yoo̱ si̱'e ni̱ xa̱a̱ Ndiosí nde̱e̱ kii̱' tïa̱'an kua̱'a̱ i̱i̱n yivi̱' xta̱'an' kivi̱'.
45016026	Ndisu̱ vi̱ti̱n ndii, xa̱ ni̱ sa̱tuví Ndiosí ña̱ ndi̱xa̱ xa'a̱' Jesús, ña̱ ni̱ yoo̱ si̱'e ja̱a̱n', ña̱ ni̱ ke̱'i̱ te̱ ni̱ ka'a̱n tiakú tu̱'u̱n a̱ ja̱a̱n', sa̱a̱ nii' ni̱ ka'a̱n tuní mi̱i' Ndiosí ja̱a̱n', ña̱ yoo nde̱e̱ ndi'i' ni̱ kivi̱', te̱ ku̱ni̱ sa̱kuu' ti̱'vi̱ ne̱ tuku' ña̱ ndi̱xa̱ ja̱a̱n', te̱ ku̱vi̱ kui̱ni̱ sa̱kuu' ne̱ yivi̱' ku̱ni̱ ña̱'a' ni̱a̱, te̱ ku̱vi̱ tu̱ ka̱ndi̱xa' ña̱'a' ni̱a̱.
45016027	Te̱ i̱i̱n nda̱a̱' Ndiosí ña̱ ndichi va̱ ja̱a̱n' na sa̱ka'nu' e̱' nde̱e̱ ndi'i' ni̱ kivi̱' xa'a̱' ña̱ ni̱ xa̱a̱ Jesucristo. Sa̱kan' na ku̱ndu̱u̱ a̱.
46001001	Yu'u̱ nduu' Pablo, te̱ ni̱ ka̱na̱ Ndiosí xa'a̱' a̱ ña̱ kuní mi̱i' a̱ te̱ ku̱ndu̱u̱ i̱ te̱ tianu̱' Jesucristo sa̱nia'á i̱chi' a̱. Ti'vi' yu'u̱ xiin' ña̱ni̱ e̱' Sóstenes
46001002	cha'an' sa̱kuu' ndo'ó, ne̱ nakayá xa'a̱' Ndiosí, ne̱ ndiee' ñu̱u̱ Corinto, ne̱ ndo̱o̱ nuu̱' Ndiosí xa'a̱' ña̱ ni̱ xa̱a̱ Cristo Jesús. Te̱ ni̱ ka̱na̱ a̱ ndo'ó te̱ ku̱ndu̱u̱ ndo̱' ndi̱ti̱a̱ a̱ xiin' sa̱kuu' ne̱ yivi̱', ne̱ ndiee' mii' ka̱ i̱i̱n yivi̱', ne̱ nakuni ña̱ Jesucristo nduu' xto̱'o̱ ni̱a̱ nde̱e̱ naa nduu' tu̱ a̱ xto̱'o̱ yoo'.
46001003	Na sa̱ñu'u' na Ndiosí, yu̱va' e̱', xiin' xto̱'o̱ e̱' Jesucristo, ndo'ó, te̱ na ta̱xi̱ tu̱ a̱ ña̱ mani̱' ko̱o̱ xiin' ndo̱'.
46001004	Sa̱a̱ kivi̱' taxi' i̱ ña̱ chi̱nda̱ni Ndiosí e̱' xa'a̱' ndo̱', te̱ sa̱kan' tu̱ xa'a̱' a̱ ña̱ ndani̱ mi̱i' Ndiosí ndo'ó ni̱ xa̱a̱ Cristo Jesús.
46001005	Kua̱chi̱ ndii ña̱ ja̱a̱n' ni̱ xa̱a̱ sa̱kan', te̱ ni̱ sa̱ñu'u' va̱ Ndiosí ndo'ó xiin' ña̱ chu̱u̱n va̱ ndo̱' sania'á ndo̱' tu̱'u̱n a̱, te̱ ni̱ ta̱xi̱ tu̱ a̱ ña̱ ndichi va̱ ndo̱'.
46001006	Te̱ xiin' ña̱ ja̱a̱n' nia'á ndo̱' ña̱ ni̱ tuxi̱' va̱ tu̱'u̱n va̱'a̱, ña̱ ni̱ sa̱nia'á ndu̱ ndo'ó xa'a̱' Cristo, nimá ndo̱'.
46001007	Xa'a̱' a̱ ja̱a̱n' na kö̱o̱' ka̱ nde̱e̱ i̱i̱n ña̱ chu̱u̱n va̱ ña̱ xaxa̱' Ndiosí nuu̱' e̱' kuní nuu̱' ndo'ó ña̱ ndiatu' ndo̱' kii̱' xaa̱' kivi̱' ña̱ na̱ndi̱ko' xto̱'o̱ e̱' Jesucristo.
46001008	Ndiosí tu̱ ta̱xi̱ ndi̱e̱e̱' ndo̱' te̱ kui̱ta̱ ni̱'i̱ ndo̱' nuu̱' i̱chi' a̱ nde̱e̱ so'o̱' ndi'i', sa̱kan' te̱ kö̱o̱' xa'a̱' ña̱ ku̱vi̱ sa̱na̱ndiko' a̱ ndo'ó kii̱' xaa̱ kivi̱' ña̱ ki̱xi̱n xto̱'o̱ e̱' Jesucristo ja̱a̱n'.
46001009	Sa̱kan' ña̱ Ndiosí ndii, xachuun' nda̱ku a̱, te̱ su̱vi̱ a̱ ni̱ ka̱na̱ ndo'ó te̱ i̱i̱n nda̱a̱' nduu' ndo̱' xiin' xto̱'o̱ e̱' Jesucristo si'e̱ a̱.
46001010	Ña̱ni̱ ta'an' i̱, xiin' ndi̱e̱e̱' xto̱'o̱ e̱' Jesucristo ka'án nda'vi i̱ xiin' ndo̱' ña̱ na̱kuita̱ kuento ndo̱', te̱ nä̱ta̱'vi' ta'an' ndo̱'. Süu̱' ja̱a̱n' ndii ku̱ndi̱e̱e̱ mani̱' ndo̱', te̱ i̱i̱n kachi ka̱ni̱ni̱ ndo̱', te̱ i̱i̱n kachi tu̱ ña̱'a̱ chituní ndo̱' xa'a̱'.
46001011	Ka'án i̱ sa̱kan' xiin' ndo̱', ña̱ni̱ ta'an' i̱, sa̱kan' ña̱ xini i̱ kuento xaa' ne̱ vi̱'e̱ Cloé ña̱ nata'vi' ta'an' ndo̱'.
46001012	Sa̱kan' ña̱ sa̱va̱ ndo̱' ka'án ndii, kuenta Pablo nduu' ndo̱', te̱ sa̱va̱ tu̱ ndo̱' ka'án ndii, kuenta Apolos nduu' ndo̱', te̱ sa̱va̱ ni̱ tu̱ ndo̱' ka'án ndii, kuenta Pedro nduu' ndo̱', te̱ sa̱va̱ ka̱ tu̱ ndo̱' ka'án ndii, kuenta Cristo nduu' ndo̱', kachi ndo̱'.
46001013	¿Ñáá xanini ndo'ó ndii, ni̱ na̱ta'vi̱' Cristo? Uun, ¿ñáá xanini ndo̱' ndii, Pablo ni̱ xi'i̱ nuu̱' krusín xa'a̱' ndo̱'? Uun, ¿ñáá kuenta Pablo ni̱ chi̱chi̱ ndo̱'?
46001014	Taxi' i̱ ña̱ chi̱nda̱ni Ndiosí ña̱ nde̱e̱ i̱i̱n ndo'ó nï̱ sakuchi' i̱ kuenta Jesús. Süu̱' ja̱a̱n' ndii Crispo xiin' Gayo kui̱ti̱' ni̱ sa̱kuchi' i̱ kuenta Jesús.
46001015	Sa̱kan' na kuii' nde̱e̱ i̱i̱n ne̱ yivi̱' kü̱vi̱ ka'a̱n ña̱ ni̱ chi̱chi̱ ni̱a̱ kuenta i̱.
46001016	Ni̱ sa̱kuchi' tu̱ i̱ ne̱ vi̱'e̱ Estéfanas kuenta Jesús. Ndisu̱ näka'an' i̱ naa' ni̱ sa̱kuchi' i̱ i̱nga̱ ka̱ ne̱ yivi̱'.
46001017	Kua̱chi̱ ndii nï̱ ti̱a̱nu̱' Cristo yu'u̱ te̱ sa̱kuchi' i̱ ne̱ yivi̱' kuenta a̱, süu̱' ja̱a̱n' ndii ni̱ ti̱a̱nu̱' a̱ yu'u̱ te̱ ka'a̱n ndo̱so̱' i̱ tu̱'u̱n va̱'a̱ nuu̱' ne̱ yivi̱'. Te̱ süu̱' xiin' tu̱'u̱n ndichi ni̱ xa̱a̱ i̱ ña̱ ja̱a̱n', sa̱kan' te̱ chindiaa ya'vi' i̱ ña̱ ni̱ xi'i̱ Cristo nuu̱' krusín.
46001018	Sa̱kan' ña̱ tu̱'u̱n va̱'a̱ ña̱ ka'án xa'a̱' ña̱ ni̱ xi'i̱ Jesús nuu̱' krusín xa'a̱' kua̱chi̱ e̱' ndii, ña̱ siki' nduu' a̱ nuu̱' ne̱ kua'a̱n mii' ndo̱ñu'u' nimá ni̱a̱. Ndisu̱ nuu̱' yoo, ne̱ xa̱ ni̱ kaku̱ nuu̱' kua̱chi̱ e̱' ndii, ña̱ ndi̱e̱e' Ndiosí nduu' a̱.
46001019	Naa yoso̱' a̱ nuu̱' tu̱tu̱ Ndiosí mii' ka'án a̱ ndii: Sa̱ndo̱ñu'u' i̱ ña̱ xini tuní te̱ yivi̱' te̱ xini tuní, te̱ sa̱xi̱o̱o̱ tu̱ i̱ ña̱ kundani̱ te̱ xini tuní ja̱a̱n'. Sa̱kan' kachi a̱.
46001020	Xa̱ ni̱ sa̱sana' ndoo' Ndiosí ña̱ xini tuní ña̱ yoo i̱i̱n yivi̱' yo'o', naa kuu' te̱ kumi' ña̱ xini tuní ja̱a̱n', xiin' te̱ sania'á ña̱ ndichi, xiin' te̱ kani ta'an' kuento xa'a̱' ña̱ ndichi ja̱a̱n'.
46001021	Kua̱chi̱ ndii, xiin' ña̱ xini tuní Ndiosí ni̱ xi̱ndoo̱ nimá a̱ ña̱ kö̱o̱' kivi̱' ku̱ni̱ ni̱a̱ nuu̱' a̱ xiin' ña̱ xini tuní ña̱ yoo i̱i̱n yivi̱' yo'o', süu̱' ja̱a̱n' ndii ni̱ xi̱ndoo̱ nimá a̱ ña̱ sa̱kakú a̱ ne̱ i̱ni̱ xini ña̱ sa̱nia'á ndu'u̱, tee̱' ndee ña̱ siki' nduu' a̱ nuu̱' sa̱va̱ ne̱ yivi̱'.
46001022	Kua̱chi̱ ndii, ne̱ ta'an' ndu̱, ne̱ judío ndii, kuni ku̱ni̱ ni̱a̱ chu̱u̱n ka'nu' te̱ ku̱vi̱ ka̱ndi̱xa' ni̱a̱. Te̱ ne̱ tuku' ndii, kuni ku̱ni̱ so̱'o̱ ni̱a̱ ña̱ ndichi te̱ ku̱vi̱ ka̱ndi̱xa' ni̱a̱.
46001023	Nde̱e̱ sa̱a̱ ka̱ni̱ ndii, xa'a̱' a̱ ña̱ ni̱ xi'i̱ Cristo nuu̱' krusín ka'án ndo̱so̱' ndu̱. Te̱ tu̱'u̱n yo'o' ndii, sanasaá' va̱ a̱ ne̱ judío, te̱ nuu̱' ne̱ tuku' ndii, si̱ki̱ kui̱ti̱' nduu' a̱.
46001024	Ndisu̱ nuu̱' yoo', ne̱ ni̱ ka̱na̱ Ndiosí nuu̱' i̱chi' a̱ ndii, Cristo ja̱a̱n' nduu' ña̱ ndi̱e̱e̱' a̱, te̱ nduu' tu̱ a̱ ña̱ ndichi a̱, kö̱o̱' a̱ xaa' naa' ne̱ judío nduu' e̱', uun naa' ne̱ tuku' nduu' e̱'.
46001025	Kua̱chi̱ ndii, tee̱' ndee si̱ki̱ kui̱ti̱' nduu' tu̱'u̱n Ndiosí ja̱a̱n' nuu̱' ne̱ yivi̱', ndisu̱ ña̱ ndichi ka̱ nduu' a̱ te̱ sa̱kan' sa̱kuu' ña̱ xini tuní ña̱ yoo i̱i̱n yivi̱' kaa̱'. Te̱ ña̱ xaa' Ndiosí, te̱ tuu ne̱ yivi̱' ña̱ kö̱o̱' ña̱ ndi̱e̱e̱' a̱ ndii, ndi̱e̱e̱' kua'a̱' ka̱ a̱ te̱ sa̱kan' ña̱ ndi̱e̱e̱' ña̱ kumi' ne̱ yivi̱' i̱i̱n yivi̱' yo'o'.
46001026	Chu̱u̱n xa'a' ndo̱' ña̱ kii̱' ni̱ ka̱na̱ Ndiosí ndo'ó nuu̱' i̱chi' a̱ ndii, ndia'vi' kui̱ti̱' ndo̱' nduu' ne̱ ndichi nuu̱' ne̱ yivi̱' i̱i̱n yivi̱', te̱ ndia'vi' tu̱ ndo̱' nduu' ne̱ ndíáchuun', uun ne̱ i̱i̱n kuu' xiin' ne̱ ka'nu'.
46001027	Sa̱kan' ña̱ ni̱ na̱ka̱xi̱n Ndiosí ne̱ na̱a̱' kuu' tuu ne̱ yivi̱' i̱i̱n yivi̱' te̱ sa̱ka'an' a̱ ne̱ tuu ña̱ ndichi ni̱a̱. Te̱ ni̱ na̱ka̱xi̱n tu̱ a̱ ne̱ nda'vi so̱'o̱ tuu ne̱ yivi̱' i̱i̱n yivi̱' te̱ sa̱ka'an' a̱ ne̱ tuu ña̱ yoo ndi̱e̱e̱' ni̱a̱.
46001028	Te̱ ni̱ na̱ka̱xi̱n ni̱ tu̱ Ndiosí ne̱ nda'vi va̱ kuu', xiin' ne̱ küni ko̱to̱ ne̱ yivi̱' nuu̱', xiin' ne̱ kuä̱sa̱' kuní xa̱chi' tuu ne̱ yivi̱' i̱i̱n yivi̱', sa̱kan' ni̱ xa̱a̱ a̱ te̱ sa̱ka'an' a̱ ne̱ tuu ndii, ne̱ ka'nu' nduu' mi̱i' ni̱a̱.
46001029	Sa̱kan' ni̱ xa̱a̱ Ndiosí te̱ nde̱e̱ i̱i̱n ne̱ yivi̱' kü̱vi̱ sa̱ñuñu' xiin' mi̱i' nuu̱' a̱.
46001030	Mi̱i' Ndiosí ni̱ nda̱sa̱i̱i̱n ndo'ó xiin' Cristo Jesús, te̱ xa'a̱' ña̱ ni̱ xa̱a̱ a̱ ndii, nduu' e̱' ne̱ ndichi, te̱ nduu' tu̱ e̱' ne̱ nda̱ku nimá nuu̱' a̱, te̱ nduu' tu̱ e̱' ndi̱ti̱a̱ a̱ te̱ sa̱a̱ e̱' ña̱ kuní a̱, te̱ sa̱kan' tu̱ ni̱ sa̱ndoó ndiká a̱ yoo' nuu̱' kua̱chi̱ e̱'.
46001031	Sa̱kan' ni̱ xa̱a̱ Ndiosí sa̱kan' ña̱ naa yoso̱' a̱ nuu̱' tu̱tu̱ Ndiosí mii' ka'án a̱ ndii: “Naa' kuni ka'a̱n ni̱nu̱ yo̱o̱ ka̱ ndii, na ka'a̱n ni̱nu̱ ni̱a̱ xa'a̱' ña̱ ni̱ xa̱a̱ xto̱'o̱ e̱' Ndiosí xa'a̱' ni̱a̱”, kachi a̱.
46002001	Ña̱ni̱ ta'an' i̱, sa̱kan' na kii̱' ni̱ xa'a̱n ka'a̱n ndo̱so̱' i̱ mii' ndiee' ndo̱' tu̱'u̱n ña̱ ni̱ na̱ti̱i̱n i̱ nda̱'a' Ndiosí ndii, nï̱ tiin' i̱ tu̱'u̱n ña̱ xasuvi', ni̱ nde̱e̱ nï̱ tiin' tu̱ i̱ ña̱ ndichi.
46002002	Süu̱' ja̱a̱n' ndii ni̱ chi̱tuní i̱ ña̱ ka'a̱n i̱ xiin' ndo̱' xa'a̱' Jesús kui̱ti̱' xiin' xa'a̱' ña̱ ni̱ xi'i̱ a̱ nuu̱' krusín xa'a̱' kua̱chi̱ e̱'.
46002003	Te̱ nï̱ yoo̱ ndi̱e̱e̱' i̱, te̱ nde̱e̱ kisi' vi̱' a̱ yu'u̱ ña̱ yi'vi i̱ kii̱' ni̱ xika̱ i̱ mii' ndiee' ndo̱' ja̱a̱n'.
46002004	Te̱ kii̱' ni̱ ka'a̱n ndo̱so̱' i̱ tu̱'u̱n va̱'a̱ xa'a̱' Jesús nuu̱' ndo̱' ndii, nï̱ tiin' i̱ tu̱'u̱n ña̱ xasuvi' ña̱ ndichi ne̱ yivi̱' i̱i̱n yivi̱' yo'o'. Süu̱' ja̱a̱n' ndii ña̱ ndi̱e̱e' Espíritu Santo ni̱ nia'a̱ ndo'ó xiin' tu̱'u̱n ña̱ ni̱ ka'a̱n ndo̱so̱' i̱ ja̱a̱n'.
46002005	Sa̱kan' te̱ ko̱tii̱n ndi̱a̱a̱ ña̱ i̱ni̱ ndo̱' xini ndo̱' Jesús ja̱a̱n' ña̱ ndi̱e̱e̱' Ndiosí, te̱ kö̱tii̱n ndi̱a̱a̱ a̱ ña̱ ndichi ne̱ yivi̱' i̱i̱n yivi̱' yo'o'.
46002006	Ndisu̱ ka'án ndu̱ xiin' ña̱ ndichi nuu̱' ne̱ xa̱ ita' ni̱'i̱ nuu̱' i̱chi' Jesús. Te̱ ndii, ña̱ ndichi ña̱ ka'án ndu̱ ja̱a̱n' ndii, süu̱' ña̱ ndichi i̱i̱n yivi̱' yo'o' nduu' a̱, ni̱ nde̱e̱ süu̱' ña̱ ndichi ne̱ xini tuní xa'ndia chuun' i̱i̱n yivi̱' yo'o' nduu' a̱. Ne̱ ja̱a̱n' ndii, xa̱ kua'a̱n ndo̱ñu'u' ni̱a̱.
46002007	Te̱ ndu'u̱ ndii, sa̱nia'á ndu̱ ña̱ ndichi ña̱ ni̱ yoo̱ si̱'e, ña̱ xiní mi̱i' kui̱ti̱' Ndiosí nde̱e̱ kii̱' tïa̱'an ka̱sa̱'a̱ a̱ i̱i̱n yivi̱', ña̱ ni̱ chi̱tuní a̱ xa'a̱' e̱' te̱ na̱ti̱i̱n e̱' ña̱ nda̱tu̱n' sa̱a̱ a̱.
46002008	Te̱ ña̱ ndichi ja̱a̱n' ndii, nde̱e̱ i̱i̱n te̱ xa'ndia chuun' i̱i̱n yivi̱' yo'o' nï̱ ku̱nda̱ni̱ a̱. Sa̱kan' ña̱ naa' ni̱ kundani̱ ra̱ a̱ ndii, kä̱'ni̱' ra̱ xto̱'o̱ e̱', ña̱ nda̱tu̱n' koo' chukuu', nuu̱' krusín.
46002009	Te̱ ndii, naa yoso̱' a̱ nuu̱' tu̱tu̱ Ndiosí mii' ka'án a̱ ndii: Ña̱'a̱ ña̱ kö̱o̱' kivi̱' ni̱ xini ndu̱chi' nuu̱' ne̱ yivi̱', xiin' ña̱ kö̱o̱' kivi̱' ni̱ xini so̱'o̱ ni̱a̱, xiin' ña̱ kö̱o̱' kivi̱' ni̱ xanini ni̱a̱ nduu' ña̱ ni̱ xa̱va̱'a̱ Ndiosí xa'a̱' ne̱ ndani̱ ña̱'a'. Sa̱kan' yoso̱' a̱.
46002010	Ndisu̱ ni̱ sa̱tuví Ndiosí sa̱kuu' ña̱ ja̱a̱n' nuu̱' e̱' ni̱ xa̱a̱ Espíritu Santo, sa̱kan' ña̱ Espíritu Santo ja̱a̱n' ndii, xiní a̱ sa̱kuu' ña̱ yoo' si̱'e nde̱e̱ ma̱a' nimá Ndiosí.
46002011	Kua̱chi̱ ndii nde̱e̱ i̱i̱n e̱' xïní sa̱a̱ xanini i̱nga̱ ne̱ yivi̱', süu̱' ja̱a̱n' ndii i̱i̱n nda̱a̱' mi̱i' ni̱a̱ xiin' nimá kui̱ti̱' ni̱a̱ xiní yo̱o̱ nduu' a̱ xanini ni̱a̱. Sa̱kan' tu̱ nde̱e̱ i̱i̱n e̱' xïní yo̱o̱ nduu' a̱ xanini Ndiosí, süu̱' ja̱a̱n' ndii Espíritu Santo kui̱ti̱' nduu' ña̱ xiní ña̱ xanini a̱.
46002012	Te̱ yoo' ndii, nï̱ na̱ti̱i̱n e̱' espíritu ña̱ nduu' kuenta i̱i̱n yivi̱' yo'o', süu̱' ja̱a̱n' ndii ni̱ na̱ti̱i̱n e̱' Espíritu ña̱ kua̱xi̱ nda̱'a' Ndiosí te̱ ku̱vi̱ ku̱nda̱ni̱ e̱' sa̱kuu' ña̱ ni̱ sa̱mani̱' a̱ yoo'.
46002013	Te̱ sania'á ndu̱ xa'a̱' ña̱ ja̱a̱n' xiin' tu̱'u̱n ña̱ sania'á Espíritu Ndiosí ndu'u̱, te̱ süu̱' sania'á ndu̱ a̱ xiin' ña̱ xini tuní mi̱i' ndu̱. Süu̱' ja̱a̱n' ndii xiin' tu̱'u̱n ña̱ natiin' ndu̱ nuu̱' Espíritu Santo sania'á ndu̱ xa'a̱' ña̱ ka'án xa'a̱' Ndiosí.
46002014	Ndisu̱ ne̱ yivi̱', ne̱ kö̱o̱' Espíritu Santo naá nimá ndii, kü̱vi̱ na̱ti̱i̱n ni̱a̱ ña̱ sania'á Espíritu Santo ja̱a̱n', sa̱kan' ña̱ nuu̱' ne̱ ja̱a̱n' ndii, si̱ki̱ kui̱ti̱' nduu' a̱, te̱ ni̱ nde̱e̱ kü̱vi̱ tu̱ ku̱nda̱ni̱ ni̱a̱ a̱. Sa̱kan' ña̱ ne̱ naá Espíritu Santo nimá kui̱ti̱' ku̱vi̱ kundani̱ ña̱ ja̱a̱n'.
46002015	Sa̱kan' ña̱ ne̱ naá Espíritu Santo nimá ndii, ku̱vi̱ nakuni ni̱a̱ sa̱kuu' ña̱'a̱, ndisu̱ ne̱ ja̱a̱n' ndii, nde̱e̱ i̱i̱n ne̱ yivi̱' kü̱vi̱ na̱ku̱ni̱ ña̱'a'.
46002016	Naa yoso̱' a̱ nuu̱' tu̱tu̱ Ndiosí mii' ka'án a̱ ndii: “Kö̱o̱' xiní ña̱ xanini xto̱'o̱ e̱' Ndiosí, te̱ kö̱o̱' tu̱ ku̱vi̱ sa̱nia'á ña̱'a'”, sa̱kan' yoso̱' a̱. Ndisu̱ kundani̱ yoo' ña̱ ja̱a̱n' sa̱kan' ña̱ xanini e̱' sa̱a̱ xanini Cristo.
46003001	Ña̱ni̱ ta'an' i̱, nï̱ ku̱vi̱ ka'a̱n i̱ xiin' ndo̱' nde̱e̱ naa xaa' i̱ xiin' ne̱ xa̱ xaa' ña̱ kuní Espíritu Santo. Süu̱' ja̱a̱n' ndii ni̱ ka'a̱n i̱ xiin' ndo̱' nde̱e̱ naa ne̱ xaa' ña̱ ka'án nimá mi̱i', uun nde̱e̱ naa ne̱ kuañu'u̱ nuu̱' i̱chi' Cristo.
46003002	Ni̱ sa̱nia'á i̱ ndo'ó ña̱ xa̱ku̱ vixi kui̱ti̱' nde̱e̱ naa xaa' e̱' xiin' ne̱ kuañu'u̱ ne̱ chichin', ña̱ sa̱ko'o' e̱' ni̱a̱ lechin kui̱ti̱', te̱ tä̱xi̱ e̱' ka̱xi̱' ni̱a̱ ña̱ xaxi̱' naa ña̱ xaxi̱' yoo' ne̱ xi̱xa̱. Sa̱kan' ni̱ xa̱a̱ i̱ sa̱kan' ña̱ ndo'ó ndii, nï̱ ku̱vi̱ na̱ti̱i̱n ndo̱' ña̱ ndichi xa'a̱' Ndiosí, te̱ tïa̱'an ku̱vi̱ na̱ti̱i̱n ndo̱' a̱ nde̱e̱ vi̱ti̱n,
46003003	sa̱kan' ña̱ kusaa' xaa' ka̱ ndo̱' ña̱ ka'án nimá mi̱i' ndo̱', naa kuu' ña̱ kuiñu ndo̱', xiin' ña̱ kani' ta'an' ka̱ ndo̱' kuento, xiin' ña̱ nata'vi' ta'an' ndo̱'. Te̱ xiin' ña̱ ja̱a̱n' nia'á ndo̱' ña̱ kusaa' nduu' ka̱ ndo̱' ne̱ xaa' ña̱ ka'án nimá mi̱i' kui̱ti̱' ndo̱' nde̱e̱ naa ne̱ yivi̱' ne̱ xïní yoo Ndiosí.
46003004	Sa̱kan' su̱u̱, kii̱' ka'án sa̱va̱ ndo̱' ndii: “Yu'u̱ ndii, kuenta Pablo nduu' i̱”, kachi ndo̱'. Te̱ sa̱va̱ tu̱ku̱ ndo̱' ka'án ndii: “Yu'u̱ ndii, kuenta Apolos nduu' i̱”, kachi ndo̱'. Te̱ kii̱' xaa' ndo̱' sa̱kan' ndii, i̱i̱n kachi xaa' ndo̱' te̱ sa̱kan' xaa' ne̱ xaa' ña̱ ka'án nimá mi̱i' kui̱ti̱'.
46003005	¿Yo̱o̱ nduu' Pablo, xanini ndo'ó, uun yo̱o̱ nduu' Apolos, xanini tu̱ ndo̱'? Ndu'u̱ ndii, te̱ xika' nuu' nuu̱' Ndiosí kui̱ti̱' nduu' ndu̱, te̱ xiin' ña̱ sa̱nia'á ndu̱ i̱ni̱ ndo̱' xini ndo̱' Jesús. Ndisu̱ i̱'i̱n ndu̱ ni̱ xa̱a̱ ña̱ ni̱ ka'a̱n chuun' xto̱'o̱ e̱' Ndiosí xiin' kui̱ti̱' ndu̱.
46003006	Yu'u̱ ni̱ chi̱'i̱ tu̱'u̱n a̱ nimá ndo̱', te̱ Apolos ni̱ koso̱ a̱, ndisu̱ mi̱i' Ndiosí ni̱ sa̱kua'nu' a̱.
46003007	Xa'a̱' a̱ ja̱a̱n' na süu̱' te̱ ka'nu' ka̱ nduu' te̱ chi'i', te̱ ni̱ nde̱e̱ te̱ kosó. Süu̱' ja̱a̱n' ndii mi̱i' Ndiosí nduu' ña̱ ka'nu' ka̱, sa̱kan' ña̱ su̱vi̱ a̱ sakua'nu' ña̱'a'.
46003008	Sa̱kan' ña̱ te̱ chi'i' xiin' te̱ kosó ndii, i̱i̱n kachi te̱ nduu' ra̱, tee̱' ndee xa̱ko̱o̱ xa̱ko̱o̱ ya̱'vi̱ ra̱ xa'a̱' chu̱u̱n ña̱ ni̱ xa̱a̱ i̱'i̱n ra̱.
46003009	Sa̱kan' ña̱ ndu'u̱ ndii, te̱ xaa' chu̱u̱n nuu̱' Ndiosí kui̱ti̱' nduu' ndu̱, te̱ ndo'ó nduu' nde̱e̱ naa ñu̱'u' mii' xachuun' a̱, te̱ nduu' tu̱ ndo̱' nde̱e̱ naa vi̱'e̱ a̱ ña̱ xa'a a̱.
46003010	Te̱ xa'a̱' a̱ ña̱ ndani̱ mi̱i' Ndiosí yu'u̱ ndii, ni̱ ta̱xi̱ a̱ kumi' i̱ ña̱ chu̱u̱n, te̱ nduu' i̱ nde̱e̱ naa te̱ xa'a vi̱'e̱. Xa'a̱' a̱ ja̱a̱n' na sakania' i̱ xa'a̱' vi̱'e̱, te̱ tu̱ku̱ te̱ yivi̱' sa̱kaa' vi̱'e̱ ja̱a̱n'. Ndisu̱ kuní a̱ ña̱ ko̱to̱ va̱'a̱ te̱ sa̱kaa' vi̱'e̱ ja̱a̱n' sa̱a̱ sakaa' ra̱ a̱.
46003011	Sa̱kan' ña̱ nde̱e̱ i̱i̱n ne̱ yivi̱' kü̱vi̱ sa̱kania' xa'a̱' i̱nga̱ vi̱'e̱ mii' xa̱ iin' ña̱ ja̱a̱n'. Te̱ xa'a̱' vi̱'e̱ ña̱ xa̱ iin' ja̱a̱n' ndii, Jesucristo nduu' a̱.
46003012	Kua̱chi̱ ndii, xa'a̱' vi̱'e̱ ja̱a̱n' ndii, ku̱vi̱ sa̱kaa' e̱' xiin' oro, uun xiin' plata, uun xiin' yuu̱' nda̱tu̱n', uun xiin' i̱tun', uun xiin' i̱ti̱a̱, uun xiin' ñuu̱' nda̱'a' tun' koko.
46003013	Ndisu̱ i̱'i̱n chu̱u̱n ña̱ ni̱ xa̱a̱ i̱'i̱n e̱' na̱tuvi̱ kii̱' ko̱to̱ kua̱'a̱ ña̱'a' Ndiosí kivi̱' so'o̱' ndi'i'. Sa̱kan' ña̱ xiin' ñu'u̱ ko̱to̱ kua̱'a̱ a̱ i̱'i̱n ña̱ ja̱a̱n' naa' chu̱u̱n va̱'a̱ nduu' a̱, uun naa' sü̱vi̱ a̱.
46003014	Naa' kö̱o̱' a̱ ni̱ ndo'o' vi̱'e̱ ña̱ ni̱ sa̱kaa' yo̱o̱ ka̱ ndii, na̱ti̱i̱n ni̱a̱ ña̱ va̱'a̱ ña̱ ta̱xi̱ Ndiosí nda̱'a' ni̱a̱.
46003015	Ndisu̱ naa' ko̱ko̱ a̱ ndii, ndo̱ñu'u' xa̱chi' chu̱u̱n ña̱ ni̱ xa̱a̱ ni̱a̱. Tee̱' ndee kaku̱ mi̱i' ni̱a̱ ndii, ku̱ndo̱'o̱ ni̱a̱ nde̱e̱ naa ne̱ xka'ndíá nuu̱' ñu'u̱.
46003016	¿Ñáá xïní ndo̱' ña̱ yu̱kun' Ndiosí nduu' ndo̱', te̱ naá Espíritu Santo nimá ndo̱'?
46003017	Sa̱kan' ña̱ naa' xika' yo̱o̱ ka̱ sa̱ndo̱ñu'u' ni̱a̱ yu̱kun' Ndiosí ja̱a̱n' ndii, sa̱ndo̱ñu'u' tu̱ Ndiosí mi̱i' ne̱ ja̱a̱n'. Kua̱chi̱ ndii, yu̱kun' ja̱a̱n' ndii, ña̱ su̱'u̱n nduu' a̱, te̱ xa̱ mi̱i' ndo'ó nduu' yu̱kun' ja̱a̱n'.
46003018	Kü̱ni̱ xa'an' xiin' mii' mi̱i' nde̱e̱ i̱i̱n ndo̱'. Naa' xanini sa̱va̱ ndo'ó ña̱ ndichi ndo̱' xiin' ña̱ xini tuní i̱i̱n yivi̱' yo'o' ndii, ku̱u̱ ndo̱' nde̱e̱ naa ne̱ xïni tuní xiin' ña̱ ndichi ja̱a̱n', sa̱kan' te̱ ku̱vi̱ ku̱ndu̱u̱ ndo̱' ne̱ xini tuní xna̱'a̱ nuu̱' ña̱ ndichi Ndiosí.
46003019	Kua̱chi̱ ndii, ña̱ ndichi ña̱ nduu' kuenta i̱i̱n yivi̱' yo'o' ndii, ña̱ küu' kaxi' nduu' a̱ nuu̱' Ndiosí naa yoso̱' a̱ nuu̱' tu̱tu̱ Ndiosí mii' ka'án a̱ ndii: “Nakasi Ndiosí ne̱ ndichi nuu̱' ña̱ xini tuní saka mi̱i' ni̱a̱.”
46003020	Te̱ ka'án tu̱ a̱ ndii: “Xiní xto̱'o̱ e̱' Ndiosí ña̱ ña̱ xanini ne̱ ndichi ndii, ña̱ küu' kaxi' nduu' a̱”, kachi a̱.
46003021	Xa'a̱' a̱ ja̱a̱n' na vä̱'a̱ ku̱ñuñu' ndo̱' xa'a̱' ña̱ ndikún ndo̱' i̱i̱n te̱ yivi̱' i̱i̱n yivi̱' yo'o'. Sa̱kan' ña̱ sa̱kuu' ña̱'a̱ nduu' kuenta mi̱i' ndo̱',
46003022	naa kuu' yu'u̱, te̱ nduu' Pablo, xiin' te̱ nduu' Apolos, xiin' te̱ nduu' Pedro, xiin' i̱i̱n yivi̱' yo'o', xiin' kivi̱' ñu̱u̱, xiin' ña̱ xi'í, xiin' ña̱ xka'ndíá vi̱ti̱n, xiin' ña̱ xka'ndi̱a̱ nuu̱' ku'u̱n e̱' ndii, sa̱kuu' ña̱ ja̱a̱n' nduu' kuenta mi̱i' ndo̱'.
46003023	Te̱ ndo'ó nduu' kuenta Cristo, te̱ Cristo ja̱a̱n' nduu' kuenta Ndiosí.
46004001	Xa'a̱' a̱ ja̱a̱n' na kuní a̱ ña̱ ku̱nda̱ni̱ ndo̱' ña̱ ndu'u̱ ndii, te̱ xika' nuu' nuu̱' Cristo kui̱ti̱' nduu' ndu̱, te̱ ni̱ sa̱kuiso' chuun' a̱ ndu̱ te̱ sa̱nia'á ndu̱ ña̱ xiní mi̱i' kui̱ti̱' Ndiosí.
46004002	Te̱ yo̱o̱ ka̱ ni̱ ti̱so̱ chuun', te̱ sa̱a̱ ni̱a̱ i̱i̱n chu̱u̱n ndii, kuní a̱ ña̱ nia'a̱ ni̱a̱ ña̱ ne̱ xachuun' nda̱ku nduu' ni̱a̱.
46004003	Yu'u̱ ndii, ndï'ni̱ xa̱chi' i̱ naa' natava̱' ndo'ó kuenta kuu' i̱, uun naa' natava̱' te̱ yivi̱' kuenta kuu' i̱ mii' xa'nú ra̱ kua̱chi̱. Nde̱e̱ mi̱i' ndii, nätava̱' i̱ kuenta ña̱ kuu' mii' i̱.
46004004	Ndisu̱ tee̱' ndee xiní kaxi' i̱ ña̱ naá va̱'a̱ nimá i̱ ndii, süu̱' xa'a̱' a̱ ja̱a̱n' na nduu' i̱ te̱ nda̱ku xa̱chi' nimá nuu̱' Ndiosí. Kua̱chi̱ ndii xto̱'o̱ e̱' Jesús nduu' ña̱ sa̱na'má yu'u̱.
46004005	Xa'a̱' a̱ ja̱a̱n' na nä̱tava̱' ndo̱' kuenta kuu' nde̱e̱ i̱i̱n ne̱ yivi̱' ña̱ kuní ka̱ xaa̱ kivi̱' so'o̱' ndi'i', süu̱' ja̱a̱n' ndii ndiatu' ndo̱' nde̱e̱ na̱ndi̱ko' xto̱'o̱ e̱' Jesús. Sa̱kan' ña̱ ña̱ ja̱a̱n' nduu' ña̱ sa̱na̱tuví sa̱kuu' ña̱ xaa' si̱'e e̱' xiin' sa̱kuu' ña̱ xanini nimá e̱', te̱ na̱ti̱i̱n i̱'i̱n e̱' ña̱ tiin' ka'nu' sa̱a̱ xata'a̱n na̱ti̱i̱n e̱' nda̱'a' Ndiosí.
46004006	Ña̱ni̱ ta'an' i̱, ni̱ ka'a̱n i̱ xa'a̱' ña̱ xaa' Apolos xiin' ña̱ xaa' mi̱i' i̱ xa'a̱' ña̱ va̱'a̱ mi̱i' ndo̱'. Sa̱kan' te̱ ku̱ni̱ ndo̱' sa̱a̱ xaa' ndu̱, te̱ ña̱ ja̱a̱n' ku̱ndiku̱n ndo̱' sa̱a̱ ndo̱', te̱ sa̱a̱ kui̱ti̱' ndo̱' ña̱ yoso̱' nuu̱' tu̱tu̱ Ndiosí, sa̱kan' te̱ nde̱e̱ i̱i̱n ndo̱' sä̱ñuñu' xiin' mi̱i' mii' ña̱ xtani̱ ka̱ ndo̱' sa̱a̱ xaa' i̱i̱n ra̱ te̱ sa̱kan' i̱nga̱ ra̱.
46004007	Kua̱chi̱ ndii, ¿yoo nduu' ndo'ó, tuu ndo̱', na natava̱' ndo̱' kuenta kuu' te̱ ja̱a̱n'? Te̱, ¿yo̱o̱ nduu' ña̱ kumi' ndo̱' nï̱ taxi' Ndiosí nda̱'a' ndo̱'? Sa̱kuu' a̱ ni̱ ta̱xi̱ a̱ ja̱a̱n'. Naa' su̱vi̱ a̱ ni̱ ta̱xi̱ a̱ ndii, ¿ndichun na xañuñu' xiin' mi̱i' ndo̱' nde̱e̱ naa' ni̱ ki̱'i̱n ndo̱' a̱ xiin' ña̱ ndi̱e̱e' mi̱i' ndo̱'?
46004008	Xanini ndo̱' ña̱ kö̱o̱' a̱ kuní xa̱chi' ka̱ nuu̱' ndo̱', te̱ xa̱ vika' va̱ ndo̱', te̱ xa̱ nduu' tu̱ ndo̱' nde̱e̱ naa ne̱ xa'ndia chuun' kuu' nu̱u', te̱ kuä̱sa̱' ka̱ kuní ndu̱ nuu̱' ndo̱'. Va̱'a̱ ya'a̱ naa' sa̱kan', te̱ nduu' xna̱'a̱ ndo̱' ne̱ xa'ndia chuun' kuu' nu̱u', te̱ ku̱vi̱ ka̱'ndi̱a̱ chuun' na ndu'u̱ xiin' ndo̱'.
46004009	Kua̱chi̱ ndii tuu yu'u̱ ndii, ndu'u̱, te̱ tianu̱' Jesús sa̱nia'á i̱chi' a̱ ndii, ni̱ xa̱ta̱ yuku̱n Ndiosí ndu̱ nde̱e̱ so'o̱' ndi'i' nde̱e̱ naa te̱ xa̱ ni̱ xa̱a̱ nde̱i' ña̱ ku̱vi̱ ra̱. Sa̱kan' ña̱ xa̱ ni̱ na̱ndu̱u̱ ndu̱ nde̱e̱ naa ña̱ sii̱' i̱i̱n yivi̱' yo'o' nuu̱' ángele xiin' nuu̱' ne̱ yivi̱'.
46004010	Te̱ xa'a̱' a̱ ña̱ saxinú ndu̱ ña̱ kuní Cristo na nduu' ndu̱ nde̱e̱ naa te̱ küu' kaxi' nuu̱' ne̱ yivi̱', ndisu̱ ndo'ó ndii, ne̱ kuu' kaxi' va̱ nduu' ndo̱' ni̱ xa̱a̱ Cristo, kachi mi̱i' ndo̱'. Ndu'u̱ ndii, kö̱o̱' ndi̱e̱e̱' ndu̱, ndisu̱ ndo'ó ndii, ndi̱e̱e' va̱ ndo̱' nuu̱' mi̱i' ndo̱'. Ndo'ó ndii, xito' ka'nu' ne̱ yivi̱' ndo'ó, ndisu̱ ndu'u̱ ndii, ndasi' ni̱a̱ ndu̱.
46004011	Nde̱e̱ kivi̱' vi̱ti̱n ndii, xi'í va̱ ndu̱ so̱ko̱, te̱ ichí tu̱ ndu̱ ti̱kui, te̱ kuní tu̱ toto̱ ndu̱, te̱ mi̱i' tu̱ kuu' ne̱ yivi̱' xiin' ndu̱, te̱ kö̱o̱' tu̱ vi̱'e̱ mii' ndiee' ndu̱.
46004012	Te̱ xa̱vi xa̱va̱'a̱ ndu̱ xachuun' ndu̱ te̱ tiaku ndu̱, te̱ kii̱' kani̱a̱'a ne̱ yivi̱' xiin' ndu̱ ndii, ka'án ndu̱ xiin' Ndiosí ña̱ sa̱ñu'u' ña̱'a' a̱, te̱ kii̱' mi̱i' kuu' ni̱a̱ xiin' ndu̱ ndii, kundieni ndu̱ xa'a̱' ni̱a̱.
46004013	Te̱ kii̱' kani̱a̱'a ni̱a̱ xiin' ndu̱ ndii, ka'án va̱'a̱ ndu̱ xiin' ni̱a̱. Te̱ nde̱e̱ vi̱ti̱n ndii, xaa' ni̱a̱ xiin' ndu̱ nde̱e̱ naa xaa' e̱' xiin' mi̱'in' ña̱ yoo i̱i̱n yivi̱' kui̱ti̱', uun nde̱e̱ na xaa' e̱' xiin' ña̱ xa̱ ni̱ ndoo̱ ndo̱so̱'.
46004014	Süu̱' ke'i i̱ ña̱ yo̱'o̱' te̱ sa̱ka'an' i̱ ndo'ó, süu̱' ja̱a̱n' ndii ke'i e̱ te̱ chi̱tuní i̱ ndo'ó nde̱e̱ naa si'e̱ mi̱i' i̱, sa̱kan' ña̱ ndani̱ va̱ i̱ ndo'ó.
46004015	Sa̱kan' na tee̱' ndee ku̱mi' ndo̱' uxi̱ mií te̱ sania'á ndo'ó i̱chi' Cristo, ndisu̱ yu̱va' ndo̱' ndii, i̱i̱n nda̱a̱' kui̱ti̱' kuu' ra̱. Te̱ yu'u̱ nduu' yu̱va' ndo̱' ja̱a̱n', sa̱kan' ña̱ su̱vi̱ i̱ ni̱ ka'a̱n ndo̱so̱' tu̱'u̱n va̱'a̱ xa'a̱' Jesús nuu̱' ndo̱', te̱ ni̱ na̱ti̱i̱n ndo̱' a̱.
46004016	Xa'a̱' a̱ ja̱a̱n' na ka'án nda'vi i̱ xiin' ndo̱' ña̱ ku̱ndiku̱n ndo̱' ña̱ xaa' i̱.
46004017	Xa'a̱' a̱ ja̱a̱n' tu̱ na ni̱ ti̱'vi' i̱ Timoteo nuu̱' ndo̱', te̱ nduu' nde̱e̱ naa si'e̱ i̱, te̱ ndani̱ va̱ i̱, te̱ te̱ yo̱'o̱' ndii, xika' nda̱ku va̱ ra̱ i̱chi' xto̱'o̱ e̱' Jesús. Te̱ yo̱'o̱' sa̱na̱ka'an' ndo'ó sa̱a̱ xika' yu'u̱ nuu̱' i̱chi' Cristo xiin' sa̱a̱ sania'á i̱ ne̱ nakayá xa'a̱' Jesús mii' ka̱ kua'a̱n i̱.
46004018	Ndisu̱ sa̱va̱ ndo̱' ndii, xa̱ ni̱ ku̱ñuñu' va̱ ndo̱', te̱ tuu ndo̱' ña̱ nde̱e̱ naa kö̱o̱' kivi̱' ku'u̱n ka̱ i̱ mii' ndiee' ndo̱'.
46004019	Ndisu̱ naa' ni̱ ta̱xi̱ xto̱'o̱ e̱' ndii, ku'u̱n achi̱ i̱ mii' ndiee' ndo̱', te̱ ku̱ni̱ i̱ naa' ndi̱xa̱ kumi' xna̱'a̱ te̱ ñuñu' ja̱a̱n' ña̱ ndi̱e̱e' Ndiosí, uun xa̱nuu̱' tu̱'u̱n nda'vi so̱'o̱ kui̱ti̱' ka'án ra̱.
46004020	Kua̱chi̱ ndii, kii̱' xa'ndia chuun' Ndiosí nimá e̱' ndii, süu̱' tu̱'u̱n nda'vi so̱'o̱ kui̱ti̱' ka'án e̱', süu̱' ja̱a̱n' ndii nia'á e̱' ña̱ kumi' e̱' ña̱ ndi̱e̱e̱' a̱.
46004021	¿Sa̱a̱ kuní ndo̱' xaa̱ i̱ mii' ndiee' ndo̱'? ¿Ñáá kuní ndo̱' ña̱ xaa̱ i̱ xiin' i̱i̱n ndu̱ku̱ te̱ ku̱tun' i̱ ndo'ó, uun ñáá kuní ndo̱' ña̱ xaa̱ maso i̱ xiin' ña̱ ndani̱ va̱ i̱ ndo'ó?
46005001	Xini i̱ kuento ña̱ yoo i̱i̱n te̱ yivi̱', te̱ kumi' musa te̱i̱n ndo̱', te̱ ña̱ ja̱a̱n' ndii, nde̱e̱ ne̱ tuku' xäa' a̱, sa̱kan' ña̱ te̱ ja̱a̱n' ndii, si̱'i' nda'vi ra̱ ndiaka' ra̱.
46005002	Te̱ ndo'ó ndii, kusaa' xañuñu' ka̱ ndo̱' tee̱' ndee xaa' te̱ ja̱a̱n' sa̱kan'. Naa' va̱'a̱ i̱i̱n yivi̱' ndii, ku̱suchi' i̱ni̱ ndo̱' xa'a̱' ña̱ ja̱a̱n', te̱ xta̱'ni' ndo̱' te̱ xaa' ña̱ ki̱ni̱ ja̱a̱n' te̱i̱n ndo̱'.
46005003	Te̱ yu'u̱ ndii, tee̱' ndee kö̱o̱' i̱ yoo te̱i̱n ndo̱' ndii, ka̱ni̱ni̱ ndo̱' nde̱e̱ naa ndu'u̱' i̱ xiin' ndo̱'. Tee̱' ndee xika' ndu'u̱' i̱ ndii, xa̱ ni̱ ka̱tun' i̱ te̱ xaa' ña̱ ki̱ni̱ ja̱a̱n'.
46005004	Te̱ kii̱' nakayá ndo̱' xa'a̱' xto̱'o̱ e̱' Jesucristo xiin' ña̱ ndi̱e̱e̱' a̱ ndii, ko̱o̱ tu̱ nimá yu'u̱ xiin' ndo̱', te̱ xiin' ña̱ ndi̱e̱e̱' xto̱'o̱ e̱' Jesucristo
46005005	sa̱na̱kua'a ndo̱' te̱ xaa' ña̱ ki̱ni̱ ja̱a̱n' nda̱'a' ña̱ ndi̱va̱'a̱, te̱ sa̱kan' ndo̱ñu'u' xa̱chi' ña̱ ndioo̱' i̱ni̱ ñu̱'u' nde'i̱ ra̱, te̱ kaku̱ nimá ra̱ kii̱' na̱ndi̱ko' xto̱'o̱ e̱' Jesucristo.
46005006	Te̱ ndo'ó ndii, vä̱'a̱ ña̱ kusaa' xañuñu' ka̱ ndo̱'. ¿Ñáá xïní ndo̱' ña̱ sie kui̱ti̱' yu̱chi' levadura te̱ saki'ví pachi̱ a̱ sa̱kuu' i̱xan' xita̱' va̱'a̱?
46005007	Xa'a̱' a̱ ja̱a̱n' na ku̱xi̱o̱o̱ ndo̱' nuu̱' kua̱chi̱ naa ña̱ ni̱ xa̱a̱ te̱ yivi̱' ja̱a̱n', ña̱ nduu' nde̱e̱ naa yu̱chi' levadura ya̱ta', ña̱ saki'ví pachi̱ xita̱' va̱'a̱ te̱ säti̱vi' a̱ ndo'ó. Te̱ sa̱kan' ku̱ndu̱u̱ ndo̱' nde̱e̱ naa i̱xan' xa̱a' ña̱ kö̱o̱' yu̱chi' ja̱a̱n' saká xiin'. Te̱ mi̱i' ndo'ó nduu' nde̱e̱ naa xita̱' va̱'a̱ ja̱a̱n', ña̱ xi xixi' e̱' kii̱' nasukú vi̱ko' pascua. Sa̱kan' ña̱ Cristo nduu' nde̱e̱ naa mbe̱e̱ sie, ti' xa'ni̱' ne̱ yivi̱' vi̱ko' pascua ja̱a̱n', te̱ ni̱ na̱soko̱' xiin' mii' mi̱i' a̱ xa'a̱' kua̱chi̱ e̱'.
46005008	Sa̱kan' na kuii' kuní a̱ ña̱ sa̱ka'nu' e̱' vi̱ko' pascua ja̱a̱n' kuenta Jesús xiin' ña̱ ndo̱o̱ nimá e̱' xiin' ña̱ ndi̱xa̱, te̱ ku̱ndu̱u̱ a̱ nde̱e̱ naa xita̱' va̱'a̱ ti'e' ña̱ kö̱o̱' yu̱chi' levadura ya̱ta' ja̱a̱n' saká xiin'. Sa̱kan' ña̱ yu̱chi' ja̱a̱n' ndii, nduu' a̱ nde̱e̱ naa kua̱chi̱ xiin' nde̱e̱ naa ña̱ ni̱a̱'a.
46005009	Xa̱ ni̱ ka'a̱n i̱ xiin' ndo̱' xiin' i̱nga̱ tu̱tu̱ ña̱ ni̱ ti̱'vi' nu̱u' i̱ ña̱ kü̱ndi̱a̱ka̱ ta'an' ndo̱' xiin' ne̱ kumi' musa.
46005010	Ndisu̱ süu̱' xiin' ña̱ ni̱ ka'a̱n i̱ ja̱a̱n' kuni kachi̱ i̱ ña̱ ku̱xi̱o̱o̱ xa̱chi' ndo̱' nuu̱' ne̱ yivi̱', ne̱ nduu' kuenta i̱i̱n yivi̱', naa kuu' ne̱ kumi' musa, xiin' ne̱ ndioo̱' i̱ni̱ va̱ xa'a̱' ña̱'a̱ i̱nga̱ ne̱ yivi̱', xiin' ne̱ kui'na̱', xiin' ne̱ xaka'nu' ndiosí saka. Sa̱kan' ña̱ naa' ku̱xi̱o̱o̱ xa̱chi' ndo̱' nuu̱' ne̱ ja̱a̱n' ndii, kuni̱ a̱ ña̱ ki̱e̱e̱ xa̱chi' ndo̱' nuu̱' ñu̱'u' i̱i̱n yivi̱' yo'o'.
46005011	Ña̱ ni̱ kuni̱ yu'u̱ ka'a̱n i̱ ndii, ña̱ kü̱ndi̱a̱ka̱ ta'an' ka̱ ndo̱' xiin' ne̱ ka'án ña̱ ndikún ni̱a̱ i̱chi' Jesús, ndisu̱ kumi' ni̱a̱ musa ni̱a̱, te̱ nduu' tu̱ ni̱a̱ ne̱ ndioo̱' i̱ni̱ va̱ xa'a̱' ña̱'a̱ i̱nga̱ ne̱ yivi̱', te̱ xaka'nu' tu̱ ni̱a̱ ndiosí saka, te̱ tiin' kua̱chi̱ nianí tu̱ ni̱a̱ ne̱ yivi̱', te̱ nduu' tu̱ ni̱a̱ ne̱ xini̱, te̱ kui'na' tu̱ ni̱a̱. Te̱ xiin' ne̱ ja̱a̱n' ndii, ni̱ nde̱e̱ kü̱xi̱ inga' ndo̱'.
46005012	Kua̱chi̱ ndii kö̱o̱' nde̱e̱ i̱i̱n xa'a̱' ña̱ sa̱na'má yu'u̱ ne̱ nduu' kuenta i̱i̱n yivi̱'. Ndisu̱ ndo'ó nduu' ne̱ kuní a̱ sa̱na'má ne̱ nduu' kuenta Jesús xiin' ndo̱'.
46005013	Sa̱kan' ña̱ mi̱i' Ndiosí sa̱na'má ne̱ nduu' kuenta i̱i̱n yivi̱' ja̱a̱n'. Xa'a̱' a̱ ja̱a̱n' na xta̱'ni' ndo̱' te̱ xaa' ña̱ ki̱ni̱, te̱ ndiaka' si̱'i' nda'vi ja̱a̱n' te̱i̱n ndo̱'.
46006001	Kii̱' yoo i̱i̱n ndo̱' tu̱'u̱n kui'e̱ xiin' i̱i̱n ne̱ xika' i̱chi' Jesús xiin' e̱' ndii, vä̱'a̱ xaa' ndo̱' naa' ku'u̱n ndo̱' nuu̱' te̱ ndiso' chuun' vi̱'e̱ kua̱chi̱, te̱ ti̱i̱n kua̱chi̱ ta'an' ndo̱', süu̱' ja̱a̱n' ndii kuní a̱ ña̱ ku'u̱n ndo̱' nuu̱' te̱ xa'ndia chuun' nuu̱' ne̱ nduu' kuenta Jesús xiin' e̱', te̱ ka'a̱n ndo̱' ña̱ ja̱a̱n' xiin' ra̱.
46006002	Kua̱chi̱ ndii, yoo', ne̱ nduu' kuenta Ndiosí, nduu' ne̱ sa̱na'má ne̱ yivi̱' i̱i̱n yivi̱' kivi̱' so'o̱' ndi'i'. Naa' sa̱kan' nduu' a̱ ndii, ¿ndichun na kü̱vi̱ ka'nu̱ ndo̱' kua̱chi̱ kuali' kuso'o̱ ja̱a̱n'?
46006003	¿Ñáá xïní ndo̱' ña̱ yoo' sa̱na'má nde̱e̱ ángele nuu̱' ku'u̱n e̱'? Naa' sa̱kan' nduu' a̱ ndii, ku̱vi̱ ka̱ vi̱' ka'nu̱ ndo̱' kua̱chi̱ ña̱ yoo i̱i̱n yivi̱' yo'o'.
46006004	Xa'a̱' a̱ ja̱a̱n' na kii̱' yoo ndo̱' tu̱'u̱n kui'e̱ te̱i̱n ndo̱' ndii, kö̱o̱' nde̱e̱ i̱i̱n xa'a̱' ña̱ ku'u̱n ka'a̱n kua̱chi̱ ndo̱' xa'a̱' ta'an' ndo̱' nuu̱' te̱ xa'ndia chuun' vi̱'e̱ kua̱chi̱, te̱ ndüu' kuenta Jesús.
46006005	Ka'án i̱ ña̱ yo̱'o̱' xiin' ndo̱', sa̱kan' te̱ ku̱ka̱'a̱n nuu̱' ndo̱'. ¿Sa̱a̱ ka̱ vi̱' tu̱ kö̱o̱' nde̱e̱ i̱i̱n ne̱ ku̱vi̱ ka'nu̱ kua̱chi̱ xa'a̱' tu̱'u̱n kui'e̱ ña̱ yoo te̱i̱n mi̱i' ndo̱' ja̱a̱n'?
46006006	Sa̱kan' ña̱ süu̱' kunta'an' mi̱i' kui̱ti̱' ndo̱', süu̱' ja̱a̱n' ndii nde̱e̱ nuu̱' te̱ xa'ndia chuun' vi̱'e̱ kua̱chi̱, te̱ ndüu' kuenta Jesús, kua'a̱n ndo̱' ku̱nta'an' ndo̱'.
46006007	Sa̱kan' na kuii', xa'a̱' a̱ ña̱ kunta'an' ndo̱' ja̱a̱n' kui̱ti̱' ndii, nia'á ndo̱' ña̱ ïta' ni̱'i̱ ndo̱' nuu̱' i̱chi' Jesús. Nde̱e̱ va̱'a̱ ka̱ naa' ku̱ndi̱e̱ni ndo̱' ña̱ sa̱a̱ ka̱ ku̱u̱ ne̱ yivi̱' xiin' ndo̱', te̱ va̱'a̱ ka̱ naa' ku̱ndi̱e̱ni tu̱ ndo̱' kii̱' xakui'na' ni̱a̱ ña̱'a̱ ndo̱'.
46006008	Ndisu̱ ndo'ó nduu' ne̱ sa̱a̱ ka̱ kuu' xiin' ne̱ yivi̱' nde̱e̱ ne̱ ta'an' ndo̱', ne̱ nakayá xiin' ndo̱' xa'a̱' Jesús, te̱ xakui'na' tu̱ ndo̱' ña̱'a̱ ni̱a̱.
46006009	Sa̱a̱ ka̱ vi̱' tu̱ tüvi' nuu̱' ndo̱' ña̱ ne̱ xaa' ña̱ ni̱a̱'a ndii, kü̱ndu̱u̱ ni̱a̱ kuenta ña̱ xa'ndia chuun' Ndiosí. Kü̱ni̱ xa'an' xiin' mii' mi̱i' ndo̱', sa̱kan' ña̱ ne̱ xaa' ña̱ xiín ndii, kü̱ndi̱e̱e̱ ni̱a̱ i̱kan', te̱ sa̱kan' tu̱ ne̱ xaka'nu' ndiosí saka, te̱ sa̱kan' ni̱ tu̱ ne̱ kumi' musa, te̱ sa̱kan' ni̱ tu̱ te̱ yivi̱', te̱ sananduu' xiin' mii' ña̱'a', te̱ sa̱kan' tu̱ te̱ yivi̱', te̱ kixín xiin' i̱nga̱ te̱ yivi̱',
46006010	te̱ ni̱ nde̱e̱ ne̱ kui'na̱', te̱ ni̱ nde̱e̱ ne̱ ndioo̱' i̱ni̱ va̱ xa'a̱' ña̱'a̱ i̱nga̱ ne̱ yivi̱', te̱ ni̱ nde̱e̱ ne̱ nduu' ne̱ xini̱, te̱ ni̱ nde̱e̱ ne̱ tiin kua̱chi̱ nianí, te̱ ni̱ nde̱e̱ ne̱ xini xa'an' ne̱ yivi̱', te̱ na'in' ni̱a̱ xu̱'un' ne̱ ja̱a̱n' ndii, nde̱e̱ i̱i̱n ne̱ ja̱a̱n' kü̱ndi̱e̱e̱ mii' xa'ndia chuun' Ndiosí ja̱a̱n'.
46006011	Te̱ sa̱kan' ni̱ xa̱a̱ sa̱va̱ ndo'ó nuu̱' ni̱ ki̱xi̱n. Ndisu̱ vi̱ti̱n ndii, xa̱ ni̱ nda̱sa̱ndo̱o̱ Ndiosí ndo'ó nuu̱' kua̱chi̱ ndo̱', te̱ xa̱ ni̱ nda̱sa̱ndu̱u̱ tu̱ a̱ ndo'ó ndi̱ti̱a̱ mi̱i' a̱, te̱ nduu' ndo̱' ne̱ ni̱ xa̱nda̱ku a̱ nimá nuu̱' a̱ xiin' ña̱ ndi̱e̱e' xto̱'o̱ e̱' Jesucristo, te̱ sa̱kan' tu̱ xiin' ña̱ ndi̱e̱e' Espíritu Ndiosí.
46006012	“Sa̱kuu' nuu̱' a̱ ku̱vi̱ sa̱a̱ i̱”, kachi ne̱ yivi̱', ndisu̱ süu̱' sa̱kuu' a̱ nduu' ña̱ chindiee' yoo'. “Sa̱kuu' nuu̱' a̱ ku̱vi̱ sa̱a̱ i̱”, kachi ni̱a̱, ndisu̱ vä̱'a̱ ta̱xi̱ e̱' ña̱ vi̱ko̱ ni'i' nde̱e̱ i̱i̱n ña̱ ja̱a̱n' yoo'.
46006013	Te̱ sa̱kan' tu̱ ka'án sa̱va̱ ni̱a̱ ndii: “Ña̱ xaxi̱' e̱' ndii, ña̱ kuní ti̱xi̱n e̱' nduu' a̱, te̱ ti̱xi̱n e̱' ndii, ña̱ kuní ña̱ xaxi̱' nduu' a̱”, kachi ni̱a̱. Ndi̱xa̱ ka'án ni̱a̱, ndisu̱ sa̱ndo̱ñu'u' Ndiosí uvi̱ sa̱a' ña̱ ja̱a̱n'. Te̱ ndii, ñu̱'u' nde'i̱ e̱' ndii, süu̱' ni̱ xa̱'a̱ ña̱'a' xto̱'o̱ e̱' Ndiosí te̱ sa̱a̱ e̱' ña̱ xiín xiin' a̱. Süu̱' ja̱a̱n' ndii ni̱ xa̱'a̱ ña̱'a' a̱ xa'a̱' mi̱i' a̱, te̱ su̱vi̱ tu̱ a̱ nduu' xto̱'o̱ ñu̱'u' nde'i̱ e̱' ja̱a̱n'.
46006014	Sa̱a̱ nii' ni̱ sa̱na̱tiaku Ndiosí xto̱'o̱ e̱' Jesús ndii, nii' sa̱kan' tu̱ sa̱na̱tiaku a̱ yoo' xiin' ña̱ ndi̱e̱e' a̱.
46006015	Sa̱a̱ ka̱ vi̱' tu̱ xïní ndo̱' ña̱ kuenta Cristo nduu' ñu̱'u' nde'i̱ e̱'. ¿Ñáá xanini ndo̱' ña̱ ku̱vi̱ sa̱ndu̱i̱i̱n e̱' ñu̱'u' nde'i̱ e̱', ña̱ nduu' kuenta Cristo, xiin' ñu̱'u' nde'i̱ i̱i̱n ña̱'a' ña' xiín? Vä̱'a̱ xa̱chi' sa̱kan' ra̱n'.
46006016	Sa̱a̱ ka̱ vi̱' tu̱ xïní ndo̱' ña̱ te̱ sanduiin' ñu̱'u' nde'i̱ ra̱ xiin' ñu̱'u' nde'i̱ i̱i̱n ña̱'a' ña' xiín ndii, i̱i̱n nda̱a̱' nanduu' ra̱ xiin' ña̱'a' ja̱a̱n', naa yoso̱' a̱ nuu̱' tu̱tu̱ Ndiosí mii' ka'án a̱ ndii: “I̱i̱n nda̱a̱' ñu̱'u' nde'i̱ nanduu' uvi̱ saa̱' ni̱a̱.” Sa̱kan' yoso̱' a̱.
46006017	Ndisu̱ ne̱ sanduiin' xiin' mi̱i' xiin' xto̱'o̱ e̱' Jesús ndii, i̱i̱n nda̱a̱' nanduu' nimá ni̱a̱ xiin' a̱.
46006018	Sa̱kan' na kuii' ku̱nu̱ ndo̱' nuu̱' ña̱ xiín, kua̱chi̱ ndii, ndee ka̱ tu̱ku̱ nuu̱' kua̱chi̱ ña̱ xaa' ne̱ yivi̱' ndii, süu̱' xiin' ñu̱'u' nde'i̱ ni̱a̱ xaa' ni̱a̱ a̱. Ndisu̱ ne̱ xaa' ña̱ ki̱ni̱ ja̱a̱n' ndii, xiin' ñu̱'u' nde'i̱ ni̱a̱ xaa' ni̱a̱ a̱.
46006019	Sa̱a̱ ka̱ vi̱' tu̱ xïní ndo̱' ña̱ ñu̱'u' nde'i̱ ndo̱' ja̱a̱n' ndii, nduu' a̱ nde̱e̱ naa yu̱kun' Espíritu Santo ña̱ ni̱ ta̱xi̱ Ndiosí nuu̱' ndo̱', te̱ naá a̱ nimá ndo̱'. Te̱ süu̱' ña̱'a̱ mi̱i' ndo̱' nduu' ñu̱'u' nde'i̱ ndo̱' ja̱a̱n',
46006020	kua̱chi̱ ndii ya̱'vi̱ va̱ ni̱ cha̱'vi̱ Ndiosí xa'a̱' ndo̱'. Sa̱kan' na kuní a̱ ña̱ sa̱ka'nu' ña̱'a' ndo̱' xiin' ñu̱'u' nde'i̱ ndo̱' xiin' nimá ndo̱', sa̱kan' ña̱ ña̱'a̱ mi̱i' a̱ nduu' ña̱ ja̱a̱n'.
46007001	Te̱ vi̱ti̱n kuni na̱kui̱i̱n i̱ ña̱ ni̱ nda̱tu'u̱n' ndo̱' yu'u̱ nuu̱' tu̱tu̱, ña̱ ni̱ ti̱'vi' ndo̱' nuu̱' i̱, ña̱ ka'án naa' va̱'a̱ ña̱ küsu̱n te̱ yivi̱' xiin' ña̱'a'.
46007002	Ndisu̱ xa'a̱' a̱ ña̱ i̱yo̱ va̱ koyo̱ e̱' nuu̱' ña̱ xiín ndii, tuu yu'u̱ ña̱ va̱'a̱ ka̱ ña̱ i̱'i̱n te̱ yivi̱' ndii, ko̱o̱ ña' si'i' ra̱, te̱ i̱'i̱n ña̱'a' ndii, ko̱o̱ i̱i̱' a̱.
46007003	Te̱ i̱i̱' ña̱'a' ndii, kuní a̱ ña̱ sa̱xinú ra̱ ña̱ kusu̱n ra̱ xiin' ña' si'i' ra̱, te̱ sa̱kan' tu̱ ña' si'i' i̱i̱n te̱ yivi̱' ndii, kuní a̱ ña̱ sa̱xinú a' ña̱ kusu̱n a' xiin' i̱i̱' a'.
46007004	Ña̱'a' ndii, süu̱' ña̱'a̱ mi̱i' a' nduu' ñu̱'u' nde'i̱ a', süu̱' ja̱a̱n' ndii ña̱'a̱ i̱i̱' a' nduu' a̱. Te̱ sa̱kan' tu̱ te̱ yivi̱' ndii, süu̱' ña̱'a̱ mi̱i' ra̱ nduu' ñu̱'u' nde'i̱ ra̱, süu̱' ja̱a̱n' ndii ña̱'a̱ ña' si'i' ra̱ nduu' a̱.
46007005	Xa'a̱' a̱ ja̱a̱n' na kä'a̱n yu̱'u' ndo̱' ña̱ kusu̱n xiin' ta'an' ndo̱'. Ndisu̱ naa' ni̱ ndoo̱ ndo̱' kuento ña̱ ko̱o̱ ii̱' ndo̱' i̱i̱n xa'a' te̱ ka'a̱n ndo̱' xiin' Ndiosí ndii, va̱'a̱ sa̱kan'. Te̱ kii̱' ndi̱'i̱ ña̱ ja̱a̱n' ndii, kuní a̱ ña̱ kusu̱n xiin' ta'an' ni̱ tukuu' ndo̱', saa̱' i̱i̱n kii̱' te̱ sa̱maña ña̱ ndi̱va̱'a̱ ndo'ó, te̱ koyo̱ ndo̱' nuu̱' kua̱chi̱ xa'a̱' a̱ ña̱ kündieni ndo̱'.
46007006	Sa̱kuu' ña̱ yo̱'o̱' ka'án i̱ xiin' ndo̱' sa̱a̱ tuu mi̱i' yu'u̱, ndisu̱ süu̱' i̱i̱n ña̱ ka'án chuun' i̱ nuu̱' ndo̱' nduu' a̱.
46007007	Tuu yu'u̱ ndii, va̱'a̱ ka̱ naa' ndoo̱ i̱i̱n nda̱a̱' sa̱kuu' ne̱ yivi̱' nde̱e̱ naa yu'u̱, ndisu̱ i̱'i̱n ne̱ yivi̱' ndii, ni̱ ta̱xi̱ Ndiosí ña̱ siin' ka̱ka̱ ni̱a̱ i̱i̱n yivi̱'. Sa̱va̱ ni̱a̱ ni̱ ta̱xi̱ a̱ ña̱ ndoo̱ mi̱i' ni̱a̱ sa̱a̱ yoo ni̱a̱, te̱ sa̱va̱ tu̱ku̱ ni̱a̱ ni̱ ta̱xi̱ a̱ ña̱ tu̱nda'a̱' ni̱a̱.
46007008	Sa̱kan' na kuii' ka'án i̱ xiin' ne̱ ndiee' i̱i̱n nda̱a̱', xiin' ne̱ kuaa̱n' ña̱ va̱'a̱ ka̱ ndoo̱ mi̱i' ni̱a̱ ku̱ndi̱e̱e̱ ni̱a̱ sa̱a̱ yoo ni̱a̱ nde̱e̱ naa yu'u̱.
46007009	Ndisu̱ naa' kündieni ni̱a̱ ña̱ ko̱o̱ ii̱' ni̱a̱ nuu̱' ña̱ kuni kusu̱n xiin' ta'an' ni̱a̱ ndii, nde̱e̱ chaa' ka̱ na tu̱nda'a̱' ni̱a̱ te̱ sa̱kan' ña̱ ndi̱e̱e' va̱ ndo'o' ni̱a̱ xa'a̱' ña̱ kuni kusu̱n xiin' ta'an' ni̱a̱.
46007010	Ne̱ xa̱ ni̱ tu̱nda'a̱' ndii, ña̱ yo̱'o̱' ka'án chuun' i̱ nuu̱' ni̱a̱, ndisu̱ süu̱' ña̱ ka'án chuun' mi̱i' i̱ nduu' a̱, süu̱' ja̱a̱n' ndii, ña̱ ka'án chuun' xto̱'o̱ e̱' nduu' a̱. Ña̱ ña̱'a' ndii, kuní a̱ ña̱ nä̱ko̱o̱ a̱ i̱i̱' a'.
46007011	Te̱ naa' xa̱ ni̱ na̱ta̱'vi' ta'an' i̱i̱n ña̱'a' xiin' i̱i̱' a̱ ndii, na tü̱nda'a̱' ka̱ a', uun na na̱koo̱ ni̱a̱ ña̱ mani̱' xiin' ta'an' ni̱a̱. Te̱ sa̱kan' tu̱ tiaa̱ ndii, na nä̱ta̱'vi' ta'an' ra̱ xiin' ña̱ si'i' ra̱.
46007012	Te̱ ña̱ kuni i̱ ka'a̱n i̱ xiin' sa̱kuu' i̱nga̱ ndo̱' vi̱ti̱n ndii, süu̱' ña̱ ni̱ ka'a̱n chuun' xto̱'o̱ e̱' Jesús nduu' ka̱ a̱. Naa' yoo i̱i̱n te̱ ndikún i̱chi' Jesús xiin' e̱', te̱ ndïkún ña' si'i ra̱ i̱chi' Jesús, ndisu̱ xindoó nimá a' ña̱ ku̱ndu'u̱' a' xiin' ra̱ ndii, na nä̱ta̱'vi' ta'an' ra̱ xiin' a'.
46007013	Te̱ naa' yoo i̱i̱n ña̱'a', ña' ndikún i̱chi' Jesús xiin' e̱', te̱ ndïkún i̱i̱' a' i̱chi' Jesús, ndisu̱ xindoó nimá ra̱ ña̱ ku̱ndu'u̱' ra̱ xiin' a' ndii, na nä̱ta̱'vi' ta'an' a' xiin' ra'.
46007014	Sa̱kan' ña̱ i̱i̱n te̱ yivi̱', te̱ ndïkún i̱chi' Jesús ndii, nduu' ra̱ ndi̱ti̱a̱ Ndiosí nuu̱' a̱ xa'a̱' a̱ ña̱ ndikún ña' si'i' ra̱ i̱chi' Jesús. Te̱ i̱i̱n kachi tu̱ i̱i̱n ña̱'a' ña' ndïkún i̱chi' Jesús ndii, nduu' a' ndi̱ti̱a̱ Ndiosí nuu̱' a̱ xa'a̱' ña̱ ndikún i̱i̱' a' i̱chi' Jesús. Naa' süu̱' sa̱kan' nduu' a̱ ndii, süu̱' ne̱ ndo̱o̱ nduu' si'e̱ ni̱a̱ nuu̱' Ndiosí. Ndisu̱ ndi̱ti̱a̱ Ndiosí nduu' tu̱ si'e̱ ni̱a̱ ja̱a̱n' vi̱ti̱n.
46007015	Ndisu̱ naa' kuni na̱ta̱'vi' ta'an' ne̱ ndïkún i̱chi' Jesús ja̱a̱n' ndii, na sa̱a̱ ni̱a̱ a̱. Sa̱kan' ña̱ ne̱ ndikún i̱chi' Jesús ndii, kuä̱sa̱' kande̱i' ña̱ ku̱ndi̱a̱ka̱ ta'an' ka̱ ni̱a̱ xiin' ne̱ ja̱a̱n'. Sa̱kan' ña̱ Ndiosí ndii, kuní a̱ ña̱ ku̱ndi̱e̱e̱ mani̱' e̱'.
46007016	Ndo'ó, ña̱'a', xïní ndo̱' naa' kuein' ku̱vi̱ sa̱ku̱ndikún ndo̱' i̱i̱' ndo̱' i̱chi' Jesús. Te̱ ndo'ó, te̱ yivi̱', xïní tu̱ ndo'ó naa' kuein' ku̱vi̱ sa̱ku̱ndikún ndo̱' ña' si'i' ndo̱' i̱chi' Jesús.
46007017	I̱'i̱n ndo̱' kuní a̱ ka̱ka̱ sa̱a̱ ni̱ ka'a̱n tuní xto̱'o̱ e̱' xiin' ndo̱' kii̱' ni̱ ka̱na̱ a̱ ndo'ó te̱ ka̱ka̱ ndo̱' i̱chi' a̱. Ña̱ kaa̱' nduu' ña̱ sania'á i̱ sa̱kuu' xaan' mii' nakayá ne̱ yivi̱' xa'a̱' Jesús.
46007018	Naa' xa̱ yoo tuni̱ i̱i̱n' sa̱va̱ ndo'ó kii̱' ni̱ ka̱na̱ Ndiosí ndo'ó te̱ ka̱ka̱ ndo̱' i̱chi' Jesús ndii, na ndoo̱ mi̱i' a̱ i̱i̱n' ndo̱', te̱ naa' sa̱va̱ ndo̱' nï̱ yoo̱ a̱ i̱i̱n' ndii, kä̱sa̱'a̱ ndo̱' a̱ i̱i̱n' ndo̱'.
46007019	Kuä̱sa̱' chindiee' a̱ ña̱ ka̱sa̱'a̱ e̱' tuni̱ i̱i̱n' e̱', uun naa' kä̱sa̱'a̱ e̱' i̱i̱n' e̱'. Ña̱ ka'nu' ka̱ nduu' a̱ ña̱ sa̱xinu̱ e̱' ña̱ ka'án chuun' Ndiosí xiin' e̱'.
46007020	Sa̱kan' na kuii' na ka̱ka̱ i̱'i̱n e̱' sa̱a̱ yoo e̱' kii̱' ni̱ ka̱na̱ Ndiosí yoo te̱ ka̱ka̱ e̱' i̱chi' a̱.
46007021	Naa' ni̱ xi̱ko̱ ni'i' i̱i̱n xto̱'o̱ ndo'ó kii̱' ni̱ ka̱na̱ Ndiosí ndo'ó nuu̱' i̱chi' a̱ ndii, kü̱ndi̱'ni̱ ndo̱' xa'a̱' ña̱ ja̱a̱n'. Ndisu̱ naa' ku̱vi̱ ndoo̱ ndiká ndo̱' nuu̱' xto̱'o̱ ja̱a̱n' ndii, sa̱a̱ ndo̱' a̱.
46007022	Kua̱chi̱ ndii, naa' ni̱ xi̱ko̱ ni'i' ña̱'a' i̱i̱n xto̱'o̱ kii̱' ni̱ ka̱na̱ ña̱'a' xto̱'o̱ e̱' Ndiosí ndii, ni̱ sa̱ndoó ndiká ña̱'a' a̱ te̱ ku̱ndu̱u̱ ni̱a̱ kuenta a̱, ndisu̱ ne̱ ni̱ xika̱ ndiká kii̱' ni̱ ka̱na̱ ña̱'a' xto̱'o̱ e̱' Ndiosí ndii, ne̱ xika' nuu' nuu̱' Cristo ni̱ na̱ndu̱u̱ ni̱a̱.
46007023	Sa̱kan' ña̱ kii̱' ni̱ sa̱ndoó ndiká Ndiosí yoo' ña̱ ni̱ xi'i̱ Cristo xa'a̱' e̱' ndii, kua'a̱' va̱ ni̱ cha̱'vi̱ a̱. Xa'a̱' a̱ ja̱a̱n' na kuní a̱ ña̱ täxi' ndo̱' vi̱ko̱ ni'i' nde̱e̱ i̱i̱n ne̱ yivi̱' ndo'ó.
46007024	Sa̱kan' na kuii', ña̱ni̱ ta'an' i̱, na ka̱ka̱ nu̱u̱ i̱'i̱n ndo̱' nuu̱' Ndiosí sa̱a̱ ni̱ yoo̱ ndo̱' kii̱' ni̱ ka̱na̱ a̱ ndo'ó te̱ ka̱ka̱ ndo̱' i̱chi' a̱.
46007025	Te̱ xa'a̱' ne̱ tïa̱'an tu̱nda'a̱' ndii, kö̱o̱' nde̱e̱ i̱i̱n ña̱ ka'án chuun' xto̱'o̱ e̱' taxi' i̱, ndisu̱ ku̱vi̱ ta̱xi̱ i̱ ña̱ tuu mi̱i' i̱, te̱ ku̱vi̱ i̱ni̱ ndo̱' ku̱ni̱ ndo̱' yu'u̱ xa'a̱' a̱ ña̱ ni̱ ku̱vi̱ta i̱ni̱ Ndiosí xa'a̱' i̱.
46007026	Tuu yu'u̱ ndii, va̱'a̱ ka̱ na ka̱ka̱ i̱'i̱n e̱' sa̱a̱ yoo e̱' kii̱' ni̱ ka̱na̱ Ndiosí yoo' te̱ ka̱ka̱ e̱' i̱chi' a̱ xa'a̱' a̱ ña̱ ni̱ ku̱u̱ tu̱ndo'o̱' kaa' i̱i̱n yivi̱' ña̱ ndiee' e̱' vi̱ti̱n.
46007027	Naa' yoo ña̱ si'i' ndo̱' ndii, nä̱ta̱'vi' ta'an' ndo̱' xiin' a', te̱ naa' kö̱o̱' a' ndii, ndü̱ku' ña̱'a' ndo̱'.
46007028	Naa' tu̱nda'a̱' ndo̱' ndii, kuä̱sa̱' xaa' ndo̱' kua̱chi̱, te̱ naa' i̱i̱n ña̱'a' ndu'u̱' sie tunda'á' ndii, kuä̱sa̱' tu̱ xaa' ña' ja̱a̱n' kua̱chi̱, ndisu̱ ne̱ tunda'á' ja̱a̱n' ndii, ko̱o̱ tu̱ndo'o̱' nuu̱' ni̱a̱ i̱i̱n yivi̱' yo'o', te̱ yu'u̱ ndii, küní i̱ ña̱ ku̱ndo̱'o̱ ni̱a̱ ña̱ ja̱a̱n'.
46007029	Ña̱ni̱ ta'an' i̱, ña̱ yo̱'o̱' nduu' ña̱ kuni ka'a̱n i̱ xiin' ndo̱'. Xa̱ kua'a̱n ndi'i' kivi̱', xa'a̱' a̱ ja̱a̱n' na ne̱ xa̱ ni̱ tu̱nda'a̱' ndii, kuní a̱ ña̱ ku̱ndi̱e̱e̱ ni̱a̱ nde̱e̱ naa ne̱ tïa̱'an tu̱nda'a̱' nduu' ni̱a̱,
46007030	te̱ ne̱ xaku' ndii, kuní a̱ ña̱ ku̱u̱ ni̱a̱ nde̱e̱ naa ne̱ kuä̱sa̱' xaku', te̱ ne̱ va̱'a̱ kuni ndii, kuní a̱ ña̱ nde̱e̱ naa kuä̱sa̱' va̱'a̱ tu̱ kuni ni̱a̱, te̱ ne̱ sata̱' ña̱'a̱ ndii, nde̱e̱ naa kö̱o̱' xa̱chi' a̱ kumi' ni̱a̱,
46007031	te̱ ne̱ sasa̱na' xiin' mii' xiin' ña̱'a̱ ña̱ yoo i̱i̱n yivi̱' yo'o' ndii, ku̱u̱ ni̱a̱ nde̱e̱ naa kuä̱sa̱' sasa̱na' xiin' mii' xa̱chi' ni̱a̱ nuu̱' a̱. Sa̱kan' ña̱, ña̱ yoo i̱i̱n yivi̱' vi̱ti̱n ndii, xa̱ kuyatin' ndo̱ñu'u' a̱.
46007032	Ka'án nimá yu'u̱ ña̱ kü̱ndi̱'ni̱ ndo̱' xa'a̱' nde̱e̱ i̱i̱n ña̱'a̱, sa̱kan' ña̱ te̱ ndu'u̱' i̱i̱n nda̱a̱' ndii, xa'a̱' xto̱'o̱ e̱' kui̱ti̱' ndi'ni̱ ra̱ xiin' xa'a̱' sa̱a̱ sa̱a̱ ra̱ te̱ ku̱sii̱' i̱ni̱ a̱ sa̱a̱ ra̱.
46007033	Ndisu̱ te̱ xa̱ ni̱ tu̱nda'a̱' ndii, ndi'ni̱ ra̱ xa'a̱' ña̱'a̱ ña̱ yoo i̱i̱n yivi̱', sa̱kan' ña̱ ndi'ni̱ ra̱ xa'a̱' sa̱a̱ sa̱a̱ ra̱ te̱ sa̱sii̱' ra̱ i̱ni̱ ña' si'i' ra̱.
46007034	Te̱ sa̱kan' tu̱ ña̱'a', ña' yoo i̱i̱', xiin' ña' ndu'u̱' sie ndii, näkuitá ndo'o' ni̱a̱, sa̱kan' ña̱ ña' kö̱o̱' i̱i̱' ndii, ndi'ni̱ a' xa'a̱' ña̱ xika' nuu' a' nuu̱' xto̱'o̱ e̱' kui̱ti̱' xiin' xa'a̱' ña̱ ku̱ndu̱u̱ a' xa̱nuu̱' ndi̱ti̱a̱ a̱ xiin' ñu̱'u' nde'i̱ a' xiin' nimá a'. Ndisu̱ ña' yoo i̱i̱' ja̱a̱n' ndii, ndi'ni̱ a' xa'a̱' ña̱ yoo i̱i̱n yivi̱', sa̱kan' ña̱ ndi'ni̱ a' xa'a̱' sa̱a̱ sa̱a̱ a' te̱ sa̱sii̱' a' i̱ni̱ i̱i̱' a' ja̱a̱n'.
46007035	Ka'án i̱ ña̱ yo̱'o̱' xiin' ndo̱' xa'a̱' ña̱ va̱'a̱ mi̱i' ndo̱', süu̱' xaa' i̱ sa̱kan' xa'a̱' a̱ ña̱ kuni na̱ka̱si̱ i̱ ndo'ó. Süu̱' ja̱a̱n' ndii kuni chi̱ndi̱e̱e' i̱ ndo'ó te̱ sa̱chuun' nda̱ku ndo̱', te̱ ku̱u̱ kaxi' tu̱ ndo̱', te̱ sa̱kan' tu̱ te̱ kö̱o̱' nde̱e̱ i̱i̱n ña̱ vi̱kui̱ta'nu̱ nuu̱' ndo̱' te̱ ka̱ka̱ nu̱u̱ ndo̱' nuu̱' xto̱'o̱ e̱'.
46007036	Ndisu̱ naa' yoo sa̱va̱ te̱ yivi̱', te̱ yoo i̱i̱n ña̱'a' si'e̱ ndu'u̱' sie, te̱ tuu ra̱ ndii, xa̱ ña̱'a' xinu̱ nduu' a' te̱ xanini ra̱ ña̱ va̱'a̱ ka̱ nduu' a̱ ña̱ tu̱nda'a̱' a', na sa̱tu̱nda'á' ña̱'a' ra̱. Te̱ xiin' ña̱ ja̱a̱n' ndii, kö̱o̱' kua̱chi̱ xaa' ra̱.
46007037	Ndisu̱ te̱ xa̱ ni̱ xi̱ndoo̱ nimá ña̱ tü̱nda'a̱' ña' si'e̱ ra̱, te̱ kö̱o̱' nde̱e̱ i̱i̱n xa'a̱' ña̱ sa̱tu̱nda'á' ra̱ ña' ja̱a̱n', te̱ kö̱o̱' tu̱ nde̱e̱ i̱i̱n ña̱ xikuita'nú nuu̱' ra̱, te̱ sa̱a̱ ra̱ ña̱ kuní ra̱ xa'a̱' ña' ja̱a̱n', te̱ xa̱ ni̱ ta̱xi̱ i̱ni̱ tu̱ ra̱ ña̱ sä̱tunda'á' ra̱ ña̱'a' si'e̱ ra̱ ja̱a̱n' ndii, va̱'a̱ xaa' ra̱.
46007038	Xa'a̱' a̱ ja̱a̱n' na te̱ satunda'á' ña' si'e̱ ja̱a̱n' ndii, va̱'a̱ xaa' ra̱, te̱ te̱ sätunda'á' ña̱'a' ndii, va̱'a̱ ka̱ xaa' ra̱.
46007039	Ña̱'a', ña' xa̱ ni̱ tu̱nda'a̱' ndii, i̱i̱n nda̱a̱' ni̱ na̱ndu̱u̱ a' xiin' i̱i̱' a' ña̱ tiaku ra̱. Ndisu̱ naa' ku̱vi̱ ra̱ ndii, ndoó ndiká a' te̱ ku̱vi̱ tu̱nda'a̱' a' xiin' yo̱o̱ ka̱ kuní a', ndisu̱ na tu̱nda'a̱' a' xiin' te̱ xika' i̱chi' xto̱'o̱ e̱' Jesús.
46007040	Tee̱' ndee ku̱vi̱ tu̱nda'a̱' a' ndii, tuu yu'u̱ ña̱ va̱'a̱ ka̱ ku̱ndu'u̱' a' naa' tü̱nda'a̱' ka̱ a', te̱ kumi' i̱ Espíritu Santo, te̱ tuu yu'u̱ ndii, su̱vi̱ a̱ saka'án yu'u̱ ña̱ yo̱'o̱.
46008001	Te̱ vi̱ti̱n kuni ka'a̱n i̱ xiin' ndo̱' xa'a̱' nde̱i̱' ña̱ ni̱ na̱soko̱' ne̱ yivi̱' nuu̱' ndiosí saka. Ña̱ ndi̱xa̱ nduu' a̱ ndii, sa̱kuu' e̱' xiní xa'a̱' ña̱ ja̱a̱n', te̱ ña̱ xiní e̱' ja̱a̱n' ndii, xañuñu' a̱ yoo', ndisu̱ ña̱ ndani̱ e̱' ne̱ yivi̱' ndii, sakua'nu' a̱ yoo' nuu̱' i̱chi' Jesús.
46008002	Te̱ yo̱o̱ ka̱ tuu ña̱ xa̱ xiní ni̱a̱ xa'a̱' ña̱ ja̱a̱n' ndii, kusaa' tïa̱'an ku̱nda̱ni̱ ni̱a̱ sa̱a̱ kuní a̱ ña̱ ku̱nda̱ni̱ xna̱'a̱ ni̱a̱ a̱.
46008003	Ndisu̱ ne̱ ndani̱ Ndiosí ndii, xiní a̱ ne̱ ja̱a̱n'.
46008004	Te̱ xa'a̱' a̱ ña̱, naa' va̱'a̱ ka̱xi̱' e̱', uun vä̱'a̱ ka̱xi̱' e̱' ña̱ xaxi̱' ña̱ ni̱ na̱soko̱' ne̱ yivi̱' nuu̱' ndiosí saka ja̱a̱n' ndii, xiní kaxi' e̱' ña̱ süu̱' ña̱ tiaku nduu' ndiosí saka ja̱a̱n', te̱ xiní tu̱ e̱' ña̱ i̱i̱n nda̱a̱' tilu̱' kui̱ti̱' Ndiosí yoo.
46008005	Tee̱' ndee yoo kua'a̱' ña̱ ka'án ne̱ yivi̱' nduu' ndiosí, uun xto̱'o̱ ni̱a̱ ndi̱vi', uun nuu̱' ñu̱'u' i̱i̱n yivi̱', sa̱kan' ña̱ yoo kua'a̱' ña̱ ja̱a̱n' nuu̱' ne̱ yivi̱' i̱i̱n yivi̱',
46008006	ndisu̱ nuu̱' yoo' ndii, yoo i̱i̱n nda̱a̱' kui̱ti̱' Ndiosí, yu̱va' e̱', ña̱ ni̱ xa̱'a̱ sa̱kuu' ña̱'a̱ ña̱ yoo, te̱ xa'a̱' ña̱ ja̱a̱n' tiaku e̱'. Te̱ yoo i̱i̱n nda̱a̱' kui̱ti̱' xto̱'o̱ e̱', te̱ ña̱ ja̱a̱n' nduu' Jesucristo, te̱ xiin' nda̱'a' ña̱ ja̱a̱n' ni̱ xa̱'a̱ Ndiosí sa̱kuu' ña̱'a̱, te̱ su̱vi̱ tu̱ a̱ taxi' kivi̱' ñu̱u̱ e̱'.
46008007	Te̱ ndisu̱ süu̱' sa̱kuu' ne̱ ndikún i̱chi' Jesús xiin' e̱' xiní ña̱ ndi̱xa̱ ja̱a̱n', sa̱kan' ña̱ sa̱va̱ ni̱a̱ ndii, ni̱ kaa̱n ni̱a̱ ña̱ ni̱ xa̱ka'nu' ni̱a̱ ndiosí saka ja̱a̱n', te̱ nde̱e̱ vi̱ti̱n, xa'a̱' a̱ ña̱ iti̱a̱' i̱ni̱ ni̱a̱ ndii, kii̱' xixi' ni̱a̱ nde̱i̱', ña̱ ni̱ na̱soko̱' ne̱ yivi̱' nuu̱' ndiosí saka ja̱a̱n' ndii, xanini ni̱a̱ ña̱ xa̱ ni̱ ti̱vi' ni̱a̱.
46008008	Ndisu̱ ña̱ natiin' Ndiosí yoo' ndii, süu̱' kuenta ndee nuu̱' ña̱ xaxi̱' e̱' nduu' a̱, uun ndee nuu̱' ña̱ xäxi̱' e̱. Ni̱ nde̱e̱ süu̱' ne̱ ka'nu' ka̱ nduu' e̱' xa'a̱' a̱ ña̱ xaxi̱' e̱' i̱i̱n nuu̱' ña̱ xaxi̱', uun ni̱ nde̱e̱ süu̱' ne̱ nda'vi so̱'o̱ nduu' e̱' xa'a̱' a̱ ña̱ xäxi̱' e̱'.
46008009	Ndisu̱ ko̱to̱ ndo̱', ko̱to̱ ka̱ sa̱koyó ndo̱' ne̱ iti̱a̱' i̱ni̱ nuu̱' i̱chi' Ndiosí nuu̱' kua̱chi̱ xiin' ña̱ yoo ndiká ndo̱' te̱ xixi' ndo̱' ndee ka̱ nuu̱' ña̱ xaxi̱' ja̱a̱n'.
46008010	Sa̱kan' ña̱ sa̱a̱ e̱' kuenta ndii, naa' i̱i̱n ndo'ó, ne̱ xa̱ xiní xa'a̱' ña̱ xaxi̱' ja̱a̱n' ku'u̱n te̱ ku̱xi̱ ndo̱' a̱ ti̱xi̱n yu̱kun' ndiosí saka ja̱a̱n', te̱ na̱'i̱n nda̱'a' i̱i̱n ne̱ ta'an' e̱', ne̱ iti̱a̱' i̱ni̱ xini Jesús, ndo'ó ndii, kuein' ka'a̱n tu̱ nimá ne̱ ja̱a̱n' ku̱xi̱ ni̱a̱ ña̱ ni̱ na̱soko̱' ne̱ yivi̱' ja̱a̱n' tee̱' ndee xanini ni̱a̱ ña̱ vä̱'a̱ sa̱a̱ ni̱a̱ ña̱ ja̱a̱n'.
46008011	Sa̱kan' na xa'a̱' a̱ ña̱ xiní ndo'ó ña̱ kö̱o̱' a̱ xaa' a̱ sa̱a̱ e̱' ña̱ ja̱a̱n' ndii, xiin' ña̱ ja̱a̱n' sanama' ndo̱' ne̱ iti̱a̱' i̱ni̱ xini Cristo, ne̱ ni̱ xi'i̱ tu̱ a̱ xa'a̱'.
46008012	Sa̱kan' na kuii' kii̱' xaa' ndo̱' ña̱ ja̱a̱n' ndii, satuxu'ví ndo̱' nimá ne̱ iti̱a̱' ña̱ i̱ni̱ xini Jesús, sa̱kan' ña̱ xiin' ña̱ xaa' ndo̱' ja̱a̱n' ni̱ tu̱u̱ ne̱ ja̱a̱n' ndii, ni̱ xa̱a̱ ni̱a̱ kua̱chi̱, te̱ nde̱e̱ naa xiin' mi̱i' Jesucristo xaa' ndo̱' kua̱chi̱.
46008013	Sa̱kan' na kuii', naa' xa'a̱' ña̱ xixi' i̱ nde̱i̱' ja̱a̱n' te̱ xaa' i̱nga̱ ne̱ ta'an' i̱ kua̱chi̱ ndii, kö̱o̱' kivi̱' ku̱xi̱ ka̱ i̱ nde̱i̱' ña̱ ni̱ na̱soko̱' ne̱ yivi̱' nuu̱' ndiosí saka ja̱a̱n', te̱ sä̱a̱ ka̱ ne̱ ta'an' i̱ ja̱a̱n' kua̱chi̱ ja̱a̱n' xa'a̱' ña̱ kuu' yu'u̱.
46009001	Xiní ndo'ó ña̱ kumi' yu'u̱ nde̱i' te̱ sa̱a̱ i̱ naa xaa' i̱nga̱ te̱ ndikún i̱chi' Jesús, te̱ xiní tu̱ ndo̱' ña̱ nduu' i̱ te̱ tianu̱' a̱ sa̱nia'á i̱chi' a̱, te̱ xiní ni̱ tu̱ ndo̱' ña̱ ni̱ xi̱ni̱ ndu̱chi' nuu̱' i̱ Jesús, ña̱ nduu' xto̱'o̱ e̱', te̱ nduu' ndo'ó kuenta a̱ xa'a̱' ña̱ ni̱ ka'a̱n i̱ tu̱'u̱n a̱ nuu̱' ndo̱'.
46009002	Naa' süu̱' te̱ tianu̱' a̱ sa̱nia'á i̱chi' a̱ nduu' i̱ nuu̱' tu̱ku̱ ne̱ yivi̱' ndii, su̱vi̱ xna̱'a̱ nduu' i̱ nuu̱' ndo'ó, sa̱kan' ña̱ ni̱ sa̱na̱nduu' i̱ ndo'ó kuenta a̱, te̱ xiin' ña̱ ja̱a̱n' ku̱vi̱ ku̱ni̱ ne̱ yivi̱' ndii, su̱vi̱ nduu' i̱.
46009003	Ña̱ yo̱'o̱' ka'a̱n i̱ xiin' ne̱ kani̱a̱'a xiin' i̱:
46009004	Xata'a̱n tu̱ ña̱ ta̱xi̱ ndo'ó ña̱ ka̱xi̱' ndu'u̱ xiin' ña̱ ko̱'o̱ ndu̱ xa'a̱' chu̱u̱n ña̱ xaa' ndu̱.
46009005	Xata'a̱n tu̱ ña̱ na̱ka̱ ndu̱ i̱i̱n ña̱'a' xika' i̱chi' Jesús te̱ ku̱ndu̱u̱ a' ña' si'i' ndu̱, te̱ ka̱ka̱ a' xiin' ndu̱ naa xaa' tu̱ku̱ te̱ ni̱ ti̱a̱nu̱' Jesús sa̱nia'á i̱chi' a̱, xiin' naa xaa' ña̱ni̱ mi̱i' xto̱'o̱ e̱', xiin' naa xaa' Pedro.
46009006	¿Ñáá yu'u̱ xiin' Bernabé kui̱ti̱' kuní a̱ sa̱chuun' tu̱ku̱ nuu̱' chu̱u̱n te̱ ku̱ti̱a̱ku̱ ndu̱?
46009007	Kö̱o̱' nde̱e̱ i̱i̱n te̱ xíin' xiku'ún ya'vi' xiin' xu̱'un' mi̱i' ra̱ xa'a̱' chu̱u̱n ña̱ xaa' ra̱. Te̱ kö̱o̱' nde̱e̱ i̱i̱n te̱ chi'i' uva te̱ xäxi̱' ra̱ nduu̱ a̱, te̱ sa̱kan' tu̱ kö̱o̱' nde̱e̱ i̱i̱n te̱ kumi' mbe̱e̱ te̱ xï'i' ra̱ lechin ri'.
46009008	Te̱ kä̱ni̱ni̱ ndo̱' naa' yu'u̱ kui̱ti̱' ka'án sa̱kan'. Kua̱chi̱ ndii sa̱kan' tu̱ ka'án tu̱'u̱n nde̱i' Ndiosí.
46009009	Sa̱kan' ña̱ tu̱'u̱n nde̱i', ña̱ ni̱ ke̱'i̱ Moisés ja̱a̱n', ka'án ndii: “Chü̱'u̱n ndo̱' tindaa̱' yu̱'u' toro kii̱' sakoyó ri' ndi̱kin' trigo.” Sa̱kan' kachi a̱. Te̱ kii̱' ka'án Ndiosí sa̱kan' ndii, süu̱' xa'a̱' ti' ja̱a̱n' kui̱ti̱' ndi'ni̱ a̱,
46009010	süu̱' ja̱a̱n' ndii xa'a̱' yoo' ndi'ni̱ a̱, kua̱chi̱ ndii xa'a̱' yoo' ni̱ ke'i̱ tu̱'u̱n ja̱a̱n'. Sa̱kan' ña̱ te̱ ta'vi' ñu̱'u' xiin' te̱ sakoyó ndi̱kin' trigo ja̱a̱n' ndii, xaa' ra̱ chu̱u̱n ja̱a̱n' xa'a̱' a̱ ña̱ ndiatu' i̱ni̱ ra̱ ña̱ na̱ti̱i̱n ra̱ ña̱ savi̱', ña̱ xata'a̱n na̱ti̱i̱n ra̱ xa'a̱' chu̱u̱n ja̱a̱n'.
46009011	Xa'a̱' a̱ ña̱ ndu'u̱ ni̱ chi̱'i̱ tiki̱n' ña̱ nduu' tu̱'u̱n Ndiosí nimá ndo̱' ndii, ¿ñáá xäta'a̱n ña̱ ta̱xi̱ ndo'ó ña̱ ku̱ti̱a̱ku̱ ndu̱?
46009012	Naa' tu̱ku̱ te̱ yivi̱' ta̱xi̱ ndo'ó ña̱ tiaku ra̱ ndii, sa̱a̱ ka̱ vi̱' tu̱ kuní a̱ ña̱ sa̱a̱ ndo̱' sa̱kan' xa'a̱' ndu'u̱. Ndisu̱ ndu'u̱ ndii, tïa̱'an kaka̱n ndu'u̱ a̱ nuu̱' ndo̱', süu̱' ja̱a̱n' ndii sa̱kuu' a̱ kundieni ndu̱, te̱ sa̱kan' nde̱e̱ i̱i̱n ña̱'a̱ vï̱kui̱ta'nu̱ nuu̱' ña̱ ka'án ndo̱so̱' ndu̱ tu̱'u̱n va̱'a̱ xa'a̱' Cristo.
46009013	Xiní ndo'ó ña̱ te̱ xachuun' ti̱xi̱n yu̱kun' ka'nu' ndii, xa̱ ña̱ yoo ti̱xi̱n yu̱kun' ja̱a̱n' xixi' ra̱ chaa' a̱, te̱ te̱ xachuun' mii' nasoko̱' ra̱ ki̱ti' nuu̱' Ndiosí ndii, xixi' ra̱ chaa' nde̱i̱' ri'.
46009014	Te̱ sa̱kan' tu̱ ni̱ ka'a̱n chuun' xto̱'o̱ e̱' Jesús ña̱ ne̱ sania'á tu̱'u̱n va̱'a̱ ndii, na ku̱ti̱a̱ku̱ ni̱a̱ xiin' chu̱u̱n ja̱a̱n'. Sa̱kan' ni̱ kachi̱ a̱.
46009015	Ndisu̱ nde̱e̱ i̱i̱n i̱chi' tïa̱'an kaka̱n i̱ nde̱e̱ i̱i̱n ña̱'a̱ nuu̱' ndo̱' ña̱ ku̱ti̱a̱ku̱ i̱, ni̱ nde̱e̱ süu̱' ke'i i̱ ña̱ yo̱'o̱' nuu̱' ndo̱' sa̱kan' ña̱ kuní i̱ ña̱ sa̱mani̱' ndo̱' yu'u̱ ña̱ ja̱a̱n'. Nde̱e̱ va̱'a̱ ka̱ ku̱vi̱ i̱ te̱ sa̱kan' ña̱ ke̱ndiaa̱' ndo'ó ña̱ sakutu' nimá i̱ ña̱ kï'in' i̱ xu̱'un' nda̱'a' ndo̱'.
46009016	Sa̱kan' ña̱ nuu̱' yu'u̱ ndii, ña̱ ka'án ndo̱so̱' i̱ tu̱'u̱n va̱'a̱ ndii, süu̱' i̱i̱n ña̱ sachié xiin' mii' mi̱i' nduu' a̱, kua̱chi̱ ndii Ndiosí ni̱ ti̱a̱nu̱' yu'u̱ ña̱ kuní a̱ sa̱a̱ e̱, sa̱kan' ña̱ nda'vi va̱ kuu' i̱ naa' kä'án ndo̱so̱' e̱.
46009017	Sa̱kan' na kuii' naa' xaa' i̱ ña̱ yo̱'o̱' xa'a̱' ña̱ kuní mi̱i' i̱ ndii, xata'a̱n ña̱ na̱ti̱i̱n i̱ i̱i̱n ña̱ mani̱', ndisu̱ naa' xaa' e̱' xa'a̱' a̱ ña̱ ni̱ ti̱a̱chuun' Ndiosí yu'u̱ ndii, kö̱o̱' a̱ ku̱vi̱ sa̱a̱ i̱.
46009018	Xa'a̱' a̱ ja̱a̱n' na kö̱o̱' a̱ ku̱vi̱ ki̱'i̱n xa̱chi' i̱, süu̱' ja̱a̱n' ndii ña̱ mani̱' ña̱ natiin' yu'u̱ ndii, nduu' a̱ ña̱ sakutu' nimá i̱ ña̱ kï'in' i̱ xu̱'un' nda̱'a' ndo̱' xa'a̱' ña̱ ka'án ndo̱so̱' i̱ tu̱'u̱n va̱'a̱ xa'a̱' Cristo nuu̱' ndo̱'. Sa̱kan' ña̱ xïkán i̱ ña̱ ku̱ti̱a̱ku̱ i̱ nuu̱' ndo̱' tee̱' ndee kande̱i' sa̱a̱ i̱ ña̱ ja̱a̱n' xa'a̱' a̱ ña̱ ka'án ndo̱so̱' i̱ tu̱'u̱n va̱'a̱ ja̱a̱n' nuu̱' ndo̱'.
46009019	Xa'a̱' a̱ ña̱ xïko' ni'i' nde̱e̱ i̱i̱n ne̱ yivi̱' yu'u̱ ndii, yoo ndiká i̱ te̱ ka̱ka̱ nuu̱' i̱ nuu̱' sa̱kuu' ne̱ yivi̱', sa̱kan' te̱ kua'a̱' ka̱ ne̱ yivi̱' ka̱ndi̱xa' Cristo sa̱a̱ i̱.
46009020	Kii̱' ndu'u̱' i̱ te̱i̱n ne̱ ta'an i̱, ne̱ judío ndii, kuu' i̱ nde̱e̱ naa ne̱ ja̱a̱n' te̱ na̱ti̱i̱n ni̱a̱ i̱chi' Jesús. Te̱ kii̱' ndu'u̱' i̱ te̱i̱n ne̱ xika' sa̱a̱ ka'án chuun' tu̱'u̱n nde̱i' Ndiosí ndii, tee̱' ndee xïka' yu'u̱ sa̱a̱ ka'án tu̱'u̱n nde̱i' ja̱a̱n' ndii, kuu' i̱ nde̱e̱ naa ne̱ ja̱a̱n' te̱ ku̱vi̱ na̱ti̱i̱n ni̱a̱ i̱chi' Jesús.
46009021	Te̱ sa̱kan' tu̱ xaa' i̱ kii̱' ndu'u̱' i̱ te̱i̱n ne̱ xïka' sa̱a̱ ka'án tu̱'u̱n nde̱i' ja̱a̱n' ndii, kuu' i̱ nde̱e̱ naa ne̱ ja̱a̱n' te̱ na̱ti̱i̱n ni̱a̱ i̱chi' Jesús. Tee̱' ndee xaa' i̱ sa̱kan', ndisu̱ xika' i̱ sa̱a̱ ka'án chuun' tu̱'u̱n nde̱i' Ndiosí xa'a̱' a̱ ña̱ xika' i̱ sa̱a̱ ka'án chuun' Cristo.
46009022	Te̱ sa̱kan' tu̱ xaa' i̱ kii̱' ndu'u̱' i̱ te̱i̱n ne̱ iti̱a̱' i̱ni̱ nuu̱' i̱chi' Jesús ndii, kuu' i̱ nde̱e̱ naa ne̱ ja̱a̱n' te̱ kua̱'nu̱ ni̱a̱ nuu̱' i̱chi' Jesús. Sa̱kan' na kuii' sa̱kuu' ña̱ ja̱a̱n' xaa' i̱ xa'a̱' sa̱kuu' ne̱ yivi̱' te̱ na̱ti̱i̱n sa̱va̱ ni̱a̱ i̱chi' Jesús.
46009023	Te̱ sa̱kuu' ña̱ ja̱a̱n' xaa' i̱ xa'a̱' tu̱'u̱n va̱'a̱ ja̱a̱n' te̱ ku̱u̱ kua'a̱' ka̱ ne̱ yivi̱' i̱ni̱ ku̱ni̱ Jesús, te̱ ke̱ta̱ va̱'a̱ i̱ xiin' tu̱'u̱n va̱'a̱ ja̱a̱n'.
46009024	Xiní ndo'ó ña̱ kii̱' kati̱n ta'an' ne̱ yivi̱' taxta'an' ni̱a̱ ndii, sa̱kuu' ni̱a̱ kuní a̱ ta̱xta'an', ndisu̱ i̱i̱n nda̱a̱' kui̱ti̱' ni̱a̱ kanando. Xa'a̱' a̱ ja̱a̱n' na kuní a̱ ña̱ kui̱ta̱ ni̱'i̱ ndo̱' nuu̱' i̱chi' Jesús nde̱e̱ naa ne̱ ta̱xta'an' ja̱a̱n', te̱ ku̱vi̱ ka̱nando ndo̱' ña̱ ta̱xi̱ Ndiosí.
46009025	Sa̱kan' tu̱ te̱ yivi̱', te̱ sa̱koo' tu̱'va̱ xiin' mii', te̱ ka̱ti̱n ta'an' ra̱ ndii, sando'o' xiin' mii' xa̱va̱'a̱ ra̱. Te̱ corona, ña̱ kati̱n ta'an' ra̱ xa'a̱' ja̱a̱n' ndii, i̱i̱n kani̱' te̱ ti̱vi' a̱, ndisu̱ naa' kui̱ta̱ ni̱'i̱ ndo̱' nuu̱' i̱chi' Jesús ndii, na̱ti̱i̱n ndo̱' i̱i̱n corona ña̱ kö̱o̱' kivi̱' ti̱vi'.
46009026	Xa'a̱' a̱ ja̱a̱n' na yu'u̱ ndii, kua'a̱n nda̱ku i̱ nuu̱' i̱chi' Ndiosí, te̱ süu̱' ndava' nianí i̱, ni̱ nde̱e̱ künta'an' i̱ xiin' ña̱ ndi̱va̱'a̱ naa xaa' ne̱ xatia i̱ki' nda̱'a' ni̱a̱ te̱i̱n tachi̱'.
46009027	Süu̱' ja̱a̱n' ndii sando'o' i̱ ñu̱'u' nde'i̱ i̱ te̱ tiin' ndi̱e̱e' e̱, te̱ sa̱xinú a̱ ña̱ kuní Ndiosí, saa̱' i̱i̱n kii̱' ndoo̱ kui'e i̱ so'o̱' ndi'i' kii̱' ndi̱'i̱ ka'a̱n ndo̱so̱' i̱ tu̱'u̱n a̱ nuu̱' i̱nga̱ ne̱ yivi̱'.
46010001	Ña̱ni̱ ta'an' mani̱' i̱, kuní i̱ ña̱ nä̱ndoso̱' ndo̱' ña̱ ne̱ xii̱' ya̱ta' ndu̱ ndii, ni̱ ni'i̱ i̱chi' i̱i̱n viko̱' nuu̱' ni̱a̱ nia'á ña̱'a' a̱ mii' kua'a̱n ni̱a̱, te̱ ni̱ xka'ndi̱a̱ ni̱a̱ mi̱ni̱ kua'a.
46010002	Te̱ sa̱kuu' ne̱ ja̱a̱n' ndii, nde̱e̱ naa ni̱ chi̱chi̱ ni̱a̱ kuenta Ndiosí xiin' viko̱' ja̱a̱n', xiin' ti̱kui mi̱ni̱ ja̱a̱n', te̱ ni̱ ko̱'ni̱ ni̱a̱ ti̱xi̱n ña̱ ka'án chuun' Moisés.
46010003	Te̱ sa̱kuu' tu̱ ni̱a̱ ni̱ xi̱xi̱ ña̱ xaxi̱', ña̱ ni̱ ta̱xi̱ Ndiosí.
46010004	Te̱ sa̱kan' ni̱ tu̱, sa̱kuu' ni̱a̱ ni̱ xi̱'i̱ ti̱kui, te' ni̱ ta̱xi̱ Ndiosí, te̱ yuu̱' mii' ni̱ ki̱e̱e̱ ti̱kui ja̱a̱n' ndii, nde̱e̱ naa mi̱i' Jesucristo nduu' a̱, te̱ ni̱ ndiku̱n ña̱'a' a̱ mii' ka̱ kua'a̱n ni̱a̱.
46010005	Ndisu̱ yatin' sa̱kuu' ni̱a̱ ndii, nï̱ xta̱ni̱ Ndiosí ña̱ ni̱ xa̱a̱ ni̱a̱, xa'a̱' a̱ ja̱a̱n' na ni̱ xi'i̱ ni̱a̱ mii' i̱chi kaa' ja̱a̱n'.
46010006	Te̱ sa̱kuu' ña̱ ja̱a̱n' ni̱ xka'ndi̱a̱ te̱ sa̱kuni' a̱ yoo' ña̱ vä̱'a̱ ndioo̱' i̱ni̱ e̱' xa'a̱' ña̱'a̱ naa ni̱ xa̱a̱ ne̱ ja̱a̱n'.
46010007	Kü̱ndu̱u̱ ndo̱' ne̱ xaka'nu' ndiosí saka naa ni̱ xa̱a̱ sa̱va̱ ne̱ ja̱a̱n', naa yoso̱' a̱ nuu̱' tu̱tu̱ Ndiosí mii' ka'án a̱ ndii: “Ni̱ xi̱ku̱ndiee̱ ne̱ yivi̱' ja̱a̱n', te̱ ni̱ xi̱xi̱ ni̱a̱, te̱ ni̱ xi̱'i̱ tu̱ ni̱a̱ vino, i̱kan' te̱ ni̱ xa̱'a' ni̱a̱ kusií' i̱ni̱ ni̱a̱ nuu̱' ndiosí saka ja̱a̱n'”, kachi a̱.
46010008	Sa̱kan' na vä̱'a̱ ko̱o̱ musa e̱' naa ni̱ xa̱a̱ sa̱va̱ ne̱ ja̱a̱n', te̱ xa'a̱' a̱ ja̱a̱n' na ni̱ xi'i̱ oko̱ uni̱ mií ni̱a̱ i̱i̱n nda̱a̱' kui̱ti̱' kivi̱'.
46010009	Te̱ sa̱kan' tu̱ vä̱'a̱ ko̱to̱ kua̱'a̱ e̱' Ndiosí xto̱'o̱ e̱' naa ni̱ xa̱a̱ sa̱va̱ ne̱ ja̱a̱n', te̱ ni̱ xa̱xi̱' ña̱'a' koo̱', te̱ ni̱ xi'i̱ ni̱a̱.
46010010	Te̱ kä'án i̱'ni̱ tu̱ e̱' xiin' Ndiosí naa ni̱ xa̱a̱ sa̱va̱ ne̱ ja̱a̱n', te̱ ni̱ xa̱'ni̱' ña̱'a' ángele, ña̱ kumi' ndi̱e̱e̱' te̱ xa'ni̱' a̱ ne̱ yivi̱'.
46010011	Te̱ sa̱kuu' ña̱ ja̱a̱n' ni̱ xka'ndi̱a̱ xiin' ne̱ ja̱a̱n' te̱ sa̱kuni' a̱ yoo', te̱ sä̱a̱ e̱' naa ni̱ xa̱a̱ ne̱ ja̱a̱n'. Te̱ yoso̱' a̱ nuu̱' tu̱tu̱ Ndiosí te̱ sa̱nia'á a̱ yoo', ne̱ ndiee' kivi̱' so'o̱' ndi'i' vi̱ti̱n.
46010012	Xa'a̱' a̱ ja̱a̱n' na yo̱o̱ ka̱ tuu ña̱ ita' ni̱'i̱ ni̱a̱ nuu̱' i̱chi' Ndiosí ndii, na ko̱to̱ xiin' mii' ni̱a̱ saa̱' i̱i̱n kii̱' te̱ sa̱a̱ ni̱a̱ kua̱chi̱.
46010013	Sa̱kuu' ña̱ xito' kua'a ña̱ ndo'o' ndo'ó ndii, i̱i̱n kachi ndo'o' tu̱ sa̱kuu' ne̱ yivi̱' a̱. Ndisu̱ Ndiosí ndii, xachuun' nda̱ku a̱, sa̱kan' na tä̱xi̱ a̱ ña̱ ko̱to̱ kua̱'a̱ ña̱ ki̱ni̱ ndo'ó ya'a̱ ka̱ te̱ sa̱kan' ña̱ ku̱vi̱ ku̱ndi̱e̱ni ndo̱'. Süu̱' ja̱a̱n' ndii ta̱xi̱ tu̱ a̱ ndi̱e̱e̱' ndo̱' te̱ ku̱vi̱ ke̱ta̱ va̱'a̱ ndo̱' nuu̱' ña̱ xito' kua'a ja̱a̱n'.
46010014	Ne̱ ta'an' mani̱' i̱, xa'a̱' a̱ ja̱a̱n' na kuii' ku̱nu̱ ndo̱' nuu̱' ña̱ nduu' ndiosí saka ja̱a̱n'.
46010015	Ka'án i̱ xiin' ndo̱' nde̱e̱ naa ne̱ xa̱ naá nimá, te̱ ku̱vi̱ sa̱a̱ ndo̱' kuenta naa' va̱'a̱ yoo ña̱ ka'án i̱ xiin' ndo̱' ja̱a̱n'.
46010016	Kii̱' xi'i' i̱'i̱n e̱' sie vino, te̱ taxi' e̱' ña̱ chi̱nda̱ni Ndiosí xa'a̱' a̱ ña̱ ni̱ sa̱ñu'u' a̱ yoo' ndii, i̱i̱n nda̱a̱' nanduu' e̱' xiin' Cristo xiin' níi' a̱. Te̱ sa̱kan' tu̱ kii̱' xixi' i̱'i̱n e̱' sie xita̱' va̱'a̱ ndii, i̱i̱n nda̱a̱' nanduu' e̱' xiin' ñu̱'u' nde'i̱ a̱.
46010017	Tee̱' ndee kua'a̱' e̱' ndii, i̱i̱n nda̱a̱' kui̱ti̱' xita̱' va̱'a̱ xixi' sa̱kuu' e̱', xa'a̱' a̱ ja̱a̱n' na i̱i̱n nda̱a̱' nanduu' e̱'.
46010018	Sa̱a̱ ndo̱' kuenta sa̱a̱ xaa' a̱ xiin' te̱ vi̱'e̱ Israel, te̱ xixi' nde̱i̱' ña̱ nasoko̱' ne̱ yivi̱' nuu̱' Ndiosí ndii, i̱i̱n nda̱a̱' nduu' ra̱ xiin' mii' nasoko̱' ra̱ ki̱ti' ja̱a̱n'.
46010019	Te̱ süu̱' ka'án i̱ ña̱ yoo ndi̱e̱e̱' ndiosí saka. Te̱ süu̱' ka'án tu̱ i̱ ña̱ ndiaa ya'vi' nde̱i̱' ña̱ nasoko̱' ne̱ yivi̱' nuu̱' a̱.
46010020	Sä̱kan' nduu' a̱, kua̱chi̱ ndii, kii̱' nasoko̱' ne̱ tuku' ja̱a̱n' ndii, nuu̱' ña̱ ndi̱va̱'a̱ nasoko̱' ni̱a̱ te̱ süu̱' nuu̱' Ndiosí xaa' ni̱a̱ a̱, te̱ küní i̱ ña̱ ndu̱i̱i̱n ndo̱' xiin' ña̱ ndi̱va̱'a̱ ja̱a̱n'.
46010021	Sa̱kan' ña̱ vä̱'a̱ ko̱'o̱ e̱' vino ja̱a̱n' kuenta xto̱'o̱ e̱' Jesús, te̱ ko̱'o̱ tu̱ e̱' ra' kuenta ña̱ ndi̱va̱'a̱ ja̱a̱n'. Te̱ vä̱'a̱ tu̱ ña̱ ku̱xi̱ e̱' sie xita̱' va̱'a̱ ja̱a̱n' kuenta Jesús, te̱ ku̱xi̱ tu̱ e̱' e kuenta ña̱ ndi̱va̱'a̱ ja̱a̱n'.
46010022	¿Ñáá xïní ndo̱' ña̱ sataña'a̱' e̱' xto̱'o̱ e̱' Ndiosí, te̱ sa̱kuiñu a̱ yoo' kii̱' xaa' e̱' sa̱kan'? ¿Ñáá nakuitá yoo' xiin' ña̱ ja̱a̱n', tuu ndo̱'?
46010023	“Sa̱kuu' nuu̱' a̱ ku̱vi̱ sa̱a̱ i̱”, kachi ne̱ yivi̱', ndisu̱ süu̱' sa̱kuu' a̱ nduu' ña̱ chindiee' yoo'. “Sa̱kuu' nuu̱' a̱ ku̱vi̱ sa̱a̱ i̱”, kachi ni̱a̱, ndisu̱ vä̱'a̱ ta̱xi̱ e̱' ña̱ vi̱ko̱ ni'i' nde̱e̱ i̱i̱n ña̱'a̱ ja̱a̱n' yoo'.
46010024	Na kü̱ndi̱'ni̱ e̱' xa'a̱' ña̱ va̱'a̱ mi̱i' kui̱ti̱' e̱', süu̱' ja̱a̱n' ndii, na ku̱ndi̱'ni̱ e̱' xa'a̱' ña̱ va̱'a̱ i̱nga̱ ne̱ yivi̱'.
46010025	Ku̱xi̱ ndo̱' ndee ka̱ nde̱i̱' ña̱ ke'ví mii' ke'ví nde̱i̱', te̱ küní a̱ nda̱tu'u̱n' ndo̱' mii' ni̱ ki̱xi̱n a̱ te̱ ku̱ndi̱'ni̱ ndo̱'.
46010026	Sa̱kan' ña̱ ña̱'a̱ xto̱'o̱ e̱' Ndiosí nduu' ka̱nii' i̱i̱n yivi̱' xiin' sa̱kuu' ña̱ yoo nuu̱' a̱.
46010027	Naa' kana' i̱i̱n ne̱ ndüu' ne̱ ndikún i̱chi' Jesús ndo'ó vi̱'e̱ ni̱a̱ te̱ ku̱xi̱ ndo̱' ndii, ku̱vi̱ ku'u̱n ndo̱' naa' kuni ku'u̱n ndo̱', te̱ ku̱xi̱ ndo̱' ndee ka̱ ña̱ ka̱ni̱ ni̱a̱ nuu̱' ndo̱'. Te̱ küní a̱ nda̱tu'u̱n' ndo̱' mii' ni̱ ki̱xi̱n a̱ te̱ ku̱ndi̱'ni̱ ndo̱'.
46010028	Ndisu̱ naa' ka'a̱n i̱i̱n te̱ yivi̱' xiin' ndo̱' ndii: “Nde̱i̱' kaa̱' ndii, ña̱ ni̱ na̱soko̱' ne̱ yivi̱' nuu̱' ndiosí saka nduu' a̱.” Naa' sa̱kan' ndii, kü̱xi̱ ndo̱' a̱ xa'a̱' ña̱ va̱'a̱ te̱ ni̱ ka'a̱n sa̱kan', te̱ kü̱ndi̱'ni̱ ra̱.
46010029	Kii̱' ka'án i̱ sa̱kan' ndii, ka'án i̱ xa'a̱' ña̱ ku̱ndi̱'ni̱ i̱nga̱ te̱ yivi̱', süu̱' xa'a̱' ña̱ ku̱ndi̱'ni̱ ndo'ó. Kuein' nda̱tu'u̱n' sa̱va̱ ndo'ó yu'u̱ ndii: “¿Ndichun na kuní a̱ ña̱ ka'nu̱ i̱ni̱ yu'u̱ nuu̱' ña̱ yoo ndiká i̱ ku̱xi̱ i̱ xa'a̱' ña̱ ndi'ni̱ i̱nga̱ ne̱ yivi̱'?
46010030	Naa' taxi' i̱ ña̱ chi̱nda̱ni Ndiosí xa'a̱' ña̱ xaxi̱' i̱ ndii, ¿ndichun na tiin' kua̱chi̱ ne̱ yivi̱' yu'u̱ xa'a̱' a̱?” Kuein' sa̱kan' kachi̱ sa̱va̱ ndo̱'.
46010031	Va̱'a̱, naa' xixi' ndo̱', uun naa' xi'i' ndo̱', uun naa' xaa' ndo̱' ndee ka̱ tu̱ku̱ nuu̱' ña̱'a̱ ndii, sa̱a̱ va̱'a̱ ndo̱' a̱ te̱ na̱ti̱i̱n Ndiosí ña̱ xaka'nu' ña̱'a' e̱'.
46010032	Vä̱'a̱ naa' sa̱ka̱ki'í ndo̱' ne̱ yivi̱' te̱ sa̱a̱ ni̱a̱ kua̱chi̱ nuu̱' Ndiosí, ni̱ nde̱e̱ ne̱ judío, ni̱ nde̱e̱ ne̱ tuku', ni̱ nde̱e̱ ne̱ nakayá xa'a̱' Jesús xiin' e̱'.
46010033	Sa̱kan' tu̱ yu'u̱ ndii, sa̱kuu' ña̱ xaa' i̱ ndii, xaa' e̱ te̱ sa̱kuatia' i̱ ne̱ yivi̱', sa̱kan' ña̱ ndüku' i̱ ña̱ va̱'a̱ mi̱i' kui̱ti̱' i̱, süu̱' ja̱a̱n' ndii nduku' tu̱ i̱ ña̱ va̱'a̱ i̱nga̱ ne̱ yivi̱' te̱ na̱ti̱i̱n ni̱a̱ Jesús, te̱ kaku̱ ni̱a̱ nuu̱' kua̱chi̱ ni̱a̱.
46011001	Sa̱a̱ ndo̱' naa xaa' yu'u̱ ña̱ xaa' i̱ naa xaa' Cristo.
46011002	Ña̱ni̱ ta'an' i̱, ka'án va̱'a̱ i̱ xa'a̱' ndo̱' sa̱kan' ña̱ naka'an' ndo̱' xa'a̱' i̱ sa̱a̱ kivi̱', te̱ taxa'a ndo̱' ña̱ ni̱ sa̱nia'á i̱ ndo'ó sa̱a̱ nii' ni̱ ka'a̱n e̱ xiin' ndo̱'.
46011003	Te̱ vi̱ti̱n ndii, kuní i̱ ña̱ ku̱nda̱ni̱ ndo̱' ña̱ Cristo nduu' nde̱e̱ naa xíni' sa̱kuu' te̱ yivi̱', te̱ te̱ yivi̱' nduu' nde̱e̱ naa xíni' ña' si'i' ra̱, te̱ Ndiosí nduu' nde̱e̱ naa xíni' Cristo.
46011004	Te̱ sa̱kuu' te̱ yivi̱', naa' tisa'ví ra̱ xíni' ra̱ kii̱' ka'án ra̱ xiin' Ndiosí, uun kii̱' ka'án tiakú ra̱ tu̱'u̱n ña̱ ni̱ ta̱xi̱ a̱ nuu̱' ra̱ ndii, xïto' ka'nu' ra̱ Cristo, ña̱ nduu' nde̱e̱ naa xíni' ra̱ ja̱a̱n' kii̱' xaa' ra̱ sa̱kan'.
46011005	Ndisu̱ naa' tï̱sa'ví i̱i̱n ña̱'a' xíni' a̱ kii̱' ka'án a' xiin' Ndiosí, uun kii̱' ka'án a' tiakú a' tu̱'u̱n ña̱ ni̱ ta̱xi̱ a̱ nuu̱' a' ndii, xïto' ka'nu' a' i̱i̱' a', te̱ nduu' nde̱e̱ naa xíni' a'. Sa̱kan' ña̱ nduu' a' nde̱e̱ naa i̱i̱n ña' ni̱ ki̱e̱e̱ ti'e' xíni'.
46011006	Naa' tï̱sa'ví i̱i̱n ña̱'a' xíni' a̱ ndii, nde̱e̱ chaa' ka̱ na ka̱'ndi̱a̱ a' i̱xi' xíni' a' ja̱a̱n'. Ndisu̱ naa' ka'an' nuu̱' a' ña̱ ka̱'ndi̱a̱ a' i̱xi' xíni' a' ja̱a̱n', uun ña̱ ki̱e̱e̱ ti'e' xíni' a' ndii, nde̱e̱ chaa' ka̱ na ti̱sa'ví a' xíni' a'.
46011007	Te̱ te̱ yivi̱' ndii, küní a̱ ña̱ ti̱sa'ví ra̱ xíni' ra̱, kua̱chi̱ ndii, ni̱ xa̱'a̱ ña̱'a' Ndiosí sa̱a̱ kaa' mi̱i' a̱ xiin' sa̱a̱ nda̱tu̱n' a̱. Ndisu̱ ña̱'a' nduu' ña' nda̱tu̱n' ka̱ ni̱ ke̱ta̱ i̱ni̱ tiaa̱.
46011008	Kua̱chi̱ ndii, nï̱ ke̱ta̱ tiaa̱ i̱ni̱ ña̱'a' ña̱ nu̱u', süu̱' ja̱a̱n' ndii ña̱'a' ni̱ ke̱ta̱ i̱ni̱ tiaa̱ ña̱ nu̱u'.
46011009	Te̱ sa̱kan' tu̱ nï̱ xa̱'a̱ Ndiosí tiaa̱ ja̱a̱n' xa'a̱' ña̱ va̱'a̱ ña̱'a' ja̱a̱n', süu̱' ja̱a̱n' ndii ni̱ xa̱'a̱ a̱ ña̱'a' ja̱a̱n' xa'a̱' ña̱ va̱'a̱ tiaa̱ ja̱a̱n'.
46011010	Xa'a̱' a̱ ja̱a̱n' na kuní a̱ ña̱ ti̱sa'ví ña̱'a' xíni' a', te̱ nia'a̱ a' ña̱ ki'in' ka'nu' a' tiaa̱ xiin' ña̱ ki'in' ka'nu' a' ángele.
46011011	Ndisu̱ ni̱ chi̱tuní xto̱'o̱ e̱' Ndiosí ña̱ kö̱o̱' tiaa̱ naa' kö̱o̱' ña̱'a' ni̱ nde̱e̱ kö̱o̱' tu̱ ña̱'a' naa' kö̱o̱' tiaa̱.
46011012	Kua̱chi̱ ndii, tee̱' ndee ña̱ nda̱ku nduu' a̱ ña̱ ña̱'a' ndii, ni̱ ke̱ta̱ a' i̱ni̱ tiaa̱ te̱ nu̱u', ndisu̱ ña̱ nda̱ku nduu' tu̱ a̱ ña̱ ña̱'a' sakaku' te̱ yivi̱'. Te̱ ndii, sa̱kuu' e̱' kua̱xi̱ nda̱'a' Ndiosí.
46011013	Mi̱i' ndo'ó ku̱vi̱ na̱tava̱' kuenta naa' va̱'a̱ ka̱ ña̱ tï̱sa'ví ña̱'a' xíni' ni̱a̱ te̱ ka'a̱n ni̱a̱ xiin' Ndiosí.
46011014	Xiní ndo̱' sa̱a̱ ndiee' yoo' ña̱ i̱i̱n ña̱ ka̱'a̱n nuu̱' nduu' a̱ nuu̱' te̱ yivi̱' ña̱ sa̱kua'nu' ra̱ i̱xi' xíni' ra̱.
46011015	Te̱ ndisu̱ ña̱'a' ndii, i̱i̱n ña̱ va̱'a̱ nduu' a̱ nuu̱' a' ña̱ sa̱kua'nu' a' i̱xi' xíni' a', te̱ nduu' tu̱ a̱ ña̱ nda̱tu̱n' a', kua̱chi̱ ndii i̱xi' xíni' a' ja̱a̱n' tisa'ví xíni' a'.
46011016	Naa' yo̱o̱ ka̱ kuni ku̱u̱ kuento xa'a̱' ña̱ kaa̱' ndii, kuní a̱ ku̱nda̱ni̱ ni̱a̱ ña̱ ña̱ kaa̱' nduu' ña̱ xi xaá ndu'u̱ xiin' ne̱ nakayá xa'a̱' Jesús xiin' e̱' mii' ka̱.
46011017	Ña̱ kuni ke̱'i̱ i̱ vi̱ti̱n ndii, kü̱vi̱ ka'a̱n va̱'a̱ i̱ xa'a̱' ndo̱', sa̱kan' ña̱ kii̱' nakayá ndo̱' xa'a̱' Jesús ndii, kuní a̱ ña̱ chi̱ndi̱e̱e' a̱ ndo'ó, ndisu̱ süu̱' sa̱kan' nduu' a̱ xiin' ndo̱', süu̱' ja̱a̱n' ndii sati̱vi' ndi'i' a̱ ndo'ó.
46011018	Sa̱kan' ña̱, ña̱ nu̱u' ña̱ kuni ka'án i̱ xiin' ndo̱' ndii, xini i̱ kuento ña̱ nata'vi' ta'an' ndo̱' kii̱' nakayá ndo̱', te̱ xanini yu'u̱ ndii, ña̱ ndi̱xa̱ nduu' a̱.
46011019	Kua̱chi̱ ndii kuní vi̱' a̱ ña̱ na̱ta̱'vi' ta'an' ndo'ó te̱ ku̱vi̱ ku̱ni̱ ndo̱' yo̱o̱ nduu' xna̱'a̱ ne̱ xika' va̱'a̱ i̱chi' Jesús xtun, kachi ndo̱'.
46011020	Te̱ kii̱' nakayá ndo̱' xixi' ndo̱' kuenta ña̱ xaxi̱' xa̱kuaa̱' ña̱ ni̱ xi̱xi̱ Jesús ndii, süu̱' xaa' va̱'a̱ ndo̱' a̱.
46011021	Sa̱kan' ña̱ xïxi' inga' ndo̱' a̱, süu̱' ja̱a̱n' ndii i̱'i̱n ndo̱' xixi' a̱ a̱ma̱a̱ ka̱ kuní mi̱i' ndo̱', te̱ i̱nga̱ ndo̱' xi'í so̱ko̱, te̱ i̱nga̱ tu̱ku̱ ndo̱' saxini̱ xiin' mii'.
46011022	Te̱ kii̱' xaa' ndo̱' sa̱kan' ndii, saka'an' ndo̱' ne̱ nda'vi kuu', te̱ xïto' ka'nu' tu̱ ndo̱' i̱nga̱ ne̱ nakayá xa'a̱' Jesús. Naa' kuni ku̱xi̱ ndo̱', te̱ kuni ko̱'o̱ tu̱ ndo̱' ndii, va̱'a̱ ka̱ na vi̱'e̱ ndo̱' sa̱a̱ ndo̱' ña̱ ja̱a̱n'. ¿Ñáá xanini ndo̱' ña̱ ka'a̱n va̱'a̱ i̱ xa'a̱' ndo̱' xa'a̱' ña̱ ja̱a̱n'? Kuä̱sa̱' xa̱chi' sa̱kan' ra̱n'.
46011023	Kua̱chi̱ ndii ña̱ yo̱'o̱' nduu' ña̱ ni̱ ta̱xi̱ mi̱i' xto̱'o̱ e̱' nda̱'a' yu'u̱, te̱ yu'u̱ tu̱ku̱ saya'á a̱ nuu̱' ndo'ó. Ña̱ ñu̱u, kii̱' ni̱ sa̱na̱kua'a te̱ yivi̱' xto̱'o̱ e̱' Jesús ja̱a̱n' ndii, ni̱ ki̱'i̱n a̱ i̱i̱n xita̱' va̱'a̱,
46011024	te̱ kii̱' ndi̱'i̱ ni̱ ta̱xi̱ a̱ ña̱ chi̱nda̱ni Ndiosí xa'a̱' a̱ ndii, ni̱ sa̱kuachi' ña̱'a' a̱, te̱ ni̱ ta̱xi̱ ña̱'a' a̱ nda̱'a' te̱ nda̱'a' xa'a̱' a̱ ka'án a̱ xiin' ra̱ ndii: “Ki̱'i̱n ndo̱' a̱ te̱ ku̱xi̱ ndo̱', ña̱ yo'o' nduu' ñu̱'u' nde'i̱ i̱ ña̱ xito' ku̱vi̱ xa'a̱' ña̱ va̱'a̱ ndo'ó. Sa̱kan' na nde̱e̱ vi̱ti̱n, te̱ nde̱e̱ nuu̱' ku'u̱n e̱' ndii, na sa̱a̱ ndo̱' ña̱ kaa̱' naka'an' ndo̱' ña̱ ni̱ xi'i̱ i̱ xa'a̱' ndo̱'”, ni̱ kachi̱ a̱.
46011025	I̱i̱n kachi ni̱ xa̱a̱ tu̱ a̱ kii̱' ndi̱'i̱ ni̱ xi̱xi̱ a̱ xa̱kuaa̱' ja̱a̱n' xiin' te̱ ja̱a̱n' ndii, ni̱ ki̱'i̱n a̱ i̱i̱n copa vino, te̱ ni̱ ka'a̱n a̱ ndii: “Te' naá ti̱xi̱n ña̱ yo'o' nduu' níi' i̱, te̱ xiin' ña̱ kaa̱' taxi' xa'a' Ndiosí ña̱ chikandu'u̱' a̱ i̱i̱n kuento xa̱a' xa'a̱' ndo̱'. Sa̱kan' na nde̱e̱ vi̱ti̱n, te̱ nde̱e̱ nuu̱' ku'u̱n e̱' ndii, i̱'i̱n i̱chi' kii̱' xaa' ndo̱' ña̱ kaa̱' ndii, na sa̱a̱ ndo̱' a̱ naka'an' ndo̱' ña̱ ni̱ xi'i̱ i̱ xa'a̱' ndo̱'”, ni̱ kachi̱ a̱.
46011026	Sa̱kan' na kuii' nde̱e̱ vi̱ti̱n, te̱ nde̱e̱ nuu̱' ku'u̱n e̱' ndii, i̱'i̱n i̱chi' kii̱' xixi' ndo̱' xita̱' va̱'a̱ kaa̱', te̱ xi'i' ndo̱' vino kaa̱' ndii, xa'a̱' ña̱ ni̱ xi'i̱ xto̱'o̱ e̱' Jesús xa'a̱' kua̱chi̱ e̱' sanaka'an' ta'an' ndo̱' nde̱e̱ na̱ndi̱ko' tu̱ku̱u̱ a̱.
46011027	Xa'a̱' a̱ ja̱a̱n' na yo̱o̱ ka̱ xixi' xita̱' va̱'a̱ ja̱a̱n', uun xi'i' ni̱a̱ vino ja̱a̱n', te̱ tï̱i̱n ka'nu' ni̱a̱ a̱ ndii, kua̱chi̱ xaa' ni̱a̱ xa'a̱' a̱ ña̱ xandi'i' ni̱a̱ xiin' ñu̱'u' nde'i̱ xto̱'o̱ e̱' xiin' níi' a̱.
46011028	Sa̱kan' na kuii' kuní a̱ ña̱ na̱tava̱' i̱'i̱n ndo̱' kuenta sa̱a̱ ita' ndo̱' nuu̱' i̱chi' Jesús ña̱ kuní ka̱ ku̱xi̱ ndo̱' xita̱' va̱'a̱ xiin' ña̱ ko̱'o̱ ndo̱' vino ja̱a̱n'.
46011029	Sa̱kan' ña̱ naa' tïin' ka'nu' ndo̱' ñu̱'u' nde'i̱ Jesús ja̱a̱n' xiin' níi' a̱ kii̱' xixi' ndo̱' xita̱' va̱'a̱ te̱ xi'i' ndo̱' vino ja̱a̱n' ndii, ña̱ sa̱ndo'o' Ndiosí ndo'ó nduku' ndo̱' kii̱' xaa' ndo̱' sa̱kan'.
46011030	Xa'a̱' a̱ ja̱a̱n' na kua'a̱' va̱ ndo̱' kuni ku̱vi̱, te̱ kua'a̱' tu̱ ndo̱' ni̱ ku̱vi̱ta va̱, te̱ kua'a̱' ni̱ tu̱ ndo̱' xa̱ ni̱ xi'i̱.
46011031	Naa' xi̱'na̱ ka̱ na̱tava̱' e̱' kuenta sa̱a̱ ita' e̱' nuu̱' i̱chi' Jesús ndii, sä̱ndo'o' Ndiosí yoo'.
46011032	Ndisu̱ natava̱' xto̱'o̱ e̱' Ndiosí kua̱chi̱ e̱', te̱ taxi' a̱ tu̱ndo'o̱' ndo'o' e̱' te̱ ku̱nda̱ni̱ e̱', sa̱kan' te̱ kä̱tun' a̱ yoo nde̱e̱ naa xaa' a̱ xiin' ne̱ yivi̱' ne̱ nduu' kuenta i̱i̱n yivi̱'.
46011033	Ña̱ni̱ ta'an' mani̱' i̱, sa̱kan' na kuii' kii̱' nakayá ndo̱' te̱ ku̱xi̱ ndo̱' kuenta Jesús ndii, ndiatu' ndo̱' nde̱e̱ na̱kaya̱ sa̱kuu' ne̱ ta'an' ndo̱' te̱ ku̱xi̱ ndo̱' a̱.
46011034	Xa'a̱' a̱ ja̱a̱n' na, naa' xi'í sa̱va̱ ndo̱' so̱ko̱ ndii, va̱'a̱ ka̱ vi̱'e̱ ndo̱' ku̱xi̱ ndo̱' te̱ tä̱xi̱ Ndiosí tu̱ndo'o̱' ku̱ndo̱'o̱ ndo̱' xa'a̱' ña̱ vä̱'a̱ ña̱ xaa' ndo̱' mii' nakayá ndo̱'. Te̱ tu̱ku̱ nuu̱' ña̱'a̱ ndii, nde̱e̱ kii̱' xaa̱ i̱ mii' ndiee' ndo̱', te̱ nda̱sa̱va̱'a̱ e̱'.
46012001	Ña̱ni̱ ta'an' i̱, kuní yu'u̱ ña̱ ku̱nda̱ni̱ kaxi' ndo̱' xa'a̱' ña̱ chu̱u̱n va̱ ña̱ xaxa̱' Espíritu Santo nuu̱' e̱'.
46012002	Xiní ndo'ó ña̱ kii̱' tïa̱'an ku̱ndu̱u̱ ndo̱' ne̱ xiní yoo Ndiosí ndi̱xa̱ ndii, ni̱ xika̱ sana' ndo̱' nde̱e̱ naa ne̱ kui'e nuu̱' ña̱ kuu' ña̱ xa̱ka'nu' ndo̱' ndiosí saka, ña̱ kü̱vi̱ ka'a̱n.
46012003	Sa̱kan' na kuii' kuní i̱ ña̱ ku̱nda̱ni̱ ndo̱' ña̱ kö̱o̱' nde̱e̱ i̱i̱n ne̱ yivi̱' ku̱vi̱ sa̱na̱cha'an' Jesús xiin' ña̱ ndi̱e̱e̱' Espíritu Santo. Te̱ kö̱o̱' tu̱ nde̱e̱ i̱i̱n ne̱ yivi̱' ku̱vi̱ ka'a̱n ndii, Jesús nduu' xto̱'o̱ nuu̱' sa̱kuu' ña̱'a̱, naa' kö̱o̱' ña̱ ndi̱e̱e̱' Espíritu Santo kumi' ni̱a̱.
46012004	Yoo ki'in' nuu̱' ña̱ chu̱u̱n va̱ te̱ ku̱vi̱ sa̱a̱ e̱' chu̱u̱n Ndiosí, ndisu̱ i̱i̱n nda̱a̱' Espíritu Santo nduu' ña̱ xaxa̱' i̱'i̱n ña̱ ja̱a̱n'.
46012005	Te̱ yoo ki'in' tu̱ nuu̱' sa̱a̱ sa̱chuun' e̱' nuu̱' Ndiosí, ndisu̱ i̱i̱n nda̱a̱' xto̱'o̱ e̱' nduu' ña̱ xika' nuu' i̱'i̱n e̱' nuu̱'.
46012006	Te̱ sa̱kan' tu̱ yoo ki'in' nuu̱' sa̱a̱ nia'á Ndiosí ndi̱e̱e̱' a̱ xiin' nda̱'a' yoo', ndisu̱ i̱i̱n nda̱a̱' Ndiosí nduu' ña̱ xaa' sa̱kuu' ña̱ ja̱a̱n'.
46012007	Ndisu̱ Ndiosí nduu' ña̱ xaxa̱' i̱'i̱n ña̱ chu̱u̱n va̱ ja̱a̱n' xiin' ña̱ ndi̱e̱e̱' Espíritu Santo xa'a̱' ña̱ va̱'a̱ sa̱kuu' e̱'.
46012008	Xiin' ña̱ ndi̱e̱e̱' Espíritu Santo ña̱ xaxa̱' a̱ nuu̱' sa̱va̱ e̱' ña̱ ka'a̱n e̱' tu̱'u̱n ndichi, te̱ xiin' ña̱ ja̱a̱n' tu̱ ka'án sa̱va̱ e̱' ña̱ xini tuní mi̱i' kui̱ti̱' Ndiosí.
46012009	Te̱ xiin' ña̱ ndi̱e̱e̱' Espíritu Santo ña̱ xaxa̱' a̱ nuu̱' sa̱va̱ e̱' natiin' e̱' ña̱ i̱ni̱ xa̱va̱'a̱ e̱' xini e̱' Ndiosí, te̱ xiin' ña̱ ja̱a̱n' tu̱ ku̱vi̱ sa̱nda'a sa̱va̱ e̱' ne̱ kuni ku̱vi̱.
46012010	Te̱ xiin' ña̱ ja̱a̱n' tu̱ ku̱vi̱ sa̱a̱ sa̱va̱ e̱' chu̱u̱n ka'nu' koo' chukuu', te̱ xiin' ña̱ ja̱a̱n' tu̱ ku̱vi̱ ka'án tiakú sa̱va̱ e̱' tu̱'u̱n ña̱ natiin' e̱' nuu̱' Ndiosí, te̱ xiin' ña̱ ja̱a̱n' ni̱ tu̱ ku̱vi̱ nakuni sa̱va̱ e̱' ndee nuu̱' espíritu kumi' i̱'i̱n ne̱ yivi̱', te̱ xiin' ña̱ ja̱a̱n' tu̱ ku̱vi̱ ka'a̱n sa̱va̱ e̱' tu̱ku̱ nuu̱' tu̱'u̱n ña̱ xïní e̱', te̱ xiin' ña̱ ja̱a̱n' tu̱ ku̱vi̱ sa̱na̱kuachi' sa̱va̱ e̱' tu̱ku̱ tu̱'u̱n ña̱ ni̱ ka'a̱n ne̱ ja̱a̱n'.
46012011	Ndisu̱ sa̱kuu' nuu̱' ña̱ ja̱a̱n' ndii, i̱i̱n nda̱a̱' Espíritu Santo nduu' ña̱ xaxa̱' a̱, te̱ i̱'i̱n ña̱ ja̱a̱n' xaxa̱' a̱ nuu̱' i̱'i̱n e̱' sa̱a̱ kuní mi̱i' a̱.
46012012	Kua̱chi̱ ndii, naa kuu' ñu̱'u' nde'i̱ e̱' ndii, tee̱' ndee kua'a̱' xaan' ñu'u' ta'an' a̱ ndii, i̱i̱n nda̱a̱' ñu̱'u' nde'i̱ nduu' a̱. Sa̱kan' tu̱ nduu' a̱ xiin' yoo', ne̱ nduu' kuenta Jesús ndii, i̱i̱n nda̱a̱' nduu' e̱' xiin' a̱.
46012013	Te̱ sa̱kuu' yoo' ndii, ni̱ chi̱chi̱ e̱' kuenta Jesús xiin' ña̱ ndi̱e̱e̱' i̱i̱n nda̱a̱' Espíritu Santo, te̱ i̱i̱n nda̱a̱' ni̱ na̱ndu̱u̱ e̱'. Kö̱o̱' a̱ xaa' naa' ne̱ judío nduu' e̱', uun naa' ne̱ tuku' nduu' e̱', uun naa' xiko' ni'i' i̱i̱n xto̱'o̱ yoo', uun naa' ne̱ xika' ndiká nduu' e̱' ndii, i̱i̱n nda̱a̱' Espíritu Santo ni̱ na̱ti̱i̱n e̱'.
46012014	Te̱ siin' tuku' ndii, sa̱kan' tu̱ ñu̱'u' nde'i̱ e̱' ndii, süu̱' i̱i̱n nda̱a̱' tu'u̱n' kui̱ti̱' kuu' a̱, süu̱' ja̱a̱n' ndii kua'a̱' ya'a̱ tu'u̱n' kuu' a̱.
46012015	Naa' sa̱kan' te̱ ka'a̱n i̱i̱n xa'a̱' e̱' ndii: “Xa'a̱' a̱ ña̱ süu̱' nda̱'a' nduu' i̱ ndii, süu̱' kuenta ñu̱'u' nde'i̱ nduu' i̱”, süu̱' xa'a̱' a̱ ja̱a̱n' na ndüu' xna̱'a̱ xa'a̱' ja̱a̱n' kuenta ñu̱'u' nde'i̱ e̱'.
46012016	Te̱ naa' ka'a̱n i̱i̱n so̱'o̱ e̱' ndii: “Xa'a̱' a̱ ña̱ süu̱' ndu̱chi' nuu̱' nduu' i̱ ndii, süu̱' kuenta ñu̱'u' nde'i̱ nduu' i̱”, süu̱' xa'a̱' a̱ ja̱a̱n' na ndüu' xna̱'a̱ so̱'o̱ e̱' ja̱a̱n' kuenta ñu̱'u' nde'i̱ e̱'.
46012017	Naa' sa̱kan' te̱ sa̱a̱ kua'a̱n i̱i̱n' e̱' ku̱ndu̱u̱ ndu̱chi' nuu̱' e̱' ndii, kü̱vi̱ ku̱ni̱ so̱'o̱ e̱', te̱ naa' sa̱kan' te̱ sa̱a̱ kua'a̱n i̱i̱n' e̱' ku̱ndu̱u̱ so̱'o̱ e̱' ndii, kü̱vi̱ ta̱'ni̱ e̱' xiko̱.
46012018	Ndisu̱ Ndiosí ndii, ni̱ ta̱ndi̱e̱e̱ a̱ i̱'i̱n tu'u̱n' ñu̱'u' nde'i̱ e̱' ja̱a̱n' mii' ni̱ xta̱ni̱ mi̱i' a̱.
46012019	Kua̱chi̱ ndii, naa' sa̱kan' te̱ i̱i̱n nda̱a̱' nuu̱' tu'u̱n' kui̱ti̱' ku̱ndu̱u̱ i̱i̱n ka̱nii' e̱' ndii, kü̱vi̱ ko̱o̱ ñu̱'u' nde'i̱ e̱'.
46012020	Ña̱ nda̱ku nduu' a̱ ña̱ xiní e̱' ndii, kua'a̱' ya'a̱ tu'u̱n' kuu' ñu̱'u' nde'i̱ e̱', ndisu̱ i̱i̱n nda̱a̱' ñu̱'u' nde'i̱ nduu' ka̱nii' a̱.
46012021	Xa'a̱' a̱ ja̱a̱n' na kü̱vi̱ ka'a̱n ndu̱chi' nuu̱' e̱' xiin' nda̱'a' e̱' ndii: “Kuä̱sa̱' kuní u̱n' nuu̱' i̱.” Te̱ ni̱ nde̱e̱ kü̱vi̱ tu̱ ka'a̱n xíni' e̱' xiin' xa'a̱' e̱' ndii: “Kuä̱sa̱' kuní ndo'ó nuu̱' i̱.”
46012022	Süu̱' ja̱a̱n' ndii tu'u̱n' ñu̱'u' nde'i̱ e̱', ña̱ tïin' kua'a̱' ka̱ e̱' ndii, kuní kua'a̱' ka̱ a̱,
46012023	te̱ tu'u̱n' ñu̱'u' nde'i̱ e̱', ña̱ tuu e̱' ndii, ña̱ xa̱ku̱ ka'nu' nduu' a̱ ndii, ña̱ ja̱a̱n' nduu' ña̱ tisa'ví va̱'a̱ ka̱ e̱', te̱ ña̱ küní a̱ nia'a̱ e̱' nuu̱' ne̱ yivi̱' ndii, kuní a̱ ti̱sa'ví va̱'a̱ ka̱ e̱' ña̱ ja̱a̱n'.
46012024	Te̱ tu'u̱n' ñu̱'u' nde'i̱ e̱', ña̱ nda̱tu̱n' ndii, küní a̱ ña̱ ti̱i̱n ka'nu' kua'a̱' ña̱'a' e̱'. Kua̱chi̱ ndii xa̱ sa̱kan' ni̱ chi̱tuní Ndiosí xa'a̱' i̱'i̱n tu'u̱n' a̱ ja̱a̱n', sa̱kan' te̱ ña̱ xa̱ku̱ ka'nu' ndii, xata'a̱n ña̱ ko̱to̱ ka'nu' ka̱ ña̱'a' e̱'.
46012025	Sa̱kan' te̱ kä̱ni̱ ta'an' tu'u̱n' ñu̱'u' nde'i̱ e̱' ja̱a̱n', süu̱' ja̱a̱n' ndii ku̱ndi̱'ni̱ i̱'i̱n a̱ xa'a̱' ta'an' a̱.
46012026	Te̱ kii̱' ndo'o' i̱i̱n tu'u̱n' ñu̱'u' nde'i̱ e̱' ndii, sa̱kuu' tu'u̱n' ñu̱'u' nde'i̱ e̱' ja̱a̱n' ndo'o' xiin' a̱, te̱ kii̱' natiin' i̱i̱n tu'u̱n' ñu̱'u' nde'i̱ e̱' ja̱a̱n' ña̱ tiin' ka'nu' ña̱'a' ne̱ yivi̱' ndii, sa̱kuu' i̱nga̱ tu'u̱n' ñu̱'u' nde'i̱ e̱' va̱'a̱ kuni xiin' a̱.
46012027	Sa̱kan' na kuii' sa̱kuu' ndo'ó ndii, kuenta ñu̱'u' nde'i̱ Cristo nduu' ndo̱', te̱ i̱'i̱n ndo̱' ndii, i̱i̱n nda̱a̱' tu'u̱n' ñu̱'u' nde'i̱ a̱ nduu' ndo̱'.
46012028	Te̱ mii' nakayá ndo̱' xa'a̱' Jesús ndii, ña̱ nu̱u' ni̱ kuni̱ Ndiosí ña̱ ko̱o̱ te̱ tianu̱' Jesús sa̱nia'á i̱chi' a̱, te̱ ña̱ uvi̱ ndii, ña̱ ko̱o̱ te̱ ka'án tiakú tu̱'u̱n a̱, te̱ ña̱ uni̱ ndii, ña̱ ko̱o̱ te̱ sa̱nia'á ne̱ yivi̱' tu̱'u̱n a̱, te̱ ni̱ kuni̱ ni̱ tu̱ a̱ ña̱ ko̱o̱ te̱ xaa' chu̱u̱n ka'nu' koo' chukuu', te̱ sa̱kan' tu̱ ni̱ kuni̱ a̱ ña̱ ko̱o̱ te̱ sanda'a ne̱ kuni ku̱vi̱, te̱ ni̱ kuni̱ ka̱ tu̱ a̱ ña̱ ko̱o̱ te̱ chindiee' ne̱ yivi̱', xiin' ña̱ ko̱o̱ te̱ xa'ndia chuun' nuu̱' ne̱ ndikún i̱chi' Jesús, xiin' ña̱ ko̱o̱ te̱ ka'án tu̱'u̱n ña̱ xïní ra̱.
46012029	Süu̱' sa̱kuu' e̱' nduu' ne̱ ni̱ ti̱a̱nu̱' Jesús sa̱nia'á i̱chi' a̱, te̱ ni̱ nde̱e̱ süu̱' sa̱kuu' tu̱ e̱' nduu' ne̱ ka'án tiakú tu̱'u̱n Ndiosí. Süu̱' sa̱kuu' e̱' nduu' ne̱ sania'á ne̱ yivi̱' tu̱'u̱n a̱, te̱ ni̱ nde̱e̱ süu̱' sa̱kuu' tu̱ e̱' xaa' chu̱u̱n ka'nu' koo' chukuu',
46012030	te̱ ni̱ nde̱e̱ süu̱' sa̱kuu' tu̱ e̱' sanda'a ne̱ kuni ku̱vi̱. Te̱ sa̱kan' tu̱ süu̱' sa̱kuu' e̱' ka'án tu̱'u̱n ña̱ xïní e̱', te̱ ni̱ nde̱e̱ kü̱vi̱ tu̱ sa̱na̱kuachi' sa̱kuu' e̱' tu̱'u̱n ja̱a̱n'.
46012031	Xa'a̱' a̱ ja̱a̱n' na nde̱e̱ chaa' ka̱ na ndu̱ku' ndo̱' ña̱ chu̱u̱n ña̱ va̱'a̱ ka̱. Te̱ yu'u̱ ndii, kuni sa̱nia'á i̱ ndo'ó i̱i̱n i̱chi' va̱'a̱ ka̱.
46013001	Naa' sa̱a̱ e̱' kuenta ndii, ku̱vi̱ ka'án yu'u̱ ki'in' nuu̱' tu̱'u̱n i̱i̱n yivi̱' uun ku̱vi̱ ka'án i̱ nde̱e̱ tu̱'u̱n ña̱ ndatu'un' ángele. Ndisu̱ naa' ndäni̱ i̱ ne̱ yivi̱' ndii, nde̱e̱ naa ka̱a̱ ña̱ sakaxan' ne̱ yivi̱' kui̱ti̱' nduu' i̱, uun nde̱e̱ naa i̱i̱n ti'e̱' ña̱ sakaxan' ne̱ yivi̱' kui̱ti̱' nduu' i̱.
46013002	Te̱ naa' sa̱a̱ tu̱ e̱' kuenta ndii, kumi' i̱ ña̱ xaxa̱' Ndiosí nuu̱' e̱', te̱ ku̱vi̱ ka'án tiakú i̱ tu̱'u̱n a̱, te̱ ku̱vi̱ kundani̱ tu̱ i̱ sa̱kuu' ña̱ yoo si̱'e ña̱ xiní i̱i̱n nda̱a̱' mi̱i' kui̱ti̱' Ndiosí, te̱ kundani̱ tu̱ i̱ sa̱kuu' nuu̱' ña̱'a̱, te̱ i̱ni̱ kua'a̱' tu̱ i̱ xini Ndiosí nde̱e̱ ku̱vi̱ ka'a̱n chuun' i̱ xiin' i̱i̱n i̱ku', te̱ ku'u̱n ndi̱a̱'a̱ a̱ mii' ndu'u̱' a̱. Ndisu̱ naa' ndäni̱ i̱ ne̱ yivi̱' ndii, kuä̱sa̱' kuní xa̱chi' i̱ naa' sa̱kan'.
46013003	Te̱ naa' sa̱a̱ ka̱ tu̱ e̱' kuenta ndii, na̱ta̱'vi' i̱ sa̱kuu' ña̱ kumi' i̱, te̱ ta̱xi̱ e̱' nda̱'a' ne̱ nda'vi kuu', te̱ sa̱na̱kua'a xiin' mii' tu̱ i̱ te̱ ko̱ko̱ ñu̱'u' nde'i̱ i̱ nuu̱' ñu'u̱ ndatin. Ndisu̱ naa' ndäni̱ i̱ ne̱ yivi̱' ndii, kuä̱sa̱' kuní xa̱chi' i̱ na sa̱kan'.
46013004	Kii̱' ndani̱ xna̱'a̱ e̱' ne̱ yivi̱' ndii, kuie kuu' i̱ni̱ e̱' xa'a̱' ni̱a̱, te̱ va̱'a̱ tu̱ nimá e̱' xini e̱' ni̱a̱, te̱ kuä̱sa̱' tu̱ nda̱si̱' nuu̱' e̱', te̱ sa̱kan' tu̱ kuä̱sa̱' ñuñu' e̱', te̱ sa̱kan' ni̱ tu̱ xächié xiin' mii' mi̱i' e̱',
46013005	te̱ kuä̱sa̱' tu̱ mi̱i' kuu' e̱' xiin' ne̱ yivi̱', ni̱ nde̱e̱ kuä̱sa̱' tu̱ nduku' e̱' ña̱ kuní nuu̱' mi̱i' kui̱ti̱' e̱', ni̱ nde̱e̱ kuä̱sa̱' ni̱ tu̱ nasaá' yachi̱ e̱', te̱ sa̱kan' tu̱ kuä̱sa̱' taxa'a' e̱' ka̱'ni' nimá e̱';
46013006	te̱ kuä̱sa̱' tu̱ va̱'a̱ kuni e̱' kii̱' xächuun' nda̱ku ne̱ yivi̱', süu̱' ja̱a̱n' ndii kuatia' i̱ni̱ e̱' kii̱' xachuun' nda̱ku ne̱ yivi̱'.
46013007	Kii̱' ndani̱ e̱' ne̱ yivi̱' ndii, yoo ka'nu' i̱ni̱ e̱' xa'a̱' sa̱kuu' ña̱ xa̱a̱ ni̱a̱, te̱ i̱ni̱ tu̱ e̱' ku̱ni̱ e̱' ni̱a̱ ndee ka̱ ña̱ ka'a̱n ni̱a̱, te̱ sa̱kan' tu̱ ku̱ndi̱a̱tu̱ i̱ni̱ e̱' ña̱ ki̱e̱e̱ va̱'a̱ ni̱a̱ nuu̱' sa̱kuu' ña̱'a̱, te̱ ku̱ndi̱e̱ni tu̱ e̱' nuu̱' sa̱kuu' ña̱ xaa' ni̱a̱ xiin' e̱'.
46013008	Sa̱kan' ña̱, ña̱ ndani̱ ta'an' e̱' ja̱a̱n' xiin' ña̱ ndani̱ Ndiosí yoo' ndii, kö̱o̱' kivi̱' ndi'i' a̱, ndisu̱ ña̱ ka'án tiakú ne̱ yivi̱' tu̱'u̱n Ndiosí, xiin' ña̱ ka'án ne̱ yivi̱' tu̱'u̱n ña̱ xïní ni̱a̱, xiin' ña̱ kundani̱ ne̱ yivi̱' ña̱ yoo si̱'e, ña̱ xiní mi̱i' kui̱ti̱' Ndiosí ndii, ndi̱'i̱ a̱ naá kivi̱'.
46013009	Kua̱chi̱ ndii sa̱va̱ kui̱ti̱' xiní e̱' ña̱ xini tuní Ndiosí vi̱ti̱n, te̱ sa̱va̱ tu̱ku̱ ka'án tiakú e̱' tu̱'u̱n a̱ ja̱a̱n',
46013010	ndisu̱ kii̱' xaa̱ ña̱ ku̱nda̱ni̱ ndi̱'i̱ e̱' ña̱ kuní Ndiosí xiin' ña̱ ndi̱e̱e' a̱ ndii, sa̱kan' te̱ ña̱ sie, ña̱ xiní e̱' ja̱a̱n' ndii, ndi̱'i̱ a̱.
46013011	Kii̱' ni̱ nduu̱ yu'u̱ te̱ lulu ndii, ni̱ ka'a̱n i̱ sa̱a̱ ka'án ne̱ kuali', te̱ ni̱ xa̱ni̱ni̱ tu̱ i̱ sa̱a̱ xanini ne̱ kuali', te̱ sa̱kan' tu̱ ni̱ xa̱a̱ kuenta i̱ sa̱a̱ xaa' kuenta ne̱ kuali', ndisu̱ kii̱' ni̱ xi̱xa̱ i̱ ndii, ni̱ na̱ko̱o̱ i̱ ña̱ ni̱ ku̱u̱ i̱ sa̱a̱ kuu' ne̱ kuali' ja̱a̱n'.
46013012	Vi̱ti̱n ndii kü̱vi̱ ku̱ni̱ kaxi' e̱' sa̱kan' na xito' e̱' nde̱e̱ naa kii̱' xito' i̱i̱n ne̱ yivi̱' nuu̱' ni̱a̱ nuu̱' i̱i̱n yuu̱' peko kui̱ti̱', ndisu̱ naá kivi̱' ndii, ku̱ni̱ nuu̱' e̱' sa̱kuu' ña̱ xiní Ndiosí. Vi̱ti̱n ndii xïní kaxi' i̱ sa̱a̱ xiní i̱ Ndiosí, ndisu̱ naá kivi̱' ndii, ku̱nda̱ni̱ kaxi' i̱ sa̱a̱ kaa' Ndiosí nde̱e̱ naa xiní a̱ yu'u̱.
46013013	Te̱ sa̱kan' na kuii' vi̱ti̱n ndii, yoo uni̱ ta'an' kui̱ti̱' ña̱ kö̱o̱' kivi̱' ndi'i', ña̱ nduu' ña̱ i̱ni̱ e̱' xini e̱' Ndiosí, xiin' ña̱ ndiatu' i̱ni̱ xna̱'a̱ e̱', xiin' ña̱ ndani̱ e̱' ne̱ yivi̱'. Ndisu̱ ña̱ ka'nu' ka̱ te̱i̱n uni̱ sa̱a' ña̱ ja̱a̱n' ndii, ña̱ ndani̱ e̱' ne̱ yivi̱' nduu' a̱ ja̱a̱n'.
46014001	Sa̱kan' na kuii' nde̱e̱ chaa' ka̱ na sa̱nduxa̱' ndi'ni̱ ndo̱' xa'a̱' ña̱ ndani̱ ta'an' ndo̱', te̱ sa̱kan' tu̱ xa'a̱' ña̱ chu̱u̱n ña̱ xaxa̱' Espíritu Santo nuu̱' ndo̱'. Ndisu̱ sa̱nduxa̱' ndi'ni̱ ka̱ ndo̱' xa'a̱' ña̱ ka'a̱n tiakú ndo̱' tu̱'u̱n Ndiosí.
46014002	Kua̱chi̱ ndii, ne̱ ka'án tu̱'u̱n ña̱ xïní ni̱a̱ ndii, xiin' Ndiosí ndatu'un' ni̱a̱, te̱ süu̱' xiin' ne̱ nakayá xa'a̱' Jesús ndatu'un' ni̱a̱. Sa̱kan' ña̱ kö̱o̱' ne̱ yivi̱' ku̱vi̱ ku̱nda̱ni̱ ña̱ ka'án ne̱ ja̱a̱n', kua̱chi̱ ndii ña̱ yoo si̱'e ña̱ xiní mi̱i' kui̱ti̱' Ndiosí ka'án ni̱a̱ xiin' ña̱ ndi̱e̱e' Espíritu Santo.
46014003	Ndisu̱ ne̱ ka'án tiakú tu̱'u̱n Ndiosí ndii, xiin' ne̱ nakayá xa'a̱' Jesús ka'án ni̱a̱ te̱ kua̱'nu̱ ka̱ ne̱ ja̱a̱n' nuu̱' i̱chi' a̱, te̱ sa̱ndi̱e̱ni tu̱ ña̱'a' ni̱a̱ nuu̱' i̱chi' a̱, te̱ sa̱kan' tu̱ te̱ sa̱ki'ví ña̱'a' ni̱a̱ kii̱' ndo'o' ne̱ ja̱a̱n'.
46014004	Te̱ ne̱ ka'án tu̱'u̱n ña̱ xïní ni̱a̱ ndii, mi̱i' kui̱ti̱' ni̱a̱ chindiee' a̱ te̱ kua'a̱n kua̱'nu̱ ni̱a̱ nuu̱' i̱chi' Ndiosí. Ndisu̱ ne̱ ka'án tiakú tu̱'u̱n Ndiosí ndii, chindiee' ni̱a̱ ne̱ nakayá xa'a̱' Jesús te̱ kua̱'nu̱ tu̱ ne̱ ja̱a̱n' nuu̱' i̱chi' a̱.
46014005	Xa'a̱' a̱ ja̱a̱n' na kuní yu'u̱ ña̱ ka'a̱n sa̱kuu' ndo'ó tu̱'u̱n ña̱ xïní ndo̱', ndisu̱ ña̱ kuní ndi̱e̱e' ka̱ i̱ ndii, ña̱ ka'a̱n tiakú ndo̱' tu̱'u̱n Ndiosí. Sa̱kan' ña̱, ña̱ va̱'a̱ ka̱ nduu' a̱ ja̱a̱n' te̱ sa̱kan' ña̱ ka'án e̱' tu̱ku̱ tu̱'u̱n ña̱ xïní e̱' kii̱' kö̱o̱' ne̱ sa̱na̱kuachi' ña̱ ka'án e̱' ja̱a̱n', te̱ chi̱ndi̱e̱e' a̱ ne̱ nakayá xa'a̱' Jesús.
46014006	Ña̱ni̱ ta'an' i̱, sa̱a̱ e̱' kuenta ndii, ku'u̱n i̱ mii' ndiee' ndo̱' te̱ ka'a̱n ndo̱so̱' i̱ nuu̱' ndo̱' xiin' tu̱'u̱n ña̱ xïní ndo̱' ndii, kuä̱sa̱' chi̱ndi̱e̱e' xa̱chi' a̱ ndo'ó. Ndisu̱ naa' ka'a̱n i̱ xiin' ndo̱' xiin' ña̱ satuví Ndiosí nuu̱' i̱, uun naa' ka'a̱n i̱ xiin' ndo̱' xiin' ña̱ xini tuní ña̱ xiní mi̱i' kui̱ti̱' Ndiosí, uun naa' ka'a̱n i̱ xiin' ndo̱' xiin' ña̱ ka'án tiakú i̱ tu̱'u̱n Ndiosí, uun naa' ka'a̱n i̱ xiin' ndo̱' xiin' ña̱ ndi̱xa̱ xa'a̱' Jesús, ña̱ ja̱a̱n' ndii, chi̱ndi̱e̱e' a̱ ndo'ó.
46014007	Naa kuu' tun' yoo̱' xiin' ñuu̱' ndii, kü̱vi̱ na̱ku̱ni̱ e̱' ndee nuu̱' ya̱a̱ ka'án i̱'i̱n a̱ naa' i̱i̱n nda̱a̱' nduu' ndu̱su̱ a̱.
46014008	Te̱ naa' tï̱vi̱ kaxi' i̱i̱n te̱ xíin' nda̱chuun', tun' nichi' kii̱' kua'a̱n ra̱ mii' yoo ñu'u̱ ndii, nde̱e̱ i̱i̱n te̱ xíin' ra̱ sä̱koo' tu̱'va̱ xiin' mii' te̱ ku̱nta'an' ra̱.
46014009	Sa̱kan' tu̱ xka'ndi̱a̱ naa' ka'án ndo'ó i̱i̱n tu̱'u̱n ña̱ kö̱o̱' kundani̱, ¿sa̱a̱ ku̱vi̱ ku̱nda̱ni̱ ne̱ yivi̱' yo̱o̱ nduu' a̱ ka'án ndo̱'? Nde̱e̱ naa xiin' tachi̱' kui̱ti̱' ka'án ndo̱'.
46014010	Xiní e̱' ndii, yoo kua'a̱' nuu̱' tu̱'u̱n i̱i̱n yivi̱', te̱ sa̱kuu' ña̱ ja̱a̱n' ndii, xa̱ yoo xa̱ yoo ndu̱su̱ xa'a̱' i̱'i̱n a̱.
46014011	Ndisu̱ naa' xïní yu'u̱ nde̱e̱ ña̱ kuni kachi̱ tu̱'u̱n ja̱a̱n' ndii, nde̱e̱ naa te̱ tuku' ku̱ndu̱u̱ i̱ nuu̱' ne̱ ka'án tu̱'u̱n ja̱a̱n', te̱ ne̱ ja̱a̱n' ndii, nde̱e̱ naa ne̱ tuku' ku̱ndu̱u̱ ni̱a̱ nuu̱' i̱ xa'a̱' ña̱ kü̱nda̱ni̱ i̱ tu̱'u̱n ña̱ ka'án ni̱a̱.
46014012	Sa̱kan' na kuii' ndo'ó ndii, xa'a̱' ña̱ xikán va̱ i̱ni̱ ndo̱' chu̱u̱n ña̱ xaxa̱' Espíritu Santo nuu̱' e̱' ndii, kaka̱n va̱ tu̱ i̱ni̱ ndo̱' te̱ ku̱mi' ndo̱' kua'a̱' ka̱ ña̱ chindiee' ne̱ nakayá xa'a̱' Jesús te̱ kua̱'nu̱ ka̱ ndo̱' nuu̱' i̱chi' a̱.
46014013	Xa'a̱' a̱ ja̱a̱n' na yo̱o̱ ka̱ ka'án tu̱'u̱n ña̱ xïní ni̱a̱ ja̱a̱n' ndii, na kaka̱n ni̱a̱ ña̱ xini tuní nuu̱' Ndiosí, te̱ ku̱vi̱ sa̱na̱kuachi' ni̱a̱ tu̱'u̱n ja̱a̱n' kii̱' ka'án ni̱a̱ a̱.
46014014	Kua̱chi̱ ndii, naa' ka'a̱n yu'u̱ xiin' Ndiosí xiin' tu̱'u̱n ña̱ xïní i̱ ndii, tee̱' ndee xiní espíritu i̱ ña̱ ka'án i̱ xiin' Ndiosí ja̱a̱n', ndisu̱ ña̱ xanini i̱ ndii, kündani̱ xa̱chi' a̱ ña̱ ka'án i̱ xiin' tu̱'u̱n ja̱a̱n'.
46014015	¿Ndee ña̱ kuní a̱ sa̱a̱ i̱ naa' sa̱kan'? Ka'a̱n i̱ xiin' Ndiosí xiin' espíritu i̱, te̱ ka'a̱n tu̱ i̱ xiin' Ndiosí xiin' ña̱ xanini i̱. Ka̱ta̱ i̱ ya̱a̱ nuu̱' Ndiosí xiin' espíritu i̱, te̱ ka̱ta̱ tu̱ i̱ ya̱a̱ ja̱a̱n' xiin' ña̱ xanini i̱.
46014016	Kua̱chi̱ ndii, naa' xaka'nu' ndo'ó Ndiosí xiin' tu̱'u̱n ña̱ xaxa̱' Espíritu Santo, te̱ xini so̱'o̱ i̱i̱n ne̱ xika' i̱chi' Jesús, ne̱ kü̱nda̱ni̱ tu̱'u̱n ja̱a̱n' ndii, kü̱vi̱ ka'a̱n ni̱a̱: “Sa̱kan' na ku̱ndu̱u̱ a̱”, kii̱' taxi' ndo̱' ña̱ chi̱nda̱ni Ndiosí, sa̱kan' ña̱ kündani̱ ni̱a̱ nde̱e̱ ña̱ ka'án ndo̱'.
46014017	Kii̱' taxi' ndo̱' ña̱ chi̱nda̱ni Ndiosí ndii, va̱'a̱ ya'a̱ xaa' ndo̱', ndisu̱ chïndiee' a̱ i̱nga̱ ne̱ yivi̱'.
46014018	Te̱ yu'u̱ ndii, taxi' va̱ i̱ ña̱ chi̱nda̱ni Ndiosí xa'a̱' ña̱ ka'án chito̱ ka̱ i̱ tu̱'u̱n ja̱a̱n' te̱ sa̱kan' sa̱kuu' ndo'ó.
46014019	Ndisu̱ mii' nakayá e̱' xa'a̱' Jesús ndii, nde̱e̱ chaa' ka̱ ña̱ ka'a̱n i̱ u'u̱n ta'an yu̱'u' tu̱'u̱n ña̱ ku̱vi̱ ku̱nda̱ni̱ e̱' te̱ sa̱kan' ku̱vi̱ chi̱ndi̱e̱e' i̱ i̱nga̱ ne̱ yivi̱', te̱ sa̱kan' ña̱ ka'a̱n i̱ uxi̱ mií yu̱'u' tu̱ku̱ nuu̱' tu̱'u̱n ña̱ kö̱o̱' ku̱nda̱ni̱.
46014020	Ña̱ni̱ ta'an' i̱, kä̱ni̱ni̱ ndo̱' naa xanini ne̱ kuachi̱' kuali', süu̱' ja̱a̱n' ndii ka̱ni̱ni̱ ndo̱' nde̱e̱ naa ne̱ xi̱xa̱ i̱ni̱ nuu̱' i̱chi' Jesús. Te̱ sa̱kan' tu̱ ku̱u̱ ndo̱' nde̱e̱ naa ne̱ kuachi̱' kuali' ne̱ xïní xa'a̱' ña̱ ni̱a̱'a.
46014021	Yoso̱' tu̱'u̱n nde̱i' Ndiosí nuu̱' tu̱tu̱ a̱ mii' ka'án a̱ ndii: Ne̱ yivi̱', ne̱ nduu' kuenta i̱ kaa̱' ndii, xiin' tu̱'u̱n ña̱ ka'án i̱nga̱ ne̱ yivi̱' ka'a̱n i̱ xiin' ni̱a̱, te̱ ka'a̱n tu̱ i̱ xiin' ni̱a̱ xiin' tu̱'u̱n ne̱ kua̱xi̱ tu̱ku̱ xaan'. Ndisu̱ ni̱ nde̱e̱ sa̱kan' ndii, tä̱xi̱ so̱'o̱ ni̱a̱ ña̱ ka'a̱n i̱, kachi xto̱'o̱ e̱'.
46014022	Sa̱kan' na kuii', ña̱ ka'án e̱' tu̱'u̱n ña̱ xïní e̱' ndii, kuenta ña̱ nia'á Ndiosí nuu̱' ne̱ ï̱ni̱ xini Jesús nduu' a̱, te̱ süu̱' xa'a̱' ña̱ va̱'a̱ ne̱ i̱ni̱ xini Jesús nduu' a̱. Ndisu̱ ña̱ ka'án tiakú e̱' tu̱'u̱n Ndiosí ndii, kuenta ña̱ nia'á a̱ nuu̱' ne̱ i̱ni̱ xini Jesús nduu' a̱, te̱ süu̱' xa'a̱' ña̱ va̱'a̱ ne̱ ï̱ni̱ xini Jesús nduu' a̱.
46014023	Süu̱' ja̱a̱n' ndii, naa' ndiee' ti̱'vi̱ sa̱kuu' ndo'ó mii' nakayá ndo̱' xa'a̱' Jesús, te̱ ka'án tu̱ ndo̱' tu̱'u̱n ña̱ xïní ndo̱', te̱ ko̱'ni̱ ne̱ xa̱a' nuu̱' i̱chi' Jesús, uun i̱i̱n ne̱ ï̱ni̱ xini Jesús ndii, ka'a̱n ne̱ ja̱a̱n' ña̱ ne̱ loco nduu' ndo'ó na xaa' ndo̱' sa̱kan'.
46014024	Ndisu̱ naa' ndiee' ti̱'vi̱ sa̱kuu' ndo'ó mii' nakayá ndo̱' xa'a̱' Jesús, te̱ sa̱kuu' tu̱ ndo̱' ka'án tiakú tu̱'u̱n Ndiosí, te̱ ko̱'ni̱ ne̱ xa̱a' nuu̱' i̱chi' Jesús, uun ne̱ ï̱ni̱ xini Jesús ndii, kii̱' ku̱ni̱ so̱'o̱ ni̱a̱ ña̱ ka'án ndo̱' ja̱a̱n' ndii, na̱ku̱ni̱ ni̱a̱ ña̱ ne̱ ndiso' kua̱chi̱ nduu' ni̱a̱ nuu̱' Ndiosí, te̱ xata'a̱n ña̱ ka̱tun' ña̱'a' Ndiosí xa'a̱' kua̱chi̱ ni̱a̱ ja̱a̱n'.
46014025	Te̱ na̱tuvi̱ tu̱ ña̱ yoo si̱'e nimá ni̱a̱, xa'a̱' a̱ ja̱a̱n' na vi̱kuii̱n xiti' ni̱a̱ nuu̱' Ndiosí te̱ sa̱ka'nu' ña̱'a' ni̱a̱, te̱ ka'a̱n ni̱a̱ ña̱ ndi̱xa̱ xna̱'a̱ ndii, yoo Ndiosí te̱i̱n ndo̱' mii' nakayá ndo̱' xa'a̱' Jesús.
46014026	Ne̱ ta'an' i̱, xa'a̱' a̱ ja̱a̱n' na kii̱' nakayá ndo̱' ndii, ku̱vi̱ ka̱ta̱ sa̱va̱ ndo̱' ya̱a̱ nuu̱' Ndiosí, te̱ sa̱va̱ tu̱ ndo̱' ku̱vi̱ sa̱nia'á tu̱'u̱n a̱, te̱ sa̱va̱ tu̱ku̱ ndo̱' ku̱vi̱ ka'a̱n yo̱o̱ nduu' ña̱ ni̱ nia'a̱ Ndiosí nuu̱' ndo̱', uun ka'a̱n ndo̱' tu̱'u̱n ña̱ xïní ndo̱', te̱ ku̱vi̱ tu̱ sa̱na̱kuachi' sa̱va̱ ndo̱' tu̱'u̱n ja̱a̱n'. Ndisu̱ sa̱kuu' ña̱ xaa' ndo̱' ja̱a̱n' ndii, na sa̱a̱ ndo̱' a̱ te̱ sa̱kua'nu' ta'an' ka̱ ndo̱' nuu̱' i̱chi' Jesús.
46014027	Naa' ka'án sa̱va̱ ndo̱' tu̱'u̱n ña̱ xïní ndo̱' ndii, na ka'a̱n uvi̱ ta̱'an kui̱ti̱' ne̱ yivi̱' a̱, uun nde̱e̱ uni̱ ta'an ni̱a̱. Te̱ xa̱ ka'a̱n xa̱ ka'a̱n ni̱a̱ a̱, te̱ kuní tu̱ a̱ ña̱ sa̱na̱kuachi' i̱i̱n ne̱ yivi̱' ña̱ ka'án ne̱ ja̱a̱n'.
46014028	Te̱ naa' kö̱o̱' ne̱ ku̱vi̱ sa̱na̱kuachi' tu̱'u̱n ña̱ ka'án ne̱ ja̱a̱n' ndii, nde̱e̱ chaa' ka̱ ko̱o̱ taxi̱n' yu̱'u' ni̱a̱ mii' nakayá ndo̱' xa'a̱' Jesús, te̱ na ka'a̱n ni̱a̱ ña̱ ja̱a̱n' xiin' nimá kui̱ti̱' ni̱a̱ nuu̱' Ndiosí.
46014029	Te̱ sa̱kan' tu̱ ne̱ ka'án tiakú tu̱'u̱n Ndiosí ndii, na ka'a̱n uvi̱ ta'an, uun nde̱e̱ uni̱ ta'an kui̱ti̱' ni̱a̱. Te̱ sa̱va̱ ni̱a̱ ku̱ni̱ so̱'o̱ ña̱ ka'án ne̱ ja̱a̱n', te̱ ku̱vi̱ ku̱nda̱ni̱ ni̱a̱ sa̱a̱ kuní a̱ sa̱a̱ ni̱a̱ ña̱ ja̱a̱n'.
46014030	Te̱ naa' nia'á Ndiosí yo̱o̱ ka̱ nduu' a̱ nuu̱' i̱nga̱ ne̱ ndu'u̱' i̱kan' ndii, na vi̱kuii̱n ne̱ ka'án ja̱a̱n', te̱ ta̱xi̱ ni̱a̱ ña̱ ka'a̱n i̱nga̱ ni̱a̱ ña̱ ni̱ sa̱tuví Ndiosí nuu̱' ni̱a̱.
46014031	Sa̱kan' te̱ ku̱vi̱ ka'a̱n tiakú i̱'i̱n ndo'ó, ne̱ ku̱vi̱ ka'án tiakú tu̱'u̱n Ndiosí kii̱' kuní a̱ ka'a̱n ndo̱' a̱, te̱ ku̱vi̱ tu̱ ku̱ni̱ so̱'o̱ sa̱kuu' ndo̱', te̱ ku̱vi̱ ni̱ tu̱ sa̱ndi̱e̱ni ta'an' ndo̱'.
46014032	Kua̱chi̱ ndii, ne̱ ka'án tiakú tu̱'u̱n Ndiosí ndii, kumi' ni̱a̱ ndi̱e̱e̱' nuu̱' ña̱ ja̱a̱n', te̱ ku̱vi̱ ka'a̱n ni̱a̱ a̱ a̱ma̱a̱ ka̱ kuní mi̱i' ni̱a̱.
46014033	Sa̱kan' ña̱ Ndiosí ndii, süu̱' ña̱ sasana' yoo' nduu' a̱, süu̱' ja̱a̱n' ndii natandiee' mani̱' a̱ yoo'. Sa̱a̱ xaa' tu̱ sa̱kuu' ti̱'vi̱ sa̱kuu' xaan' mii' nakayá ne̱ nduu' kuenta Jesús,
46014034	kuní a̱ ña̱ na ku̱ndi̱e̱e̱ taxi̱n' ña̱'a' kii̱' nakayá ndo̱' xa'a̱' Jesús, sa̱kan' ña̱ kö̱o̱' nde̱i' ña̱ ka'a̱n ni̱a̱, süu̱' ja̱a̱n' ndii kuní a̱ ña̱ ko̱o̱ taxi̱n' ni̱a̱ naa ka'án tu̱'u̱n nde̱i' Ndiosí.
46014035	Naa' yoo ña̱ kuni nda̱tu'u̱n' ni̱a̱ ndii, na nda̱tu'u̱n' ni̱a̱ i̱i̱' ni̱a̱ vi̱'e̱ ni̱a̱, sa̱kan' ña̱ ka̱'a̱n va̱ kaa' a̱ ña̱ ka'án i̱i̱n ña̱'a' mii' nakayá e̱' xa'a̱' Jesús.
46014036	¿Ñáá xanini ndo'ó ña̱ su̱vi̱ ndo̱' nduu' ne̱ ni̱ na̱ta̱'vi' xíni' tu̱'u̱n Ndiosí, te̱ xa̱ ndo'ó kui̱ti̱' tu̱ nduu' ne̱ ni̱ xi̱ni̱ so̱'o̱ a̱?
46014037	Naa' yo̱o̱ ka̱ tuu ña̱ ku̱vi̱ ka'a̱n tiakú ni̱a̱ tu̱'u̱n Ndiosí, uun tuu ni̱a̱ ña̱ kumi' ni̱a̱ ña̱ chu̱u̱n ña̱ xaxa̱' Espíritu Santo ndii, na na̱ku̱ni̱ ni̱a̱ ña̱ xto̱'o̱ e̱' nduu' ña̱ ka'án chuun' xiin' i̱, te̱ ke'i i̱ ña̱ yo̱'o̱.
46014038	Ndisu̱ naa' nä̱ku̱ni̱ yo̱o̱ ka̱ ña̱ xto̱'o̱ e̱' nduu' ña̱ ka'án chuun' xiin' i̱, te̱ ke'i i̱ ña̱ yo̱'o̱' ndii, sa̱kan' tu̱ ne̱ ja̱a̱n' ndii, nä̱ku̱ni̱ ña̱'a' xto̱'o̱ e̱' ja̱a̱n'.
46014039	Ne̱ ta'an' mani̱' i̱, sa̱kan' na kuii' ndo'ó ndii, kuní a̱ ña̱ sa̱nduxa̱' ka̱ ndo̱' ña̱ ka'a̱n tiakú ndo̱' tu̱'u̱n Ndiosí, te̱ nä̱ka̱si̱ ndo̱' nuu̱' ne̱ ka'án tu̱'u̱n ña̱ xïní ni̱a̱.
46014040	Ndisu̱ kuní a̱ ña̱ sa̱kuu' ña̱ xaa' ndo̱' ndii, na sa̱a̱ va̱'a̱ ndo̱' a̱, te̱ na sa̱a̱ yuku̱n tu̱ ndo̱' a̱.
46015001	Ne̱ ta'an' i̱, vi̱ti̱n ndii kuni sa̱na̱ka'an' i̱ ndo'ó xa'a̱' tu̱'u̱n va̱'a̱ ña̱ xa̱ ni̱ ka'a̱n ndo̱so̱' i̱ nuu̱' ndo̱', te̱ ni̱ na̱ti̱i̱n ndo̱' a̱, te̱ ita' ni̱'i̱ ndo̱' sa̱a̱ ka'án a̱ nde̱e̱ vi̱ti̱n.
46015002	Te̱ sa̱kan' tu̱ xiin' ña̱ ka'án tu̱'u̱n va̱'a̱ ja̱a̱n' ku̱vi̱ kaku̱ ndo̱' nuu̱' kua̱chi̱ ndo̱' naa' kui̱ta̱ ni̱'i̱ na ita' ni̱'i̱ ndo̱' nuu̱' ña̱ ka'án a̱ sa̱a̱ nii' ni̱ sa̱nia'á i̱ ndo'ó. Te̱ naa' kuä̱sa̱' ndii, ni̱ na̱ti̱i̱n saka ndo̱' a̱.
46015003	Kua̱chi̱ ndii xi̱'na̱ ka̱ ni̱ sa̱nia'á i̱ ndo'ó tu̱'u̱n va̱'a̱ ña̱ ni̱ na̱ti̱i̱n tu̱ mi̱i' i̱ ña̱ ni̱ xi'i̱ Cristo xa'a̱' kua̱chi̱ e̱', te̱ ni̱ sa̱xinú a̱ ña̱ yoso̱' nuu̱' tu̱tu̱ Ndiosí xa'a̱' a̱,
46015004	te̱ ni̱ ku̱xi̱ tu̱ ña̱'a' ne̱ yivi̱' ti̱xi̱n ñu̱'u', te̱ ni̱ sa̱na̱tiaku ña̱'a' Ndiosí kivi̱' ña̱ uni̱, te̱ ni̱ sa̱xinú a̱ ña̱ yoso̱' nuu̱' tu̱tu̱ Ndiosí xa'a̱' a̱,
46015005	te̱ ni̱ tuvi̱ a̱ nuu̱' Pedro, i̱kan' te̱ ni̱ tuvi̱ ni̱ tu̱ a̱ nuu̱' sa̱kuu' i̱nga̱ te̱ uxi̱ uvi̱ te̱ nda̱'a' xa'a̱' a̱.
46015006	Te̱ ni̱ ya'a̱, te̱ ni̱ tuvi̱ a̱ nuu̱' ya'a̱ u'u̱n ciento ne̱ ta'an' e̱', ne̱ xika' i̱chi' a̱. Te̱ ki'in' ne̱ ja̱a̱n' ndii, kusaa' tiaku ka̱ ni̱a̱ nde̱e̱ vi̱ti̱n, te̱ sa̱va̱ tu̱ku̱ ni̱a̱ xa̱ ni̱ xi'i̱.
46015007	Te̱ ni̱ ya'a̱ ka̱, te̱ ni̱ tuvi̱ ni̱ tu̱ a̱ nuu̱' Jacobo, te̱ ni̱ ya'a̱ ka̱ sie, te̱ ni̱ tuvi̱ a̱ nuu̱' sa̱kuu' te̱ ni̱ ti̱a̱nu̱' a̱ sa̱nia'á i̱chi' a̱.
46015008	Te̱ ndi'i' ndo̱so̱', te̱ ni̱ tuvi̱ tu̱ a̱ nuu̱' yu'u̱, te̱ nduu' nde̱e̱ naa i̱i̱n te̱ kuañu'u̱, te̱ ni̱ tuvi̱ kii̱' xa̱ ni̱ xka'ndi̱a̱ kivi̱' ña̱ tuvi̱ ra̱.
46015009	Kua̱chi̱ ndii yu'u̱ nduu' te̱ lulu ma'á ka̱ te̱ tianu̱' Jesús sa̱nia'á i̱chi' a̱, te̱ nde̱e̱ xäta'a̱n ña̱ ku̱na̱ni' i̱ te̱ tianu̱' a̱, sa̱kan' ña̱ ni̱ sa̱ndo'o' va̱ i̱ ne̱ nakayá xa'a̱' Ndiosí.
46015010	Ndisu̱ xa'a̱' a̱ ña̱ ndani̱ mi̱i' Ndiosí yu'u̱ na nduu' i̱ te̱ ni̱ ti̱a̱nu̱' Jesús sa̱nia'á i̱chi' a̱, te̱ ña̱ ndani̱ mi̱i' Ndiosí yu'u̱ ndii, nï̱ natiin' saka e̱, süu̱' ja̱a̱n' ndii xa̱ xachuun' kua'a̱' ka̱ i̱ xiin' a̱ te̱ sa̱kan' sa̱kuu' te̱ tianu̱' Jesús ja̱a̱n'. Ndisu̱ süu̱' xiin' ña̱ ndi̱e̱e' mi̱i' i̱ xaa' i̱ chu̱u̱n ja̱a̱n', süu̱' ja̱a̱n' ndii xiin' ña̱ ndi̱e̱e̱' ña̱ xamaní' va̱ Ndiosí yu'u̱ xaa' i̱ sa̱kuu' a̱.
46015011	Sa̱kan' na kuii' kö̱o̱' a̱ xaa' a̱ yo̱o̱ ni̱ ka'a̱n ndo̱so̱' tu̱'u̱n va̱'a̱ ja̱a̱n' nuu̱' ndo̱', naa' yu'u̱, uun naa' i̱nga̱ te̱ ni̱ ti̱a̱nu̱' Jesús ja̱a̱n', sa̱kan' ña̱ i̱i̱n kachi sania'á ndu̱ a̱ te̱ sa̱kan' ni̱ na̱ti̱i̱n ndo'ó a̱.
46015012	Te̱ ndii, naa' xa'a̱' ña̱ ni̱ sa̱na̱tiaku Ndiosí Cristo te̱i̱n ne̱ ni̱ xi'i̱ ka'án ndo̱so̱' ndu̱ ndii, ¿ndichun na ka'án sa̱va̱ ndo'ó ña̱ nä̱ti̱a̱ku̱ ne̱ yivi̱' kii̱' ku̱vi̱ ni̱a̱?
46015013	Sa̱kan' ña̱ naa' nä̱ti̱a̱ku̱ ne̱ yivi̱' kii̱' ku̱vi̱ ni̱a̱ ndii, ni̱ nde̱e̱ Cristo nï̱ natiaku naa' sa̱kan' nduu' a̱.
46015014	Te̱ naa' nï̱ natiaku Cristo ndii, ña̱ saka kuä̱sa̱' kuní nduu' ña̱ ka'án ndo̱so̱' ndu̱ naa' sa̱kan' nduu' a̱, te̱ ña̱ saka nduu' tu̱ ña̱ i̱ni̱ ndo'ó xini ña̱'a' ndo̱'.
46015015	Te̱ naa' ndi̱xa̱ xna̱'a̱ nä̱ti̱a̱ku̱ ne̱ yivi̱' kii̱' ku̱vi̱ ni̱a̱ ndii, te̱ xini xa'an' ndiee' yu̱'u' xa'a̱' Ndiosí nduu' ndu̱, sa̱kan' ña̱ ka'án ndo̱so̱' ndu̱ ña̱ ni̱ sa̱na̱tiaku a̱ Cristo. Ndisu̱ naa' ndi̱xa̱ xna̱'a̱ sä̱na̱tiaku Ndiosí ne̱ yivi̱' kii̱' ku̱vi̱ ni̱a̱ ndii, nï̱ sa̱na̱tiaku tu̱ a̱ Cristo.
46015016	Kua̱chi̱ ndii, naa' ndi̱xa̱ xna̱'a̱ sä̱na̱tiaku Ndiosí ne̱ yivi̱' kii̱' ku̱vi̱ ni̱a̱ ndii, nï̱ sa̱na̱tiaku tu̱ a̱ Cristo.
46015017	Te̱ naa' nï̱ sa̱na̱tiaku Ndiosí Cristo ndii, ña̱ saka nduu' tu̱ ña̱ i̱ni̱ ndo'ó xini ña̱'a' ndo̱', te̱ kusaa' ndiso' ka̱ ndo̱' kua̱chi̱ ndo̱' nuu̱' Ndiosí.
46015018	Te̱ sa̱kan' tu̱ ne̱ ndikún i̱chi' Jesucristo, ne̱ ni̱ xi'i̱ ndii, ni̱ ndo̱ñu'u' saka ni̱a̱ naa' sa̱kan' xna̱'a̱ nduu' a̱.
46015019	Naa' xa̱ i̱i̱n yivi̱' yo'o' kui̱ti̱' ndiatu' i̱ni̱ e̱' xa'a̱' Cristo, te̱ kö̱o̱' ña̱ na̱ti̱a̱ku̱ e̱' ja̱a̱n' naá kivi̱' ndii, ne̱ ndo'o' saka kua'a̱' so̱'o̱ nduu' e̱' naa' sa̱kan'.
46015020	Ndisu̱ vi̱ti̱n ndii, xa̱ ni̱ na̱ti̱a̱ku̱ xna̱'a̱ Cristo te̱i̱n ne̱ ni̱ xi'i̱, te̱ su̱vi̱ a̱ nduu' ña̱ ni̱ na̱ti̱a̱ku̱ nu̱u' nuu̱' sa̱kuu' yoo', ne̱ na̱ti̱a̱ku̱ tu̱ sa̱a̱ Ndiosí ki̱ta'a̱n.
46015021	Kua̱chi̱ ndii xa'a̱' kua̱chi̱ i̱i̱n nda̱a̱' kui̱ti̱' te̱ yivi̱' xi'í ne̱ yivi̱' i̱i̱n yivi̱', sa̱kan' tu̱ xa'a̱' i̱i̱n nda̱a̱' kui̱ti̱' tu̱ te̱ yivi̱' na̱ti̱a̱ku̱ e̱' kii̱' ku̱vi̱ e̱'.
46015022	Sa̱kan' ña̱ xa'a̱' kua̱chi̱ ña̱ ni̱ xa̱a̱ Adán xi'í tu̱ sa̱kuu' ne̱ yivi̱' i̱i̱n yivi̱', sa̱kan' tu̱ xa'a̱' ña̱ ni̱ na̱ti̱a̱ku̱ Cristo ndii, sa̱kuu' e̱' ko̱o̱ kivi̱' ñu̱u̱ ña̱ kö̱o̱' kivi̱' ndi'i' sa̱a̱ Ndiosí.
46015023	Ndisu̱ i̱'i̱n e̱' na̱ti̱a̱ku̱ sa̱a̱ Ndiosí a̱ma̱a̱ ka̱ kuní mi̱i' a̱, xi̱'na̱ Cristo ni̱ sa̱na̱tiaku a̱, te̱ kii̱' na̱ndi̱ko' Cristo ja̱a̱n', te̱ sa̱na̱tiaku tu̱ a̱ yoo', ne̱ nduu' kuenta a̱.
46015024	Te̱ i̱kan' kua̱xi̱ ña̱ ku'u̱n ndi̱ko' ña̱ sa̱xinu̱ Cristo chu̱u̱n nuu̱' a̱, te̱ sa̱na̱kua'a a̱ ña̱ xa'ndia chuun' a̱ ja̱a̱n' nda̱'a' yu̱va' e̱' Ndiosí kii̱' ndi̱'i̱ sa̱ndoó kui'e xa̱chi' a̱ sa̱kuu' ne̱ xa'ndia chuun', xiin' sa̱kuu' ne̱ kumi' ndi̱e̱e̱' te̱ xa'ndia chuun' ni̱a̱, xiin' sa̱kuu' ña̱ ndi̱e̱e̱' ña̱ ndi̱va̱'a̱.
46015025	Kua̱chi̱ ndii kuní a̱ ña̱ ka̱'ndi̱a̱ chuun' Cristo nde̱e̱ ndi̱'i̱ sa̱ndoó kui'e xa̱chi' a̱ sa̱kuu' ña̱ ndasi' ta'an' xiin' a̱.
46015026	Te̱ ña̱ kumi' ndi̱e̱e̱' nuu̱' ña̱ xa'ni̱' yoo' nduu' ña̱ ndasi' ta'an' xiin' e̱', ña̱ sa̱ndo̱ñu'u' a̱ so'o̱' ndi'i'.
46015027	Sa̱kan' ña̱ ni̱ ta̱xi̱ Ndiosí vi̱ko̱ ni'i' Cristo sa̱kuu' ña̱ yoo. Te̱ kii̱' ka'án ña̱ ni̱ ta̱xi̱ Ndiosí vi̱ko̱ ni'i' Cristo sa̱kuu' ña̱ yoo ndii, süu̱' kuni kachi̱ a̱ ña̱ vi̱ko̱ ni'i' tu̱ Cristo nde̱e̱ mi̱i' Ndiosí. Kua̱chi̱ ndii mi̱i' Ndiosí ni̱ ta̱xi̱ te̱ vi̱ko̱ ni'i' Cristo sa̱kuu' ña̱ ja̱a̱n'.
46015028	Ndisu̱ kii̱' ndi̱'i̱ sa̱kuu' ña̱ ja̱a̱n' vi̱ko̱ ni'i' Cristo ndii, sa̱kan' te̱ xa̱ mi̱i' Cristo, si'e̱ a̱, ta̱xi̱ ña̱ vi̱ko̱ ni'i' ña̱'a' Ndiosí, sa̱kan' ña̱ mi̱i' a̱ ni̱ ta̱xi̱ te̱ vi̱ko̱ ni'i' Cristo sa̱kuu' ña̱ ja̱a̱n'. Sa̱kan' te̱ i̱i̱n nda̱a̱' mi̱i' kui̱ti̱' Ndiosí ka̱'ndi̱a̱ chuun' kuu' nu̱u' nuu̱' sa̱kuu' nuu̱' ña̱ yoo.
46015029	Naa' kändixa' sa̱va̱ ndo'ó ña̱ na̱ti̱a̱ku̱ e̱' kii̱' ku̱vi̱ e̱' ndii, ne̱ yivi̱', ne̱ chichi' xa'a̱' ne̱ xa̱ ni̱ xi'i̱ ndii, kü̱vi̱ xa̱chi' chi̱ndi̱e̱e' ña̱'a' ni̱a̱ naa' sa̱kan' te̱ nä̱ti̱a̱ku̱ ne̱ ni̱ xi'i̱. Kö̱o̱' nde̱e̱ i̱i̱n xa'a̱' ña̱ ku̱chi̱ ni̱a̱ xa'a̱' ne̱ ni̱ xi'i̱ ja̱a̱n' naa' sa̱kan' nduu' a̱.
46015030	Te̱ kö̱o̱' tu̱ nde̱e̱ i̱i̱n xa'a̱' ña̱ sa̱ku̱kuein' xiin' mii' ndu'u̱ sa̱a̱ kivi̱' kua'a̱n xa'a̱' i̱chi' Jesús naa' nä̱ti̱a̱ku̱ ne̱ ni̱ xi'i̱.
46015031	Ne̱ ta'an' i̱, ka'án kaxi' i̱ xiin' ndo̱' ña̱ sa̱a̱ kivi̱' sa̱ku̱kuein' xiin' mii' i̱ xa'a̱' i̱chi' Jesús xa'a̱' ña̱ va̱'a̱ kuni nimá i̱ xa'a̱' ña̱ ni̱ xa̱a̱ xto̱'o̱ e̱' Jesucristo xa'a̱' ndo̱'.
46015032	Kii̱' ni̱ xika̱ i̱ ñu̱u̱ Éfeso ndii, ni̱ ka̱ni̱ ta'an' kuento i̱ xiin' kua'a̱' ne̱ yivi̱', ne̱ nduu' nde̱e̱ naa ki̱ti' i̱ku'. Naa' ndi̱xa̱ xna̱'a̱ ña̱ nä̱ti̱a̱ku̱ ne̱ ni̱ xi'i̱ ndii, kö̱o̱' xa̱chi' xata̱' a̱ ja̱a̱n'. Nde̱e̱ chaa' ka̱ sa̱a̱ e̱' naa ka'án ne̱ yivi̱' ndii: “Ku̱xi̱ e̱', te̱ ko̱'o̱ e̱' vi̱ti̱n, te̱ tiaa̱n ku̱vi̱ e̱'.” Sa̱kan' kachi ni̱a̱.
46015033	Kü̱ni̱ xa'an' xiin' mi̱i' ndo̱': “Ña̱ ndiaka' ta'an' ndo̱' xiin' ne̱ xini xa'an' ja̱a̱n' ndii, sati̱vi' ni̱a̱ ña̱ va̱'a̱ ña̱ xi xaá ndo̱'.”
46015034	Na̱chi̱naá kaxi' ndo̱' i̱ni̱ ndo̱', te̱ sä̱a̱ ka̱ ndo̱' kua̱chi̱ nuu̱' Ndiosí, kua̱chi̱ ndii, sa̱va̱ ndo'ó ndii, nde̱e̱ Ndiosí xïní ndo̱'. Ka'án i̱ sa̱kan' te̱ ka̱'a̱n nuu̱' ndo̱'.
46015035	Ndisu̱ tee̱' kuein' nda̱tu'u̱n' sa̱va̱ ndo'ó yu'u̱ ndii: “¿Sa̱a̱ tu̱ na̱ti̱a̱ku̱ ne̱ ni̱ xi'i̱? ¿Te̱ xiin' ndee nuu̱' ñu̱'u' nde'i̱ na̱ti̱a̱ku̱ ni̱a̱?”, kachi̱ ndo̱'.
46015036	Ne̱ küu' kaxi' xna̱'a̱ nduu' ndo̱', sa̱kan' ña̱ kuní a̱ ña̱ ku̱vi̱ i̱i̱n tiki̱n' ña̱ nu̱u' kii̱' chi'i' e̱' te̱ na̱ta'vi̱' a̱.
46015037	Te̱ ña̱ chi'i' e̱' ndii, süu̱' i̱tun' a̱ tun' naku̱n ja̱a̱n' nduu' nu̱', süu̱' ja̱a̱n' ndii tiki̱n' kui̱ti̱' a̱ chi'i' e̱', naa' ndi̱kin' trigo nduu' a̱, uun naa' nde̱e̱ ndiaa ka̱ nuu̱' i̱nga̱ tiki̱n' chi'i' e̱'.
46015038	Ndisu̱ mi̱i' Ndiosí nduu' ña̱ taxi' i̱tun' tiki̱n' ja̱a̱n' sa̱a̱ xtani̱ mi̱i' a̱ ko̱o̱ tun' ja̱a̱n', te̱ xa̱ siin' xa̱ siin' iin' i̱tun' ni̱ ta̱xi̱ Ndiosí xa'a̱' i̱'i̱n tiki̱n'.
46015039	Süu̱' xa̱ i̱i̱n nda̱a̱' nuu̱' kuu' sa̱kuu' ñu̱'u' nde'i̱, süu̱' ja̱a̱n' ndii xa̱ i̱i̱n kuu' ñu̱'u' nde'i̱ ne̱ yivi̱', te̱ xa̱ i̱i̱n kuu' tu̱ ñu̱'u' nde'i̱ ki̱ti', te̱ xa̱ i̱i̱n kuu' ni̱ tu̱ ñu̱'u' nde'i̱ ti̱a̱ka', te̱ sa̱kan' tu̱ xa̱ i̱i̱n kuu' ñu̱'u' nde'i̱ sa̱a̱.
46015040	Te̱ sa̱kan' tu̱ xa̱ tu̱ku̱ ni̱ xa̱'a̱ Ndiosí ña̱ yoo ndi̱vi' te̱ sa̱kan' ña̱ yoo nuu̱' ñu̱'u' i̱i̱n yivi̱', ndisu̱ xa̱ siin' nda̱tu̱n' ña̱ yoo ndi̱vi', te̱ xa̱ siin' tu̱ nda̱tu̱n' ña̱ yoo nuu̱' ñu̱'u' i̱i̱n yivi̱'.
46015041	Te̱ sa̱kan' tu̱ xa̱ siin' yi'é ñu̱'u̱, te̱ xa̱ siin' ni̱ tu̱ yi'é yoo̱', te̱ xa̱ siin' ka̱ ni̱ tu̱ yi'é tiuu̱n'. Kua̱chi̱ ndii, i̱'i̱n tiuu̱n' ndii, xa̱ yoo xa̱ yoo siin' sa̱a̱ yi'é ri'.
46015042	I̱i̱n kachi sa̱a̱ tu̱ Ndiosí xiin' ñu̱'u' nde'i̱ e̱' kii̱' ku̱vi̱ e̱', te̱ na̱ti̱a̱ku̱ e̱' ndii. Ñu̱'u' nde'i̱ e̱', ña̱ kua'a̱n ti̱xi̱n ñu̱'u' ndii, ña̱ te'i̱ nduu' a̱, ndisu̱ ñu̱'u' nde'i̱ e̱', ña̱ na̱ti̱a̱ku̱ nuu̱' Ndiosí ndii, ña̱ kö̱o̱' kivi̱' te'i̱ ku̱ndu̱u̱ a̱ ja̱a̱n'.
46015043	Ñu̱'u' nde'i̱ e̱', ña̱ kua'a̱n ti̱xi̱n ñu̱'u' ndii, ña̱ kuä̱sa̱' kuní nduu' a̱, ndisu̱ ñu̱'u' nde'i̱ e̱', ña̱ na̱ti̱a̱ku̱ sa̱a̱ Ndiosí ndii, ña̱ nda̱tu̱n' xa̱va̱'a̱ ku̱ndu̱u̱ a̱. Ñu̱'u' nde'i̱ e̱', ña̱ kua'a̱n ti̱xi̱n ñu̱'u' ndii, kö̱o̱' ka̱ ndi̱e̱e̱' a̱, ndisu̱ ñu̱'u' nde'i̱ e̱', ña̱ na̱ti̱a̱ku̱ sa̱a̱ Ndiosí ndii, ko̱o̱ kua'a̱' ña̱ ndi̱e̱e' a̱.
46015044	Ñu̱'u' nde'i̱ e̱', ña̱ kua'a̱n ti̱xi̱n ñu̱'u' ndii, kuenta i̱i̱n yivi̱' kaa̱' nduu' a̱ ja̱a̱n', ndisu̱ ñu̱'u' nde'i̱ e̱', ña̱ na̱ti̱a̱ku̱ sa̱a̱ Ndiosí ndii, kuenta ndi̱vi' mii' ndu'u̱' Ndiosí ku̱ndu̱u̱ a̱ ja̱a̱n'. Sa̱kan' ña̱ naa' yoo ñu̱'u' nde'i̱, ña̱ nduu' kuenta i̱i̱n yivi̱' ndii, yoo tu̱ ñu̱'u' nde'i̱, ña̱ nduu' kuenta ndi̱vi' mii' ndu'u̱' Ndiosí.
46015045	Sa̱kan' tu̱ yoso̱' a̱ nuu̱' tu̱tu̱ Ndiosí mii' ka'án a̱ ndii: “Te̱ Adán, te̱ ni̱ yoo̱ ña̱ nu̱u' ndii, Ndiosí ni̱ ta̱xi̱ kivi̱' ñu̱u̱ ra̱.” Ndisu̱ Adán, te̱ ni̱ yoo̱ ña̱ uvi̱, ña̱ nduu' Jesús ndii, Espíritu ña̱ taxi' kivi̱' ñu̱u̱ e̱' nduu' a̱.
46015046	Ndisu̱ süu̱' xi̱'na̱ ñu̱'u' nde'i̱, ña̱ nduu' kuenta ndi̱vi' mii' ndu'u̱' Ndiosí, kumi' e̱', süu̱' ja̱a̱n' ndii xi̱'na̱ ka̱ ñu̱'u' nde'i̱, ña̱ nduu' kuenta i̱i̱n yivi̱', kumi' e̱', sa̱kan' vi̱' te̱ na̱ti̱i̱n e̱' ñu̱'u' nde'i̱, ña̱ nduu' kuenta ndi̱vi' mii' ndu'u̱' Ndiosí.
46015047	Te̱ yivi̱', te̱ ni̱ yoo̱ ña̱ nu̱u' ndii, kuenta i̱i̱n yivi̱' ni̱ nduu̱ ra̱, ndisu̱ te̱ yivi̱', te̱ uvi̱, ña̱ nduu' xto̱'o̱ e̱' Jesús ndii, kuenta ndi̱vi' nduu' a̱.
46015048	Ñu̱'u' nde'i̱ yoo', ne̱ yivi̱' i̱i̱n yivi̱' ndii, nakuitá xiin' ñu̱'u' nde'i̱ Adán, te̱ ni̱ xa̱'a̱ Ndiosí xiin' ñu̱'u' kui̱ti̱'. Te̱ ñu̱'u' nde'i̱, ña̱ nduu' kuenta ndi̱vi' ndii, nakuitá a̱ xiin' ñu̱'u' nde'i̱ ña̱ kumi' Jesús ndi̱vi'.
46015049	Te̱ sa̱a̱ nii' nakuitá ñu̱'u' nde'i̱ e̱' xiin' ñu̱'u' nde'i̱ te̱ yivi̱', te̱ ni̱ xa̱'a̱ Ndiosí xiin' ñu̱'u' kui̱ti̱' ndii, nii' sa̱kan' tu̱ na̱kuita̱ ñu̱'u' nde'i̱ e̱' xiin' ñu̱'u' nde'i̱ ña̱ kumi' Jesús ndi̱vi'.
46015050	Te̱ kuni ka'a̱n i̱ xiin' ndo'ó, ña̱ni̱ ta'an' i̱ ndii, ñu̱'u' nde'i̱ xiin' níi' ndii, kü̱vi̱ ku̱ndi̱e̱e̱ a̱ mii' xa'ndia chuun' Ndiosí, te̱ ni̱ nde̱e̱ kü̱vi̱ tu̱ ko̱'ni̱ ñu̱'u' nde'i̱, ña̱ te'i̱ ja̱a̱n', mii' kö̱o̱' kivi̱' te'i̱ ña̱'a̱ ja̱a̱n'.
46015051	Te̱ vi̱ti̱n kuní yu'u̱ ña̱ ku̱nda̱ni̱ ndo̱' i̱i̱n ña̱ yoo si̱'e, ña̱ xiní i̱i̱n nda̱a̱' mi̱i' kui̱ti̱' Ndiosí. Süu̱' sa̱kuu' e̱' ku̱vi̱, ndisu̱ sa̱kuu' e̱' ndii, nama̱ a̱ ñu̱'u' nde'i̱ e̱' sa̱a̱ Ndiosí.
46015052	Te̱ ña̱ ja̱a̱n' ndii, numi̱' va̱ xka'ndi̱a̱ a̱ nde̱e̱ naa kii̱' nakuaní e̱' i̱i̱n xa'a' te̱ nakoto'ni' kui̱ti̱' e̱' kii̱' ndi̱'i̱ nde'i̱ nda̱chuun' tun' nichi' so'o̱' ndi'i'. Sa̱kan' ña̱ kivi̱' so'o̱' ndi'i' ja̱a̱n' ndii, nde'i̱ nda̱chuun' tun' nichi', te̱ ne̱ ni̱ xi'i̱ ndii, na̱ti̱a̱ku̱ ni̱a̱ xiin' ñu̱'u' nde'i̱ ña̱ kö̱o̱' kivi̱' ku̱vi̱ ka̱. Te̱ yoo', ne̱ tiaku kii̱' sa̱kan' ndii, na̱ma̱ Ndiosí ñu̱'u' nde'i̱ e̱'.
46015053	Sa̱kan' ña̱ kuní a̱ ña̱ na̱ma̱ Ndiosí ñu̱'u' nde'i̱ e̱', ña̱ te'i̱ kaa̱', te̱ kö̱o̱' kivi̱' te'i̱ ka̱ a̱. Te̱ sa̱kan' tu̱ na̱ma̱ Ndiosí ñu̱'u' nde'i̱ e̱', ña̱ xi'í kaa̱', te̱ kö̱o̱' kivi̱' ku̱vi̱ ka̱ a̱.
46015054	Te̱ kii̱' xa̱ ni̱ na̱ma̱ Ndiosí ñu̱'u' nde'i̱ e̱' kaa̱', te̱ kö̱o̱' kivi̱' te'i̱ ka̱ a̱, xiin' kii̱' xa̱ ni̱ na̱ma̱ tu̱ a̱ ñu̱'u' nde'i̱ e̱' kaa̱', te̱ kö̱o̱' kivi̱' ku̱vi̱ ka̱ a̱ ndii, sa̱kan' te̱ xinu̱ tu̱'u̱n Ndiosí mii' ka'án a̱ ndii: “Te̱ ña̱ kumi' ndi̱e̱e̱' nuu̱' ña̱ xa'ni̱' yoo' ndii, xa̱ ni̱ ndo̱ñu'u' xa̱chi' a̱ xa'a̱' ña̱ ni̱ ka̱nando e̱' xiin' ña̱ ndi̱e̱e' Ndiosí.
46015055	Yo'ó, ña̱ xa'ni̱' rai̱n, ¿mii' kua'a̱n ña̱ kanando u̱n' ndu̱? Yo'ó, yavi̱ ndi̱i̱ rai̱n, ¿mii' kua'a̱n ña̱ sando'o' u̱n' ndu̱ nde̱e̱ naa kii̱' xaxi̱' ti̱su'ma̱?”
46015056	Sa̱kan' ña̱ kua̱chi̱ e̱' nduu' ndi̱e̱e̱' ña̱ xa'ni̱' ja̱a̱n', te̱ sando'o' a̱ yoo', te̱ ña̱ ndi̱e̱e' kua̱chi̱ e̱' nduu' tu̱'u̱n nde̱i' Ndiosí.
46015057	Ndisu̱ chi̱nda̱ni Ndiosí ña̱ xa̱ ni̱ ta̱xi̱ a̱ ña̱ ni̱ ka̱nando e̱' ña̱ xa'ni̱' ja̱a̱n' xa'a̱' ña̱ ni̱ xa̱a̱ xto̱'o̱ e̱' Jesucristo xa'a̱' e̱'.
46015058	Ña̱ni̱ ta'an' mani̱' i̱, xa'a̱' a̱ ja̱a̱n' na kuní a̱ ña̱ kua'a̱n na kua'a̱n ndo̱' ña̱ kui̱ta̱ ni̱'i̱ va̱ ndo̱' nuu̱' i̱chi' Jesús. Te̱ kua'a̱n na kua'a̱n tu̱ ndo̱' ña̱ xaa' ndo̱' chu̱u̱n nuu̱' xto̱'o̱ e̱' ja̱a̱n', sa̱kan' ña̱ xiní ndo̱' ña̱ chu̱u̱n nuu̱' xto̱'o̱ e̱', ña̱ xaa' ndo̱' ja̱a̱n' ndii, xäa' saka ndo̱' a̱.
46016001	Te̱ vi̱ti̱n kuni ka'a̱n i̱ xa'a̱' ña̱ kayá xu̱'un' te̱ chi̱ndi̱e̱e' ndo̱' i̱nga̱ ne̱ nduu' kuenta Jesús ndii, sa̱a̱ ndo̱' a̱ sa̱a̱ nii' ni̱ ka'a̱n chuun' i̱ xiin' ne̱ nakayá xa'a̱' Jesús, ne̱ ndiee' ñu̱u̱ Galacia.
46016002	Te̱ i̱'i̱n ndo'ó ndii, i̱'i̱n kivi̱' nu̱u' xa'a̱' xi̱mana xta̱'ni' siin' ndo̱' chaa' xu̱'un' ña̱ xiku'ún ya'vi' ndo̱' kii̱' xachuun' ndo̱', te̱ ta̱xa̱'a̱ ndo̱' a̱. Sa̱kan' te̱ kii̱' xaa̱ i̱ ndii, nä̱ka̱ya̱ ki'i̱' ka̱ ndo̱' ña̱ ja̱a̱n'.
46016003	Te̱ kii̱' xaa̱ i̱ mii' ndiee' ndo̱' ndii, ke̱'i̱ i̱ i̱i̱n tu̱tu̱ ta̱xi̱ i̱ nda̱'a' ne̱ ni̱ na̱ka̱xi̱n ndo̱', te̱ ku'u̱n ni̱a̱ ñu̱u̱ Jerusalén xiin' xu̱'un' ña̱ ni̱ ka̱ya̱ ndo̱' ja̱a̱n', te̱ ti̱'vi' ña̱'a' i̱ i̱kan'.
46016004	Te̱ naa' kuní a̱ ña̱ ku'u̱n tu̱ yu'u̱ xiin' ne̱ ja̱a̱n' ndii, ku'u̱n i̱ xiin' ni̱a̱.
46016005	Kii̱' ndi̱'i̱ xka'ndi̱a̱ i̱ ñu̱'u' Macedonia, sa̱kan' te̱ ku'u̱n i̱ mii' ndiee' ndo̱', sa̱kan' ña̱ xi̱'na̱ ka̱ i̱kan' kuní a̱ xka'ndi̱a̱ i̱.
46016006	Tee̱' kuein' ndoo̱ i̱ i̱i̱n xa'a' mii' ndiee' ndo̱', uun kuein' i̱kan' ndu'u̱' i̱ nde̱e̱ xka'ndi̱a̱ yoo̱' ña̱ vi̱xi̱n, te̱ ku̱vi̱ chi̱ndi̱e̱e' ndo̱' yu'u̱, te̱ ku'u̱n i̱ mii' kuní a̱ ku'u̱n i̱.
46016007	Kua̱chi̱ ndii, küní i̱ ña̱ xka'ndi̱a̱ xa̱a̱ kui̱ti̱' i̱ mii' ndiee' ndo̱' vi̱ti̱n, süu̱' ja̱a̱n' ndii kuní i̱ ña̱ ndoo̱ i̱ mii' ndiee' ndo̱' ndia'vi' kivi̱' naa' ni̱ kuni̱ xto̱'o̱ e̱'.
46016008	Ndisu̱ ndoo̱ i̱ ñu̱u̱ Éfeso yo'o' nde̱e̱ tondi̱a̱ vi̱ko' Pentecostés,
46016009	sa̱kan' ña̱ yoo kua'a̱' va̱ ne̱ kuni ku̱ni̱ so̱'o̱ tu̱'u̱n Ndiosí ñu̱u̱ yo'o', te̱ va̱'a̱ va̱ kivi̱' nduu' a̱ te̱ ka'a̱n ndo̱so̱' i̱ tu̱'u̱n a̱ ja̱a̱n', tee̱' ndee yoo kua'a̱' tu̱ ne̱ ndasi' yu'u̱.
46016010	Te̱ naa' xaa̱ Timoteo mii' ndiee' ndo̱' ñaa̱' ndii, ko̱to̱ ña̱'a' ndo̱', te̱ va̱'a̱ ku̱ni̱ ra̱ ku̱ndu'u̱' ra̱ xiin' ndo̱', sa̱kan' ña̱ te̱ xaa' chu̱u̱n nuu̱' xto̱'o̱ e̱' nduu' tu̱ te̱ ja̱a̱n' nde̱e̱ naa yu'u̱.
46016011	Te̱ xa'a̱' a̱ ja̱a̱n' na kuii' nde̱e̱ i̱i̱n ndo̱' kä'a̱n kui'e xa'a̱' ra̱, süu̱' ja̱a̱n' ndii chi̱ndi̱e̱e' ña̱'a' ndo̱' te̱ ku̱vi̱ ya'a̱ ra̱ ku'u̱n mani̱' ra̱, te̱ ku̱vi̱ xaa̱ na̱ta'an' ra̱ xiin' i̱ mii' xika' i̱ yo'o'. Sa̱kan' ña̱ ndiatu' i̱ ña̱ ki̱xi̱n ra̱ xiin' i̱nga̱ ña̱ni̱ ta'an' e̱'.
46016012	Te̱ te̱ nduu' ña̱ni̱ e̱' Apolos ndii, ni̱ ka'a̱n nda'vi va̱ i̱ xiin' ra̱ ña̱ ku'u̱n na ra̱ mii' ndiee' ndo̱' xiin' i̱nga̱ ña̱ni̱ ta'an' e̱', te̱ nï̱ xi̱i̱n xa̱chi' ra̱ ku'u̱n ra̱ vi̱ti̱n, ndisu̱ ku'u̱n ra̱ tu̱ku̱ i̱chi' kii̱' ku̱ni̱a̱'a̱ ra̱.
46016013	Ndo'ó, ne̱ ta'an' i̱ ndii, ku̱'u̱n naa ñu'u' tu̱'va̱ i̱ni̱ ndo̱', te̱ kui̱ta̱ ni̱'i̱ naa ita' ni̱'i̱ tu̱ ndo̱' nuu̱' ña̱ i̱ni̱ ndo̱' xini ndo̱' Jesús, te̱ sa̱kan' tu̱ na kui̱xa̱ naa xixa' ka̱ ni̱ tu̱ i̱ni̱ ndo̱' nuu̱' i̱chi' a̱, te̱ na ka̱ka̱ ni̱'i̱ ndi̱tu̱ni̱ tu̱ ndo̱'.
46016014	Te̱ sa̱kuu' ña̱ xaa' ndo̱' ndii, sa̱a̱ ndo̱' a̱ xa'a̱' ña̱ ndani̱ ta'an' ndo̱'.
46016015	Ña̱ni̱ ta'an' i̱, xiní kaxi' ndo'ó ña̱ ne̱ vi̱'e̱ Estéfanas ndii, ne̱ ni̱ na̱ti̱i̱n nu̱u' tu̱'u̱n va̱'a̱ xa'a̱' Jesús ñu̱u̱ Acaya nduu' ni̱a̱, te̱ xiní tu̱ ndo̱' ña̱ ni̱ chi̱ndi̱e̱e' kua'a̱' tu̱ ni̱a̱ ne̱ nduu' kuenta Jesús xiin' e̱'.
46016016	Ka'án nda'vi yu'u̱ xiin' ndo̱' ña̱ sa̱xinu̱ ndo̱' ña̱ ka'án ne̱ yivi̱', ne̱ nduu' nde̱e̱ naa ne̱ ja̱a̱n', te̱ sa̱kan' tu̱ sa̱kuu' ne̱ chindiee' xiin' ne̱ xachuun' u'vi̱ tu̱ nde̱e̱ naa ne̱ ja̱a̱n' nuu̱' chu̱u̱n xa'a̱' xto̱'o̱ e̱'.
46016017	Va̱'a̱ va̱ kuni i̱ ña̱ ni̱ ki̱xi̱n ne̱ ni̱ ki̱e̱e̱ mii' ndiee' ndo̱' mii' ndu'u̱ i̱ yo'o', te̱ nduu' Estéfanas, xiin' te̱ nduu' Fortunato, xiin' te̱ nduu' Acaico, sa̱kan' ña̱ xa̱ ni̱ kui̱ni̱ i̱ vi̱ti̱n, tee̱' ndee kü̱vi̱ ku̱ni̱ ndu̱chi' nuu̱' i̱ ndo'ó.
46016018	Sa̱kan' ña̱ ni̱ sa̱ki'ví ni̱a̱ nimá i̱ te̱ sa̱kan' tu̱ nimá ndo'ó. Te̱ ne̱ yivi̱', ne̱ nduu' naa ne̱ ja̱a̱n' ndii, kuní a̱ ña̱ ti̱i̱n mani̱' ña̱'a' ndo̱'.
46016019	Sa̱kuu' ne̱ nakayá xa'a̱' Jesús, ne̱ ndiee' nda̱'a' ñu̱'u' Asia ndii, ti'vi' ni̱a̱ cha'an' ndo̱'. Te̱ ña̱ni̱ e̱' Aquila xiin' ku̱'va̱ e̱' Priscila xiin' sa̱kuu' ne̱ nakayá xa'a̱' Jesús vi̱'e̱ ni̱a̱ ndii, ti'vi' kua'a̱' tu̱ ne̱ ja̱a̱n' cha'an' ndo̱' kuenta xto̱'o̱ e̱'.
46016020	Te̱ sa̱kan' tu̱ ti'vi' sa̱kuu' ne̱ ta'an' e̱', ne̱ xika' i̱chi' Jesús ñu̱u̱ Éfeso yo'o', cha'an' ndo̱'. Te̱ chi̱to nuu̱' ta'an' ndo̱' kuenta Jesús, te̱ xiin' ña̱ ja̱a̱n' na̱kua̱tu̱ ta'an' ndo̱'.
46016021	Te̱ cha'an' ndo̱' ña̱ ti'vi' i̱ nda̱'a' ndo̱' yo'o' ndii, mi̱i' yu'u̱, te̱ nduu' Pablo, ke'i a̱ xiin' nda̱'a' i̱.
46016022	Naa' ndäni̱ yo̱o̱ ka̱ nduu' ne̱ yivi̱' xto̱'o̱ e̱' Jesucristo ndii, na na̱cha̱'a̱n ni̱a̱ sa̱a̱ Ndiosí. Te̱ xto̱'o̱ e̱' ndii, xa̱ kua̱xi̱ a̱.
46016023	Te̱ na sa̱ñu'u' na xto̱'o̱ e̱' Jesucristo sa̱kuu' ndo'ó.
46016024	Te̱ ndani̱ i̱ sa̱kuu' ndo'ó xa'a̱' a̱ ña̱ i̱i̱n nda̱a̱' nduu' e̱' xiin' xto̱'o̱ e̱' Jesucristo ja̱a̱n'. Sa̱kan' na ku̱ndu̱u̱ a̱.
47001001	Yu'u̱ nduu' Pablo, te̱ Jesucristo ni̱ ti̱a̱nu̱' yu'u̱ te̱ sania'á i̱ i̱chi' a̱ sa̱a̱ kuní Ndiosí. Te̱ yu'u̱ xiin' ña̱ni̱ e̱' Timoteo ndii, ti'vi' ndu̱ cha'an' ndo'ó, ne̱ nakayá xa'a̱' Ndiosí ñu̱u̱ Corinto, te̱ ti'vi' tu̱ ndu̱ cha'an' sa̱kuu' ne̱ nduu' kuenta a̱, ne̱ ndiee' ka̱nii' nuu̱' ñu̱'u' Acaya.
47001002	Na sa̱ñu'u' na Ndiosí, yu̱va' e̱', xiin' xto̱'o̱ e̱' Jesucristo ndo'ó, te̱ na ta̱xi̱ tu̱ a̱ ña̱ mani̱' ko̱o̱ xiin' ndo̱'.
47001003	Ka'nu' va̱ ña̱ nduu' Ndiosí, yu̱va' xto̱'o̱ e̱' Jesucristo, te̱ nduu' tu̱ a̱ ña̱ kuvita i̱ni̱ xa'a̱' e̱', te̱ saki'ví tu̱ a̱ yoo'.
47001004	Te̱ sa̱kan' tu̱ saki'ví a̱ ndu'u̱ nuu̱' sa̱kuu' ña̱ ndo'o' ndu̱, te̱ sa̱kan' ku̱vi̱ sa̱ki'ví tu̱ ndu'u̱ ne̱ yoo nuu̱' ndee ka̱ nuu̱' tu̱ndo'o̱' sa̱a̱ nii' ni̱ sa̱ki'ví Ndiosí ndu'u̱.
47001005	Kua̱chi̱ ndii, kii̱' kua'a̱' ka̱ ndo'o' ndu̱ xa'a̱' Cristo ndii, kua'a̱' ka̱ tu̱ sa̱ki'ví Ndiosí ndu'u̱ nuu̱' tu̱ndo'o̱' ja̱a̱n' xiin' nda̱'a' Cristo.
47001006	Ndisu̱ naa' ndo'o' ndu̱ ndii, ndo'o' ndu̱ te̱ ki'vi̱ ndo'ó, te̱ ndo'o' tu̱ ndu̱, te̱ kaku̱ ndo̱'. Te̱ naa' ki'ví ndu'u̱ ndii, ki'vi̱ ndu'u̱ te̱ ki'vi̱ tu̱ ndo'ó, sa̱kan' te̱ ku̱vi̱ sa̱ndi̱e̱ni ndi̱tu̱ni̱ ndo̱' nuu̱' tu̱ndo'o̱' ña̱ ndo'o' ndo̱' ja̱a̱n' nde̱e̱ naa ndo'o' ndu'u̱.
47001007	Te̱ i̱ni̱ va̱ tu̱ ndu̱ xini ndu̱ Ndiosí xa'a̱' ndo'ó, sa̱kan' ña̱ xiní ndu̱ ña̱ ndo'o' ndo̱' sa̱a̱ nii' ndo'o' ndu̱, xa'a̱' a̱ ja̱a̱n' na i̱i̱n kachi tu̱ sa̱ki'ví Ndiosí ndo'ó nde̱e̱ naa xaa' a̱ xiin' ndu'u̱.
47001008	Ña̱ni̱ ta'an' ndu̱, kuní ndu̱ ña̱ ku̱nda̱ni̱ ndo̱' sa̱a̱ vi̱' kua'a̱' ni̱ ndo̱'o̱ ndu̱ nuu̱' ñu̱'u' Asia. Kua'a̱' xa̱va̱'a̱ ni̱ ndo̱'o̱ ndu̱ ya'a̱ ka̱ te̱ sa̱kan' ña̱ ku̱vi̱ ku̱ndi̱e̱ni ndu̱, nde̱e̱ ni̱ xa̱ni̱ni̱ ndu̱ ña̱ ku̱vi̱ ndu̱.
47001009	Ni̱ xi̱ni̱ i̱ni̱ ndu̱ nde̱e̱ naa te̱ xa̱ yoo ku̱vi̱, ndisu̱ ni̱ ndo̱'o̱ ndu̱ ña̱ ja̱a̱n' te̱ ï̱ni̱ ndu̱ ku̱ni̱ ndu̱ ndi̱e̱e̱' mi̱i' ndu̱, süu̱' ja̱a̱n' ndii i̱ni̱ kui̱ti̱' ndu̱ ku̱ni̱ ndu̱ Ndiosí, ña̱ sanatiaku ne̱ ni̱ xi'i̱.
47001010	Te̱ ni̱ sa̱kakú Ndiosí ndu'u̱ nuu̱' ña̱ i̱yo̱ va̱ ña̱ nï̱ xi'i̱ ndu̱ ja̱a̱n', te̱ sakakú ka̱ a̱ ndu'u̱, te̱ i̱ni̱ ndu̱ ña̱ sa̱kakú ka̱ tu̱ a̱ ndu'u̱ nuu̱' tu̱ndo'o̱'.
47001011	Te̱ naa' chi̱ndi̱e̱e' ndo'ó ndu'u̱ ña̱ ka'a̱n na ka'án ndo̱' xiin' Ndiosí xa'a̱' ndu̱, te̱ naa' kua'a̱' ka̱ tu̱ ndo̱' ka'án xiin' a̱ xa'a̱' ndu̱ ndii, kua'a̱' ka̱ ne̱ yivi̱' taxi' ña̱ chi̱nda̱ni a̱ xa'a̱' kua'a̱' ña̱ ni̱ chi̱ndi̱e̱e' a̱ ndu̱.
47001012	Ndu'u̱ ndii, yoo i̱i̱n xa'a̱' ña̱ ku̱vi̱ ka'a̱n ni̱nu̱ ndu̱ xa'a̱' ndu̱, ña̱ xachuun' va̱'a̱ ndu̱ ka̱chi nimá ndu̱, te̱ xika' nda̱ku tu̱ ndu̱ i̱i̱n yivi̱', te̱ xaa' ka̱ vi̱' ndu̱ sa̱kan' te̱i̱n ndo'ó. Te̱ süu̱' xika' ndu̱ sa̱kan' xiin' ndi̱e̱e̱' ña̱ xini tuní i̱i̱n yivi̱', süu̱' ja̱a̱n' ndii Ndiosí nduu' ña̱ chindiee' ndu̱ te̱ xika' ndu̱ sa̱kan'.
47001013	Sa̱kan' ña̱ ni̱ ke̱'i̱ ndu̱ ña̱ vïxi te̱ ku̱vi̱ ka̱'vi̱ ndo̱' a̱, te̱ ku̱vi̱ tu̱ ku̱nda̱ni̱ ndo̱' a̱. Te̱ ndiatu' i̱ni̱ i̱ ña̱ ku̱nda̱ni̱ va̱'a̱ ndo̱' a̱
47001014	sa̱a̱ nii' xa̱ xa̱'a kundani̱ ndo̱' a̱ sie vi̱ti̱n. Te̱ kii̱' na̱ndi̱ko' xto̱'o̱ e̱' Jesús ndii, va̱'a̱ ku̱ni̱ nimá ndo̱' xa'a̱' ndu̱, te̱ va̱'a̱ tu̱ ku̱ni̱ nimá ndu'u̱ xa'a̱' ndo'ó.
47001015	Te̱ xa'a̱' a̱ ña̱ i̱ni̱ i̱ ni̱ xi̱ni̱ i̱ ndo'ó ndii, ni̱ kuni̱ i̱ xka'ndi̱a̱ i̱ ña̱ nu̱u' mii' ndiee' ndo̱', te̱ sa̱kan' ku̱vi̱ xka'ndi̱a̱ i̱ uvi̱ ta̱'an i̱chi' mii' ndiee' ndo̱' ja̱a̱n', te̱ na̱ti̱i̱n tu̱ku̱u̱ ndo̱' ña̱ sa̱ñu'u' Ndiosí ndo'ó.
47001016	Sa̱kan' ña̱ ni̱ xa̱ni̱ni̱ i̱ xka'ndi̱a̱ i̱ mii' ndiee' ndo̱' kii̱' ku'u̱n i̱ ñu̱'u' Macedonia, te̱ xka'ndi̱a̱ ka̱ tu̱ i̱ i̱kan' kii̱' na̱ndi̱ko' i̱, sa̱kan' te̱ ku̱vi̱ chi̱ndi̱e̱e' ndo̱' yu'u̱ te̱ ku'u̱n i̱ ñu̱'u' Judea.
47001017	Te̱ ndiatu' i̱ni̱ i̱ ña̱ kä̱ni̱ni̱ ndo̱' na kii̱' ni̱ ndoo̱ i̱ kuento ña̱ ku'u̱n i̱ mii' ndiee' ndo̱' ndii, nï̱ xanini va̱'a̱ i̱, uun ni̱ xa̱a̱ i̱ nde̱e̱ naa xaa' ne̱ yivi̱', ne̱ xïní yoo Ndiosí, kii̱' ka'án ni̱a̱ uvi̱ ta̱'an yu̱'u', ka'án ni̱a̱ uun, ndisu̱ i̱i̱n kachi ka'án tu̱ ni̱a̱ ü'u̱n'.
47001018	Ndisu̱ xiní kaxi' Ndiosí ña̱ süu̱' ka'án ndu̱ xiin' ndo̱' uun, te̱ ka'án tu̱ ndu̱ ü'u̱n'.
47001019	Kua̱chi̱ ndii ni̱ ka'a̱n ndo̱so̱' Silvano xiin' Timoteo xiin' yu'u̱, xa'a̱' Jesucristo, si'e̱ Ndiosí, nuu̱' ndo̱', te̱ ña̱ ja̱a̱n' ndii, kö̱o̱' kivi̱' ka'án a̱ uun, te̱ ka'án tu̱ a̱ ü'u̱n', süu̱' ja̱a̱n' ndii xa'a̱' a̱ ja̱a̱n' ka'án Ndiosí uun kui̱ti̱'.
47001020	Kua̱chi̱ ndii xiin' ña̱ ni̱ xa̱a̱ Jesús ni̱ xinu̱ sa̱kuu' kuento ña̱ ni̱ ta̱xi̱ Ndiosí nuu̱' e̱'. Sa̱kan' na kuii' kii̱' xaka'nu' e̱' Ndiosí ndii, ka'án e̱' ña̱ sa̱kan' na ku̱ndu̱u̱ a̱ xa'a̱' ña̱ ni̱ xa̱a̱ Cristo ja̱a̱n'.
47001021	Te̱ ndu'u̱ ni̱ xiin' ndo'ó ni̱ ndii, Ndiosí nduu' ña̱ xata' ni̱'i̱ yoo' nuu̱' i̱chi' Cristo, te̱ ni̱ sa̱kuiso' chuun' tu̱ a̱ yoo',
47001022	te̱ ni̱ chi̱ndu'u̱' tu̱ a̱ sello a̱ nimá e̱', te̱ ña̱ ja̱a̱n' nduu' Espíritu Santo ña̱ ni̱ chi̱ka̱ndi̱a̱ a̱ nuu̱' e̱' te̱ ku̱ni̱ e̱' ña̱ na̱ti̱i̱n xna̱'a̱ e̱' ña̱ ni̱ ta̱xi̱ a̱ kuento a̱ xa'a̱' ja̱a̱n'.
47001023	Ndisu̱ Ndiosí nduu' ña̱ xiní sa̱a̱ kaa' nimá i̱, sa̱kan' na xiní tu̱ a̱ ña̱ süu̱' xini xa'an' i̱ ndo'ó. Te̱ naa' tïa̱'an ku'u̱n i̱ ñu̱u̱ Corinto ndii, xa'a̱' a̱ ña̱ nï̱ kuni̱ i̱ sa̱ku̱su̱chi' i̱ i̱ni̱ ndo̱' na ni̱ xa̱a̱ i̱ sa̱kan'.
47001024	Süu̱' kuni vi̱ko̱ ni'i' ndu̱ ndo'ó nuu̱' ña̱ i̱ni̱ ndo̱' xini ndo̱' Jesús, kua̱chi̱ ndii xiní kaxi' ndu̱ ña̱ xa̱ i̱ni̱ va̱'a̱ ndo̱' xini ndo̱' a̱. Süu̱' ja̱a̱n' ndii kuni chi̱ndi̱e̱e' ndu̱ ndo'ó te̱ va̱'a̱ ka̱ ku̱ni̱ ndo̱'.
47002001	Xa'a̱' a̱ ja̱a̱n' na ni̱ chi̱tuní i̱ ña̱ kü'u̱n tu̱ku̱u̱ i̱ mii' ndiee' ndo̱' te̱ sa̱ku̱su̱chi' i̱ i̱ni̱ ndo̱'.
47002002	Kua̱chi̱ ndii, naa' sa̱ku̱su̱chi' yu'u̱ i̱ni̱ ndo'ó ndii, ¿yo̱o̱ sa̱ki'ví yu'u̱ kii̱' ya'a̱ naa' süu̱' ndo'ó? I̱i̱n nda̱a̱' ndo'ó, ne̱ sa̱ku̱su̱chi' i̱ i̱ni̱ kui̱ti̱'.
47002003	Te̱ ña̱ ni̱ ti̱'vi' i̱ nda̱'a' ndo̱' ndii, ni̱ ke̱'i̱ e̱ sa̱kan' te̱ kii̱' xaa̱' i̱ mii' ndiee' ndo̱' ndii, küní i̱ ña̱ nuu̱' a̱ ña̱ sa̱ki'ví ndo̱' yu'u̱ ndii, sa̱ku̱su̱chi' ndo̱' i̱ni̱ i̱. Te̱ kii̱' va̱'a̱ kuni yu'u̱ ndii, i̱ni̱ i̱ ña̱ va̱'a̱ tu̱ ku̱ni̱ sa̱kuu' ndo'ó.
47002004	Kua̱chi̱ ndii, kii̱' ni̱ ke̱'i̱ i̱ tu̱tu̱ ña̱ ni̱ ti̱'vi' i̱ nda̱'a' ndo̱' ndii, ni̱ ndi̱'ni̱ xa̱va̱'a̱ i̱, te̱ ni̱ ku̱suchi' ya'a̱ tu̱ i̱ni̱ i̱ nde̱e̱ ni̱ xa̱ku̱ i̱. Ndisu̱ nï̱ ke̱'i̱ i̱ e̱ te̱ sa̱ku̱su̱chi' i̱ i̱ni̱ ndo̱', süu̱' ja̱a̱n' ndii ni̱ ke̱'i̱ e̱ te̱ ku̱nda̱ni̱ ndo̱' ña̱ ku̱ndani̱ xa̱va̱'a̱ i̱ ndo'ó.
47002005	Te̱ kuni ka'a̱n i̱ xiin' ndo̱' ña̱ te̱ ni̱ sa̱ku̱su̱chi' i̱ni̱ i̱ ja̱a̱n' ndii, süu̱' yu'u̱ kui̱ti̱' ni̱ sa̱ku̱su̱chi' ra̱ i̱ni̱, süu̱' ja̱a̱n' ndii ku̱vi̱ ka'a̱n e̱' ña̱ ni̱ sa̱ku̱su̱chi' tu̱ ra̱ i̱ni̱ sa̱kuu' ndo'ó.
47002006	Ndisu̱ xa̱ yoo sa̱kan' kui̱ti̱' ña̱ sando'o' yatin' sa̱kuu' ndo'ó te̱ ja̱a̱n'.
47002007	Xa'a̱' a̱ ja̱a̱n' na nde̱e̱ chaa' ka̱ ko̱o̱ ka'nu' i̱ni̱ ndo̱' xa'a̱' te̱ ja̱a̱n', te̱ sa̱ki'ví tu̱ ña̱'a' ndo̱', saa̱' i̱i̱n kii̱' ku̱vi̱ ndi̱'i̱ ra̱ sa̱a̱ ti̱tu'u̱n'.
47002008	Sa̱kan' na kuii' ka'án nda'vi i̱ xiin' ndo̱' ña̱ nia'a̱ ni̱ tu̱ku̱u̱ ndo̱' te̱ ja̱a̱n' ña̱ ndani̱ ña̱'a' ndo̱'.
47002009	Kua̱chi̱ ndii, xa'a̱' a̱ ja̱a̱n' na ni̱ ti̱'vi' i̱ tu̱tu̱ ja̱a̱n' nda̱'a' ndo̱' te̱ ko̱to̱ kua̱'a̱ i̱ ndo'ó, te̱ ku̱ni̱ i̱ naa' saxinú ndo̱' sa̱kuu' ña̱ ka'án chuun' i̱ xiin' ndo̱'.
47002010	Sa̱kan' ña̱ yo̱o̱ ka̱ yoo ka'nu' i̱ni̱ ndo'ó xa'a̱', xa'a̱' ña̱ ni̱ xa̱a̱ ni̱a̱ ndii, yoo ka'nu' tu̱ i̱ni̱ yu'u̱ xa'a̱' ni̱a̱ naa' yoo i̱i̱n ña̱ ko̱o̱ ka'nu' i̱ni̱ e̱' xa'a̱' ne̱ ja̱a̱n'. Xaa' i̱ sa̱kan' xa'a̱' ña̱ va̱'a̱ ndo'ó xiin' xa'a̱' ña̱ sa̱kan' tu̱ kuní Cristo,
47002011	sa̱kan' te̱ kä̱nando ña̱ ndi̱va̱'a̱ yoo', sa̱kan' ña̱ xa̱ xiní e̱' ña̱ ki̱ni̱ ña̱ kuni sa̱a̱ ña̱ ndi̱va̱'a̱ ja̱a̱n' xiin' e̱'.
47002012	Kii̱' ni̱ xa̱a̱ i̱ ñu̱u̱ Troas te̱ ka'a̱n ndo̱so̱' i̱ tu̱'u̱n va̱'a̱ xa'a̱' Cristo ndii, ni̱ ta̱xi̱ xto̱'o̱ e̱' Ndiosí ña̱ ku̱vi̱ ka'a̱n ndo̱so̱' i̱ i̱kan'.
47002013	Ndisu̱ xa'a̱' a̱ ña̱ nï̱ xi̱ni̱ i̱ ña̱ni̱ i̱ Tito ndii, vä̱'a̱ xa̱chi' ni̱ ku̱ni̱ i̱, sa̱kan' na nde̱e̱ chaa' ka̱ ni̱ nde̱i' i̱ ne̱ ndiee' ja̱a̱n', te̱ ni̱ ke̱ta̱ i̱ kua̱xi̱ i̱ ñu̱'u' Macedonia te̱ ku̱ni̱ ta'an' i̱ xiin' ra̱.
47002014	Ndisu̱ chi̱nda̱ni va̱ Ndiosí ña̱ su̱vi̱ a̱ xaa' sa̱kan' te̱ kanando ndu̱ sa̱kuu' i̱chi' xa'a̱' a̱ ña̱ ndikún ndu̱ Cristo Jesús, te̱ su̱vi̱ tu̱ a̱ xaa' sa̱kan' te̱ nduu' ndu̱ te̱ ka'án ndo̱so̱' tu̱'u̱n va̱'a̱ xa'a̱' Jesús. Sa̱a̱ kua'a̱n i̱i̱n yivi̱' kiku̱ ndu̱ tu̱'u̱n ja̱a̱n' nde̱e̱ naa i̱i̱n xiko̱ xavixín'.
47002015	Kua̱chi̱ ndii nduu' ndu'u̱ nde̱e̱ naa xiko̱ su̱xa̱ chú'ma xavixín', ña̱ ni̱ na̱soko̱' Cristo nuu̱' Ndiosí, te̱ xiko̱ ja̱a̱n' nduu' tu̱'u̱n va̱'a̱ ña̱ ka'án ndo̱so̱' ndu̱ nuu̱' ne̱ xika' i̱chi' ña̱ kaku̱ ni̱a̱ nuu̱' kua̱chi̱ ni̱a̱, xiin' nuu̱' ne̱ xika' i̱chi' ña̱ kua'a̱n mii' ko̱o̱ ni̱a̱ tu̱ndo'o̱'.
47002016	Te̱ nuu̱' ne̱ kua'a̱n mii' ko̱o̱ ni̱a̱ tu̱ndo'o̱' ja̱a̱n' ndii, xiko̱ tu̱'u̱n ña̱ ka'án ndo̱so̱' ndu̱ ndii, nduu' a̱ nde̱e̱ naa xiko̱ ña̱ xa'ni̱', ndisu̱ nuu̱' ne̱ xika' i̱chi' ña̱ kaku̱ ni̱a̱ nuu̱' kua̱chi̱ ni̱a̱ ndii, xiko̱ tu̱'u̱n ña̱ ka'án ndo̱so̱' ndu̱ ndii, nduu' a̱ nde̱e̱ naa xiko̱ ña̱ taxi' kivi̱' ñu̱u̱ ni̱a̱. Te̱, ¿yo̱o̱ xini tuní va̱'a̱ te̱ ku̱vi̱ sa̱a̱ ni̱a̱ chu̱u̱n ja̱a̱n' nuu̱' Ndiosí?
47002017	Sa̱kan' ña̱ ndu'u̱ ndii, süu̱' xiko̱' ndu̱ tu̱'u̱n Ndiosí naa xaa' i̱nga̱ ne̱ ka'án ndo̱so̱' a̱, süu̱' ja̱a̱n' ndii xiní Ndiosí ña̱ ka'án ndo̱so̱' nda̱ku ndu̱ tu̱'u̱n a̱ ja̱a̱n', kua̱chi̱ ndii su̱vi̱ a̱ ni̱ ti̱a̱nu̱' ndu̱. Te̱ sa̱kan' tu̱ ña̱ i̱i̱n nda̱a̱' nduu' ndu̱ xiin' Cristo.
47003001	Te̱ kii̱' ka'án ndu̱ sa̱kan' ndii, süu̱' ka'án ndu̱ a̱ te̱ ka̱ni̱'i̱ xiin' mii' ni̱ tukuu' ndu̱. Sa̱kan' ña̱ küní ndu̱ i̱i̱n tu̱tu̱ ña̱ ka'án va̱'a̱ xa'a̱' ndu̱ nuu̱' ndo̱', ni̱ nde̱e̱ küní tu̱ a̱ ña̱ ke̱'i̱ ndo'ó i̱i̱n tu̱tu̱ ña̱ ka'án va̱'a̱ xa'a̱' ndu̱ nuu̱' i̱nga̱ ne̱ yivi̱' naa xaa' i̱nga̱ te̱ yivi̱'.
47003002	Te̱ küní tu̱tu̱ ja̱a̱n' nuu̱' ndu̱, sa̱kan' ña̱ xa̱ ndo'ó nduu' tu̱tu̱ ña̱ ka'án va̱'a̱ xa'a̱' ndu̱, ña̱ kuní nuu̱' ndu̱. Te̱ ndiaka' ndu̱ ndo'ó nimá ndu̱ mii' ka̱ kua'a̱n ndu̱, te̱ ka'án tu̱ ndu̱ xa'a̱' ndo̱' nuu̱' sa̱kuu' ne̱ yivi̱', sa̱kan' na xiní ni̱a̱ ndo'ó, te̱ xiní tu̱ ni̱a̱ kivi̱' ñu̱u̱ ndo̱'.
47003003	Sa̱kan' ña̱ nia'á ndo'ó ña̱ nduu' ndo̱' tu̱tu̱ ña̱ ka'án va̱'a̱ xa'a̱' ndu̱, ña̱ ni̱ ke̱'i̱ mi̱i' Cristo, te̱ ni'i' ndu̱ a̱ mii' ka̱ kua'a̱n ndu̱. Te̱ nï̱ ke̱'i̱ ña̱'a' Cristo xiin' tuu̱n' nuu̱' tu̱tu̱, süu̱' ja̱a̱n' ndii xiin' ndi̱e̱e̱' Espíritu Santo, ña̱ taxi' Ndiosí tiaku, ni̱ ke̱'i̱ a̱ ña̱ ja̱a̱n', te̱ ni̱ nde̱e̱ nï̱ ke̱'i̱ tu̱ ña̱'a' a̱ xata̱' yuu̱', süu̱' ja̱a̱n' ndii nuu̱' nimá ndo̱' ni̱ ke̱'i̱ a̱ ña̱ ja̱a̱n'.
47003004	Te̱ vi̱ti̱n ndii, Cristo nduu' ña̱ xaa' sa̱kan', te̱ i̱ni̱ ndu̱ xini ndu̱ Ndiosí ña̱ sa̱kuu' ña̱ ja̱a̱n' ndii, ña̱ ndi̱xa̱ xna̱'a̱ nduu' a̱.
47003005	Süu̱' xiin' ña̱ chu̱u̱n va̱ mi̱i' ndu̱ na ku̱vi̱ xaa' ndu̱ ña̱ ja̱a̱n', süu̱' ja̱a̱n' ndii Ndiosí nduu' ña̱ xaa' chu̱u̱n va̱ ndu̱ nuu̱' chu̱u̱n ja̱a̱n'.
47003006	Te̱ sa̱kan' tu̱ Ndiosí nduu' ña̱ ni̱ xa̱a̱ chu̱u̱n va̱ ndu̱, te̱ ka̱ka̱ nu̱u̱ ndu̱ nuu̱' a̱ sa̱a̱ ka'án chuun' kuento xa̱a' ña̱ ni̱ ndoo̱ a̱ xiin' e̱'. Te̱ kuento xa̱a', ña̱ ni̱ ndoo̱ a̱ xiin' e̱' ja̱a̱n' ndii, süu̱' yoo kuei̱ a̱ nuu̱' tu̱'u̱n nde̱i' ña̱ ni̱ ke'i̱, süu̱' ja̱a̱n' ndii yoo kuei̱ a̱ nuu̱' ña̱ ndi̱e̱e' Espíritu Santo. Te̱ tu̱'u̱n nde̱i' ja̱a̱n' ndii, ka'án chuun' a̱ ña̱ ku̱vi̱ e̱', ndisu̱ Espíritu Ndiosí ndii, taxi' a̱ kivi̱' ñu̱u̱ e̱' ña̱ kö̱o̱' kivi̱' ndi'i'.
47003007	Te̱ tu̱'u̱n nde̱i', ña̱ ka'án chuun' ña̱ ku̱vi̱ e̱' ja̱a̱n' ndii, ni̱ ke̱'i̱ ña̱'a' Ndiosí xata̱' yuu̱'. Te̱ kii̱' ni̱ ta̱xi̱ ña̱'a' a̱ nda̱'a' Moisés ndii, ni̱ yi'e̱ koo' chukuu' a̱, sa̱kan' na ne̱ vi̱'e̱ Israel ndii, nde̱e̱ nï̱ ku̱vi̱ ko̱to̱'ni̱ ni̱a̱ nuu̱' ra̱, sa̱kan' ña̱ ni̱ yi'e̱ xa̱va̱'a̱ nuu̱' ra̱. Ndisu̱ tee̱' ndee ni̱ yi'e̱ kua'a̱' a̱ ndii, kuie kuie ni̱ nda'va̱ a̱.
47003008	Sa̱a̱ ka̱ vi̱' tu̱ nda̱tu̱n' yi'é tu̱'u̱n xa̱a', ña̱ ni̱ ndoo̱ Ndiosí nuu̱' e̱' ja̱a̱n', ña̱ yoo kuei̱ nuu̱' ndi̱e̱e̱' Espíritu Santo ja̱a̱n'.
47003009	Kua̱chi̱ ndii, naa' tu̱'u̱n nde̱i', ña̱ ka'án chuun' ña̱ ku̱vi̱ e̱' xa'a̱' kua̱chi̱ e̱' ja̱a̱n', ni̱ yi'e̱ nda̱tu̱n' ya'a̱ ndii, sa̱a̱ ka̱ vi̱' tu̱ nda̱tu̱n' ni̱ yi'e̱ tu̱'u̱n xa̱a', ña̱ ka'án ña̱ xa̱ ni̱ xa̱nda̱ku Ndiosí nimá e̱' nuu̱' a̱.
47003010	Kua̱chi̱ ndii, tee̱' ndee ni̱ yi'e̱ koo' chukuu' tu̱'u̱n nde̱i', ña̱ ni̱ ta̱xi̱ Ndiosí ña̱ nu̱u' ndii, näkuitá ña̱ yi'é ña̱ ja̱a̱n' xiin' ña̱ yi'é ña̱ xa̱a', ña̱ taxi' a̱ nda̱'a' yoo'.
47003011	Sa̱kan' ña̱, naa' ni̱ yi'e̱ tu̱ tu̱'u̱n nde̱i', ña̱ kuie kuie ni̱ ni̱ ndi̱'i̱ ndii, sa̱a̱ ka̱ vi̱' tu̱ yi'e̱ ña̱ xa̱a', ña̱ kö̱o̱' kivi̱' ndi'i'.
47003012	Te̱ xa'a̱' a̱ ña̱ i̱ni̱ ndu̱ xini ndu̱ ña̱ xa̱a' ja̱a̱n', na ka'án ndi̱tu̱ni̱ ndu̱ xa'a̱' a̱.
47003013	Te̱ nï̱ xaa' ndu̱ nde̱e̱ naa ni̱ xa̱a̱ Moisés, ña̱ ni̱ ti̱sa'ví ra̱ nuu̱' ra̱ xiin' i̱i̱n toto̱ te̱ kü̱ni̱ ne̱ vi̱'e̱ Israel ña̱ nda'vá ña̱ yi'é nuu̱' ra̱.
47003014	Ndisu̱ ña̱ kundani̱ ne̱ ja̱a̱n' ndii, ni̱ xa̱ xi̱i̱ ni̱a̱. Te̱ nde̱e̱ kivi̱' vi̱ti̱n, kii̱' ka'vi' ni̱a̱ tu̱'u̱n nde̱i' ña̱ ni̱ ta̱xi̱ Ndiosí nda̱'a' ni̱a̱ xta̱'an' ndii, kusaa' tiasi ka̱ toto̱ ja̱a̱n' nuu̱' ni̱a̱, te̱ kü̱vi̱ ku̱nda̱ni̱ ni̱a̱ tu̱'u̱n nde̱i' a̱ ja̱a̱n', sa̱kan' ña̱ tïa̱'an ku̱ndia'a̱ toto̱ ja̱a̱n', kua̱chi̱ ndii i̱i̱n nda̱a̱' ña̱ i̱ni̱ e̱' xini e̱' Cristo kui̱ti̱' sa̱ku̱ndia'á ña̱ ja̱a̱n'.
47003015	Te̱ nde̱e̱ kivi̱' vi̱ti̱n, kii̱' ka'vi' ni̱a̱ tu̱'u̱n nde̱i' Ndiosí, ña̱ ni̱ na̱ti̱i̱n Moisés xta̱'an' ndii, toto̱ ja̱a̱n' tiasi nuu̱' ña̱ kundani̱ ni̱a̱.
47003016	Ndisu̱ kii̱' natiin' yo̱o̱ ka̱ xto̱'o̱ e̱' Jesús ndii, ku̱ndia'a̱ toto̱ ja̱a̱n' sa̱a̱ a̱.
47003017	Kua̱chi̱ ndii, xto̱'o̱ e̱' ja̱a̱n' ndii, Espíritu nduu' a̱, te̱ mii' yoo Espíritu xto̱'o̱ e̱' ja̱a̱n' ndii, ne̱ xa̱ yoo ndiká ndiee' i̱kan'.
47003018	Xa'a̱' a̱ ja̱a̱n' na sa̱kuu' yoo' ndii, kö̱o̱' ka̱ toto̱ ja̱a̱n' tiasi ka̱ nuu̱' e̱'. Te̱ nduu' e̱' nde̱e̱ naa yuu̱' ta̱ta̱, ña̱ yi'é te̱ nia'á e̱' ña̱ ka'nu' ko̱o̱ chukuu' xto̱'o̱ e̱' ja̱a̱n', te̱ sa̱kan' kua'a̱n na kua'a̱n e̱' ña̱ nduva̱'a̱ ka̱ e̱' nde̱e̱ ska̱chi' na̱xaa̱ e̱' ko̱o̱ e̱' sa̱a̱ nii' kaa' mi̱i' xto̱'o̱ e̱' ja̱a̱n'. Te̱ sa̱kuu' ña̱ ja̱a̱n' ndii, mi̱i' Espíritu xto̱'o̱ e̱' nduu' ña̱ xaa' a̱.
47004001	Xa'a̱' a̱ ja̱a̱n' na xïkuiín ndu̱ ña̱ xaa' ndu̱ chu̱u̱n nuu̱' Ndiosí, ña̱ ni̱ sakuiso' chuun' a̱ ndu̱ xa'a̱' a̱ ña̱ ni̱ ku̱vi̱ta i̱ni̱ a̱ xa'a̱' ndu̱.
47004002	Te̱ kö̱o̱' nde̱e̱ i̱i̱n ña̱'a̱ xaa' si̱'e ndu̱, ni̱ nde̱e̱ kö̱o̱' tu̱ ña̱ ka̱'a̱n kaa' xaa' ndu̱, te̱ sa̱kan' tu̱ xïni xa'an' ndu̱ nde̱e̱ i̱i̱n ne̱ yivi̱', ni̱ nde̱e̱ näma' ni̱ tu̱ ndu̱ tu̱'u̱n Ndiosí. Süu̱' ja̱a̱n' ndii i̱i̱n nda̱a̱' Ndiosí xiní ña̱ ña̱ ndi̱xa̱ xna̱'a̱ nduu' ña̱ ka'án ndu̱, te̱ ku̱vi̱ i̱ni̱ ndo̱' ku̱ni̱ ndo̱' a̱.
47004003	Ndisu̱ naa' yo̱o̱ ka̱ kündani̱ tu̱'u̱n va̱'a̱ ña̱ ka'án ndo̱so̱' ndu̱ ja̱a̱n' ndii, kündani̱ ni̱a̱ a̱ sa̱kan' ña̱ ne̱ xika' i̱chi' ña̱ kua'a̱n mii' ko̱o̱ tu̱ndo'o̱' nduu' ni̱a̱.
47004004	Te̱ ne̱ ja̱a̱n' ndii, kü̱vi̱ ku̱nda̱ni̱ ni̱a̱ tu̱'u̱n va̱'a̱ ja̱a̱n', sa̱kan' ña̱ ña̱ ndi̱va̱'a̱, ña̱ nduu' ndiosí nuu̱' ñu̱'u' i̱i̱n yivi̱' yo'o', ni̱ nda̱si̱ ña̱ kundani̱ ni̱a̱ te̱ kü̱vi̱ ku̱nda̱ni̱ ni̱a̱ tu̱'u̱n va̱'a̱ ja̱a̱n', te̱ na̱tuvi̱ nuu̱' ni̱a̱ xiin' ña̱ yi'é tu̱'u̱n va̱'a̱ nda̱tu̱n' koo' chukuu' ja̱a̱n', ña̱ ka'án xa'a̱' Cristo. Te̱ ni̱ nda̱ku̱ nii' Cristo ja̱a̱n' sa̱a̱ kaa' mi̱i' Ndiosí.
47004005	Kua̱chi̱ ndii süu̱' xa'a̱' mi̱i' ndu̱ ka'án ndo̱so̱' ndu̱, süu̱' ja̱a̱n' ndii xa'a̱' xto̱'o̱ e̱' Jesucristo ka'án ndo̱so̱' ndu̱, te̱ nduu' ndu̱ te̱ xika' nuu' nuu̱' kui̱ti̱' ndo̱' xa'a̱' a̱ ña̱ xika' nuu' ndu̱ nuu̱' Jesús.
47004006	Te̱ Ndiosí ni̱ ka'a̱n chuun', te̱ ni̱ na̱tuu̱n ñu'u̱ ña̱ nu̱u' kii̱' ni̱ yoo̱ ni̱a̱a̱' i̱i̱n yivi̱', te̱ su̱vi̱ tu̱ a̱ nduu' ña̱ ni̱ xa̱a̱ sa̱kan', te̱ ni̱ na̱tuu̱n ñu'u̱ a̱ ja̱a̱n' nimá ndu'u̱, te̱ nia'a̱ ndu̱ a̱ nuu̱' i̱nga̱ ne̱ yivi̱', te̱ ku̱vi̱ ku̱nda̱ni̱ ni̱a̱ ña̱ ña̱ nda̱tu̱n' koo' chukuu' nduu' Ndiosí. Te̱ nia'á Ndiosí ña̱ nda̱tu̱n' a̱ ja̱a̱n' xiin' nda̱'a' Jesucristo.
47004007	Te̱ ndu'u̱ ndii, nde̱e̱ na ki̱si̱ ña̱ ni̱ kua̱'a̱ xiin' ñu̱'u' kixin' nduu' ndu̱, te̱ ñu'u' ña̱ ndiaa ya'vi' xa̱va̱'a̱ ja̱a̱n' nimá ndu̱, ña̱ nduu' tu̱'u̱n va̱'a̱. Te̱ xiin' ña̱ ja̱a̱n' nia'á Ndiosí ña̱ ña̱ ndi̱e̱e' ka'nu' koo' chukuu' ja̱a̱n' ndii, ña̱ ndi̱e̱e' mi̱i' a̱ nduu' a̱, te̱ süu̱' ña̱ ndi̱e̱e' mi̱i' ndu̱ nduu' a̱.
47004008	Sa̱kan' na kuii' tee̱' ndee yoo kua'a̱' tu̱ndo'o̱' nuu̱' kivi̱' ñu̱u̱ ndu̱ ndii, kü̱vi̱ ka̱nando a̱ ndu̱, te̱ tee̱' ndee yoo kua'a̱' tu̱ ña̱ sandi'ni̱ ndu'u̱ ndii, kü̱vi̱ sa̱nuu' a̱ nimá ndu̱.
47004009	Tee̱' ndee ndikún ne̱ yivi̱' taxi' ni̱a̱ ndu'u̱ ndii, kuä̱sa̱' yoo' i̱i̱n nda̱a̱' ndu̱. Tee̱' ndee suku̱' ne̱ yivi̱' ndu'u̱ ñu̱'u' ndii, kuä̱sa̱' sandoñu'u' ni̱a̱ ndu̱.
47004010	Te̱ mii' ka̱ kua'a̱n ndu̱ ndii, ndo'o' ndu̱ xiin' ñu̱'u' nde'i̱ ndu̱ xa'a̱' i̱chi' Jesús. Sa̱kan' te̱ ku̱ni̱ tu̱ ne̱ yivi̱' xa'a̱' kivi̱' ñu̱u̱ Jesús xiin' ña̱ xaa' ndu̱.
47004011	Kua̱chi̱ ndii, vi̱ti̱n ña̱ tiaku ndu̱ ndii, sa̱a̱ kivi̱' kuein' kuu' ndu̱ xiin' kivi̱' ñu̱u̱ ndu̱ xa'a̱' ña̱ ka'án ndo̱so̱' ndu̱ xa'a̱' i̱chi' Jesús. Sa̱kan' te̱ ku̱ni̱ tu̱ ne̱ yivi̱' xa'a̱' kivi̱' ñu̱u̱ Jesús xiin' nda̱'a' ña̱ xaa' ndu̱ xiin' ñu̱'u' nde'i̱ ndu̱.
47004012	Sa̱kan' na kuii' ndu'u̱ xa̱ yoo ku̱vi̱, te̱ na̱ti̱i̱n ndo'ó kivi̱' ñu̱u̱ ña̱ kö̱o̱' kivi̱' ndi'i'.
47004013	Sa̱kan' ña̱ i̱ni̱ ndu̱ xini ndu̱ Ndiosí nde̱e̱ naa ni̱ i̱ni̱ te̱ ni̱ ke̱'i̱ mii' yoso̱' a̱ nuu̱' tu̱tu̱ Ndiosí mii' ka'án a̱ ndii: “I̱ni̱ i̱ xini i̱ Ndiosí, sa̱kan' na ka'án i̱ xa'a̱' a̱”, kachi a̱. Te̱ sa̱kan' tu̱ ndu'u̱ ndii, kandixa' ndu̱ Ndiosí, sa̱kan' na ka'án ndu̱ xa'a̱' a̱.
47004014	Kua̱chi̱ ndii xiní ndu̱ ña̱ Ndiosí ni̱ sa̱na̱tiaku xto̱'o̱ e̱' Jesús te̱i̱n ne̱ ni̱ xi'i̱, te̱ sa̱na̱tiaku tu̱ a̱ ndu'u̱ xiin' Jesús ja̱a̱n', te̱ sa̱na̱kua'a inga' Jesús ja̱a̱n' ndu'u̱ xiin' sa̱kuu' ndo'ó nuu̱' Ndiosí.
47004015	Te̱ sa̱kuu' ña̱ ja̱a̱n' ndo'o' ndu̱ xa'a̱' ña̱ va̱'a̱ ndo'ó, sa̱kan' te̱ kua'a̱' ka̱ ne̱ yivi̱' na̱ti̱i̱n ña̱ ndani̱ mi̱i' ña̱'a' Ndiosí, te̱ kua'a̱' ka̱ tu̱ ni̱a̱ ta̱xi̱ ña̱ chi̱nda̱ni a̱. Sa̱kan' te̱ ña̱ ja̱a̱n' na̱ti̱i̱n sa̱kuu' ña̱ xaka'nu' ña̱'a' e̱'.
47004016	Xa'a̱' a̱ ja̱a̱n' na nüu' nimá ndu̱, kua̱chi̱ ndii, tee̱' ndee so̱'o̱ xixa' ñu̱'u' nde'i̱ ndu̱ kua'a̱n a̱, ndisu̱ nimá ndu̱ ndii, so̱'o̱ nakoó ka̱ ndi̱e̱e̱' a̱ i̱'i̱n kivi̱' kua'a̱n.
47004017	Kua̱chi̱ ndii, tu̱ndo'o̱' kuali', ña̱ ndo'o' ndu̱ i̱i̱n yivi̱' yo'o' ndii, i̱i̱n kani̱' kui̱ti̱' yoo a̱, te̱ ña̱ xka'ndíá kui̱ti̱' nduu' tu̱ a̱. Ndisu̱ xa'a̱' ña̱ ja̱a̱n' ta̱xi̱ Ndiosí nda̱'a' ndu̱ ña̱ va̱'a̱ koo' chukuu' ña̱ kö̱o̱' kivi̱' ndi'i'.
47004018	Sa̱kan' ña̱ xïto' ndu̱ ña̱ ku̱vi̱ ku̱ni̱ ndu̱chi' nuu̱' ndu̱, süu̱' ja̱a̱n' ndii xito' ndu̱ ña̱ kü̱vi̱ ku̱ni̱ ndu̱. Te̱ ña̱ ku̱vi̱ xini e̱' ndii, ña̱ xka'ndíá kui̱ti̱' nduu' a̱, ndisu̱ ña̱ kü̱vi̱ ku̱ni̱ e̱' ndii, ña̱ kö̱o̱' kivi̱' ndi'i' nduu' ña̱ ja̱a̱n'.
47005001	Kua̱chi̱ ndii xiní ndu̱ ña̱ naa' ndo̱ñu'u' ñu̱'u' nde'i̱ ndu̱, ña̱ nduu' nde̱e̱ naa i̱i̱n vi̱'e̱ toto̱, ña̱ iin' i̱i̱n kani̱' kui̱ti̱' i̱i̱n yivi̱' yo'o' ndii, ta̱xi̱ Ndiosí nda̱'a' ndu̱ i̱i̱n ña̱ kö̱o̱' kivi̱' ndo̱ñu'u' ndi̱vi'. Te̱ ña̱ ja̱a̱n' ndii, süu̱' te̱ yivi̱' ni̱ xa̱'a̱ a̱.
47005002	Te̱ xa'a̱' a̱ ja̱a̱n' na tana' ndu̱ ña̱ kusaa' tiaku ka̱ ndu̱ i̱i̱n yivi̱' yo'o' xa'a̱' a̱ ña̱ xikán va̱ i̱ni̱ ndu̱ ña̱ nama̱ kii̱' ñu̱'u' nde'i̱ ndu̱ yo'o', te̱ na̱ku̱ndixi̱n ndu̱ ñu̱'u' nde'i̱ ña̱ nduu' kuenta ndi̱vi'.
47005003	Sa̱kan' na kuii' ku̱mi' ndu̱ ñu̱'u' nde'i̱ xa̱a' ndi̱vi', sa̱kan' te̱ kü̱ndu̱u̱ ndu̱ i̱i̱n te̱ kö̱o̱' ñu̱'u' nde'i̱ i̱kan'.
47005004	Te̱ vi̱ti̱n ña̱ kusaa' tiaku ka̱ ndu̱ xiin' ñu̱'u' nde'i̱ yo'o' ndii, tana' ndi̱i u'vi̱ i̱ni̱ ndu̱, kua̱chi̱ ndii küní ndu̱ ña̱ ku̱ndu̱u̱ ndu̱ i̱i̱n te̱ kö̱o̱' ñu̱'u' nde'i̱, süu̱' ja̱a̱n' ndii kuní ndu̱ ña̱ nama̱ kii̱' ñu̱'u' nde'i̱ ndu̱, ña̱ xi'í kaa̱', xiin' ña̱ kö̱o̱' kivi̱' ku̱vi̱.
47005005	Te̱ mi̱i' Ndiosí nduu' ña̱ ni̱ xa̱va̱'a̱ ndu'u̱ xa'a̱' ña̱ ja̱a̱n', te̱ ni̱ chi̱naá Espíritu Santo nimá ndu̱, ña̱ ja̱a̱n' ni̱ chi̱ka̱ndi̱a̱ a̱ nuu̱' ndu̱.
47005006	Xa'a̱' a̱ ja̱a̱n' na sa̱a̱ kivi̱' i̱ni̱ ndu̱ xika' ndu̱ i̱i̱n yivi̱', te̱ xiní tu̱ ndu̱ ña̱ vi̱ti̱n ña̱ tiaku ndu̱ xiin' ñu̱'u' nde'i̱ yo'o' ndii, xika' yoo ndu̱ nuu̱' xto̱'o̱ e̱'.
47005007	Sa̱kan' ña̱ ña̱ ja̱a̱n' kui̱ti̱' i̱ni̱ ndu̱ xini ndu̱ te̱ xika' ndu̱ i̱i̱n yivi̱', te̱ süu̱' ndi'ni̱ ndu̱ xa'a̱' ña̱ xini ndu̱chi' nuu̱' ndu̱.
47005008	Sa̱kan' na kuii' i̱ni̱ ndu̱ te̱ xika' ndu̱ i̱i̱n yivi̱', te̱ ka'án nimá ndu̱ ña̱ na̱ko̱o̱ kii̱' ndu̱ ñu̱'u' nde'i̱ ndu̱ yo'o', te̱ ku'u̱n ku̱ndi̱e̱e̱ ndu̱ mii' ndu'u̱ xto̱'o̱ e̱' ja̱a̱n'.
47005009	Sa̱kan' na kuii' sa̱a̱ kivi̱' xanduxa̱' ndu̱, te̱ sa̱sii̱' ndu̱ i̱ni̱ xto̱'o̱ e̱' ja̱a̱n', naa' yoo ndu̱ xiin' ñu̱'u' nde'i̱ yo'o', uun naa' yoo ndu̱ xiin' ñu̱'u' nde'i̱ xa̱a'.
47005010	Kua̱chi̱ ndii sa̱kuu' yoo' kuní a̱ ku̱ya̱ti̱n nuu̱' Cristo mii' xa'nú a̱ kua̱chi̱, te̱ i̱'i̱n e̱' na̱ti̱i̱n ña̱ xata'a̱n na̱ti̱i̱n e̱' xa'a̱' ña̱ va̱'a̱, uun ña̱ ni̱a̱'a ña̱ ni̱ xa̱a̱ e̱' kii̱' ni̱ xika̱ e̱' i̱i̱n yivi̱' yo'o'.
47005011	Te̱ xa'a̱' ña̱ xiní ndu̱ ña̱ kuní a̱ ku̱yi̱'vi e̱' xto̱'o̱ e̱' ja̱a̱n' ndii, xika' ndu̱ sakandixa' ndu̱ ne̱ yivi̱', sa̱kan' ña̱ Ndiosí ndii, xa̱ xiní a̱ sa̱a̱ xika' ndu̱ nuu̱' a̱, te̱ ndiatu' i̱ni̱ i̱ ña̱ xiní tu̱ ndo'ó ndu'u̱ xiin' nimá ndo̱'.
47005012	Te̱ kii̱' ka'án ndu̱ sa̱kan' ndii, süu̱' ka'án ndu̱ a̱ te̱ ka̱ni̱'i̱ xiin' mii' ni̱ tukuu' ndu̱ nuu̱' ndo̱', süu̱' ja̱a̱n' ndii ka'án ndu̱ a̱ te̱ ku̱vi̱ ka'a̱n ni̱nu̱ na ndo'ó xa'a̱' ndu̱, te̱ ku̱vi̱ tu̱ na̱kui̱i̱n ndo̱' nuu̱' ne̱ xasuvi' xiin' mii' mi̱i' xa'a̱' ña̱ xaa' kui̱ti̱' ni̱a̱, te̱ süu̱' xaa' ni̱a̱ a̱ xiin' i̱i̱n nda̱a̱' nimá ni̱a̱.
47005013	Sa̱kan' ña̱, naa' te̱ loco nduu' ndu̱ tuu ne̱ yivi̱' ndii, xa'a̱' chu̱u̱n nuu̱' Ndiosí nduu' ndu̱ te̱ loco, te̱ naa' te̱ kuu' kaxi' nduu' ndu̱ tuu ni̱a̱ ndii, xa'a̱' ña̱ va̱'a̱ mi̱i' ndo̱' nduu' ndu̱ te̱ kuu' kaxi'.
47005014	Kua̱chi̱ ndii xa'a̱' a̱ ña̱ ndani̱ Cristo ndu'u̱ na xaki'i̱' a̱ ndu̱, te̱ xaa' ndu̱ ña̱ kaa̱', sa̱kan' ña̱ xa̱ ni̱ ku̱nda̱ni̱ ndu̱ ña̱ i̱i̱n nda̱a̱' ña̱ ja̱a̱n' kui̱ti̱' ni̱ xi'i̱ xa'a̱' kua̱chi̱ sa̱kuu' e̱'. Xa'a̱' a̱ ja̱a̱n' na i̱i̱n kachi ni̱ xi'i̱ tu̱ sa̱kuu' e̱' xiin' a̱ kii̱' ni̱ xi'i̱ a̱.
47005015	Te̱ xa'a̱' a̱ ña̱ ni̱ xi'i̱ a̱ xa'a̱' kua̱chi̱ sa̱kuu' e̱' ndii, kuní a̱ ña̱ ku̱ti̱a̱ku̱ e̱' xa'a̱' ña̱ ja̱a̱n' kui̱ti̱', te̱ süu̱' ku̱ti̱a̱ku̱ ka̱ e̱' xa'a̱' mi̱i' e̱'. Süu̱' ja̱a̱n' ndii ku̱ti̱a̱ku̱ e̱' te̱ sa̱a̱ e̱' ña̱ kuní ña̱ ni̱ xi'i̱ ja̱a̱n', te̱ ni̱ na̱ti̱a̱ku̱ a̱ xa'a̱' ña̱ va̱'a̱ mi̱i' e̱'.
47005016	Sa̱kan' na kuii' nde̱e̱ vi̱ti̱n, te̱ nde̱e̱ nuu̱' ku'u̱n e̱' ndii, xänini ka̱ ndu̱ xa'a̱' i̱nga̱ ne̱ yivi̱' naa xanini ne̱ yivi̱' i̱i̱n yivi̱'. Ña̱ ndi̱xa̱ nduu' a̱ ña̱ ni̱ xa̱ni̱ni̱ tu̱ ndu'u̱ xta̱'an' ña̱ nde̱e̱ Cristo ndii, te̱ yivi̱' nda'vi so̱'o̱ kui̱ti̱' nduu' a̱. Ndisu̱ vi̱ti̱n ndii, süu̱' sa̱kan' ka̱ xanini ndu̱ xa'a̱' a̱.
47005017	Xa'a̱' a̱ ja̱a̱n' na naa yo̱o̱ ka̱ i̱ni̱ xini Cristo ndii, ne̱ yivi̱' xa̱a' ni̱ na̱ndu̱u̱ ni̱a̱, te̱ ña̱ ni̱ nduu̱ ni̱a̱ ña̱ nu̱u' ndii, xa̱ ni̱ ndoo̱ ña̱ ja̱a̱n'. Sa̱kan' na kuii' vi̱ti̱n ndii, ne̱ yivi̱' xa̱a' nduu' ka̱nii' ni̱a̱.
47005018	Te̱ sa̱kuu' ña̱ kaa̱' kua̱xi̱ nda̱'a' Ndiosí, ña̱ ni̱ na̱koo̱ e̱' ña̱ mani̱' xiin' xiin' nda̱'a' Cristo, te̱ ni̱ ka'a̱n chuun' Ndiosí xiin' ndu̱ ña̱ ka'a̱n ndu̱ xiin' ne̱ yivi̱' ndee ña̱ kuní a̱ sa̱a̱ ni̱a̱, te̱ na̱koo̱ ni̱a̱ ña̱ mani̱' xiin' a̱.
47005019	Te̱ ka'a̱n tu̱ ndu̱ xiin' ni̱a̱ ña̱ xiin' nda̱'a' Cristo ni̱ na̱koo̱ Ndiosí ña̱ mani̱' xiin' ne̱ yivi̱' i̱i̱n yivi̱', te̱ ko̱o̱ ka'nu' xa̱chi' i̱ni̱ a̱ xa'a̱' kua̱chi̱ ni̱a̱. Ña̱ ja̱a̱n' nduu' ña̱ ni̱ ka'a̱n chuun' Ndiosí xiin' ndu̱ ña̱ ka'a̱n ndu̱ xa'a̱' a̱ nuu̱' ne̱ yivi̱'.
47005020	Sa̱kan' na kuii' te̱ tianu̱' Cristo nuu̱' a̱ ka'a̱n ndo̱so̱' xa'a̱' a̱ nduu' ndu̱, xa'a̱' a̱ ja̱a̱n' na nde̱e̱ naa mi̱i' Ndiosí ka'án nda'vi xiin' nda̱'a' ndu̱ nuu̱' ndo̱' ña̱ na̱koo̱ ndo̱' ña̱ mani̱' xiin' a̱. Xa'a̱' a̱ ja̱a̱n' na ka'án nda'vi ndu̱ nuu̱' ndo̱' xa'a̱' Cristo ña̱ na̱koo̱ ndo̱' ña̱ mani̱' xiin' Ndiosí.
47005021	Kua̱chi̱ ndii, tee̱' ndee kö̱o̱' nde̱e̱ i̱i̱n kua̱chi̱ ni̱ xa̱a̱ Cristo ndii, kua̱chi̱ yoo' ni̱ sa̱kuiso' ña̱'a' Ndiosí, te̱ ku̱ndu̱u̱ e̱' ne̱ nda̱ku nimá nuu̱' a̱ xa'a̱' ña̱ ni̱ xa̱a̱ Cristo.
47006001	Te̱ vi̱ti̱n ña̱ te̱ xaa' chu̱u̱n nuu̱' Ndiosí nduu' ndu̱ ndii, ka'án nda'vi ndu̱ xiin' ndo'ó ña̱ nä̱ti̱i̱n saka ndo̱' ña̱ ndani̱ mi̱i' Ndiosí ndo'ó.
47006002	Kua̱chi̱ ndii yoso̱' a̱ nuu̱' tu̱tu̱ Ndiosí mii' ka'án a̱ ndii: Kii̱' ni̱ kuni̱ a̱ ña̱ chi̱ndi̱e̱e' i̱ ndo'ó ndii, ni̱ chi̱ndi̱e̱e' i̱ ndo'ó, te̱ kii̱' ni̱ kuni̱ a̱ ña̱ sa̱kakú i̱ ndo'ó ndii, ni̱ sa̱kakú i̱ ndo'ó. Sa̱kan' yoso̱' a̱. Chu̱u̱n xa'a' ndo̱' ña̱ ka'án ndu̱ xiin' ndo̱', vi̱ti̱n ni̱ xa̱a̱ kivi̱' ña̱ chi̱ndi̱e̱e' Ndiosí ndo'ó, te̱ vi̱ti̱n tu̱ ni̱ xa̱a̱ kivi̱' ña̱ sa̱kakú a̱ ndo'ó.
47006003	Kuä̱sa̱' xaa' ndu̱ nde̱e̱ i̱i̱n ña̱ vä̱'a̱ xiin' nde̱e̱ i̱i̱n ne̱ yivi̱' te̱ kä̱ni̱a̱'a ni̱a̱ xa'a̱' chu̱u̱n nuu̱' Ndiosí ña̱ xaa' ndu̱.
47006004	Süu̱' ja̱a̱n' ndii xiin' sa̱kuu' ña̱ ndo'o' ndu̱ nia'á ndu̱ ne̱ yivi̱' ña̱ te̱ xika' nuu' nuu̱' Ndiosí nduu' ndu̱. Naa kuu' ña̱ kuie i̱ni̱ ndu̱ nuu̱' tu̱ndo'o̱', xiin' naa kuu' ña̱ natiín ndu̱, xiin' naa kuu' ña̱ sandi'ni̱ a̱ ndu̱,
47006005	xiin' naa kuu' ña̱ suku̱' yo̱'o' te̱ yivi̱' ndu'u̱, xiin' naa kuu' ña̱ xiñu'ú ndu̱ vi̱'e̱ ka̱a̱, xiin' naa kuu' ña̱ katí kua'a̱' ne̱ yivi̱' ndu̱, te̱ kani ni̱a̱ ndu̱, xiin' naa kuu' ña̱ xachuun' u'vi̱ ndu̱, xiin' naa kuu' ña̱ kïxín va̱'a̱ ndu̱, xiin' naa kuu' ña̱ xika' so̱ko ndu̱,
47006006	te̱ xiin' naa kuu' ña̱ xika' ndo̱o̱ ndu̱, xiin' naa kuu' ña̱ sania'á ndu̱ ña̱ ndi̱xa̱ ña̱ xiní ndu̱, xiin' naa kuu' ña̱ kuie i̱ni̱ ndu̱ xa'a̱' ne̱ yivi̱', xiin' naa kuu' ña̱ maso ndu̱, xiin' naa kuu' ña̱ xachuun' Espíritu Santo nimá ndu̱, xiin' naa kuu' ña̱ ndani̱ ndu̱ ne̱ yivi̱' xiin' i̱i̱n nda̱a̱' nimá ndu̱,
47006007	xiin' naa kuu' ña̱ ka'án ndo̱so̱' ndu̱ tu̱'u̱n ña̱ ndi̱xa̱ xna̱'a̱, xiin' naa kuu' ña̱ taxi' Ndiosí ña̱ ndi̱e̱e' ndu̱. Te̱ tiín ndi̱a̱a̱ ndu̱ ña̱ nduu' ña̱ xachuun' nda̱ku ndu̱ ja̱a̱n', te̱ xiin' ña̱ ja̱a̱n' naka'án ndu̱ xa'a̱' ndu̱ kii̱' yoo' tu̱ndo'o̱' nuu̱' ndu̱, uun kii̱' kiee' va̱'a̱ ndu̱.
47006008	Xaá tu̱ku̱ ndii tiin' ka'nu' ne̱ yivi̱' ndu̱, te̱ xaá tu̱ku̱ ndii kani̱a̱'a ni̱a̱ xa'a̱' ndu̱, te̱ xaá tu̱ku̱ ndii ka'án va̱'a̱ ne̱ yivi̱' xa'a̱' ndu̱, te̱ xaá tu̱ku̱ ndii tu̱n vixi̱ ka'án ni̱a̱ xa'a̱' ndu̱. Te̱ sa̱kan' tu̱ ka'án ni̱a̱ ña̱ te̱ xini xa'an' nduu' ndu̱, tee̱' ndee ña̱ ndi̱xa̱ xna̱'a̱ nduu' ña̱ ka'án ndu̱.
47006009	Kuu' ni̱a̱ xiin' ndu̱ nde̱e̱ naa te̱ kö̱o̱' xiní, tee̱' ndee xiní kaxi' ni̱a̱ ndu'u̱, te̱ xa̱ yoo ndu̱ ku̱vi̱ ndu̱, ndisu̱ ko̱to̱ ndo̱' kusaa' tiaku ka̱ ndu̱, sando'o' ni̱a̱ ndu̱, ndisu̱ tïa̱'an ku̱vi̱ ndu̱.
47006010	Naa iin' te̱ suchi' i̱ni̱ iin' ndu̱, ndisu̱ sa̱a̱ kivi̱' va̱'a̱ kuni ndu̱, naa iin' te̱ natiín iin' ndu̱, ndisu̱ kua'a̱' va̱ ne̱ yivi̱' nduu' vika' xaa' ndu̱ xiin' ña̱ ndi̱xa̱, naa iin' te̱ kö̱o̱' xa̱chi' ña̱'a̱ iin' ndu̱, ndisu̱ kumi' ndu̱ sa̱kuu' nuu̱' ña̱'a̱.
47006011	Ndo'ó, ne̱ ta'an' ndu̱, ne̱ nakayá xa'a̱' Jesús ñu̱u̱ Corinto ndii, ni̱ ka'a̱n kaxi' va̱ ndu̱ xiin' ndo̱', te̱ ni̱ ka'a̱n ndu̱ xiin' ndo̱' xiin' i̱i̱n ka̱nii' nimá ndu̱.
47006012	Te̱ tüku' ni̱ kuu' ndu̱ xiin' ndo̱', ndisu̱ ndo'ó ndii, tuku' ka̱ kuu' ndo̱' xiin' ndu̱.
47006013	Te̱ xa'a̱' a̱ ña̱ nduu' i̱ nde̱e̱ naa yu̱va' ndo̱' ndii, ka'án nda'vi i̱ xiin' ndo̱' nde̱e̱ naa xaa' i̱i̱n yu̱va' xiin' si'e̱ ra̱ ña̱ ta̱xi̱ na ndo̱' nuni̱a̱' ka̱nii' nimá ndo̱' nuu̱' i̱, nde̱e̱ naa xaa' yu'u̱ ña̱ nunia' i̱ ka̱nii' nimá i̱ nuu̱' ndo̱'.
47006014	Ndo'ó ndii, süu̱' i̱i̱n kachi ka̱ xika' ndo̱' te̱ sa̱kan' ne̱ ï̱ni̱ xini Jesús, sa̱kan' na kuii' kï̱'i̱n ta'an' kutu̱' ka̱ ndo̱' xiin' ne̱ ja̱a̱n'. Kua̱chi̱ ndii kï'in' ta'an' ña̱ nda̱ku xiin' ña̱ ni̱a̱'a, te̱ ni̱ nde̱e̱ kï'in' ta'an' tu̱ ñu'u̱ xiin' ña̱ i̱i̱n yaví.
47006015	Sa̱kan' tu̱ Cristo ndii, nï̱ ki̱'i̱n ta'an' a̱ xiin' ña̱ ndi̱va̱'a̱, ni̱ nde̱e̱ vä̱'a̱ tu̱ ki̱'i̱n ta'an' kutu̱' i̱i̱n ne̱ i̱ni̱ xini Jesús xiin' ne̱ ï̱ni̱ xini a̱.
47006016	Yu̱kun' Ndiosí ndii, kï'in' ta'an' a̱ xiin' yu̱kun' ndiosí saka. Sa̱kan' ña̱ yoo' ndii, yu̱kun' mi̱i' Ndiosí tiaku nduu' e̱', naa ni̱ ka'a̱n mi̱i' a̱ ndii: Ku̱ndu'u̱' inga' i̱ xiin' ne̱ yivi̱' kaa̱', te̱ ka̱ka̱ inga' tu̱ i̱ xiin' ni̱a̱, te̱ yu'u̱ ku̱ndu̱u̱ Ndiosí ni̱a̱, te̱ ne̱ kaa̱' ku̱ndu̱u̱ kuenta i̱. Ni̱ kachi̱ a̱.
47006017	Te̱ ni̱ ka'a̱n ka̱ tu̱ xto̱'o̱ e̱' Ndiosí ndii: Ndo'ó, ne̱ nduu' kuenta i̱ ndii, kua'an ki̱e̱e̱ ndo̱' te̱i̱n ne̱ yivi̱' ñaa̱', te̱ ku̱xi̱o̱o̱ ndo̱' nuu̱' ni̱a̱. Sa̱kan' te̱ töndi̱a̱ ndo̱' nde̱e̱ i̱i̱n ña̱ ni̱a̱'a ña̱ xaa' ni̱a̱, te̱ sa̱kan' ku̱vi̱ na̱ti̱i̱n yu'u̱ ndo'ó.
47006018	Te̱ yu'u̱ ku̱ndu̱u̱ yu̱va' ndo̱', te̱ ndo'ó ku̱ndu̱u̱ tiaa̱ si'e̱ i̱ xiin' ña̱'a' si'e̱ i̱, kachi xto̱'o̱ e̱' Ndiosí, ña̱ ka'nu' koo' chukuu'.
47007001	Ne̱ ta'an' mani̱' i̱, ña̱ ja̱a̱n' nduu' ña̱ ni̱ ta̱xi̱ Ndiosí kuento a̱ xa'a̱' nuu̱' e̱'. Xa'a̱' a̱ ja̱a̱n' na kuní a̱ ña̱ nda̱sa̱ndo̱o̱ xiin' mii' xa̱chi' e̱' nuu̱' sa̱kuu' ña̱ sati̱vi' ñu̱'u' nde'i̱ e̱', xiin' espíritu e̱'. Te̱ xa'a̱' a̱ ña̱ yi'vi e̱' Ndiosí ndii, na sa̱nduxa̱' e̱' te̱ ku̱ndu̱u̱ xa̱chi' e̱' ndi̱ti̱a̱ kui̱ti̱' a̱.
47007002	Xa'a̱' a̱ ja̱a̱n' na sa̱a̱ ndo̱' ña̱ va̱'a̱ te̱ na̱ti̱i̱n va̱'a̱ ndo̱' ndu'u̱, sa̱kan' ña̱ xiní ndo̱' ña̱ kuä̱sa̱' ni̱ xaa' ndu̱ ña̱ ni̱a̱'a xiin' nde̱e̱ i̱i̱n ne̱ yivi̱', ni̱ nde̱e̱ kuä̱sa̱' tu̱ ni̱ sa̱tívi' ndu̱ nde̱e̱ i̱i̱n ne̱ yivi̱', te̱ kuä̱sa̱' ni̱ tu̱ ni̱ xini xa'an' ndu̱ nde̱e̱ i̱i̱n ne̱ yivi̱'.
47007003	Te̱ süu̱' ka'án i̱ sa̱kan' xa'a̱' a̱ ña̱ kuni sa̱ka'an' i̱ ndo'ó, kua̱chi̱ ndii xa̱ ni̱ ka'a̱n i̱ xiin' ndo̱' ña̱ ndani̱ kua'a̱' i̱ ndo'ó. Naa' tiaku i̱ uun naa' ku̱vi̱ i̱ nde̱e̱ sa̱a̱ ka̱ ni̱ ndii, ndani̱ na ndani̱ i̱ ndo'ó.
47007004	Ndi̱tu̱ni̱ va̱ yu'u̱ te̱ ka'án i̱ xiin' ndo'ó xa'a̱' ña̱ kaa̱', te̱ ka'án va̱'a̱ va̱ tu̱ i̱ xa'a̱' ndo̱' nuu̱' ne̱ yivi̱'. Tee̱' ndee kua'a̱' ndo'o' ndu̱ ndii, va̱'a̱ va̱ kuni i̱, te̱ naá va̱'a̱ tu̱ nimá i̱.
47007005	Sa̱kan' ña̱ nde̱e̱ kii̱' ni̱ xa̱a̱ ndu̱ nuu̱' ñu̱'u' Macedonia yo'o' ndii, tïa̱'an ku̱vi̱ na̱ndiee̱' ndu̱. Süu̱' ja̱a̱n' ndii xa̱nuu̱' tu̱ndo'o̱' yoo nuu̱' kivi̱' ñu̱u̱ ndu̱ sa̱a̱ kua'a̱n. Ne̱ yivi̱', ne̱ ndasi' ndu'u̱ ndii, sando'o' ni̱a̱ ndu̱, te̱ ndo'o' tu̱ ndu̱ xa̱a̱ ña̱ ndi'ni̱ nimá ndu̱.
47007006	Ndisu̱ Ndiosí ndii, saki'ví a̱ ne̱ nda'vi kuni i̱ni̱, te̱ ni̱ sa̱ki'ví a̱ ndu'u̱ kii̱' ni̱ xa̱a̱ Tito mii' ndiee' ndu̱ yo'o',
47007007	te̱ süu̱' xa'a̱' a̱ ka̱ ni̱ xa̱a̱ Tito kui̱ti̱' na ni̱ saki'ví a̱ ndu'u̱, süu̱' ja̱a̱n' ndii sa̱kan' tu̱ xa'a̱' a̱ ña̱ va̱'a̱ kuni ra̱ ni̱ xa̱a̱ ndo'ó. Te̱ xa̱ ni̱ nda̱tu'un' tu̱ ra̱ nuu̱' ndu̱ ña̱ ka'án va̱ nimá ndo̱' ku̱ni̱ ndo̱' ndu̱, te̱ sa̱kan' tu̱ ni̱ ka'a̱n ra̱ xiin' ndu̱ ña̱ suchi' va̱ i̱ni̱ ndo̱' xa'a̱' kua̱chi̱ ña̱ ni̱ xa̱a̱ ndo̱', te̱ ni̱ ka'a̱n tu̱ ra̱ xiin' i̱ ña̱ kusaa' nakuitá ka̱ ndo̱' xiin' i̱. Xa'a̱' a̱ ja̱a̱n' na so̱'o̱ va̱'a̱ ka̱ ni̱ ku̱ni̱ i̱.
47007008	Kua̱chi̱ ndii tee̱' ndee ni̱ ku̱suchi' i̱ni̱ ndo̱' ni̱ xa̱a̱ i̱ xiin' tu̱tu̱ ña̱ ni̱ ti̱'vi' i̱ nda̱'a' ndo̱' ja̱a̱n' ndii, kuä̱sa̱' ka̱ suchi' i̱ni̱ i̱ xa'a̱' ña̱ ja̱a̱n' vi̱ti̱n. Ña̱ ndi̱xa̱ nduu' a̱ ña̱ sa̱a' ndii, ni̱ ku̱suchi' tu̱ i̱ni̱ yu'u̱ kii̱' ni̱ xi̱ni̱ i̱ kuento ña̱ ni̱ sa̱ku̱su̱chi' tu̱tu̱ ja̱a̱n' i̱ni̱ ndo'ó.
47007009	Te̱ vi̱ti̱n ndii, va̱'a̱ va̱ kuni i̱ xa'a̱' ña̱ ja̱a̱n', süu̱' va̱'a̱ kuni i̱ ko̱to̱ ka̱ ni̱ sa̱ku̱su̱chi' i̱ i̱ni̱ ndo̱' xiin' tu̱tu̱ ja̱a̱n', süu̱' ja̱a̱n' ndii ko̱to̱ ka̱ ni̱ ku̱suchi' i̱ni̱ ndo̱' xa'a̱' kua̱chi̱ ndo̱', ña̱ ni̱ xa̱a̱ ndo̱' ja̱a̱n' nuu̱' Ndiosí, te̱ ni̱ na̱ma̱ ndo̱' nimá ndo̱' xa'a̱' a̱. Te̱ ña̱ ni̱ ku̱suchi' i̱ni̱ ndo̱' ja̱a̱n' ndii, ña̱ ni̱ kuni̱ mi̱i' Ndiosí nduu' a̱. Xa'a̱' a̱ ja̱a̱n' na kuä̱sa̱' ni̱ xaa' ndu̱ nde̱e̱ i̱i̱n ña̱ vä̱'a̱ xiin' ndo̱'.
47007010	Kua̱chi̱ ndii, kii̱' kusuchi' i̱ni̱ e̱' sa̱a̱ kuní mi̱i' Ndiosí xa'a̱' a̱ ña̱ ni̱ xa̱a̱ e̱' kua̱chi̱ ndii, kuni na̱ma̱ e̱' nimá e̱' xa'a̱' kua̱chi̱ ña̱ ni̱ xa̱a̱ e̱' ja̱a̱n', te̱ sa̱kakú Ndiosí yoo', te̱ kö̱o̱' nde̱e̱ i̱i̱n xa'a̱' ña̱ ku̱suchi' ka̱ i̱ni̱ ndu̱ xa'a̱' a̱ ña̱ ni̱ sa̱ku̱su̱chi' ndu̱ i̱ni̱ ndo'ó. Ndisu̱ ña̱ kusuchi' i̱ni̱ ne̱ yivi̱' i̱i̱n yivi̱' ndii, kuenta ña̱ xi'í kui̱ti̱' nduu' ña̱ ja̱a̱n'.
47007011	Te̱ vi̱ti̱n ndii, ko̱to̱ ndo̱' sa̱a̱ vi̱' ni̱ nama̱ nimá ndo̱' ni̱ xa̱a̱ ña̱ ni̱ ku̱suchi' i̱ni̱ ndo̱' nuu̱' Ndiosí xa'a̱' a̱ ña̱ ni̱ xa̱a̱ ndo̱' kua̱chi̱ ja̱a̱n'. Ña̱ ja̱a̱n' ni̱ xa̱a̱ sa̱kan', te̱ ni̱ na̱kuita̱ kuento ndo̱' ña̱ sä̱a̱ ka̱ ndo̱' ña̱ ni̱ xa̱a̱ ndo̱' ja̱a̱n', te̱ nde̱e̱ xa'a̱' yu'u̱ ni̱ na̱ka'a̱n ndo̱', te̱ nï̱ xta̱ni̱ tu̱ ndo̱' kua̱chi̱ ña̱ ni̱ xa̱a̱ ne̱ yivi̱' ja̱a̱n', te̱ ni̱ yi̱'vi tu̱ ndo̱' Ndiosí xa'a̱' ña̱ ni̱ xa̱a̱ ndo̱' kua̱chi̱ ja̱a̱n'. Ndi̱'i̱ ja̱a̱n' te̱ ni̱ kuni̱ tu̱ ndo̱' ña̱ ku̱ni̱ ndo̱' yu'u̱, ni̱ yoo̱ tu̱'va̱ ndo̱' te̱ sa̱a̱ ndo̱' ña̱ ni̱ ka'a̱n i̱, te̱ ni̱ sa̱ndo'o' ndo̱' te̱ ni̱ xa̱a̱ kua̱chi̱ ja̱a̱n'. Te̱ xiin' sa̱kuu' ña̱ ni̱ sa̱xinu̱ ndo̱' ña̱ ni̱ ka'a̱n i̱ ja̱a̱n' ndii, nia'á ndo̱' ña̱ xa̱ ni̱ sa̱ndu̱va̱'a̱ ndo̱' tu̱'u̱n kui'e̱ ja̱a̱n' te̱i̱n ndo̱'.
47007012	Xa'a̱' a̱ ja̱a̱n' na kii̱' ni̱ ke̱'i̱ i̱ tu̱tu̱ ja̱a̱n', te̱ ni̱ ti̱'vi' e̱ nda̱'a' ndo̱' ndii, süu̱' ni̱ ti̱'vi' e̱ xa'a̱' yo̱o̱ ni̱ xa̱a̱ kua̱chi̱ ja̱a̱n', uun xa'a̱' yo̱o̱ ni̱ ndo̱'o̱ xa'a̱' kua̱chi̱ ja̱a̱n'. Süu̱' ja̱a̱n' ndii ni̱ xa̱a̱ i̱ sa̱kan' te̱ nia'a̱ ndo̱' nuu̱' Ndiosí sa̱a̱ vi̱' ndi'ni̱ ndo̱' xa'a̱' ndu'u̱.
47007013	Te̱ xa'a̱' ña̱ ja̱a̱n' na ni̱ sa̱ki'ví a̱ nimá ndu̱, ndisu̱ kua'a̱' ka̱ ni̱ sa̱ki'ví a̱ nimá ndu̱ kii̱' ni̱ xi̱ni̱ ndu̱ ña̱ va̱'a̱ va̱ kuni Tito kii̱' ni̱ xa̱a̱ ra̱ yo'o' xa'a̱' ña̱ ni̱ xa̱ndi̱e̱ni ña̱'a' sa̱kuu' ndo'ó.
47007014	Sa̱kan' na kuii' ña̱ ni̱ ka'a̱n va̱'a̱ i̱ xa'a̱' ndo'ó nuu̱' Tito ndii, kuä̱sa̱' ni̱ sa̱ka'an' ndo̱' nuu̱' i̱, sa̱kan' ña̱ sa̱kuu' ña̱ ka'án ndu̱ xiin' ndo̱' ndii, ña̱ ndi̱xa̱ nduu' a̱, te̱ sa̱kan' tu̱ sa̱kuu' ña̱ ni̱ ka'a̱n va̱'a̱ ndu̱ xa'a̱' ndo̱' xiin' te̱ ja̱a̱n' ndii, ña̱ ndi̱xa̱ nduu' tu̱ a̱ ja̱a̱n'.
47007015	Te̱ ña̱ ndani̱ va̱ ra̱ ndo'ó ndii, so̱'o̱ kua'a̱n kua̱'nu̱ ka̱ a̱ kii̱' naka'an' ra̱ ña̱ ni̱ sa̱xinu̱ sa̱kuu' ndo̱' ña̱ ni̱ ka'a̱n ra̱ xiin' ndo̱', xiin' ña̱ ni̱ na̱ti̱i̱n va̱'a̱ tu̱ ña̱'a' ndo̱', xiin' ña̱ yi'vi ndo̱', te̱ ni̱ ti̱i̱n ka'nu' tu̱ ña̱'a' ndo̱'.
47007016	Te̱ yu'u̱ ndii, va̱'a̱ va̱ kuni i̱ ña̱ ku̱vi̱ i̱ni̱ i̱ ku̱ni̱ i̱ ndo'ó xiin' i̱i̱n kanii' nimá i̱.
47008001	Ne̱ ta'an' ndu̱, vi̱ti̱n kuni ka'a̱n ndu̱ xiin' ndo̱' xa'a̱' sa̱a̱ vi̱' xamaní' Ndiosí ne̱ nakayá xa'a̱' Jesús, ne̱ ndiee' nuu̱' ñu̱'u' Macedonia.
47008002	Sa̱kan' ña̱ tee̱' ndee kua'a̱' ya'a̱ ndo'o' ni̱a̱, te̱ kua'a̱' ya'a̱ tu̱ natiín ni̱a̱ ndii, va̱'a̱ va̱ kuni ni̱a̱, te̱ sa̱kan' tu̱ kua'a̱' xu̱'un' xito' ni̱a̱ nde̱e̱ naa ne̱ vika̱' vi̱' nduu' ni̱a̱.
47008003	Te̱ kumi' yu'u̱ ña̱ nda̱ku ña̱ xiin' ña̱ ka'án nimá mi̱i' ni̱a̱ te̱ xito' ni̱a̱ xu̱'un' ja̱a̱n' sa̱a̱ kundiee' ni̱a̱, te̱ xaá ndii, nde̱e̱ ya'a̱ ka̱ te̱ sa̱kan' sa̱a̱ kundiee' ni̱a̱.
47008004	Nde̱e̱ ni̱ ka'a̱n nda'vi va̱ ni̱a̱ xiin' ndu̱ ña̱ ta̱xi̱ ndu̱ ña̱ ko̱to̱ na ni̱a̱ xu̱'un', te̱ chi̱ndi̱e̱e' na ni̱a̱ ne̱ nduu' inga' kuenta Ndiosí xiin' e̱'.
47008005	Te̱ süu̱' xu̱'un' kui̱ti̱' ni̱ xi̱to̱ ni̱a̱, süu̱' ja̱a̱n' ndii ni̱ xa̱a̱ ni̱a̱ kua'a̱' ka̱ te̱ sa̱kan' ña̱ ni̱ ka'a̱n ndu̱ xiin' ni̱a̱. Sa̱kan' ña̱ ña̱ nu̱u' ndii, ni̱ sa̱na̱kua'a xiin' mi̱i' ni̱a̱ nda̱'a' xto̱'o̱ e̱' Jesús, te̱ ni̱ na̱kuita̱ tu̱ kuento ni̱a̱ xiin' ndu'u̱ xa'a̱' ña̱ kuni sa̱a̱ ni̱a̱ ña̱ kuní Ndiosí.
47008006	Tito nduu' te̱ ni̱ xa̱'a' nakaya xu̱'un' ja̱a̱n' te̱i̱n ndo̱', sa̱kan' na kuii' ni̱ ka'a̱n nda'vi ndu̱ xiin' ra̱ ña̱ sa̱xinu̱ ra̱ chu̱u̱n va̱'a̱ ja̱a̱n' sa̱a̱ nii' ni̱ ta̱xi̱ xa̱'a' ra̱ a̱ te̱i̱n ndo̱'.
47008007	Sa̱kan' ña̱ ndo'ó ndii, chu̱u̱n va̱ ndo̱' nuu̱' nde̱e̱ ndee ka̱ ña̱ xaa' ndo̱': naa kuu' ña̱ i̱ni̱ ndo̱' xini ndo̱' Jesús, xiin' ña̱ chu̱u̱n va̱ ndo̱' xiin' tu̱'u̱n va̱'a̱, xiin' ña̱ chu̱u̱n tu̱ ndo̱' xiin' ña̱ xini tuní, xiin' ña̱ taxi' ndo̱' kivi̱' te̱ chi̱ndi̱e̱e' ndo̱' ne̱ yivi̱', xiin' ña̱ ndani̱ ndo̱' ndu'u̱. Xa'a̱' a̱ ja̱a̱n' na vi̱ti̱n ndii, kuní a̱ ña̱ sa̱a̱ tu̱ ndo̱' ña̱ nduxa̱', te̱ sa̱xinu̱ ndo̱' chu̱u̱n va̱'a̱ yo'o' xa'a̱' ne̱ yivi̱'.
47008008	Te̱ süu̱' ka'án chuun' i̱ ña̱ ja̱a̱n' xiin' ndo̱', süu̱' ja̱a̱n' ndii kuní kui̱ti̱' i̱ ña̱ ku̱ni̱ ndo̱' sa̱a̱ nia'á tu̱ku̱ ne̱ ndikún i̱chi' Jesús ña̱ yoo tu̱'va̱ ni̱a̱ te̱ chi̱ndi̱e̱e' ni̱a̱ ne̱ natiín, te̱ sa̱kan' te̱ ku̱vi̱ nia'a̱ tu̱ ndo'ó ña̱ ndani̱ xna̱'a̱ ndo̱' ne̱ yivi̱'.
47008009	Kua̱chi̱ ndii xa̱ xiní ndo'ó ña̱ ndani̱ mi̱i' xto̱'o̱ e̱' Jesucristo ndo'ó, sa̱kan' su̱u̱ xa'a̱' a̱ ña̱ ndani̱ a̱ ndo'ó, na tee̱' ndee ña̱ vika' nduu' a̱ ndii, ni̱ xa̱nda'vi xiin' mii' mi̱i' a̱, te̱ xiin' ña̱ ni̱ xa̱nda'vi xiin' mii' mi̱i' a̱ ja̱a̱n' ni̱ na̱ndu̱u̱ ndo'ó ne̱ vika̱'.
47008010	Te̱ xa'a̱' ña̱ va̱'a̱ mi̱i' ndo̱' na kuni ko̱ndi̱a̱ yu̱'u' i̱ ndo'ó xa'a̱' ña̱ ja̱a̱n', kua̱chi̱ ndii xa̱ nde̱e̱ kuiya̱ ndi̱'i̱ vi̱' ni̱ xa̱'a' mi̱i' ndo̱' nakaya ndo̱' xu̱'un' ja̱a̱n'. Te̱ süu̱' ni̱ xa̱'a' kui̱ti̱' ndo̱' xaa' ndo̱' ña̱ ja̱a̱n', süu̱' ja̱a̱n' ndii mi̱i' tu̱ ndo̱' ni̱ ta̱xi̱ xa'a' xiin' ña̱ ja̱a̱n'.
47008011	Sa̱kan' na kuii' vi̱ti̱n ndii, na sa̱xinu̱ tu̱ ndo̱' a̱ sa̱a̱ kundiee' mi̱i' ndo̱', sa̱a̱ nii' va̱'a̱ ni̱ ku̱ni̱ ndo̱' te̱ ni̱ ta̱xi̱ xa'a' ndo̱' xiin' a̱, sa̱kan' tu̱ na sa̱xinu̱ ndo̱' a̱.
47008012	Kua̱chi̱ ndii, naa' ndi̱xa̱ xna̱'a̱ ka'án nimá yo̱o̱ ka̱ chi̱ndi̱e̱e' ni̱a̱ ndii, natiin' Ndiosí sa̱a̱ kundiee' mi̱i' ni̱a̱ ta̱xi̱ ni̱a̱, sa̱kan' ña̱ Ndiosí ndii, xïkán ja̱a̱n' nuu̱' e̱' ña̱ xiní a̱ ndii, kö̱o̱' a̱ kumi' e̱'.
47008013	Sa̱kan' ña̱ süu̱' ka'án i̱ ña̱ yo̱'o̱', te̱ ku̱vi̱ ndo'ó so̱ko̱ xa'a̱' a̱ ña̱ chindiee' ndo̱' i̱nga̱ ne̱ natiín, süu̱' ja̱a̱n' ndii xaa' i̱ sa̱kan' te̱ i̱i̱n kachi ku̱mi' e̱' ña̱ ko̱o̱ mani̱' e̱'.
47008014	Te̱ vi̱ti̱n ndii, kumi' ndo'ó ña̱ tiaku ndo̱', ndisu̱ ne̱ ja̱a̱n' ndii, kö̱o̱' a̱ kumi' ni̱a̱, te̱ naá kivi̱' kii̱' kö̱o̱' a̱ ku̱mi' tu̱ ndo'ó ndii, ne̱ ja̱a̱n' chi̱ndi̱e̱e' tu̱ ndo'ó xiin' ña̱ ku̱ti̱a̱ku̱ ndo̱', te̱ i̱i̱n kachi ku̱mi' e̱' ña̱ ko̱o̱ mani̱' e̱'.
47008015	Naa yoso̱' a̱ nuu̱' tu̱tu̱ Ndiosí mii' ka'án a̱ ndii: “Kö̱o̱' a̱ ni̱ ndoo̱ ndo̱so̱' nda̱'a' ne̱ ni̱ na̱ka̱ya̱ kua'a̱' ña̱ xaxi̱', te̱ ni̱ nde̱e̱ kö̱o̱' tu̱ a̱ ni̱ kuni̱ nuu̱' ne̱ ni̱ na̱ka̱ya̱ xa̱ku̱ ña̱ ja̱a̱n'”, kachi a̱.
47008016	Ndisu̱ chi̱nda̱ni va̱ Ndiosí ña̱ ni̱ sa̱ka'án a̱ nimá ña̱ni̱ e̱' Tito, te̱ ni̱ ndi̱'ni̱ tu̱ ra̱ xa'a̱' ndo̱' nde̱e̱ naa yu'u̱.
47008017	Sa̱kan' ña̱ kii̱' ni̱ ka'a̱n chuun' ndu̱ xiin' ra̱ ña̱ ku'u̱n ra̱ mii' ndiee' ndo̱' ndii, nï̱ ka'a̱n yu̱'u' ra̱, süu̱' ja̱a̱n' ndii xiin' ña̱ ka'án nimá mi̱i' ra̱ te̱ kua'a̱n ra̱ i̱kan'. Sa̱kan' ña̱ ndi'ni̱ va̱ ra̱ xa'a̱' ndo̱'.
47008018	Te̱ ni̱ ti̱'vi' tu̱ ndu̱ i̱nga̱ ña̱ni̱ e̱' xiin' Tito ja̱a̱n', te̱ ña̱ni̱ e̱', te̱ ni̱ ti̱'vi' ndu̱ ja̱a̱n' ndii, sa̱kuu' xaan' mii' nakayá ne̱ yivi̱' xa'a̱' Jesús ndii, ka'án va̱'a̱ va̱ ne̱ ja̱a̱n' xa'a̱' ra̱ xa'a̱' ña̱ xaa' va̱'a̱ ra̱ chu̱u̱n nuu̱' Ndiosí xa'a̱' tu̱'u̱n va̱'a̱.
47008019	Te̱ siin' tu̱ku̱ ndii, ña̱ni̱ e̱', te̱ kua'a̱n xiin' Tito ja̱a̱n' ndii, ne̱ nakayá yo'o' xa'a̱' Jesús ni̱ na̱ka̱xi̱n ña̱'a', te̱ ku'u̱n tu̱ ra̱ xiin' ndu̱ kii̱' ku'u̱n ndi̱a̱ka̱ ndu̱ ña̱ ni̱ ka̱ya̱ ne̱ ta'an' e̱'. Te̱ ña̱ xaa' ndu̱ kaa̱' ndii, xaa' ndu̱ a̱ te̱ na̱ti̱i̱n mi̱i' xto̱'o̱ e̱' ña̱ xaka'nu' ña̱'a' e̱', te̱ xaa' tu̱ ndu̱ a̱, te̱ nia'a̱ ndu̱ ña̱ ndi'ni̱ xna̱'a̱ ndu̱ xa'a̱' ne̱ natiín.
47008020	Xaa' tu̱ ndu̱ sa̱kan', kua̱chi̱ ndii küní ndu̱ ña̱ ka'a̱n ki̱ni̱ nde̱e̱ i̱i̱n ne̱ yivi̱' xa'a̱' ndu̱ xa'a̱' ña̱ kaya ndu̱ tu̱mani̱' chie̱ ja̱a̱n'.
47008021	Sa̱kan' na kuii' xaa' ndu̱ ña̱ nduxa̱', te̱ xachuun' nda̱ku ndu̱ nuu̱' xto̱'o̱ e̱' Ndiosí xiin' nuu̱' ne̱ yivi̱'.
47008022	Te̱ ti'vi' ka̱ tu̱ ndu̱ i̱nga̱ ka̱ ña̱ni̱ ta'an' e̱' xiin' te̱ uvi̱ ta'an ja̱a̱n'. Te̱ ña̱ni̱ e̱', te̱ ti'vi' ndu̱ ja̱a̱n' ndii, xa̱ ki'in' i̱chi' ni̱ nia'a̱ ra̱ ndu'u̱ ña̱ xachuun' nda̱ku xna̱'a̱ ra̱ chu̱u̱n nuu̱' Ndiosí, te̱ vi̱ti̱n ka̱ vi̱' ndi'ni̱ ra̱ xa'a̱' ndo̱', sa̱kan' ña̱ i̱ni̱ ra̱ xini ra̱ ndo'ó.
47008023	Te̱ ña̱ni̱ e̱' Tito ndii, xa̱ xiní ndo̱' ña̱ i̱i̱n te̱ xachuun' inga' xiin' i̱ xa'a̱' ña̱ va̱'a̱ mi̱i' ndo'ó nduu' ra̱. Te̱ i̱nga̱ ka̱ tu̱ku̱ uvi̱ ta̱'an te̱ ta'an' e̱' ndii, ne̱ nakayá xa'a̱' Jesús ni̱ ti̱a̱nu̱' ña̱'a'. Te̱ sa̱kan' tu̱ xiin' nda̱'a' te̱ ja̱a̱n' na̱ti̱i̱n mi̱i' Cristo ña̱ tiin' ka'nu'.
47008024	Xa'a̱' a̱ ja̱a̱n' na nia'a̱ na ndo̱' te̱ ja̱a̱n' ña̱ ndani̱ xna̱'a̱ ña̱'a' ndo̱', te̱ ku̱ni̱ na ne̱ nakayá xa'a̱' Jesús, ne̱ ni̱ ti̱'vi' ña̱'a', ña̱ ndani̱ xna̱'a̱ ña̱'a' ndo̱', te̱ ku̱ni̱ tu̱ ni̱a̱ ña̱ nï̱ ka'a̱n va̱'a̱ saka ndu̱ xa'a̱' ndo̱' nuu̱' ni̱a̱.
47009001	Te̱ xa'a̱' xu̱'un' ña̱ nakayá, te̱ chi̱ndi̱e̱e' e̱' ne̱ nduu' kuenta Jesús xiin' e̱', ne̱ natiín ndii, küní a̱ ña̱ ke̱'i̱ ka̱ i̱ ña̱ ja̱a̱n' nuu̱' ndo̱'.
47009002	Kua̱chi̱ ndii xa̱ xiní yu'u̱ ña̱ kuní va̱ ndo'ó chi̱ndi̱e̱e' ña̱'a' ndo̱'. Xa̱ u̱u̱n ni̱ te̱ ka'án va̱'a̱ i̱ xa'a̱' ndo̱' nuu̱' ne̱ ndiee' nuu̱' ñu̱'u' Macedonia yo'o'. Ka'án i̱ ña̱ ndo'ó, ne̱ ndiee' nuu̱' ñu̱'u' Acaya ndii, xa̱ nde̱e̱ kuiya̱ ndi̱'i̱ vi̱' ni̱ xa̱'a' ndo̱' kaya ndo̱' xu̱'un' xa'a̱' ne̱ natiín ja̱a̱n' te̱ chi̱ndi̱e̱e' ña̱'a' ndo̱'. Xa'a̱' a̱ ña̱ yoo tu̱'va̱ ndo̱' te̱ sa̱a̱ ndo̱' ña̱ ja̱a̱n' ndii, kua'a̱' va̱ tu̱ ne̱ Macedonia ni̱ kuni̱ chi̱ndi̱e̱e' ni̱a̱ ne̱ ja̱a̱n'.
47009003	Ndisu̱ ti'vi' i̱ te̱ ta'an' e̱' yo'o' saa̱' i̱i̱n kii̱' te̱ ka'án va̱'a̱ saka i̱ xa'a̱' ña̱ xaa' ndo̱' ja̱a̱n'. Sa̱kan' te̱ ko̱o̱ tu̱'va̱ xna̱'a̱ ndo̱' xiin' xu̱'un' ña̱ kaya ndo̱' ja̱a̱n'.
47009004	Saa̱' i̱i̱n kii̱' ku'u̱n sa̱va̱ ne̱ ta'an' e̱', ne̱ ndiee' nuu̱' ñu̱'u' Macedonia yo'o', xiin' i̱ mii' ndiee' ndo̱', te̱ ku̱ni̱ ni̱a̱ ña̱ kuä̱sa̱' yoo' tu̱'va̱ ndo̱' xiin' xu̱'un' ja̱a̱n', te̱ ku̱ka̱'a̱n ndu̱ nuu̱' ni̱a̱ xa'a̱' a̱ ña̱ i̱ni̱ va̱ ndu̱ xini ndu̱ ndo'ó, ndisu̱ ku̱ka̱'a̱n ka̱ vi̱' nuu̱' ndo'ó.
47009005	Xa'a̱' a̱ ja̱a̱n' na ni̱ kuni̱ a̱ ña̱ ka'a̱n nda'vi i̱ xiin' ña̱ni̱ ta'an' e̱' yo'o', te̱ ko̱ni̱'i̱ i̱chi' ra̱ ku'u̱n ra̱ mii' ndiee' ndo̱', te̱ chi̱ndi̱e̱e' ra̱ ndo'ó te̱ ka̱ya̱ ndo̱' xu̱'un' ña̱ xa̱ ni̱ ndoo̱ ndo̱' kuento ta̱xi̱ ndo̱', te̱ ku̱ndu̱u̱ a̱ ña̱ ni̱ ka'a̱n nimá mi̱i' ndo̱' ta̱xi̱ ndo̱', te̱ kü̱ndu̱u̱ a̱ ña̱ xikán u'vi̱ ndu'u̱ nuu̱' ndo̱'.
47009006	Ndisu̱ na̱ka̱'an' ndo̱' ña̱ yo̱'o̱' ndii: “Yo̱o̱ ka̱ sie chi'i' ndii, sie tu̱ ña̱'a̱ nakaya ni̱a̱, te̱ yo̱o̱ ka̱ kua'a̱' chi'i' ndii, kua'a̱' tu̱ ña̱'a̱ nakaya ni̱a̱.”
47009007	Te̱ i̱'i̱n ndo̱' ndii, kuní a̱ ña̱ ta̱xi̱ ndo̱' sa̱a̱ ka̱ ni̱ ka'a̱n nimá mi̱i' ndo̱', te̱ kü̱su̱chi' i̱ni̱ ndo̱' kii̱' taxi' ndo̱' a̱, ni̱ nde̱e̱ tä̱xi̱ tu̱ ndo̱' a̱ xa'a̱' a̱ ña̱ tiin' u'vi̱ ne̱ yivi̱' ndo'ó. Kua̱chi̱ ndii ndani̱ Ndiosí ne̱ va̱'a̱ kuni te̱ taxi' ni̱a̱ ña̱ ja̱a̱n'.
47009008	Te̱ ña̱ ndi̱e̱e' ko̱o̱ chukuu' nduu' tu̱ Ndiosí, mi̱i' tuku' a̱ ja̱a̱n' sa̱ñu'u' va̱ ndo'ó, te̱ kö̱o̱' nde̱e̱ i̱i̱n ña̱'a̱ ku̱ndo̱'o̱ ndo̱' xa'a̱', te̱ ko̱o̱ ña̱ kuní a̱ ku̱ti̱a̱ku̱ ndo̱' sa̱a̱ kivi̱', te̱ nde̱e̱ ni̱a̱ni̱ a̱ te̱ chi̱ndi̱e̱e' ka̱ ndo̱' xiin' ña̱ ja̱a̱n' ne̱ kö̱o̱' a̱ kumi'.
47009009	Naa yoso̱' a̱ nuu̱' tu̱tu̱ Ndiosí mii' ka'án a̱ xa'a̱' ne̱ va̱'a̱ nimá ndii: Ni̱ ta̱xi̱ kua'a̱' ni̱a̱ ña̱'a̱ ni̱a̱ nda̱'a' ne̱ nda'vi kuu', te̱ na̱ka̱'an' Ndiosí nde̱e̱ ndi'i' ni̱ kivi̱' ña̱ ni̱ xa̱chuun' nda̱ku ni̱a̱ ja̱a̱n'. Sa̱kan' yoso̱' a̱.
47009010	Te̱ Ndiosí nduu' ña̱ taxi' tiki̱n' te̱ chi'i' ne̱ yivi̱' a̱, te̱ su̱vi̱ tu̱ a̱ taxi' ña̱ xaxi̱' e̱', sa̱kan' na kuii' ta̱xi̱ tu̱ a̱ ña̱ na̱ka̱ya̱ kua'a̱' ka̱ ndo̱' ña̱'a̱ ndo̱' ña̱ ni̱ chi̱'i̱ ndo̱', te̱ sa̱ñu'u' kua'a̱' ka̱ a̱ ndo'ó, te̱ ku̱vi̱ chi̱ndi̱e̱e' ka̱ ndo̱' ne̱ natiín.
47009011	Sa̱kan' te̱ ku̱mi' ndo̱' sa̱kuu' nuu̱' ña̱ vika', te̱ ku̱vi̱ chi̱ndi̱e̱e' ndo̱' kua'a̱' ka̱ ne̱ nda'vi kuu'. Te̱ ña̱ ta̱xi̱ ndo̱' nda̱'a' ndu'u̱ ja̱a̱n', te̱ xaxa̱' ndu̱ a̱, sa̱a̱ sa̱kan' te̱ kua'a̱' ka̱ tu̱ ne̱ yivi̱' ta̱xi̱ ña̱ chi̱nda̱ni Ndiosí xa'a̱' ña̱ ja̱a̱n'.
47009012	Kua̱chi̱ ndii, xiin' tu̱mani̱' ña̱ chindiee' ndo'ó ne̱ ta'an' e̱' ja̱a̱n' ndii, süu̱' ne̱ ja̱a̱n' kui̱ti̱' taxi' ndo̱' ña̱ kuní nuu̱', süu̱' ja̱a̱n' ndii xandieni tu̱ ña̱'a' ndo̱', te̱ ta̱xi̱ va̱ ni̱a̱ ña̱ chi̱nda̱ni Ndiosí.
47009013	Sa̱kan' ña̱ kii̱' na̱ti̱i̱n ne̱ ja̱a̱n' ña̱ chindiee' ña̱'a' ndo̱' ndii, sa̱ka'nu' ni̱a̱ Ndiosí, kua̱chi̱ ndii ku̱ni̱ ni̱a̱ sa̱a̱ nia'á ndo'ó ña̱ sa̱xinú xna̱'a̱ ndo̱' tu̱'u̱n va̱'a̱ ña̱ ka'án xa'a̱' Cristo. Te̱ sa̱ka'nu' tu̱ ni̱a̱ Ndiosí xa'a̱' a̱ ña̱ taxi' ndo̱' kua'a̱' xu̱'un' te̱ chi̱ndi̱e̱e' ña̱'a' ndo̱', te̱ chi̱ndi̱e̱e' tu̱ ndo̱' sa̱kuu' ne̱ natiín.
47009014	Te̱ sa̱kan' tu̱ ka'a̱n va̱ ni̱a̱ xiin' Ndiosí xa'a̱' ndo̱', sa̱kan' ña̱ ndani̱ ni̱a̱ ndo'ó xa'a̱' a̱ ña̱ ni̱ sa̱ñu'u' va̱ ña̱'a' Ndiosí xiin' nda̱'a' ndo̱'.
47009015	Chi̱nda̱ni va̱ Ndiosí xa'a̱' a̱ ña̱ kua'a̱' va̱ ni̱ xa̱mani̱' a̱ yoo', te̱ kö̱o̱' tu̱'u̱n ña̱ ku̱vi̱ sa̱na̱kuachi' e̱' tu̱mani̱' ja̱a̱n'.
47010001	Ka'án nda'vi yu'u̱, te̱ nduu' Pablo, xiin' ndo'ó sa̱a̱ nii' xaa' Cristo, ña̱ maso kuu' a̱, te̱ va̱'a̱ tu̱ nimá a̱. Sa̱kan' ña̱ xini i̱ kuento ña̱ ka'án sa̱va̱ ndo̱' ña̱ i̱yo̱ va̱ i̱ kii̱' ndu'u̱' i̱ te̱i̱n ndo̱', ndisu̱ kii̱' ndu'u̱' i̱ tu̱ku̱ xaan' ndii, tïakú xa̱chi' yu̱'u' i̱ xa'a̱' ndo̱', kachi ndo̱'.
47010002	Xa'a̱' a̱ ja̱a̱n' na ka'án nda'vi i̱ xiin' ndo̱' ña̱ ndü̱ku' ndo̱' ña̱ tïakú yu̱'u' i̱ ja̱a̱n' kii̱' ko̱o̱ i̱ te̱i̱n ndo̱', sa̱kan' ña̱ xa̱ yoo ndi̱tu̱ni̱ i̱ ña̱ ka'a̱n kaxi' i̱ xiin' ne̱ tiin' kua̱chi̱ ndu'u̱ ja̱a̱n', ña̱ ka'án ni̱a̱ ña̱ xika' ndu̱ nde̱e̱ naa xika' ne̱ nduu' kuenta i̱i̱n yivi̱'.
47010003	Kua̱chi̱ ndii, tee̱' ndee te̱ yivi̱' i̱i̱n yivi̱' nduu' ndu̱ ndii, künta'an' ndu̱ naa kunta'an' ne̱ yivi̱' i̱i̱n yivi̱' yo'o'.
47010004	Kua̱chi̱ ndii, ña̱ tiin' ndi̱a̱a̱ ndu̱ te̱ kunta'an' ndu̱ ndii, süu̱' naa ña̱ tiin' ndi̱a̱a̱ ne̱ yivi̱' i̱i̱n yivi̱' nduu' a̱, süu̱' ja̱a̱n' ndii ndi̱e̱e̱' mi̱i' Ndiosí nduu' a̱. Te̱ kumi' a̱ ndi̱e̱e̱' te̱ sa̱nduxín a̱ ña̱ ndi̱e̱e̱' ña̱ ndi̱va̱'a̱,
47010005	te̱ xiin' ña̱ ja̱a̱n' sandoñu'u' ndu̱ ña̱ xini tuní xini xa'an' ña̱ kumi' ne̱ yivi̱' i̱i̱n yivi̱'. Te̱ ña̱ ja̱a̱n' taxi' tu̱ ndi̱e̱e̱' ndu̱, te̱ sa̱nduxín ndu̱ sa̱kuu' ña̱ ka'án ñuñu' ni̱a̱, te̱ xikuita'nú ni̱a̱ nuu̱' ña̱ ka'án xa'a̱' Ndiosí. Te̱ ña̱ ja̱a̱n' tu̱ taxi' ndi̱e̱e̱' ndu̱, te̱ nakasi ndu̱ sa̱kuu' ña̱ xanini ne̱ yivi̱' i̱i̱n yivi̱', te̱ ki̱xi̱n ndi̱a̱ka̱ ña̱'a' ndu̱ nuu̱' Cristo, te̱ ka̱ndi̱xa' ña̱'a' ni̱a̱.
47010006	Te̱ xa̱ yoo tu̱'va̱ ndu̱ te̱ sa̱ndo'o' ndu̱ sa̱kuu' ne̱ xaso̱'o̱ nuu̱' Cristo kii̱' ku̱ni̱ ndu̱ ña̱ xa̱ ni̱ ka̱ndi̱xa' ña̱'a' sa̱kuu' ndo'ó.
47010007	Chu̱u̱n xa'a' va̱ ndo̱' sa̱a̱ kuu' ne̱ yivi̱'. Naa' tuu yo̱o̱ ka̱ ña̱ xiní kaxi' ni̱a̱ ña̱ kuenta Cristo nduu' ni̱a̱ ndii, kuní a̱ ña̱ na̱ku̱ni̱ tu̱ ni̱a̱ ña̱ kuenta Cristo nduu' tu̱ ndu'u̱.
47010008	Tee̱' ndee nde̱e̱ vaa̱' ndi̱e̱e' ka̱ ka'án chuun' yu'u̱ vi̱ti̱n xa'a̱' a̱ ña̱ ni̱ ta̱xi̱ xto̱'o̱ e̱' ndi̱e̱e̱' ja̱a̱n' nda̱'a' i̱ ndii, kuä̱sa̱' ka'an' nuu̱' i̱. Sa̱kan' ña̱ ni̱ ta̱xi̱ a̱ ndi̱e̱e̱' ja̱a̱n' nda̱'a' i̱ te̱ sa̱kua'nu' i̱ ndo'ó nuu̱' i̱chi' Jesús, te̱ süu̱' ni̱ ta̱xi̱ a̱ ndi̱e̱e̱' ja̱a̱n' nda̱'a' i̱ te̱ sa̱tívi' i̱ ndo'ó, ne̱ i̱ni̱ xini ña̱'a'.
47010009	Te̱ küní i̱ ña̱ ka̱ni̱ni̱ ndo̱' ña̱ tee̱' kuni sa̱yi̱'vi i̱ ndo'ó xiin' tu̱tu̱, ña̱ ni̱ ti̱'vi' i̱ kua'a̱n nda̱'a' ndo̱'.
47010010	Kua̱chi̱ ndii, xini i̱ kuento ña̱ ka'án sa̱va̱ ndo̱' ndii, vixi va̱ te̱ sa̱xinú e̱' ña̱ ni̱ ke̱'i̱ i̱ nuu̱' tu̱tu̱ ja̱a̱n', te̱ ndi̱e̱e' va̱ tu̱ ka'án ña̱ yoso̱' nuu̱' a̱, ndisu̱ kii̱' yoo i̱ te̱i̱n ndo̱' ndii, i̱yo̱ va̱ i̱ te̱ kü̱vi̱ tu̱ nda̱tu̱n' ka'a̱n i̱, kachi ndo̱'.
47010011	Sa̱kan' na kuii' kuní i̱ ña̱ ku̱nda̱ni̱ tu̱ te̱ ka'án sa̱kan' xa'a̱' i̱ ña̱ sa̱a̱ nii' ni̱ ke̱'i̱ ndi̱e̱e' i̱ nuu̱' tu̱tu̱ yo'o' kii̱' ndu'u̱' xika' i̱ ndii, nii' sa̱kan' tu̱ ndi̱e̱e' ka'a̱n i̱ xiin' ndo̱' kii̱' ko̱o̱ i̱ mii' ndiee' ndo̱'.
47010012	Sa̱kan' ña̱ kö̱o̱' kivi̱' sa̱a̱ ndu̱ naa xaa' te̱ ka'án va̱'a̱ xa'a̱' mi̱i' ja̱a̱n', ni̱ nde̱e̱ nä̱ka̱ta̱ xiin' mii' tu̱ ndu̱ xiin' te̱ ja̱a̱n', kua̱chi̱ ndii te̱ ka'án va̱'a̱ xa'a̱' mi̱i' ja̱a̱n', te̱ xa̱ xiin' ta'an' mi̱i' tu̱ ra̱ nakata' xiin' mii' ra̱ ndii, i̱i̱n te̱ küu' kaxi' nduu' ra̱.
47010013	Ndisu̱ ndu'u̱ ndii, kä'a̱n va̱'a̱ ndu̱ xa'a̱' chu̱u̱n ña̱ xaa' ndu̱ ya'a̱ ka̱ te̱ sa̱kan' sa̱a̱ kuní Ndiosí, süu̱' ja̱a̱n' ndii Ndiosí nduu' ña̱ nia'á ndu'u̱ sa̱a̱ kuní a̱ sa̱a̱ ndu̱ chu̱u̱n nuu̱' a̱, te̱ ña̱ ja̱a̱n' tu̱ ni̱ xa̱a̱ sa̱kan', te̱ ni̱ xaa̱ ndu̱ nde̱e̱ mii' ndiee' ndo'ó.
47010014	Xi̱'na̱ ndu̱ ni̱ xa'a̱n mii' ndiee' ndo̱' ña̱ nu̱u', sa̱kan' na kuii' kuä̱sa̱' ya'á ndu̱ ña̱ kuní Ndiosí sa̱a̱ ndu̱. Kua̱chi̱ ndii xi̱'na̱ ndu̱ ni̱ xa̱'a' ka'án ndo̱so̱' tu̱'u̱n va̱'a̱ ña̱ ka'án xa'a̱' Cristo nuu̱' ndo̱'.
47010015	Kuä̱sa̱' ka'án va̱'a̱ ndu̱ xa'a̱' mi̱i' ndu̱ xa'a̱' chu̱u̱n ña̱ ni̱ xa̱a̱ tu̱ku̱ te̱ yivi̱', süu̱' ja̱a̱n' ndii ndiatu' i̱ni̱ ndu̱ ña̱ sa̱a̱ ña̱ kua'a̱n kua̱'nu̱ ka̱ ña̱ i̱ni̱ ndo'ó xini ndo̱' Jesús, te̱ ku̱vi̱ kua'a̱' ka̱ ndo̱' ku̱mi' ndu̱ ña̱ ndi̱e̱e' nuu̱' sa̱a̱ kuní Ndiosí sa̱chuun' ndu̱.
47010016	Te̱ ndiatu' tu̱ i̱ni̱ ndu̱ ña̱ ku'u̱n ka'a̱n ndo̱so̱' ndu̱ tu̱'u̱n va̱'a̱ ja̱a̱n' xika' ka̱ te̱ mii' ndiee' ndo'ó, mii' tïa̱'an ku'u̱n nde̱e̱ i̱i̱n te̱ yivi̱', te̱ sa̱kan' kä'a̱n va̱'a̱ ndu̱ xa'a̱' mi̱i' ndu̱ xa'a̱' chu̱u̱n ña̱ ni̱ xa̱a̱ tu̱ku̱ te̱ yivi̱'.
47010017	Sa̱kan' ña̱ yoso̱' a̱ nuu̱' tu̱tu̱ Ndiosí mii' ka'án a̱ ndii: “Naa' kuni ka'a̱n va̱'a̱ yo̱o̱ ka̱ xa'a̱' mi̱i' ni̱a̱ ndii, nde̱e̱ chaa' ka̱ na ka'a̱n va̱'a̱ ni̱a̱ xa'a̱' ña̱ ni̱ xa̱a̱ xto̱'o̱ e̱' Ndiosí xa'a̱' ni̱a̱.” Sa̱kan' yoso̱' a̱.
47010018	Kua̱chi̱ ndii, süu̱' ne̱ ka'án va̱'a̱ xa'a̱' mi̱i' nduu' ne̱ keta' va̱'a̱ nuu̱' xto̱'o̱ e̱' Ndiosí, süu̱' ja̱a̱n' ndii ne̱ ka'án va̱'a̱ mi̱i' ña̱ ja̱a̱n' xa'a̱' nduu' ne̱ keta' va̱'a̱ nuu̱' a̱.
47011001	Ndiatu' i̱ni̱ i̱ ña̱ ku̱ndi̱e̱ni xíni' ndo̱' ku̱ni̱ ndo̱' yu'u̱, tee̱' ndee ka'a̱n i̱ nde̱e̱ naa i̱i̱n te̱ küu' kaxi'. Va̱'a̱ ka̱ na ku̱ndi̱e̱ni xíni' ndo̱' ku̱ni̱ ndo̱' yu'u̱.
47011002	Kua̱chi̱ ndii, ña̱ xakuiñu yu'u̱ ndo'ó ndii, nde̱e̱ nda̱'a' Ndiosí kua̱xi̱ a̱. Sa̱kan' ña̱ xa̱ ni̱ chi̱tuní i̱ ña̱ xiin' i̱i̱n nda̱a̱' kui̱ti̱' te̱ yivi̱' tu̱nda'a̱' ndo̱' sa̱a̱ i̱, te̱ te̱ yivi̱' ja̱a̱n' ndii, Cristo nduu' a̱. Sa̱kan' na kuii' kii̱' kundi̱a̱ka̱ i̱ ndo'ó nuu̱' a̱ ndii, kuní a̱ ña̱ ndo̱o̱ ko̱o̱ ndo̱' nde̱e̱ naa i̱i̱n ña̱'a' ña̱ ndu'u̱' sie nde̱e̱ xaa̱' kivi̱' ña̱ tu̱nda'a̱' a'.
47011003	Ndisu̱ xika' nimá i̱ ña̱ naa ni̱ xa̱a̱ koo̱' ni̱ xi̱ni̱ xa'an' ri' Eva ndii, kuein' tu̱ ku̱ni̱ xa'an' te̱ ja̱a̱n' ndo'ó, te̱ sa̱sana' ra̱ xíni' ndo̱', te̱ na̱ko̱o̱ ndo̱' ña̱ ita' ni̱'i̱ ndo̱' i̱chi' Cristo.
47011004	Sa̱kan' ña̱ ndo'ó ndii, kundieni mani̱' xíni' ndo̱' kuu' yo̱o̱ ka̱ kua̱xi̱ ka'án ndo̱so̱' siin' nuu̱' ndo̱' xa'a̱' Jesús, te̱ sa̱kan' ña̱ xa̱ ni̱ ka'a̱n ndo̱so̱' ndu̱ nuu̱' ndo̱' xa'a̱', te̱ natiin' tu̱ ndo̱' i̱nga̱ espíritu siin' te̱ sa̱kan' Espíritu Santo, ña̱ xa̱ ni̱ na̱ti̱i̱n ndo̱', te̱ natiin' ka̱ tu̱ ndo̱' i̱nga̱ nuu̱' tu̱'u̱n siin' te̱ sa̱kan' tu̱'u̱n va̱'a̱, ña̱ xa̱ ni̱ ka'a̱n ndo̱so̱' ndu̱ nuu̱' ndo̱'.
47011005	Te̱ kuä̱sa̱' tuu yu'u̱ ña̱ te̱ xanuu' ka̱ nduu' i̱ te̱ sa̱kan' te̱ ka'án mi̱i' ña̱ nduu' ra̱ te̱ chu̱u̱n va̱ ka'án ndo̱so̱' ja̱a̱n'.
47011006	Tee̱' ndee süu̱' i̱i̱n te̱ chu̱u̱n va̱ xiin' kuento nduu' i̱, ndisu̱ kumi' i̱ ña̱ chu̱u̱n xaa' ña̱ ndichi ña̱ ni̱ ta̱xi̱ Ndiosí. Te̱ ña̱ ja̱a̱n' ndii, xa̱ ki'in' i̱chi' xi nia'á ndu̱ a̱ nuu̱' ndo̱'.
47011007	Kuein' tuu ndo̱' ña̱ ni̱ xa̱a̱ i̱ kua̱chi̱ ña̱ nï̱ ki̱'i̱n i̱ xu̱'un' nda̱'a' ndo̱' kii̱' ni̱ sa̱nia'á i̱ ndo'ó tu̱'u̱n va̱'a̱ ña̱ ka'án xa'a̱' Ndiosí, sa̱kan' ña̱ ni̱ sa̱nuu' xiin' mii' mi̱i' i̱ te̱ ka̱ni̱'i̱ i̱ ndo'ó.
47011008	Te̱ nda̱'a' tu̱ku̱ ti̱'vi̱ ne̱ nakayá xa'a̱' Jesús ni̱ ki̱'i̱n i̱ xu̱'un', te̱ ni̱ sa̱nia'á i̱ ndo'ó.
47011009	Kii̱' ni̱ ndu'u̱' i̱ mii' ndiee' ndo̱' ñaa̱', te̱ kii̱' ni̱ kuni̱ yo̱o̱ ka̱ nduu' ña̱'a̱ nuu̱' i̱ ndii, kö̱o̱' kivi̱' ni̱ xa'a̱n i̱ vi̱'e̱ nde̱e̱ i̱i̱n ndo̱' te̱ kaka̱n e̱ nuu̱' ndo̱', sa̱kan' ña̱ ne̱ ta'an' e̱', ne̱ nduu' kuenta Jesús, ne̱ ni̱ ki̱e̱e̱ ñu̱'u' Macedonia yo'o', ni̱ chi̱ndi̱e̱e' yu'u̱ xiin' ña̱ tiaku i̱. Te̱ ni̱ xa̱nduxa̱' i̱, te̱ nï̱ xika̱n i̱ ña̱'a̱ nuu̱' nde̱e̱ i̱i̱n ndo̱', te̱ ni̱ nde̱e̱ käka̱n tu̱ e̱' nuu̱' ndo̱'.
47011010	Sa̱a̱ nii' xiní kaxi' yu'u̱ ña̱ xiní xna̱'a̱ i̱ ña̱ ndi̱xa̱ xa'a̱' Cristo ndii, nii' sa̱kan' tu̱ xiní kaxi' i̱ ña̱ nde̱e̱ i̱i̱n ne̱ ndiee' nuu̱' ñu̱'u' Acaya ñaa̱' kü̱vi̱ sa̱vi̱kuiín yu'u̱, te̱ na̱ko̱o̱ i̱ ña̱ va̱'a̱ kuni i̱ xa'a̱' ña̱ kï'in' i̱ xu̱'un' te̱ sania'á i̱ ndo'ó.
47011011	Tee̱' kuein' tuu ndo̱' ña̱ xaa' i̱ sa̱kan' xa'a̱' a̱ ña̱ ndäni̱ i̱ ndo'ó. Kuä̱sa̱' xa̱chi' sa̱kan' ra̱n', xiní Ndiosí ña̱ ndani̱ kua'a̱' i̱ ndo'ó.
47011012	Ndisu̱ yu'u̱ ndii, sa̱a̱ na xaa' i̱ ña̱ xa̱ xaa' i̱ ja̱a̱n', sa̱kan' te̱ kö̱o̱' xa̱chi' a̱ ku̱vi̱ ka'a̱n ni̱nu̱ te̱ ñuñu' xa'a̱' mi̱i' ra̱ xa'a̱' ña̱ ja̱a̱n', te̱ nakata' xiin' mii' ra̱ xiin' ndu̱.
47011013	Sa̱kan' ña̱ te̱ ja̱a̱n' ndii, te̱ ka'án ndo̱so̱' tu̱n vixi̱ kui̱ti̱' nduu' ra̱, te̱ xini xa'an' ra̱ ndo'ó ka'án ra̱ ña̱ te̱ tianu̱' Cristo sa̱nia'á i̱chi' a̱ nduu' ra̱, kachi ra̱.
47011014	Te̱ kö̱o̱' a̱ na̱nda̱ni̱ e̱' xa'a̱' ña̱ xaa' te̱ ja̱a̱n' sa̱kan', kua̱chi̱ ndii sa̱kan' tu̱ xaa' mi̱i' ña̱ ndi̱va̱'a̱ sananduu' xiin' mii' a̱ nde̱e̱ naa ángele, ña̱ yi'é.
47011015	Xa'a̱' a̱ ja̱a̱n' na kuii' kö̱o̱' a̱ na̱nda̱ni̱ tu̱ e̱' xa'a̱' ña̱ xaa' te̱ xika' nuu' nuu̱' ña̱ ndi̱va̱'a̱ ja̱a̱n', ña̱ sananduu' xiin' mii' ra̱ nde̱e̱ naa te̱ ka'án ndo̱so̱' xna̱'a̱ xa'a̱' ña̱ nda̱ku. Ndisu̱ kivi̱' so'o̱' ndi'i' ndii, ku'u̱n ra̱ vi̱'e̱ tu̱ndo'o̱' mii' xata'a̱n ku'u̱n ra̱ xa'a̱' ña̱ xaa' ra̱ ña̱ ja̱a̱n'.
47011016	Tu̱ku̱ ni̱ ka'án i̱ xiin' ndo̱' ña̱ nde̱e̱ i̱i̱n ndo̱' kä̱ni̱ni̱ ña̱ te̱ küu' kaxi' nduu' i̱, ndisu̱ tee̱' ndee sa̱kan' nduu' a̱ ndii, na̱ti̱i̱n ndo̱' yu'u̱ kaa' sa̱kan', te̱ sa̱kan' ku̱vi̱ tu̱ ka'a̱n va̱'a̱ yu'u̱ xa'a̱' mi̱i' i̱ sie.
47011017	Te̱ ña̱ xito' ka'a̱n i̱ yo'o' ndii, süu̱' xto̱'o̱ e̱' ni̱ ka'a̱n chuun' a̱ xiin' i̱, süu̱' ja̱a̱n' ndii ka'án i̱ nde̱e̱ naa i̱i̱n te̱ küu' kaxi', te̱ ku̱vi̱ ka'a̱n va̱'a̱ i̱ xa'a̱' mi̱i' i̱.
47011018	Xa'a̱' ña̱ yoo va̱ te̱ ka'án va̱'a̱ xa'a̱' mi̱i' xa'a̱' ña̱ kuu' mi̱i' ra̱ ndii, ku̱vi̱ tu̱ sa̱a̱ yu'u̱ sa̱kan'.
47011019	Tee̱' ndee tuu ndo̱' ña̱ ne̱ kuu' kaxi' nduu' ndo̱' ndii, kundieni xíni' ndo̱' kuu' te̱ küu' kaxi' ja̱a̱n'.
47011020	Sa̱kan' ña̱ kundieni xíni' ndo̱' kuu' nde̱e̱ te̱ tiachuun' ndo'ó, te̱ xa̱ nda̱'a' ndo'ó tiaku ra̱, te̱ xini xa'an' tu̱ ra̱ ndo'ó, te̱ sa̱kan' tu̱ xachié xiin' mi̱i' ra̱ nuu̱' ndo̱', te̱ nde̱e̱ sa'ndia' ra̱ nuu̱' ndo̱'.
47011021	Ka'an' va̱ nuu̱' i̱ ka'án i̱ xiin' ndo̱' ña̱ ndu'u̱ ndii, ya'a̱ kuie ni̱ ku̱u̱ ndu̱ xiin' ndo̱', sa̱kan' na nï̱ xaa' ndu̱ naa xaa' te̱ ja̱a̱n'. Ndisu̱ naa' i̱nga̱ te̱ yivi̱' ka'án va̱'a̱ xa'a̱' mi̱i' ndii, sa̱kan' tu̱ sa̱a̱ yu'u̱, tee̱' ndee ña̱ küu' kaxi' nduu' ña̱ ja̱a̱n'.
47011022	¿Ñáá te̱ vi̱'e̱ hebreo nduu' te̱ ja̱a̱n', kachi ra̱? Su̱vi̱ tu̱ yu'u̱. ¿Ñáá te̱ ñu̱u̱ Israel nduu' te̱ ja̱a̱n', kachi ra̱? Su̱vi̱ tu̱ yu'u̱. ¿Ñáá te̱ vi̱'e̱ Abraham nduu' te̱ ja̱a̱n', kachi ra̱? Su̱vi̱ tu̱ yu'u̱.
47011023	Ka'án te̱ ja̱a̱n' ña̱ te̱ xika' nuu' nuu̱' Cristo nduu' ra̱ xtun, yu'u̱ ka̱ vi̱' te̱ sa̱kan' te̱ ja̱a̱n'. Tee̱' ndee ka'án i̱ nde̱e̱ naa i̱i̱n te̱ küu' kaxi', xa̱ kua'a̱' ka̱ ni̱ xa̱chuun' yu'u̱ te̱ sa̱kan' te̱ ja̱a̱n', te̱ xa̱ kua'a̱' ka̱ tu̱ i̱chi' xi xaxi̱' i̱ nda̱'a' te̱ yivi̱' te̱ sa̱kan' te̱ ja̱a̱n', xa̱ kua'a̱' ka̱ tu̱ i̱chi' xi naá i̱ vi̱'e̱ ka̱a̱ te̱ sa̱kan' te̱ ja̱a̱n', sa̱kan' tu̱ xa̱ kua'a̱' ka̱ i̱chi' xa̱ yoo i̱ ku̱vi̱ i̱ te̱ sa̱kan' te̱ ja̱a̱n'.
47011024	U'u̱n ta'an i̱chi' xa̱ ni̱ su̱ku̱' yo̱'o' te̱ Israel yu'u̱. Te̱ i̱'i̱n i̱chi' ja̱a̱n' ndii, oko̱ xa'u̱n ku̱mi' i̱chi' ni̱ su̱ku̱' ra̱ a̱ i̱i̱n' i̱.
47011025	Uni̱ ta'an i̱chi' xa̱ ni̱ su̱ku̱' ndu̱ku̱ te̱ yivi̱' yu'u̱, te̱ i̱i̱n i̱chi' ni̱ ku̱u̱n yuu̱' tu̱ te̱ yivi̱' yu'u̱, te̱ sa̱kan' tu̱ xa̱ uni̱ ta'an i̱chi' xa̱ ni̱ nde̱ka'nu̱ tundo̱o' mii' kua'a̱n i̱ nuu̱' mi̱ni̱ ka'nu', te̱ ni̱ ndoo̱ i̱ nuu̱' ti̱kui mi̱ni̱ ka'nu' ja̱a̱n' i̱i̱n nda̱a̱' kivi̱' xiin' i̱i̱n nda̱a̱' ñu̱u.
47011026	Xa̱ kua'a̱' va̱ xaan' xi xa'án i̱, te̱ ki'in' i̱ti̱a̱ xi xka'ndi̱a̱ i̱ xiin' kua'a̱' tu̱ndo'o̱'. Xi ndo̱kuein' i̱ xaa' te̱ kui'na̱', te̱ sa̱kan' tu̱ xi ndo̱kuein' i̱ xaa' te̱ ñu̱u̱ mi̱i' i̱, te̱ xa̱ xi ndo̱kuein' tu̱ i̱ xaa' te̱ tuku'. Sa̱kan' tu̱ xi ndo̱kuein' i̱ ñu̱u̱ ka'nu', uun mii' taxi̱n' kaa', uun nuu̱' mi̱ni̱ ka'nu', te̱ xa̱ xi ndo̱kuein' tu̱ i̱ te̱i̱n te̱ xini xa'an' ka'án ña̱ te̱ xika' i̱chi' Jesús xiin' e̱' nduu' ra̱.
47011027	Xa̱ kua'a̱' va̱ tu̱ xi xachuun' i̱, sa̱kan' na ni̱ xa̱vi va̱ i̱, te̱ xa̱ kua'a̱' tu̱ i̱chi' nï̱ kixi̱n i̱ nde̱e̱ sie, te̱ ki'in' tu̱ i̱chi' ni̱ xi'i̱ va̱ i̱ so̱ko̱, te̱ ni̱ ichi̱ tu̱ i̱ ti̱kui, te̱ xa̱ ki'in' tu̱ i̱chi' nï̱ xi̱xi̱ i̱ nde̱e̱ sie sa̱kan' na ni̱ yoo̱ ndi̱ti̱a̱ i̱, te̱ sa̱kan' tu̱ xa̱ ki'in' i̱chi' nï̱ yoo toto̱ i̱, te̱ ni̱ xi̱ni̱ vi̱xi̱n va̱ i̱.
47011028	Te̱ süu̱' xa̱ ña̱ ja̱a̱n' kui̱ti̱' ndo'o' i̱, süu̱' ja̱a̱n' ndii sa̱a̱ kivi̱' kua'a̱n ndi'ni̱ kua'a̱' ka̱ i̱ xa'a̱' sa̱kuu' ne̱ nakayá xa'a̱' Jesús.
47011029	Sa̱kan' na kuii' kii̱' kö̱o̱' ndi̱e̱e̱' sa̱va̱ ndo'ó nuu̱' i̱chi' Jesús ndii, nde̱e̱ naa kö̱o̱' tu̱ ndi̱e̱e̱' yu'u̱, te̱ kii̱' kaviko' ne̱ yivi̱' yo̱o̱ ka̱ nduu' ndo'ó te̱ xaa' ndo̱' kua̱chi̱ ndii, sanasaá' va̱ ni̱a̱ yu'u̱.
47011030	Naa' yoo i̱i̱n xa'a̱' ña̱ kuní a̱ ka'a̱n va̱'a̱ i̱ xa'a̱' mi̱i' i̱ ndii, ku̱vi̱ sa̱a̱ i̱ sa̱kan' xa'a̱' a̱ ña̱ nia'á ña̱ kö̱o̱' xa̱chi' ndi̱e̱e̱' i̱.
47011031	Sa̱kan' ña̱ Ndiosí, ña̱ xata'a̱n sa̱ka'nu' e̱' nde̱e̱ ndi'i' ni̱ kivi̱', yu̱va' xto̱'o̱ e̱' Jesucristo, xiní ña̱ süu̱' xini xa'an' i̱.
47011032	Kii̱' ni̱ xika̱ i̱ ñu̱u̱ Damasco ndii, i̱i̱n te̱ ni̱ xa̱'ndi̱a̱ chuun' nuu̱' ñu̱u̱ ja̱a̱n', te̱ ni̱ chi̱ndu'u̱' rey te̱ na̱ni' Areta ndii, ni̱ ka'a̱n chuun' ra̱ xiin' te̱ xito' yi'e' ñu̱u̱ ja̱a̱n', ndiaa ni̱ te̱ na̱ti̱i̱n ra̱ yu'u̱.
47011033	Ndisu̱ ni̱ chi̱ndi̱e̱e' sa̱va̱ ne̱ yivi̱' yu'u̱, te̱ ni̱ ke̱ta̱ i̱ to̱ko' nama̱ ñu̱u̱ ja̱a̱n' mii' yoo i̱i̱n ventana. Ni̱ sko̱'ni' ni̱a̱ yu'u̱ ti̱xi̱n i̱i̱n íka', te̱ ni̱ nu̱u̱ i̱. Sa̱kan' te̱ ni̱ ku̱vi̱ ni̱ kaku̱ i̱ nda̱'a' te̱ ñu̱u̱ ja̱a̱n'.
47012001	Ña̱ nda̱ku nduu' a̱ ña̱ kö̱o̱' xata̱' a̱ ña̱ ka'a̱n va̱'a̱ e̱' xa'a̱' mi̱i' e̱', ndisu̱ yu'u̱ ndii, kuní a̱ ña̱ ka'a̱n i̱ xa'a̱' ña̱ ni̱ sa̱tuví xto̱'o̱ e̱' nuu̱' i̱ xiin' ña̱ ni̱ sa̱kuni' a̱ yu'u̱.
47012002	Xiní yu'u̱ i̱i̱n te̱ yivi̱', te̱ i̱ni̱ xini Cristo, ña̱ xa̱ kua'a̱n uxi̱ ku̱mi' kuiya̱ ndii, ni̱ na̱ka̱ ña̱'a' Ndiosí nde̱e̱ ndi̱vi' uni̱, nde̱e̱ mii' ndu'u̱' a̱. Xïní i̱ naa' ni̱ xa'a̱n ra̱ xiin' ñu̱'u' nde'i̱ ra̱, uun xiin' nimá kui̱ti̱' ra̱ ni̱ xa'a̱n ra̱. Xïní yu'u̱. Ii̱n nda̱a̱' Ndiosí kui̱ti̱' xiní ña̱ ja̱a̱n'.
47012003	(Xïní i̱ naa' ni̱ xa'a̱n ra̱ xiin' ñu̱'u' nde'i̱ ra̱, uun xiin' nimá kui̱ti̱' ra̱ ni̱ xa'a̱n ra̱. Xïní yu'u̱. Ii̱n nda̱a̱' Ndiosí kui̱ti̱' xiní ña̱ ja̱a̱n'.) Ndisu̱ xiní yu'u̱ xa'a̱' te̱ yivi̱' ja̱a̱n'
47012004	ña̱ ni̱ na̱ka̱ ña̱'a' Ndiosí nde̱e̱ ndi̱vi' mii' ndu'u̱' a̱, mii' nda̱tu̱n' xa̱va̱'a̱ kaa'. Te̱ i̱kan' ni̱ xi̱ni̱ so̱'o̱ ra̱ tu̱'u̱n ña̱ xiní mi̱i' kui̱ti̱' Ndiosí ka'a̱n a̱, te̱ kö̱o̱' nde̱e̱ i̱i̱n ne̱ yivi̱' ne̱ kande̱i' ka'a̱n ña̱ ja̱a̱n'.
47012005	Xa'a̱' te̱ yivi̱' ja̱a̱n' ndii, ku̱vi̱ ka'a̱n va̱'a̱ i̱, ndisu̱ sä̱a̱ i̱ sa̱kan' xa'a̱' mi̱i' i̱. Sa̱kan' ña̱ xa'a̱' mi̱i' i̱ ndii, ka'a̱n va̱'a̱ i̱ xa'a̱' ña̱ nia'á ña̱ kö̱o̱' xa̱chi' ndi̱e̱e̱' i̱ kui̱ti̱'.
47012006	Sa̱kan' na kuii' tee̱' ndee ka'a̱n va̱'a̱ i̱ xa'a̱' mi̱i' i̱ ndii, süu̱' i̱i̱n te̱ küu' kaxi' ku̱ndu̱u̱ i̱, kua̱chi̱ ndii ña̱ nda̱ku nduu' a̱ ka'a̱n i̱. Ndisu̱ xäa' i̱ ña̱ ja̱a̱n', sa̱kan' te̱ kä̱ni̱ni̱ ne̱ yivi̱' xa'a̱' i̱ ña̱ i̱i̱n te̱ koo' chukuu' ya'a̱ ka̱ nduu' i̱ te̱ sa̱kan' sa̱a̱ xiní ne̱ ja̱a̱n' xaa' i̱, uun te̱ sa̱kan' ña̱ xini so̱'o̱ ni̱a̱ ka'án i̱.
47012007	Te̱ ko̱to̱ ka̱ ka'a̱n va̱'a̱ ya'a̱ i̱ xa'a̱' mi̱i' i̱ xa'a̱' ña̱ nda̱tu̱n' koo' chukuu' ña̱ ni̱ xi̱ni̱ i̱, ña̱ ni̱ nia'a̱ Ndiosí nuu̱' i̱ ja̱a̱n' ndii, ni̱ ka̱ni̱ i̱i̱n ña̱ u'vi̱ i̱i̱n' i̱ nde̱e̱ naa ki'ví i̱ñu̱', te̱ ña̱ xika' nuu' nuu̱' ña̱ ndi̱va̱'a̱ nduu' ña̱ sando'o' yu'u̱ ja̱a̱n', sa̱kan' te̱ kä'a̱n va̱'a̱ ya'a̱ i̱ xa'a̱' mi̱i' i̱.
47012008	Te̱ xa̱ uni̱ i̱chi' ni̱ ka'a̱n nda'vi i̱ xiin' xto̱'o̱ e̱' Ndiosí ña̱ ta̱va̱' ña̱'a' a̱,
47012009	ndisu̱ ni̱ ka'a̱n a̱ xiin' i̱ ndii: “Ña̱ kundani̱ i̱ yo'ó kui̱ti̱' nduu' ña̱ kuní nuu̱' u̱n', sa̱kan' ña̱ ña̱ ndi̱e̱e' i̱ ndii, nia'á va̱'a̱ ya'a̱ ka̱ a̱ kii̱' kö̱o̱' ña̱ ndi̱e̱e' ne̱ yivi̱'”, ni̱ kachi̱ a̱. Xa'a̱' a̱ ja̱a̱n' na nde̱e̱ chaa' ka̱ va̱'a̱ kuni i̱, te̱ ka'a̱n va̱'a̱ i̱ xa'a̱' ña̱ nia'á ña̱ kö̱o̱' ña̱ ndi̱e̱e' i̱, sa̱kan' te̱ nia'a̱ va̱'a̱ ka̱ i̱ ña̱ ña̱ ndi̱e̱e' Cristo xiko ni'i' yu'u̱.
47012010	Sa̱kan' na kuii' va̱'a̱ kuni i̱ kii̱' kö̱o̱' ña̱ ndi̱e̱e' i̱, uun kii̱' ka'án ki̱ni̱ ne̱ yivi̱' xiin' i̱, uun kii̱' natiín i̱, uun kii̱' mi̱i' kuu' ne̱ yivi̱' xiin' i̱, uun kii̱' ndo'o' i̱ xa'a̱' a̱ ña̱ xaa' i̱ chu̱u̱n nuu̱' Cristo. Sa̱kan' ña̱ kii̱' kö̱o̱' ka̱ ña̱ ndi̱e̱e' i̱ ndii, sa̱kan' te̱ nduu' i̱ te̱ ndi̱e̱e' ka̱ xaa' Ndiosí.
47012011	Ni̱ ku̱u̱ i̱ nde̱e̱ naa i̱i̱n te̱ küu' kaxi' kii̱' ni̱ ka'a̱n va̱'a̱ i̱ xa'a̱' mi̱i' i̱ nuu̱' ndo̱', ndisu̱ ndo'ó kumi' kua̱chi̱ xa'a̱' ña̱ ja̱a̱n'. Kua̱chi̱ ndii ndo'ó nduu' ne̱ ni̱ kuni̱ a̱ ka'a̱n va̱'a̱ xa'a̱' i̱, sa̱kan' ña̱ tee̱' ndee kö̱o̱' nduu' xa̱chi' i̱ ndii, küni kachi̱ a̱ ja̱a̱n' ña̱ xanuu' ka̱ i̱ sie nuu̱' te̱ ka'án mi̱i' ña̱ nduu' ra̱ te̱ chu̱u̱n va̱ ka'án ndo̱so̱' ja̱a̱n'.
47012012	Sa̱kan' ña̱ ña̱ nia'á ña̱ te̱ tianu̱' xna̱'a̱ Cristo sania'á i̱chi' a̱ nduu' ndu̱ ndii, ña̱ yo̱'o̱' nduu' a̱, xiin' ña̱ kuie i̱ni̱ ni̱ ku̱ndi̱e̱ni ndu̱ nuu̱' sa̱kuu' ña̱ ndo̱'o̱ ndu̱ ni̱ xa̱a̱ ndu̱ chu̱u̱n ka'nu' mii' ndiee' ndo̱', te̱ ni̱ xa̱a̱ tu̱ ndu̱ ña̱ nandani̱ va̱ ne̱ yivi̱', te̱ ni̱ xa̱a̱ tu̱ ndu̱ ña̱ nia'á ña̱ yoo ndi̱e̱e̱' Ndiosí xiin' ndu̱.
47012013	¿Ndee ña̱ va̱'a̱ ni̱ xa̱a̱ i̱ xa'a̱' i̱nga̱ ne̱ nakayá xa'a̱' Jesús, tuu ndo̱', ña̱ nï̱ xaa' i̱ xa'a̱' ndo'ó? Su̱u̱ ña̱ ni̱ xa̱a̱ kui̱ti̱' i̱ xa'a̱' ndo̱' ndii, ña̱ nde̱e̱ i̱i̱n ña̱ ku̱ti̱a̱ku̱ i̱ nï̱ xika̱n i̱ nuu̱' nde̱e̱ i̱i̱n ndo̱'. ¡Ko̱o̱ ka'nu' i̱ni̱ ndo̱' xiin' i̱ naa' i̱i̱n kua̱chi̱ chie̱ va̱ nduu' ña̱ ja̱a̱n', tuu ndo̱'!
47012014	Ko̱to̱ ndo̱', xa̱ sakoo' tu̱'va̱ xiin' mii' i̱, te̱ ku'u̱n ndi'e̱' ni̱ tukuu' i̱ mii' ndiee' ndo̱' i̱chi' ña̱ uni̱, ndisu̱ käka̱n ni̱ tu̱ku̱u̱ i̱ ña̱ ku̱ti̱a̱ku̱ i̱ nuu̱' nde̱e̱ i̱i̱n ndo̱' vi̱ti̱n. Sa̱kan' ña̱ süu̱' ña̱ kumi' ndo̱' xika' ndikún i̱, süu̱' ja̱a̱n' ndii ndo'ó ndi'ni̱ i̱ xa'a̱'. Sa̱kan' ña̱ i̱i̱n yu̱va' ndii, süu̱' ne̱ kuali' si'e̱ ra̱ taxa'a' xu̱'un' ña̱ kuní nuu̱' ra̱, süu̱' ja̱a̱n' ndii mi̱i' ra̱ taxa'a' ña̱ kuní nuu̱' si'e̱ ra̱ ja̱a̱n'.
47012015	Te̱ yu'u̱ ndii, xa̱ yoo i̱ sa̱ndi'i' i̱ sa̱kuu' ña̱ kumi' i̱ xa'a̱' ndo̱' xa'a̱' a̱ ña̱ ndani̱ i̱ ndo'ó. Te̱ süu̱' ña̱ kumi' i̱ ja̱a̱n' kui̱ti̱', süu̱' ja̱a̱n' ndii nde̱e̱ mi̱i' ñu̱'u' nde'i̱ i̱ ndii xa̱ yoo i̱ sa̱na̱kua'a e̱ xa'a̱' ña̱ va̱'a̱ ndo'ó. Tee̱' ndee na sa̱a̱ kivi̱' ndani̱ kua'a̱' ka̱ i̱ ndo'ó ndii, so̱'o̱ sie ka̱ ndani̱ ndo'ó yu'u̱ i̱'i̱n kivi̱' kua'a̱n.
47012016	Tee̱' ndee nï̱ xikán i̱ nde̱e̱ i̱i̱n ña̱ ku̱ti̱a̱ku̱ i̱ nuu̱' ndo̱', ndisu̱ ka'án sa̱va̱ ndo̱' ña̱ xa'a̱' ña̱ chu̱u̱n va̱ i̱ ndii, ni̱ xi̱ni̱ xa'an' siki' i̱ ndo'ó.
47012017	¿Ñáá tuu ndo̱' ña̱ ni̱ xi̱ni̱ xa'an' i̱ ndo'ó xiin' nda̱'a' sa̱va̱ ña̱ni̱ e̱', te̱ ni̱ ti̱vi' i̱ mii' ndiee' ndo̱' ja̱a̱n'?
47012018	Ni̱ ka'a̱n nda'vi i̱ xiin' Tito, te̱ ni̱ ti̱'vi' ña̱'a' i̱ xiin' i̱nga̱ ka̱ ña̱ni̱ ta'an' e̱', te̱ ni̱ xa'a̱n ra̱ mii' ndiee' ndo̱'. ¿Ñáá tuu ndo̱' ña̱ ni̱ xi̱ni̱ xa'an' te̱ ja̱a̱n' ndo'ó? Xiní ndo'ó ña̱ i̱i̱n kachi xanini ndu̱, te̱ i̱i̱n nda̱a̱' tu̱ i̱chi' ndikún ndu̱.
47012019	Tee̱' kusaa' xanini ka̱ ndo̱' ña̱ ka'án ndu̱ ña̱ ja̱a̱n' xa'a̱' ña̱ naka'án ndu̱ xa'a̱' mi̱i' ndu̱, süu̱' sa̱kan' nduu' a̱, süu̱' ja̱a̱n' ndii ka'án i̱ sa̱kan' xiin' ndo̱' nuu̱' Ndiosí xa'a̱' a̱ ña̱ nduu' i̱ te̱ tianu̱' Cristo. Ne̱ ta'an' mani̱' mi̱i' i̱, sa̱kuu' ña̱ xaa' ndu̱ ja̱a̱n' ndii, xaa' ndu̱ a̱, te̱ ku̱vi̱ kua̱'nu̱ na kua̱'nu̱ ka̱ ndo̱' nuu̱' i̱chi' Jesús.
47012020	Sa̱kan' ña̱ xika' nimá i̱ ña̱ kii̱' xaa̱' i̱ mii' ndiee' ndo̱' ndii, kuein' kuä̱sa̱' ndiee' va̱'a̱ ndo̱' sa̱a̱ ndiatu' i̱ni̱ yu'u̱, tee̱' kuein' tu̱ ni̱ nde̱e̱ yu'u̱ ndii, kuä̱sa̱' naá va̱'a̱ nimá i̱ xini ndo'ó kii̱' xaa̱ i̱ mii' ndiee' ndo̱' ja̱a̱n' nde̱e̱ naa ndiatu' i̱ni̱ ndo̱'. Sa̱kan' ña̱ tee̱' kuein' ndïee' ti̱'vi̱ ndo̱', tee̱' nda̱si̱' nuu̱' ndo̱' xini ta'an' ndo̱', tee̱' xi'é ndo̱' xini ta'an' ndo̱', tee̱' nata'vi' ta'an' ndo̱', tee̱' ka'án ndo̱' tu̱n vixi̱ te̱i̱n ndo̱', tee̱' chichi' ndo̱' ne̱ yivi̱' xata̱' ni̱a̱, tee̱' ñuñu' tu̱ ndo̱', tee̱' so̱'o̱ ni̱ tu̱ ndo̱'.
47012021	Te̱ sa̱kan' tu̱ xika' nimá i̱ ña̱ kii̱' ku'u̱n ndi'e̱' i̱ mii' ndiee' ndo̱' ndii, tee̱' kuein' ku̱ka̱'a̱n nuu̱' i̱ nuu̱' Ndiosí, xa'a̱' ndo'ó xa'a̱' kua̱chi̱ ndo̱', tee̱' kuein' kuni̱ a̱ kua̱ku̱ i̱ xa'a̱' kua'a̱' ne̱ ni̱ xa̱a̱ kua̱chi̱ sa̱a', te̱ tïa̱'an na̱ma̱ ni̱a̱ nimá ni̱a̱ xa'a̱' kua̱chi̱ ni̱a̱, naa kuu' ña̱ kuu' xe'na' ni̱a̱, xiin' ña̱ kumi' ni̱a̱ musa ni̱a̱, xiin' ña̱ ki̱ni̱ kuu' ni̱a̱ xiin' i̱i̱n' ni̱a̱.
47013001	Ña̱ yo̱'o̱' nduu' i̱chi' ña̱ uni̱ ña̱ ku'u̱n i̱ mii' ndiee' ndo̱'. Xiní ndo̱' ña̱ ka'án tu̱'u̱n Ndiosí ndii: “Kii̱' chindu'u̱' e̱' kua̱chi̱ xa'a̱' i̱i̱n ne̱ yivi̱' ndii, kuní a̱ ña̱ ko̱o̱ uvi̱ ta'an', uun uni̱ ta'an ne̱ ndi̱e̱e̱ yu̱'u', te̱ sa̱kan' ku̱vi̱ ku̱ni̱a̱ni̱ kua̱chi̱ ja̱a̱n'”, kachi a̱.
47013002	Kii̱' ni̱ xa'a̱n i̱ mii' ndiee' ndo̱' sa̱a' ndii, xa̱ ni̱ sa̱kuni' i̱ ndo'ó, ne̱ ni̱ xaa' kua̱chi̱ ja̱a̱n'. Te̱ vi̱ti̱n ña̱ xika' ndu'u̱' i̱ ndii, sakuni' ni̱ tukuu' i̱ yo̱o̱ ka̱ xaa' ka̱ kua̱chi̱, xiin' sa̱kuu' i̱nga̱ ne̱ xa̱ xa̱'a' xaa' tu̱ a̱ ña̱ kü̱ndu̱u̱ i̱ te̱ ka'nu' i̱ni̱ xa'a̱' ni̱a̱ kii̱' xaa̱ tu̱ku̱u̱ i̱ mii' ndiee' ndo̱',
47013003	sa̱kan' ña̱ kuní ndo̱' ña̱ nia'a̱ i̱ ndo'ó naa' ndi̱xa̱ xna̱'a̱ ña̱ Cristo tianu̱' yu'u̱. Te̱ Cristo ndii, kuä̱sa̱' ii̱' kuu' a̱ ja̱a̱n' xiin' ndo̱', süu̱' ja̱a̱n' ndii ndi̱e̱e' xa'ndia chuun' a̱ nuu̱' ndo̱'.
47013004	Kua̱chi̱ ndii, tee̱' ndee kö̱o̱' ña̱ ndi̱e̱e' Cristo ja̱a̱n' kii̱' ni̱ xi'i̱ a̱ nuu̱' krusín, ndisu̱ vi̱ti̱n ndii, xiin' ña̱ ndi̱e̱e' Ndiosí tiaku a̱. Te̱ sa̱kan' tu̱ ndu'u̱ vi̱ti̱n ndii, tee̱' ndee kö̱o̱' ña̱ ndi̱e̱e' ndu̱ nde̱e̱ naa ni̱ ndo̱'o̱ ña̱ ja̱a̱n' ndii, Ndiosí taxi' tu̱ ña̱ ndi̱e̱e' ndu'u̱, te̱ xachuun' ndu̱ te̱i̱n ndo'ó.
47013005	Chu̱u̱n xa'a' ndo̱' naa' ndi̱xa̱ xna̱'a̱ xika' ndo̱' sa̱a̱ ka'án tu̱'u̱n va̱'a̱ xa'a̱' Jesús, te̱ ko̱to̱ kua̱'a̱ xiin' mii' mi̱i' ndo̱' nuu̱' ña̱ ja̱a̱n'. ¿Ñáá xäa' ka̱ ndo̱' kuenta ña̱ yoo Jesucristo xiin' ndo̱'? Te̱ naa' kö̱o̱' ña̱ nia'á ña̱ yoo ña̱ ja̱a̱n' xiin' ndo̱' ndii, kö̱o̱' a̱ yoo xiin' ndo̱'.
47013006	Ndisu̱ ndiatu' i̱ni̱ yu'u̱ ña̱ xiní ndo̱' ña̱ ndu'u̱ ndii, yoo ña̱ nia'á ña̱ yoo a̱ xiin' ndu̱.
47013007	Te̱ ka'án va̱ ndu̱ xiin' Ndiosí xa'a̱' ndo̱' ña̱ sä̱a̱ ndo̱' nde̱e̱ i̱i̱n ña̱ ni̱a̱'a. Ndisu̱ süu̱' xaa' ndu̱ sa̱kan' xa'a̱' ña̱ kuní ndu̱ ña̱ ka'a̱n va̱'a̱ ne̱ yivi̱' xa'a̱' ndu̱, süu̱' ja̱a̱n' ndii xaa' ndu̱ sa̱kan', te̱ sa̱a̱ ndo'ó ña̱ va̱'a̱, tee̱' ndee ka̱ni̱ni̱ ne̱ yivi̱' ña̱ kö̱o̱' ña̱ nia'á ña̱ yoo ndi̱e̱e̱' Cristo xiin' ndu̱.
47013008	Kua̱chi̱ ndii kö̱o̱' kivi̱' na̱ka̱si̱ ndu̱ ña̱ ndi̱xa̱ xa'a̱' Cristo, süu̱' ja̱a̱n' ndii chi'ni' xiin' mi̱i' kui̱ti̱' ndu̱ xa'a̱' ña̱ ndi̱xa̱ ja̱a̱n'.
47013009	Xa'a̱' a̱ ja̱a̱n' na va̱'a̱ va̱ kuni ndu̱ ña̱ ndu'u̱ kö̱o̱' ndi̱e̱e̱', te̱ ndo'ó nduu' ne̱ yoo ka̱ ndi̱e̱e̱'. Te̱ ka'án ka̱ ndu̱ xiin' Ndiosí ña̱ na ta̱xi̱ na taxi' a̱ ña̱ so̱'o̱ xinu̱ xa̱chi' ndo̱' sa̱a̱ nii' kuní a̱.
47013010	Sa̱kan' na kuii' ke'i i̱ tu̱tu̱ yo'o' ña̱ kuní ka̱ xaa̱' i̱ mii' ndiee' ndo̱', sa̱kan' te̱ kii̱' xaa̱ i̱ ñaa̱' ndii, xa̱ku̱ ndi̱e̱e' ku̱u̱ i̱ xiin' ndo̱' xiin' ndi̱e̱e̱' ña̱ ni̱ ta̱xi̱ xto̱'o̱ e̱' nda̱'a' i̱. Sa̱kan' ña̱ süu̱' ni̱ ta̱xi̱ a̱ ndi̱e̱e̱' nda̱'a' i̱ te̱ sa̱nduxín i̱ ndo'ó, süu̱' ja̱a̱n' ndii ni̱ ta̱xi̱ ña̱'a' a̱ te̱ sa̱kua'nu' i̱ ndo'ó nuu̱' i̱chi' Jesús.
47013011	Ne̱ ta'an' mani̱' i̱, mii' so'o̱' ndi'i' yo'o' ndii, ka'án ka̱ i̱ xiin' ndo̱' ña̱ sii̱' ku̱ndi̱e̱e̱ ndo̱', te̱ sa̱xinu̱ tu̱ ndo̱' ña̱ ku̱ndu̱u̱ xa̱chi' ndo̱' sa̱a̱ kuní Ndiosí, te̱ na sa̱ndi̱e̱ni ta'an' tu̱ ndo̱' xiin' ña̱ ka'án i̱ yo'o'. Sa̱kan' tu̱ i̱i̱n nda̱a̱' ku̱naa̱ nimá sa̱kuu' ndo̱', te̱ ku̱ndi̱e̱e̱ mani̱' xiin' ta'an' ndo̱'. Te̱ sa̱kan' Ndiosí, ña̱ ndani̱ yoo', te̱ taxi' tu̱ a̱ ña̱ mani̱' a̱ yoo xiin' e̱', na ko̱o̱ na a̱ xiin' ndo̱'.
47013012	Chi̱to nuu̱' ta'an' ndo̱' kuenta Jesús, te̱ xiin' ña̱ ja̱a̱n' na̱kua̱tu̱ ta'an' ndo̱'.
47013013	Sa̱kuu' ne̱ nduu' kuenta Jesús, ne̱ ndiee' yo'o', ti'vi' cha'an' ndo̱'.
47013014	Te̱ na sa̱ñu'u' na xto̱'o̱ e̱' Jesucristo sa̱kuu' ndo'ó, te̱ na ko̱o̱ tu̱ ña̱ ndani̱ Ndiosí xiin' ndo̱', te̱ sa̱kan' tu̱ na ku̱ndi̱e̱e̱ ti̱'vi̱ sa̱kuu' ndo̱' xaa' Espíritu Santo. Sa̱kan' na ku̱ndu̱u̱ a̱.
48001001	Yu'u̱ nduu' Pablo, te̱ Jesucristo ni̱ ti̱a̱nu̱' yu'u̱ te̱ sania'á i̱ i̱chi' a̱. Süu̱' te̱ yivi̱' ni̱ sa̱kuiso' chuun' yu'u̱, ni̱ nde̱e̱ süu̱' te̱ yivi̱' tu̱ ni̱ ti̱a̱nu̱' yu'u̱. Süu̱' ja̱a̱n' ndii mi̱i Jesucristo xiin' yu̱va' e̱' Ndiosí, ña̱ ni̱ sa̱na̱tiaku ña̱'a', ni̱ sa̱kuiso' chuun' yu'u̱.
48001002	Yu'u̱ xiin' ña̱ni̱ ta'an' e̱', ne̱ ndiee' yo'o' ndii, ti'vi' ndu̱ cha'an' i̱'i̱n ti̱'vi̱ ndo'ó, ne̱ nakayá xa'a̱' Jesús, nuu̱' ñu̱'u' Galacia.
48001003	Na sa̱ñu'u' yu̱va' e̱' Ndiosí xiin' xto̱'o̱ e̱' Jesucristo ndo'ó, te̱ na ta̱xi̱ tu̱ a̱ ña̱ mani̱' ko̱o̱ xiin' ndo̱'.
48001004	Te̱ Jesús ja̱a̱n' nduu' ña̱ ni̱ sa̱na̱kua'a xiin' mii', te̱ ni̱ xi'i̱ a̱ xa'a̱' kua̱chi̱ e̱', te̱ ni̱ sa̱kakú a̱ yoo' nuu̱' ña̱ ni̱a̱'a ña̱ yoo i̱i̱n yivi̱' vi̱ti̱n. Sa̱kan' ña̱ xa̱ sa̱kan' ni̱ kuni̱ Ndiosí, yu̱va' e̱'.
48001005	Te̱ ña̱ ja̱a̱n' kuní a̱ na̱ti̱i̱n sa̱kuu' ña̱ ka'nu' nde̱e̱ ndi'i' ni̱ kivi̱'. Sa̱kan' na ku̱ndu̱u̱ a̱.
48001006	Nandani̱ xa̱va̱'a̱ i̱ ña̱ yachi̱ va̱ ni̱ ku̱xi̱o̱o̱ ndo̱' nuu̱' Ndiosí, ña̱ ni̱ ka̱na̱ ndo'ó xa'a̱' ña̱ ndani̱ mi̱i' a̱ ndo'ó xa'a̱' ña̱ ni̱ xa̱a̱ Cristo, te̱ vi̱ti̱n ndikún ndo̱' tu̱ku̱ nuu̱' tu̱'u̱n va̱'a̱.
48001007	Ndisu̱ kö̱o̱' tu̱ku̱ tu̱'u̱n va̱'a̱ ña̱ ku̱vi̱ sa̱a̱ sa̱kan', te̱ kaku̱ e̱'. Süu̱' ja̱a̱n' ndii yoo sa̱va̱ te̱ yivi̱', te̱ kuni sasana' ndo'ó. Te̱ ja̱a̱n' ndii, kuni na̱ma̱ ra̱ tu̱'u̱n va̱'a̱ ña̱ ka'án xa'a̱' Cristo.
48001008	Tee̱' ndee nde̱e̱ yu'u̱ naa' ka'a̱n ndo̱so̱' i̱ i̱i̱n tu̱'u̱n ña̱ näkuitá xiin' ña̱ xa̱ ni̱ ka'a̱n ndo̱so̱' ndu̱, uun i̱i̱n ángele, ña̱ ki̱e̱e̱ ndi̱vi', naa' ka'a̱n ndo̱so̱' a̱ i̱i̱n tu̱'u̱n ña̱ näkuitá xiin' ña̱ xa̱ ni̱ ka'a̱n ndo̱so̱' ndu̱ ndii, na ku̱ndo̱'o̱ xa̱chi' ndu̱ sa̱a̱ Ndiosí.
48001009	Te̱ sa̱a̱ nii' xa̱ ni̱ ka'a̱n ndu̱ ndii, sa̱kan' tu̱ ka'án i̱ vi̱ti̱n ña̱ naa' ka'a̱n ndo̱so̱' yo̱o̱ ka̱ i̱i̱n tu̱'u̱n ña̱ näkuitá xiin' ña̱ xa̱ ni̱ na̱ti̱i̱n ndo̱' ndii, na ku̱ndo̱'o̱ xa̱chi' ni̱a̱ sa̱a̱ Ndiosí.
48001010	Kua̱chi̱ ndii, süu̱' xa'a̱' ña̱ ndoo̱ va̱'a̱ i̱ nuu̱' ne̱ yivi̱' xika' i̱, süu̱' ja̱a̱n' ndii xika' i̱ xa'a̱' ña̱ ndoo̱ va̱'a̱ i̱ nuu̱' Ndiosí. Kä̱ni̱ni̱ ndo̱' naa' xika' i̱ te̱ ndoo̱ va̱'a̱ i̱ nuu̱' ne̱ yivi̱', sa̱kan' ña̱ naa' kusaa' xika' i̱ xa'a̱' ña̱ ndoo̱ va̱'a̱ i̱ nuu̱' ne̱ yivi̱' ndii, süu̱' te̱ xika' nuu' nuu̱' Cristo nduu' i̱ naa' sa̱kan'.
48001011	Ña̱ni̱ ta'an' i̱, kuní i̱ ña̱ ku̱nda̱ni̱ ndo'ó ña̱ tu̱'u̱n va̱'a̱ ña̱ ka'án ndo̱so̱' i̱ ndii, süu̱' ña̱ ni̱ na̱ta̱'vi' xíni' ne̱ yivi̱' nduu' a̱.
48001012	Kua̱chi̱ ndii nï̱ na̱ti̱i̱n i̱ e̱ nda̱'a' nde̱e̱ i̱i̱n ne̱ yivi̱', ni̱ nde̱e̱ nï̱ sa̱kuaa̱n i̱ e̱ nuu̱' nde̱e̱ i̱i̱n te̱ yivi̱'. Süu̱' ja̱a̱n' ndii Jesucristo ni̱ nia'a̱ tu̱'u̱n va̱'a̱ ja̱a̱n' nuu̱' i̱.
48001013	Xa̱ ni̱ xi̱ni̱ ndo̱' kuento sa̱a̱ ni̱ xika̱ i̱ i̱i̱n yivi̱' xta̱'an' kii̱' ni̱ xika̱ i̱ sa̱a̱ xika' ne̱ judío, ne̱ ta'an' i̱, i̱chi' Ndiosí. Te̱ xa̱ ni̱ xi̱ni̱ tu̱ ndo̱' kuento ña̱ ni̱ sa̱ndo'o' u'vi̱ i̱ ne̱ nakayá xa'a̱' Jesús te̱ sa̱ndo̱ñu'u' i̱ ni̱a̱.
48001014	Te̱ kii̱' ni̱ xika̱ i̱ sa̱a̱ xika' ne̱ judío, ne̱ ta'an' i̱, i̱chi' Ndiosí ndii, ndi̱e̱e' ka̱ ni̱ ka̱ndi̱xa' i̱ te̱ sa̱kan' tu̱ku̱ te̱ i̱i̱n kachi xiin' i̱, sa̱kan' ña̱ ni̱ xi̱to̱ ka'nu' ya'a̱ ka̱ i̱ ña̱ xi xaá ne̱ xii̱' ya̱ta' ndu̱ te̱ sa̱kan' te̱ ja̱a̱n'.
48001015	Ndisu̱ Ndiosí ndii, ni̱ na̱ka̱xi̱n a̱ yu'u̱ xa'a̱' a̱ ña̱ ndani̱ mi̱i' a̱ yu'u̱, nde̱e̱ kii̱' kuní ka̱ ka̱ku̱ i̱, te̱ ni̱ xta̱ni̱ a̱
48001016	ña̱ nia'a̱ a̱ Jesús, si'e̱ a̱ ja̱a̱n', nuu̱' i̱, te̱ ka'a̱n ndo̱so̱' i̱ xa'a̱' ña̱ ja̱a̱n' nuu̱' ne̱ tuku'. Te̱ nï̱ xa'a̱n i̱ te̱ nda̱tu'un' i̱ xiin' nde̱e̱ i̱i̱n te̱ yivi̱' ndee ña̱ ka'a̱n ndo̱so̱' i̱,
48001017	ni̱ nde̱e̱ nï̱ ka̱a̱ tu̱ i̱ ñu̱u̱ Jerusalén te̱ nda̱tu'u̱n' i̱ te̱ ni̱ ti̱a̱nu̱' Jesús ña̱ nu̱u' ka̱ te̱ sa̱kan' yu'u̱. Süu̱' ja̱a̱n' ndii ni̱ xa'a̱n i̱ ñu̱'u' Arabia, te̱ ni̱ na̱ndi̱ko' tu̱ku̱u̱ i̱ ñu̱u̱ Damasco.
48001018	Te̱ kii̱' ni̱ xka'ndi̱a̱ uni̱ kuiya̱ ndii, ni̱ xa'a̱n i̱ mii' ndu'u̱' Pedro ñu̱u̱ Jerusalén, te̱ ni̱ ndoo̱ i̱ xiin' ra̱ xa'u̱n kivi̱' i̱kan'.
48001019	Ndisu̱ nï̱ xi̱ni̱ ta'an' i̱ xiin' i̱nga̱ te̱ tianu̱' Jesús sania'á i̱chi' a̱. Ii̱n nda̱a̱' so̱'o̱ Jacobo, te̱ nduu' ña̱ni̱ xto̱'o̱ e̱' Jesús, ni̱ xi̱ni̱ ta'an' xiin' i̱.
48001020	Te̱ ña̱ ke'i i̱ nuu̱' tu̱tu̱ yo'o' ndii, xiní Ndiosí ña̱ ña̱ ndi̱xa̱ nduu' a̱.
48001021	Te̱ kii̱' ni̱ ya'a̱ sie, te̱ ni̱ xa'a̱n i̱ ñu̱'u' Siria xiin' ñu̱'u' Cilicia.
48001022	Ndisu̱ ne̱ nakayá xa'a̱' Jesús ñu̱'u' Judea ndii, tïa̱'an ku̱ni̱ nuu̱' ni̱a̱ yu'u̱.
48001023	Ni̱ xi̱ni̱ so̱'o̱ kui̱ti̱' ni̱a̱ ña̱ ka'án ne̱ yivi̱' xa'a̱' i̱ ndii: “Te̱ ni̱ sa̱ndo'o' yoo' xta̱'an' ndii, ka'án ndo̱so̱' ra̱ nuu̱' ne̱ yivi̱' tu̱'u̱n va̱'a̱ ña̱ ni̱ xika̱ ra̱ sa̱ndo̱ñu'u' ra̱”, ni̱ kachi̱ ni̱a̱.
48001024	Te̱ ni̱ xa̱ka'nu' va̱ ni̱a̱ Ndiosí xa'a̱' ña̱ ni̱ xa̱a̱ a̱ xiin' i̱.
48002001	Te̱ kii̱' ni̱ xka'ndi̱a̱ uxi̱ ku̱mi' kuiya̱ ndii, ni̱ ka̱a̱ tu̱ku̱u̱ i̱ ñu̱u̱ Jerusalén xiin' Bernabé. Te̱ ni̱ xa̱ka̱ tu̱ i̱ Tito kua'a̱n ra̱ xiin' ndu̱.
48002002	Ni̱ xa'a̱n i̱ sa̱kan' ña̱ Ndiosí ni̱ nia'a̱ nuu̱' i̱ ña̱ kuní a̱ ña̱ ku'u̱n i̱ i̱kan'. Te̱ nuu̱' te̱ kuu' nu̱u' nuu̱' ne̱ nakayá xa'a̱' Jesús kui̱ti̱' ni̱ nda̱tu'un' ndi'i̱ i̱ xa'a̱' ña̱ ka'án ndo̱so̱' i̱ xa'a̱' tu̱'u̱n va̱'a̱ nuu̱' ne̱ tuku'. Ni̱ nda̱tu'un' ndi'i̱ i̱ xa'a̱' ña̱ ja̱a̱n' nuu̱' ra̱ ko̱to̱ ka̱ xachuun' saka i̱, uun xa̱ ni̱ xa̱chuun' saka i̱ ka̱ni̱ni̱ te̱ ja̱a̱n'.
48002003	Ndisu̱ ni̱ xta̱ni̱ ra̱ ña̱ ni̱ ka'a̱n i̱, sa̱kan' na nde̱e̱ Tito, te̱ ni̱ xa'a̱n xiin' ndu̱ ndii, tee̱' ndee te̱ griego nduu' ra̱ ndii, nï̱ ka'a̱n te̱ kuu' nu̱u' ja̱a̱n' ña̱ kuní a̱ kua̱'a̱ tuni̱ i̱i̱n' ra̱,
48002004	tee̱' ndee ni̱ ko̱'ni̱ si̱'e i̱i̱n uvi̱ te̱ xini xa'an' ka'án ña̱ xika' ra̱ i̱chi' Jesús te̱i̱n ndu̱ mii' ni̱ na̱kaya̱ ndu̱ ja̱a̱n'. Ni̱ ko̱'ni̱ ra̱ i̱kan' te̱ ni̱a̱ni' ra̱ ña̱ xaa' ndu̱ ña̱ yoo ndiká ndu̱ nuu̱' i̱chi' Cristo Jesús, ndiani̱ te̱ tu̱ku̱ ni̱ sa̱na̱ndiko' ra̱ ndu'u̱ nuu̱' ña̱ ka'án tu̱'u̱n nde̱i'.
48002005	Ndisu̱ nde̱e̱ i̱i̱n kani̱' nï̱ na̱ti̱i̱n ndu'u̱ ña̱ ka'án te̱ ja̱a̱n', sa̱kan' te̱ nä̱ma̱ xa̱chi' ndu̱ tu̱'u̱n va̱'a̱ ndi̱xa̱ ña̱ xa̱ kandixa' ndo̱' ja̱a̱n'.
48002006	Te̱ kö̱o̱' xa̱chi' ña̱ xa̱a' ni̱ ka'a̱n te̱ kuu' nu̱u' nuu̱' ne̱ nakayá xa'a̱' Jesús ja̱a̱n' xiin' i̱. Nuu̱' yu'u̱ ndii, naa' te̱ ka'nu' nduu' ra̱, uun sü̱vi̱ ra̱ ndii, kö̱o̱' a̱ xaa' a̱, sa̱kan' ña̱ Ndiosí ndii, näkaxin a̱ ne̱ yivi̱'.
48002007	Süu̱' ja̱a̱n' ndii ni̱ xi̱ni̱ te̱ kuu' nu̱u' ja̱a̱n' ña̱ ni̱ ta̱xi̱ Ndiosí chu̱u̱n nuu̱' i̱ ña̱ ka'án ndo̱so̱' i̱ tu̱'u̱n va̱'a̱ nuu̱' ne̱ tuku' i̱i̱n kachi naa ni̱ ta̱xi̱ a̱ chu̱u̱n nuu̱' Pedro ña̱ ka'án ndo̱so̱' ra̱ tu̱'u̱n va̱'a̱ ja̱a̱n' nuu̱' ne̱ judío.
48002008	Kua̱chi̱ ndii mi̱i' Ndiosí ni̱ ta̱xi̱ ndi̱e̱e̱' Pedro te̱ ku̱ndu̱u̱ ra̱ te̱ sania'á i̱chi' Jesús nuu̱' ne̱ judío, te̱ mi̱i' tu̱ a̱ ni̱ ta̱xi̱ ndi̱e̱e̱' yu'u̱ te̱ ku̱ndu̱u̱ i̱ te̱ sania'á i̱chi' Jesús nuu̱' ne̱ tuku'.
48002009	Sa̱kan' na kuii' ni̱ na̱ku̱ni̱ Santiago xiin' Pedro xiin' Juan, te̱ nduu' te̱ kuu' nu̱u' nuu̱' ne̱ ndikún i̱chi' Jesús, ña̱ ni̱ sa̱mani̱' va̱ Ndiosí yu'u̱ chu̱u̱n yo'o'. Sa̱kan' na kuii' ni̱ ti̱i̱n ra̱ nda̱'a' i̱ xiin' nda̱'a' Bernabé te̱ nia'a̱ ra̱ ña̱ nduiin' ra̱ xiin' ndu̱. Te̱ ni̱ ndoo̱ ra̱ kuento ña̱ sa̱chuun' ka̱ ndu̱ nuu̱' ne̱ tuku', te̱ te̱ ja̱a̱n' sa̱chuun' ka̱ nuu̱' ne̱ judío.
48002010	Te̱ kuu' nu̱u' ja̱a̱n' ndii, i̱i̱n nda̱a̱' kui̱ti̱' a̱ ni̱ xika̱n ra̱ nuu̱' ndu̱ ña̱ chi̱ndi̱e̱e' naa chindiee' ndu̱ ne̱ nda'vi kuu', ni̱ kachi̱ ra̱. Te̱ ña̱ ja̱a̱n' nduu' ña̱ xa̱ kua̱xi̱ i̱ saxinú i̱ xiin' i̱i̱n kanii' nimá i̱.
48002011	Te̱ kii̱' ni̱ xa̱a̱ Pedro ñu̱u̱ Antioquía ndii, ni̱ ka̱ni̱ ña̱'a' i̱ kuento, sa̱kan' ña̱ vä̱'a̱ xaa' ra̱.
48002012	Kua̱chi̱ ndii, kii̱' kuní ka̱ xaa̱ te̱ ni̱ ti̱'vi' Jacobo ndii, ni̱ xi̱xi̱ ra̱ xiin' ne̱ tuku' ja̱a̱n'. Ndisu̱ kii̱' ni̱ xa̱a̱ te̱ ni̱ ti̱'vi' Jacobo ja̱a̱n' ndii, ni̱ ku̱xi̱o̱o̱ Pedro ja̱a̱n' nuu̱' ne̱ tuku' ja̱a̱n' xa'a̱' a̱ ña̱ yi'vi ra̱ te̱ yivi̱', te̱ ka'án ña̱ kuní a̱ kua̱'a̱ tuni̱ i̱i̱n' sa̱kuu' te̱ tuku', te̱ ndikún i̱chi' Jesús.
48002013	Te̱ sa̱kan' tu̱ i̱nga̱ te̱ judío, te̱ ndikún i̱chi' Jesús ndii, ni̱ ku̱xi̱o̱o̱ tu̱ te̱ ja̱a̱n' nuu̱' ne̱ tuku' ja̱a̱n' naa ni̱ xa̱a̱ Pedro ja̱a̱n', ña̱ ni̱ xa̱su̱vi̱ xiin' mii' ra̱. Te̱ nde̱e̱ Bernabé ni̱ sa̱nama' xiin' mii' nuu̱' ña̱ siki' ja̱a̱n' ni̱ xa̱a̱ ra̱.
48002014	Te̱ kii̱' ni̱ xi̱ni̱ i̱ ña̱ xïka' nda̱ku sa̱kuu' te̱ ja̱a̱n' nuu̱' ña̱ ndi̱xa̱ xa'a̱' tu̱'u̱n va̱'a̱ xa'a̱' Jesús ndii, ni̱ ka'a̱n i̱ xiin' Pedro nuu̱' sa̱kuu' ne̱ nakayá xa'a̱' Jesús i̱kan' ndii: “Yo'ó ndii, te̱ i̱chi' ne̱ ta'an' e̱', ne̱ judío, nduu' u̱n', ndisu̱ xika' u̱n' nde̱e̱ naa süu̱' te̱ judío nduu' u̱n'. Sa̱kan' na kuii', ¿ndichun na kaviko' u'vi̱ u̱n' ne̱ tuku', ne̱ ndikún i̱chi' Jesús, ña̱ kuní a̱ ka̱ka̱ ni̱a̱ naa xika' ne̱ judío?
48002015	Yoo' ndii, si'e̱ ne̱ judío nduu' e̱' nde̱e̱ ni̱ tuvi̱ e̱', te̱ süu̱' te̱ tuku', te̱ xaa' kua̱chi̱ nuu̱' tu̱'u̱n nde̱i' Ndiosí, nduu' e̱'.
48002016	Sa̱kan' ña̱ xiní e̱' ña̱ süu̱' xa'a̱' a̱ ña̱ xaa' nde̱e̱ i̱i̱n ne̱ yivi̱' ña̱ ka'án tu̱'u̱n nde̱i' Ndiosí sa̱nda̱ku a̱ nimá ni̱a̱, süu̱' ja̱a̱n' ndii xa'a̱' a̱ ña̱ i̱ni̱ ni̱a̱ xini ni̱a̱ Cristo Jesús kui̱ti̱'. Te̱ sa̱kan' tu̱ yoo' ndii, xa'a̱' a̱ ña̱ i̱ni̱ e̱' xini e̱' Cristo Jesús ja̱a̱n' kui̱ti̱', te̱ ni̱ xa̱nda̱ku Ndiosí nimá e̱' nuu̱' a̱, te̱ süu̱' xa'a̱' a̱ ña̱ xaa' e̱' ña̱ ka'án tu̱'u̱n nde̱i' ja̱a̱n'. Kua̱chi̱ ndii nde̱e̱ i̱i̱n ne̱ yivi̱' kü̱vi̱ ku̱ndu̱u̱ ne̱ nda̱ku nimá nuu̱' Ndiosí xa'a̱' a̱ ña̱ xaa' ni̱a̱ ña̱ ka'án tu̱'u̱n nde̱i' ja̱a̱n'.
48002017	Sa̱kan' na kuii' kii̱' xika' e̱' sa̱nda̱ku Ndiosí nimá e̱' xa'a̱' a̱ ña̱ i̱ni̱ e̱' xini e̱' Cristo kui̱ti̱' ndii, ka'án sa̱va̱ ne̱ judío ña̱ xa'nú e̱' sa̱va̱ tu̱'u̱n nde̱i' ja̱a̱n'. ¿Ñáá Cristo nduu' ña̱ xaa' sa̱kan', te̱ xaa' e̱' kua̱chi̱ na sa̱kan'? Kuä̱sa̱' xa̱chi' sa̱kan' ra̱n'.
48002018	Kua̱chi̱ ndii, naa' i̱ni̱ ni̱ tu̱ku̱u̱ i̱ ku̱ni̱ tu̱'u̱n nde̱i' ja̱a̱n', ña̱ ni̱ i̱ni̱ ni̱ xi̱ni̱ sa̱a' ndii, tu̱ku̱ ni̱ nanduu' i̱ te̱ ndiso' kua̱chi̱ nuu̱' Ndiosí.
48002019	Sa̱kan' ña̱ yu'u̱ ndii, nde̱e̱ naa te̱ xa̱ ni̱ xi'i̱ nduu' i̱ nuu̱' tu̱'u̱n nde̱i' ja̱a̱n' xa'a̱' ña̱ ï̱ni̱ ka̱ i̱ ña̱ ku̱vi̱ sa̱kakú a̱ yu'u̱, sa̱kan' na tiaku i̱ te̱ xaa' i̱ ña̱ kuní Ndiosí.
48002020	Te̱ yu'u̱ vi̱ti̱n ndii, xaa' i̱ kuenta nde̱e̱ naa ni̱ xi'i̱ inga' i̱ xiin' Cristo nuu̱' krusín. Sa̱kan' na kuii' yu'u̱ ndii, ña̱ tiaku i̱ xiin' ñu̱'u' nde'i̱ yo'o' vi̱ti̱n ndii, tïaku ka̱ i̱ te̱ sa̱a̱ i̱ ña̱ kuní mi̱i' i̱. Süu̱' ja̱a̱n' ndii Cristo nduu' ña̱ xiko' ni'i' kivi̱' ñu̱u̱ i̱, te̱ xika' i̱ i̱i̱n yivi̱' xa'a̱' a̱ ña̱ i̱ni̱ i̱ xini i̱ Cristo, si'e̱ Ndiosí. Te̱ kundani̱ ña̱ ja̱a̱n' yu'u̱, sa̱kan' ña̱ ni̱ sa̱na̱kua'a xiin' mi̱i' a̱ xa'a̱' i̱, te̱ ni̱ xi'i̱ a̱ nuu̱' krusín xa'a̱' kua̱chi̱ i̱.
48002021	Kö̱o̱' kivi̱' na̱ko̱o̱ i̱ ña̱ ndani̱ mi̱i' Ndiosí yu'u̱, sa̱kan' ña̱ naa' ku̱vi̱ ku̱nda̱ku nimá e̱' nuu̱' Ndiosí xa'a̱' a̱ ña̱ sa̱xinú e̱' tu̱'u̱n nde̱i' ja̱a̱n' ndii, ni̱ xi'i̱ saka Cristo nuu̱' krusín naa' sa̱kan', ndisu̱ süu̱' sa̱kan' nduu' a̱”, ni̱ kachi̱ i̱ xiin' ra̱.
48003001	Ndo'ó, ne̱ Galacia, ne̱ küu' kaxi' nduu' ndo̱' nde̱e̱ naa ni̱ sa̱kuini̱' i̱i̱n te̱ yivi̱' xiin' ndo̱', sa̱kan' ña̱ ni̱ ku̱xi̱o̱o̱ ndi̱'i̱ ndo̱' nuu̱' ña̱ ni̱ sa̱nia'á i̱ ndo'ó ña̱ ni̱ xi'i̱ Jesucristo nuu̱' krusín xa'a̱' kua̱chi̱ e̱'.
48003002	Ña̱ yo̱'o̱' kui̱ti̱' kuní i̱ ña̱ na̱kui̱i̱n ndo̱' nuu̱' i̱: ¿Ñáá xanini ndo'ó ña̱ ni̱ na̱ti̱i̱n ndo̱' Espíritu Santo xa'a̱' a̱ ña̱ ni̱ sa̱xinú ndo̱' ña̱ ka'án chuun' tu̱'u̱n nde̱i' Moisés? Kuä̱sa̱' xa̱chi' sa̱kan' ra̱n'. Sa̱kan' ña̱ ni̱ na̱ti̱i̱n ndo̱' Espíritu Santo ja̱a̱n' xa'a̱' a̱ ña̱ i̱ni̱ ndo̱' xini ndo̱' tu̱'u̱n va̱'a̱ ña̱ ka'án xa'a̱' Jesús kui̱ti̱'.
48003003	Sa̱a̱ tu̱ tïakú xíni' ndo̱'. Naa' ni̱ na̱ti̱i̱n ndo̱' Espíritu Santo kii̱' ni̱ xa̱'a' i̱ni̱ ndo̱' xini ndo̱' tu̱'u̱n va̱'a̱ ja̱a̱n' ndii, ¿ndichun na xika' ndo̱' ña̱ nda̱sa̱nda̱ku ndo̱' nimá ndo̱' nuu̱' Ndiosí vi̱ti̱n xiin' ña̱ ndi̱e̱e' mi̱i' ndo̱', na sa̱kan'?
48003004	Ni̱ ndo̱'o̱ kua'a̱' va̱ ndo'ó xa'a̱' a̱ ña̱ i̱ni̱ ndo̱' xini ndo̱' Jesús. ¿Ñáá ni̱ ndo̱'o̱ saka ndo̱' sa̱kuu' ña̱ ja̱a̱n'? Va̱'a̱ va̱ naa' nï̱ ndo'o' saka ndo̱' ña̱ ja̱a̱n'.
48003005	Sa̱kan' ña̱ süu̱' xa'a̱' a̱ ña̱ ni̱ xa̱a̱ ndo̱' ña̱ ka'án tu̱'u̱n nde̱i' ja̱a̱n' ni̱ ta̱xi̱ Ndiosí Espíritu a̱ naá nimá ndo̱', te̱ ni̱ xa̱a̱ a̱ chu̱u̱n ka'nu' koo' chukuu' te̱i̱n ndo̱'. Süu̱' ja̱a̱n' ndii xa'a̱' a̱ ña̱ i̱ni̱ ndo̱' xi̱ni̱ ndo̱' tu̱'u̱n va̱'a̱ ja̱a̱n' ni̱ xa̱a̱ a̱ ña̱ ja̱a̱n'.
48003006	Ni̱ i̱ni̱ kui̱ti̱' Abraham, te̱ xii̱' ya̱ta' ndu̱, ni̱ xi̱ni̱ ra̱ Ndiosí, te̱ ni̱ nda̱sa̱nda̱ku a̱ nimá ra̱ nuu̱' a̱.
48003007	Sa̱kan' na kuii' kuní a̱ ku̱nda̱ni̱ ndo̱' ña̱ ne̱ i̱ni̱ xini Ndiosí nduu' xna̱'a̱ si̱a̱ni' xika' Abraham ja̱a̱n'.
48003008	Nde̱e̱ xta̱'an' yoso̱' a̱ nuu̱' tu̱tu̱ Ndiosí mii' ka'án a̱ ña̱ naá kivi̱' ku̱ndu̱u̱ tu̱ ne̱ tuku' ne̱ nda̱ku nimá nuu̱' Ndiosí sa̱a̱ a̱ xa'a̱' a̱ ña̱ i̱ni̱ ni̱a̱ ku̱ni̱ ña̱'a' ni̱a̱. Sa̱kan' na kuii' ni̱ sa̱kuni' Ndiosí Abraham tu̱'u̱n va̱'a̱ ja̱a̱n' kii̱' tïa̱'an xka'ndi̱a̱ a̱, sa̱kan' na ni̱ ka'a̱n a̱ xiin' ra̱ ndii: “Xiin' nda̱'a' yo'ó sa̱ñu'u' i̱ sa̱kuu' ne̱ yivi̱' i̱i̱n yivi̱'”, ni̱ kachi̱ a̱.
48003009	Sa̱kan' na kuii' ne̱ i̱ni̱ xini Jesús ndii, sañu'u' ña̱'a' Ndiosí naa ni̱ sa̱ñu'u' a̱ Abraham ja̱a̱n' xa'a̱' a̱ ña̱ ni̱ i̱ni̱ ra̱ xini ña̱'a' ra̱.
48003010	Kua̱chi̱ ndii, yo̱o̱ ka̱ kuní ña̱ nda̱sa̱nda̱ku Ndiosí nimá ni̱a̱ nuu̱' a̱ xa'a̱' ña̱ saxinú ni̱a̱ ña̱ ka'án chu̱u̱n tu̱'u̱n nde̱i' a̱ ndii, xa̱ yoo ni̱a̱ nuu̱' ña̱ nacha'an'. Kua̱chi̱ ndii ka'án ña̱ yoso̱' nuu̱' tu̱tu̱ Ndiosí ndii: “Na̱cha̱'a̱n sa̱kuu' ne̱ sä̱xinú ndi̱'i̱ sa̱kuu' ña̱ ka'án tu̱'u̱n nde̱i' ja̱a̱n'”, kachi a̱.
48003011	Xiní kaxi' e̱' ña̱ sä̱nda̱ku Ndiosí nimá nde̱e̱ i̱i̱n e̱' xa'a̱' a̱ ña̱ xaa' e̱' ña̱ ka'án tu̱'u̱n nde̱i' ja̱a̱n', sa̱kan' ña̱ ka'án ña̱ yoso̱' nuu̱' tu̱tu̱ a̱ ndii: “Ne̱ ni̱ xa̱nda̱ku Ndiosí nimá xa'a̱' a̱ ña̱ i̱ni̱ kui̱ti̱' ni̱a̱ xini ña̱'a' ni̱a̱ ndii, ku̱ti̱a̱ku̱ ni̱a̱ nde̱e̱ ndi'i' ni̱ kivi̱'”, kachi a̱.
48003012	Ndisu̱ tu̱'u̱n nde̱i' ja̱a̱n' ndii, süu̱' kuenta ña̱ i̱ni̱ e̱' xini e̱' Jesús nduu' a̱, sa̱kan' ña̱ ka'án ña̱ yoso̱' nuu̱' tu̱tu̱ a̱ ndii: “Ne̱ saxinú sa̱kuu' ña̱ ka'án tu̱'u̱n nde̱i' ja̱a̱n' ndii, ku̱ti̱a̱ku̱ ni̱a̱ xa'a̱' ña̱ ja̱a̱n'”, kachi a̱.
48003013	Ni̱ sa̱ndoó ndiká Cristo yoo' nuu̱' ña̱ ni̱ kuni̱ a̱ sa̱na̱cha'an' tu̱'u̱n nde̱i' ja̱a̱n' yoo'. Sa̱kan' ña̱ ni̱ xi'i̱ a̱ nuu̱' e̱', te̱ ni̱ ti̱so̱ a̱ ña̱ nacha'an' ja̱a̱n, naa yoso̱' a̱ nuu̱' tu̱tu̱ Ndiosí mii' ka'án a̱ ndii: “Yo̱o̱ ka̱ nduu' ne̱ xi'í nuu̱' ndu̱yu̱ ndii, nacha'an' ni̱a̱”, kachi a̱.
48003014	Sa̱kan' ni̱ xa̱a̱ Cristo te̱ sa̱ñu'u' tu̱ Ndiosí ne̱ tuku' xiin' kuento a̱, ña̱ ni̱ ta̱xi̱ a̱ nuu̱' Abraham ja̱a̱n'. Te̱ xa'a̱' a̱ ña̱ i̱ni̱ e̱' xini e̱' Cristo ndii, natiin' e̱' Espíritu Santo, ña̱ xa̱ ni̱ ta̱xi̱ Ndiosí kuento a̱ xa'a̱' ja̱a̱n'.
48003015	Ña̱ni̱ ta'an' i̱, kuni ka'a̱n i̱ xiin' ndo̱' i̱i̱n ña̱ ka'án ndi̱a̱a̱ xa'a̱' te̱ yivi̱'. Te̱ yivi̱', kii̱' ndoó ra̱ kuento xiin' ta'an' ra̱ ndii, ke'i ra̱ a̱ nuu̱' tu̱tu̱, te̱ chindu'u̱' ra̱ nuu̱' nda̱'a' ra̱ nuu̱' a̱. Kii̱' xaa' ra̱ sa̱kan' ndii, nde̱e̱ i̱i̱n ra̱ kü̱vi̱ na̱chi̱ka̱nu' ka̱ nde̱e̱ i̱i̱n yu̱'u', ni̱ nde̱e̱ kü̱vi̱ tu̱ sa̱ndo̱ñu'u' ra̱ ña̱ ja̱a̱n'.
48003016	Sa̱kan' tu̱ ni̱ xa̱a̱ Ndiosí ni̱ ta̱xi̱ a̱ kuento a̱ nuu̱' Abraham xiin' nuu̱' si̱a̱ni' xika' ra̱. Sa̱kan' na kuii' yoso̱' a̱ ndii: “nuu̱' i̱i̱n si̱a̱ni' xika' u̱n'”, sa̱kan' yoso̱' a̱. Ndisu̱ kä'án ña̱ ja̱a̱n' xa'a̱' kua'a̱' si̱a̱ni' xika' ra̱ kii̱' ka'án a̱ sa̱kan'. Süu̱' ja̱a̱n' ndii ka'án a̱ xa'a̱' i̱i̱n nda̱a̱' kui̱ti̱' a̱, te̱ ña̱ ja̱a̱n' nduu' Cristo.
48003017	Ña̱ kuni ka'a̱n i̱ xiin' ndo̱' yo'o' ndii, xa̱ ni̱ ndoo̱ Ndiosí kuento a̱ xiin' Abraham ja̱a̱n' ña̱ sa̱xinú a̱ ña̱ ni̱ ka'a̱n a̱ xiin' ra̱ ja̱a̱n'. Te̱ tu̱'u̱n nde̱i', ña̱ ni̱ ta̱xi̱ Ndiosí nda̱'a' Moisés kii̱' xa̱ ni̱ ya'a̱ ku̱mi' ciento oko̱ uxi̱ kuiya̱ ndii, kü̱vi̱ sa̱tívi' a̱ kuento a̱ ña̱ xa̱ ni̱ ta̱xi̱ a̱ nuu̱' Abraham ja̱a̱n'.
48003018	Kua̱chi̱ ndii, naa' xa'a̱' a̱ ña̱ saxinú e̱' tu̱'u̱n nde̱i' ja̱a̱n' na̱ti̱i̱n e̱' ña̱ sa̱mani̱' Ndiosí yoo' ja̱a̱n' ndii, süu̱' xa'a̱' ña̱ ni̱ ta̱xi̱ a̱ kuento a̱ ja̱a̱n' ka̱ nduu' a̱ naa' sa̱kan'. Ndisu̱ Ndiosí ndii, ni̱ ta̱xi̱ a̱ ña̱ ja̱a̱n' nuu̱' Abraham xa'a̱' a̱ ña̱ xa̱ sa̱kan' ni̱ ndoo̱ a̱ kuento a̱ nuu̱' ra̱.
48003019	¿Ndichun ni̱ ta̱xi̱ Ndiosí tu̱'u̱n nde̱i' ja̱a̱n' naa' sa̱kan'? Ni̱ ta̱xi̱ ña̱'a' a̱ te̱ nia'a̱ xna̱'a̱ a̱ ne̱ yivi̱' ndee ña̱ nduu' kua̱chi̱. Te̱ ni̱ kuni̱ a̱ ña̱ sa̱chuun' tu̱'u̱n nde̱i' ja̱a̱n' nde̱e̱ kii̱' ni̱ ki̱xi̱n si̱a̱ni' xika' Abraham ja̱a̱n', ña̱ ni̱ ta̱xi̱ Ndiosí kuento a̱ xa'a̱' a̱ ja̱a̱n'. Te̱ ni̱ ta̱xi̱ Ndiosí tu̱'u̱n nde̱i' ja̱a̱n' nda̱'a' ángele, te̱ ángele ja̱a̱n' ni̱ ta̱xi̱ a̱ nda̱'a' Moisés, te̱ ni̱ sa̱ya'á ra̱ a̱ nuu̱' ne̱ ñu̱u̱ ra̱.
48003020	Sa̱kan' ña̱ kii̱' ni̱ ta̱xi̱ Ndiosí kuento a̱ nuu̱' Abraham ja̱a̱n' ndii, nï̱ ti̱a̱chuun' a̱ i̱nga̱ ne̱ yivi̱', sa̱kan' ña̱ i̱i̱n nda̱a̱' mi̱i' a̱ ni̱ xa̱a̱ sa̱kuu' ña̱ ja̱a̱n'.
48003021	Sa̱kan' na kuii', ¿ñáá kani' ta'an' tu̱'u̱n nde̱i' ja̱a̱n' xiin' kuento ña̱ ni̱ ta̱xi̱ Ndiosí ja̱a̱n'? Kuä̱sa̱' xa̱chi' sa̱kan' ra̱n'. Kua̱chi̱ ndii, naa' ku̱vi̱ ta̱xi̱ tu̱'u̱n nde̱i' ja̱a̱n' kivi̱' ñu̱u̱ e̱', ña̱ kö̱o̱' kivi̱' ndi'i' ndii, ku̱vi̱ ku̱ndu̱u̱ e̱' ne̱ nda̱ku nimá nuu̱' Ndiosí xa'a̱' a̱ ña̱ xaa' e̱' ña̱ ka'án tu̱'u̱n nde̱i' ja̱a̱n'.
48003022	Ndisu̱ ka'án ña̱ yoso̱' nuu̱' tu̱tu̱ Ndiosí ña̱ xiko' ni̱'i̱ kua̱chi̱ sa̱kuu' ne̱ yivi̱', sa̱kan' te̱ ne̱ i̱ni̱ xini Jesucristo kui̱ti̱' ku̱vi̱ na̱ti̱i̱n ña̱ ni̱ ta̱xi̱ Ndiosí kuento a̱ xa'a̱' ja̱a̱n'.
48003023	Te̱ kii̱' tïa̱'an i̱ni̱ e̱' ku̱ni̱ e̱' Jesús ndii, ni̱ nduu̱ e̱' nde̱e̱ naa ne̱ ndasi i̱'nu̱ ni̱ xa̱a̱ tu̱'u̱n nde̱i' ja̱a̱n' nde̱e̱ kii̱' ni̱ xaa̱ kivi̱' ña̱ nia'a̱ Ndiosí ña̱ kuní a̱ ña̱ i̱ni̱ e̱' ku̱ni̱ e̱' Cristo.
48003024	Sa̱kan' na kuii', ña̱ kuní ka̱ ki̱xi̱n Cristo ndii, tu̱'u̱n nde̱i' ja̱a̱n' ni̱ nduu̱ nde̱e̱ naa i̱i̱n te̱ sania'á yoo'. Nde̱e̱ naa sa̱kan' ni̱ xa̱chuun' tu̱'u̱n nde̱i' ja̱a̱n' te̱ kundi̱a̱ka̱ a̱ yoo' nuu̱' Cristo, te̱ sa̱nda̱ku Ndiosí nimá e̱' xa'a̱' a̱ ña̱ i̱ni̱ e̱' xini e̱' Cristo ja̱a̱n'.
48003025	Ndisu̱ vi̱ti̱n ndii, xa̱ ni̱ xa̱a̱ kivi̱' ña̱ i̱ni̱ e̱' xini ña̱'a' e̱', te̱ kuä̱sa̱' ka̱ xito' tu̱'u̱n nde̱i' ja̱a̱n' yoo'.
48003026	Te̱ xa'a̱' a̱ ña̱ i̱ni̱ e̱' xini e̱' Cristo Jesús ja̱a̱n' ndii, si'e̱ Ndiosí nduu' sa̱kuu' e̱'.
48003027	Kua̱chi̱ ndii, sa̱kuu' yoo', ne̱ ni̱ chi̱chi̱ kuenta Cristo ndii, ni̱ xi̱kui'nu̱ a̱ yoo'.
48003028	Sa̱kan' na kö̱o̱' a̱ xaa' a̱ nde̱e̱ ka̱ nuu̱' ne̱ yivi̱' nduu' e̱', naa' ne̱ judío nduu' e̱', uun naa' ne̱ tuku' nduu' e̱', naa' ne̱ xiko' ni'i' i̱i̱n xto̱'o̱ nduu' e̱', uun naa' ne̱ xika' ndiká nduu' e̱', naa' tiaa̱ nduu' e̱', uun naa' ña̱'a' nduu' e̱' ndii, i̱i̱n nda̱a̱' nduu' sa̱kuu' e̱' xa'a̱' a̱ ña̱ nduu' e̱' kuenta Cristo Jesús.
48003029	Te̱ xa'a̱' a̱ ña̱ nduu' e̱' kuenta Cristo ndii, ne̱ vi̱'e̱ Abraham ja̱a̱n' nduu' e̱', sa̱kan' na kuii' na̱ti̱i̱n e̱' ña̱ ni̱ ta̱xi̱ Ndiosí kuento a̱ xa'a̱' nuu̱' ne̱ vi̱'e̱ ra̱.
48004001	Te̱ sa̱kan' tu̱ ka'án i̱ ndii, i̱i̱n te̱ lulu, te̱ na̱ti̱i̱n ña̱'a̱ yu̱va', kii̱' tïa̱'an xinu̱ kuiya̱ ra̱ ndii, nduu' ra̱ nde̱e̱ naa i̱i̱n te̱ xika' nuu' kui̱ti̱' tee̱' ndee ku̱ndu̱u̱ ra̱ te̱ xiin' ña̱'a̱ sa̱kuu' a̱.
48004002	Kii̱' lulu ra̱ ndii, yoo ne̱ xito' ña̱'a', te̱ yoo tu̱ ne̱ xito' ña̱'a̱ yu̱va' ra̱ nde̱e̱ xaa̱ kivi̱' ña̱ ni̱ chi̱ndu'u̱' yu̱va' ra̱ ja̱a̱n'.
48004003	Te̱ i̱i̱n kachi tu̱ ni̱ nduu̱ a̱ xiin' yoo' kii̱' tïa̱'an i̱ni̱ e̱' ku̱ni̱ e̱' Jesús ndii, ni̱ nduu̱ e̱' ne̱ xachuun' nuu̱' ña̱ xiko' ni'i' ne̱ yivi̱' i̱i̱n yivi̱'.
48004004	Ndisu̱ kii̱' ni̱ xinu̱ kivi̱' ña̱ ni̱ chi̱tuní Ndiosí ndii, ni̱ ti̱'vi' a̱ si'e̱ a̱. Te̱ i̱i̱n ña̱'a' ni̱ sa̱kaku' ña̱'a'. Te̱ si'e̱ a̱ ja̱a̱n' ndii, ni̱ ka̱ku̱ a̱, te̱ ni̱ xika̱ a̱ sa̱a̱ ka'án chuun' tu̱'u̱n nde̱i' Ndiosí.
48004005	Sa̱kan' ni̱ xa̱a̱ a̱ te̱ sa̱ndoó ndiká a̱ yoo' nuu̱' tu̱'u̱n nde̱i' ja̱a̱n', te̱ ku̱ndu̱u̱ e̱' si'e̱ Ndiosí.
48004006	Te̱ xa'a̱' a̱ ña̱ si'e̱ Ndiosí nduu' e̱' ndii, ni̱ sa̱ndoó a̱ Espíritu si'e̱ a̱ ja̱a̱n' nimá e̱' ña̱ saka'án yoo' ndii: “Tata kua'a mi̱i' i̱”, kachi e̱' xiin' Ndiosí.
48004007	Sa̱kan' na kuii', süu̱' ne̱ xika' nuu' kui̱ti̱' nduu' e̱', süu̱' ja̱a̱n' ndii si'e̱ Ndiosí nduu' e̱'. Te̱ xa'a̱' a̱ ña̱ si'e̱ a̱ nduu' e̱' ndii, xa̱ kande̱i' sa̱ni'í' a̱ yoo' sa̱kuu' ña̱ va̱'a̱ a̱.
48004008	Kii̱' xïní ndo̱' Ndiosí ndii, ni̱ xi̱ko̱ ni'i' ndiosí saka ndo'ó.
48004009	Ndisu̱ vi̱ti̱n ña̱ xa̱ xiní ndo̱' Ndiosí, uun va̱'a̱ ka̱ ka'án e̱' ndii, ña̱ xa̱ xiní Ndiosí ndo'ó ndii, ¿ndichun na tu̱ku̱ ni̱ kuni ko̱'ni̱ ndo̱' nda̱'a' ña̱ xiko' ni'i' ne̱ yivi̱' i̱i̱n yivi̱', te̱ vi̱ko̱ ni'i' a̱ ndo'ó? Ña̱ ja̱a̱n' ndii, kö̱o̱' ndi̱e̱e̱' a̱ te̱ kuä̱sa̱' tu̱ kuní a̱.
48004010	Kua̱chi̱ ndii xito' ka'nu' ndo̱' kivi̱' ka'nu', te̱ xa'a tu̱ ndo̱' vi̱ko' yoo̱', te̱ xa'a tu̱ ndo̱' i̱'i̱n vi̱ko' ña̱ nasukú, te̱ xito' ka'nu' tu̱ ndo̱' kuiya̱.
48004011	Xa'a̱' a̱ ja̱a̱n' na ndi'ni̱ yu'u̱ xa'a̱' ndo̱', saa̱' i̱i̱n kii̱' xachuun' saka i̱ te̱i̱n ndo̱'.
48004012	Ña̱ni̱ ta'an' i̱, ka'án nda'vi i̱ xiin' ndo̱' ña̱ ka̱ka̱ ndo̱' naa xika' yu'u̱, sa̱kan' ña̱ yu'u̱ ndii, ni̱ xika̱ i̱ sa̱a̱ nii' xika̱ ndo'ó. Te̱ ndo'ó ndii, nï̱ xaa' ndo̱' nde̱e̱ i̱i̱n ña̱ vä̱'a̱ xiin' i̱ nuu̱' ni̱ ki̱xi̱n.
48004013	Naka'an' ndo̱' ña̱ kii̱' ni̱ ku̱ni̱ ku̱vi̱ i̱ ndii, ni̱ ta̱xi̱ a̱ kivi̱', te̱ ku̱vi̱ ka'a̱n ndo̱so̱' i̱ tu̱'u̱n va̱'a̱ nuu̱' ndo̱' ña̱ nu̱u'.
48004014	Tee̱' ndee ni̱ ndo̱'o̱ ndo̱' xiin' i̱ kii̱' ni̱ ku̱ni̱ ku̱vi̱ ja̱a̱n' ndii, nï̱ ku̱nda̱si' ndo̱' yu'u̱, te̱ ni̱ nde̱e̱ nï̱ sa̱xi̱o̱o̱ tu̱ ndo̱' yu'u̱. Süu̱' ja̱a̱n' ndii ni̱ na̱ti̱i̱n ndo̱' yu'u̱ nde̱e̱ naa i̱i̱n ángele ña̱ xika' nuu' nuu̱' Ndiosí, te̱ ni̱ na̱ti̱i̱n tu̱ ndo̱' yu'u̱ nde̱e̱ naa mi̱i' Cristo Jesús.
48004015	Kii̱' sa̱kan' ndii, ni̱ kua̱tia' va̱ nimá ndo̱' xini ndo̱' yu'u̱. ¿Mii' kua'a̱n tu̱ sa̱kuu' ña̱ ja̱a̱n' vi̱ti̱n? Kua̱chi̱ ndii ku̱vi̱ ndi̱e̱e̱ yu̱'u' i̱ nuu̱' ndo̱' ña̱ naa' ni̱ ku̱vi̱ ndii, ta̱va̱' xa̱chi' ndo̱' ndu̱chi' nuu̱' ndo̱', te̱ ta̱xi̱ ndo̱' a̱ nda̱'a' i̱ kii̱' sa̱kan'.
48004016	Te̱ vi̱ti̱n ndii, xa'a̱' a̱ ña̱ ka'án i̱ ña̱ ndi̱xa̱ xiin' ndo̱' ndii, kundasi' ndi'i' ndo̱' yu'u̱.
48004017	Te̱ ne̱ yivi̱', ne̱ kuni na̱ma̱ tu̱'u̱n va̱'a̱ ja̱a̱n' ndii, nia'á ni̱a̱ ndo'ó nde̱e̱ naa ndi'ni̱ ni̱a̱ xa'a̱' ndo̱', ndisu̱ vä̱'a̱ xaa' ni̱a̱. Kuni sa̱siin' ni̱a̱ ndo'ó nuu̱' ndu'u̱, te̱ ku̱ndi̱'ni̱ kui̱ti̱' ndo̱' xa'a̱' mi̱i' ni̱a̱.
48004018	Te̱ ña̱ va̱'a̱ nduu' a̱ ku̱ndi̱'ni̱ e̱' sa̱kuu' i̱chi' xa'a̱' ña̱ va̱'a̱, te̱ süu̱' kii̱' yoo i̱ xiin' ndo̱' kui̱ti̱'.
48004019	Ne̱ kua'a i̱, ndo'o' tu̱ku̱u̱ i̱ xa'a̱' ndo̱' nde̱e̱ naa ndo'o' i̱i̱n ña̱'a', ña' sakaku'. Naa' sa̱kan' ku̱ndo̱'o̱ naa ndo'o' i̱ xa'a̱' ndo̱' nde̱e̱ kii̱' sa̱a̱ ndo̱' nde̱e̱ naa xaa' Cristo.
48004020	Xa̱va̱'a̱ a̱ naa' yoo i̱ mii' ndiee' ndo̱' naka'án e̱' sa̱kan', te̱ ku̱vi̱ ka'a̱n vi̱ta ka̱ i̱ xiin' ndo̱', sa̱kan' ña̱ ndi'ni̱ i̱ xa'a̱' ña̱ xaa' ndo̱'.
48004021	Ndo'ó, ne̱ kuni ku̱'u̱n nuu̱' ña̱ ka'án chuun' tu̱'u̱n nde̱i' ja̱a̱n' ndii, ka'a̱n ndo̱' xiin' i̱, ¿ñáá xiní xna̱'a̱ ndo̱' ña̱ ka'án tu̱'u̱n nde̱i' ja̱a̱n'?
48004022	Kua̱chi̱ ndii yoso̱' a̱ nuu̱' tu̱tu̱ Ndiosí mii' ka'án a̱ xa'a̱' Abraham, ña̱ ni̱ yoo̱ uvi̱ ta̱'an tiaa̱ si'e̱ ra̱. I̱i̱n si'e̱ ra̱ ni̱ yoo̱ xiin' ña' ni̱ xika̱ nu̱u̱ nuu̱' ña' si'i ra̱. Te̱ i̱nga̱ si'e̱ ra̱ ni̱ yoo̱ xiin' ña' ni̱ yoo̱ ndiká, ña̱ ni̱ nduu̱ ña̱ si'i ra̱ ja̱a̱n'.
48004023	Si'e̱ ña' ni̱ xika̱ nu̱u̱ ja̱a̱n' ndii, ni̱ tuvi̱ ra̱ xa'a̱' a̱ ña̱ sa̱kan' ni̱ kuni̱ mi̱i' Abraham. Ndisu̱, si'e̱ ña' ni̱ yoo̱ ndiká ja̱a̱n' ndii, ni̱ tuvi̱ ra̱ te̱ xinu̱ kuento Ndiosí, ña̱ ni̱ ta̱xi̱ a̱ nuu̱' Abraham ja̱a̱n'.
48004024	Te̱ ña̱ ni̱ xka'ndi̱a̱ xiin' uvi̱ sa̱a' ña̱'a' ja̱a̱n' ndii, ña̱ ka'án ndi̱a̱a̱ nduu' a̱ xa'a̱' uvi̱ sa̱a' kuento ña̱ ni̱ ndoo̱ Ndiosí xiin' ne̱ ñu̱u̱ i̱. I̱i̱n a̱ ka'án xa'a̱' i̱ku' ña̱ nani' Sinaí, ña' ja̱a̱n' nduu' ña' nani' Agar, te̱ ña' ja̱a̱n' tu̱ nduu' i̱chi' ya̱ta', ne̱ xiko' ni'í' xaa' tu̱'u̱n nde̱i' Ndiosí.
48004025	Te̱ xiin' ña̱ ni̱ ndo̱'o̱ Agar ja̱a̱n' ka'án ndi̱a̱a̱ a̱ xa'a̱' i̱ku' Sinaí, ña̱ iin' ñu̱'u' Arabia. Te̱ sa̱kan' tu̱ ka'án ndi̱a̱a̱ ña̱ ni̱ ndo̱'o̱ ña' ja̱a̱n' xa'a̱' ne̱ ñu̱u̱ Jerusalén, sa̱kan' ña̱ xiko' ni'i' tu̱ ña̱'a' tu̱'u̱n nde̱i' ja̱a̱n'.
48004026	Ndisu̱ xiin' ña̱ ni̱ ndo̱'o̱ Sara, ña' ni̱ yoo̱ ndiká ndii, ka'án ndi̱a̱a̱ a̱ xa'a̱' ñu̱u̱ Jerusalén, ña̱ nduu' kuenta ndi̱vi' mii' ndia'vi' ne̱ yoo' ndiká. Te̱ ñu̱u̱ ja̱a̱n' nduu' nde̱e̱ naa si̱'i' yoo', ne̱ i̱ni̱ xini Jesús.
48004027	Kua̱chi̱ ndii yoso̱' a̱ nuu̱' tu̱tu̱ Ndiosí mii' ka'án a̱ ndii: Yo'ó, ña' kü̱vi̱ ko̱o̱ si'e̱, te̱ tïa̱'an tu̱ ku̱ndo̱'o̱ u̱n' kui'e̱ ne̱ kuachi̱' ndii, sii̱' ku̱ni̱ u̱n', te̱ nde'i̱ ti'e' u̱n' ña̱ va̱'a̱ kuni u̱n'. Kua̱chi̱ ndii ko̱o̱ kua'a̱' ka̱ si'e̱ u̱n' te̱ sa̱kan' i̱i̱n ña' ndu'u̱' xiin' i̱i̱'. Sa̱kan' yoso̱' a̱.
48004028	Ña̱ni̱ ta'an' i̱, yoo' ndii nduu' e̱' nde̱e̱ naa Isaac, sa̱kan' ña̱ si'e̱ ne̱ ni̱ ta̱xi̱ Ndiosí kuento a̱ xa'a̱' nuu̱' Abraham nduu' tu̱ e̱'.
48004029	Ndisu̱ te̱ ni̱ ka̱ku̱ kuenta i̱i̱n yivi̱' ja̱a̱n' ndii, ni̱ sa̱ndo'o' ra̱ Isaac, te̱ ni̱ ka̱ku̱ kuenta Espíritu Santo. Nii' sa̱kan' tu̱ xaa' ne̱ ndikún ni̱'i̱ tu̱'u̱n nde̱i' ja̱a̱n' xiin' e̱' vi̱ti̱n.
48004030	Ndisu̱ na̱ka̱'an' ndo̱' ña̱ yoso̱' a̱ nuu̱' tu̱tu̱ Ndiosí mii' ka'án a̱ ndii: “Ta̱xi' u̱n' ña' xika' nuu' ja̱a̱n' xiin' si'e̱ a'. Kua̱chi̱ ndii xäta'a̱n ña̱ na̱ti̱i̱n si'e̱ ña' ja̱a̱n' ña̱'a̱ yu̱va' ra̱ xiin' si'e̱ ña' yoo ndiká.” Sa̱kan' yoso̱' a̱.
48004031	Ña̱ni̱ ta'an' i̱, xa'a̱' a̱ ja̱a̱n' na kuii', süu̱' si'e̱ ña' ni̱ xika̱ nu̱u̱ ja̱a̱n' nduu' yoo'. Süu̱' ja̱a̱n' ndii si'e̱ ña' yoo ndiká nduu' e̱'.
48005001	Ni̱ sa̱ndoó ndiká Jesucristo ndo'ó te̱ ku̱ndu̱u̱ ndo̱' ne̱ yoo ndiká. Xa'a̱' a̱ ja̱a̱n' na kui̱ta̱ ni̱'i̱ ndo̱' nuu̱' ña̱ ja̱a̱n', te̱ tä̱xi̱ ndo̱' ña̱ vi̱ko̱ ni'i' i̱nga̱ ña̱'a̱ ndo'ó.
48005002	Ko̱to̱ ndo̱', mi̱i' yu'u̱ Pablo ka'án xiin' ndo̱' ña̱ naa' ta̱xi̱ ndo̱' ña̱ kua̱'a̱ tuni̱ i̱i̱n' ndo̱' ndii, kë̱ta̱ va̱'a̱ xa̱chi' ndo̱' nuu̱' ña̱ ni̱ xa̱a̱ Cristo.
48005003	Te̱ ka'án ka̱ i̱ xiin' yo̱o̱ ka̱ nduu' ndo'ó, te̱ taxi' kua'a tuni̱ i̱i̱n' ndii, kande̱i' sa̱xinú ndo̱' sa̱kuu' i̱nga̱ ña̱ ka'án chuun' tu̱'u̱n nde̱i' ja̱a̱n'.
48005004	Ndo'ó, ne̱ xika' ku̱ndu̱u̱ ne̱ nda̱ku nimá nuu̱' Ndiosí xa'a̱' a̱ ña̱ xaa' ndo̱' ña̱ ka'án tu̱'u̱n nde̱i' a̱ ja̱a̱n' ndii, xa̱ ni̱ ku̱siin' ndo̱' nuu̱' Cristo, te̱ xa̱ ni̱ na̱ko̱o̱ ndo̱' ña̱ ndani̱ mi̱i' Ndiosí ndo'ó.
48005005	Ndisu̱ yoo', ne̱ ndiatu' i̱ni̱ ña̱ sa̱nda̱ku Ndiosí nimá e̱' xa'a̱' a̱ ña̱ i̱ni̱ e̱' ja̱a̱n' ndii, ndiatu' e̱' xiin' ña̱ ndi̱e̱e' Espíritu Santo.
48005006	Sa̱kan' ña̱, xa'a̱' a̱ ña̱ i̱ni̱ e̱' xini e̱' Cristo Jesús ndii, kö̱o̱' a̱ xaa' naa' yoo tuni̱ i̱i̱n' e̱', uun naa' kö̱o̱' a̱. Ña̱ ka'nu' ka̱ ndii, ña̱ i̱ni̱ e̱' xini e̱' Cristo, te̱ ña̱ ja̱a̱n' xaa' sa̱kan' te̱ kundani̱ e̱' ne̱ yivi̱'.
48005007	Ni̱ xika̱ va̱'a̱ ndo̱' ña̱ nu̱u' i̱chi' Cristo. ¿Yo̱o̱ ni̱ na̱ka̱si̱ nuu̱' ndo̱', te̱ nï̱ i̱ni̱ ka̱ ndo̱' ku̱ni̱ ndo̱' ña̱ ndi̱xa̱?
48005008	Süu̱' Ndiosí ni̱ xa̱a̱ ña̱ ja̱a̱n', kua̱chi̱ ndii mi̱i' ña̱ ja̱a̱n' ni̱ ka̱na̱ ndo'ó nuu̱' ña̱ ndi̱xa̱ ja̱a̱n'.
48005009	Naa ka'án e̱' ndii, i̱i̱n ña̱ xini xa'an' ndii nduu' a̱ nde̱e̱ naa yu̱chi' levadura, ña̱ saki'ví pachi̱ xita̱' va̱'a̱. Sie ti̱o̱' a̱ ndii kikú i̱'nu̱ a̱ ka̱nii' te̱i̱n i̱xan', te̱ saki'ví pachi̱ a̱ ña̱ ja̱a̱n'.
48005010	Te̱ yu'u̱ ndii, i̱ni̱ xini i̱ xto̱'o̱ e̱' ña̱ i̱i̱n kachi xanini ndo̱' xiin' i̱ xa'a̱' ña̱ ndi̱xa̱ ja̱a̱n', te̱ ne̱ xini xa'an' ndo'ó ja̱a̱n' ndii, ku̱ndo̱'o̱ ni̱a̱ sa̱a̱ Ndiosí, yo̱o̱ ka̱ nduu' ni̱a̱.
48005011	Ña̱ni̱ ta'an' i̱, naa' ña̱ ndi̱xa̱ nduu' ña̱ ka'án te̱ ja̱a̱n' ña̱ kusaa' ka'án ndo̱so̱' i̱ ña̱ kuní a̱ kua̱'a̱ tuni̱ i̱i̱n' te̱ i̱ni̱ xini Jesús ndii, ¿nde̱e̱ xa'a̱' na sando'o' ne̱ Israel yu'u̱ naa' sa̱kan'? Kua̱chi̱ ndii, naa' sa̱kan' nduu' a̱ ndii, nä̱saa̱' kua'a̱' ni̱a̱ sa̱a̱ tu̱'u̱n va̱'a̱ ña̱ ka'án xa'a̱' ña̱ ni̱ xi'i̱ Cristo nuu̱' krusín.
48005012	Tee̱' naa' sa̱ña'ma xiin' mi̱i' ndi̱'i̱ te̱ xini xa'an' ndo'ó ja̱a̱n' ra̱n'.
48005013	Ña̱ni̱ ta'an' i̱, ni̱ ka̱na̱ Ndiosí ndo'ó te̱ ko̱o̱ ndiká ndo̱' nuu̱' tu̱'u̱n nde̱i' Moisés ja̱a̱n', ndisu̱ kä̱ni̱ni̱ ndo̱' ña̱ xa'a̱' ña̱ yoo ndiká ndo̱' nuu̱' ña̱ ja̱a̱n', na ku̱vi̱ sa̱a̱ ndo̱' ña̱ ndioo̱' i̱ni̱ i̱i̱n' ndo̱'. Süu̱' ja̱a̱n' ndii ka̱ka̱ nu̱u̱ nuu̱' ta'an' ndo̱' xa'a̱' a̱ ña̱ kundani̱ ta'an' ndo̱'.
48005014	Kua̱chi̱ ndii sa̱kuu' tu̱'u̱n nde̱i' Ndiosí ku̱vi̱ sa̱xinú e̱' xiin' i̱i̱n nda̱a̱' yu̱'u' sie ña̱ ka'án ndii: “Ku̱ndani̱ ndo̱' ne̱ yivi̱' xiin' ndo̱' nde̱e̱ naa kundani̱ xiin' mii' mi̱i' ndo̱'”, kachi a̱.
48005015	Ndisu̱ naa' chichi' ta'an' ndo̱', te̱ satuxu'ví ndo̱' nimá ta'an' ndo̱' ndii, ko̱to̱ xiin' mi̱i' ndo̱'. Naa' sa̱a̱ naa xaa' ndo̱' ña̱ ja̱a̱n' ndii, sa̱ndo̱ñu'u' ta'an' xa̱chi' ndo̱'.
48005016	Xa'a̱' a̱ ja̱a̱n' na ka'án i̱ xiin' ndo̱' ña̱ ka̱ka̱ naa xika' ndo̱' sa̱a̱ kuní Espíritu Santo, te̱ sä̱nda'ni ndo̱' nimá ndo̱' xiin' ña̱ ndioo̱' i̱ni̱ ndo̱'.
48005017	Kua̱chi̱ ndii kani' ta'an' ña̱ ndioo̱' i̱ni̱ ndo̱' ja̱a̱n' xiin' ña̱ kuní Espíritu ja̱a̱n'. Te̱ kani' ta'an' tu̱ ña̱ kuní Espíritu ja̱a̱n' xiin' ña̱ ndioo̱' i̱ni̱ ndo̱' ja̱a̱n'. Ña̱ ndasi' ta'an' nduu' uvi̱ sa̱a' ña̱ ja̱a̱n', sa̱kan' na kuii' kü̱vi̱ sa̱a̱ ndo̱' ña̱ kuní mi̱i' ndo̱'.
48005018	Ndisu̱ xa'a̱' a̱ ña̱ ndiaka' Espíritu Santo yoo' ndii, xïko' ni'i' ka̱ tu̱'u̱n nde̱i' ja̱a̱n' yoo'.
48005019	Kuän vi̱' ku̱ni̱ e̱' sa̱a̱ kuu' ne̱ xaa' ña̱ ndioo̱' i̱ni̱ ni̱a̱: kumi' ni̱a̱ musa ni̱a̱, te̱ xiín ni̱a̱, te̱ kuu' xe'na' ni̱a̱, te̱ xaa' ni̱a̱ ña̱ ki̱ni̱ kuu' xiin' i̱i̱n' ni̱a̱,
48005020	te̱ xaka'nu' ni̱a̱ ndiosí saka, te̱ xaa' ni̱a̱ ña̱ kuini̱', te̱ ndasi' ta'an' ni̱a̱, te̱ xïka' mani̱' xiin' ta'an' ni̱a̱, te̱ kuiñu ni̱a̱, te̱ xi'é ni̱a̱, te̱ nata'vi' ta'an' ni̱a̱, te̱ xasiin' xiin' mi̱i' ni̱a̱, te̱ ku̱u̱ mi̱i' ni̱a̱ i̱i̱n ti̱'vi̱,
48005021	te̱ nda̱si̱' nuu̱' ni̱a̱ xini ni̱a̱ ne̱ yivi̱', te̱ xa'ni̱' ni̱a̱ ne̱ yivi̱', te̱ nduu' ni̱a̱ ne̱ xini̱, te̱ xa'a ni̱a̱ vi̱ko' loco, te̱ sa̱kan' xaa' ni̱a̱ xiin' kua'a̱' ka̱ tu̱ku̱ nuu̱' ña̱'a̱. Te̱ sakuni' tu̱ku̱u̱ i̱ ndo'ó naa ni̱ sa̱kuni' i̱ ndo'ó xa'a̱' ña̱ ja̱a̱n' sa̱a' ndii, ne̱ xaa' ña̱ ja̱a̱n' ndii, kü̱vi̱ ku̱ndi̱e̱e̱ ni̱a̱ ndi̱vi' mii' xa'ndia chuun' Ndiosí.
48005022	Ndisu̱ ña̱ va̱'a̱, ña̱ taxi' Espíritu Santo sa̱a̱ e̱' ndii, nduu' a̱ ña̱ kundani̱ e̱' ne̱ yivi̱', te̱ nduu' tu̱ a̱ ña̱ kuatia' i̱ni̱ e̱', te̱ nduu' tu̱ a̱ ña̱ xika' mani̱' e̱', te̱ nduu' tu̱ a̱ ña̱ kuie kuu' i̱ni̱ e̱' xiin' ne̱ yivi̱', te̱ nduu' tu̱ a̱ ña̱ chindiee' ña̱'a' e̱', te̱ nduu' tu̱ a̱ ña̱ va̱'a̱ kuu' e̱' xiin' ni̱a̱, te̱ nduu' tu̱ a̱ ña̱ xachuun' nda̱ku e̱' xiin' ni̱a̱,
48005023	te̱ nduu' tu̱ a̱ ña̱ maso kuu' e̱', te̱ nduu' tu̱ a̱ ña̱ xiko' ni'i' xiin' mi̱i' e̱'. Te̱ kuä̱sa̱' xa'nú e̱' nde̱e̱ i̱i̱n tu̱'u̱n nde̱i' kii̱' xaa' e̱' sa̱kuu' ña̱ ja̱a̱n'.
48005024	Te̱ yoo', ne̱ nduu' kuenta Cristo Jesús ndii, xa̱ ni̱ xa'nu̱ i̱ni̱ e̱' xa'a̱' ña̱ ndioo̱' i̱ni̱ e̱' xiin' ña̱ xikán nimá e̱', nde̱e̱ naa xa̱ ni̱ xi'i̱ ña̱ ja̱a̱n' nuu̱' krusín.
48005025	Naa' kumi' e̱' kivi̱' ñu̱u̱ xa̱a' xaa' Espíritu Santo ndii, na ta̱xi̱ tu̱ e̱' ña̱ ku̱ndi̱a̱ka̱ a̱ yoo' te̱ ka̱ka̱ e̱' sa̱a̱ kuní a̱.
48005026	Na kü̱ndu̱u̱ e̱' ne̱ ñuñu', te̱ na sä̱ta̱ña'a̱' ta'an' tu̱ e̱', te̱ sa̱kan' tu̱ na ndä̱si̱' nuu̱' e̱' ku̱ni̱ ta'an' e̱'.
48006001	Ña̱ni̱ ta'an' i̱, naa' ni̱ na̱ma̱ yo̱o̱ ka̱ nuu̱' ndee ka̱ kua̱chi̱ ndii, ndo'ó, ne̱ xika' ni̱'i̱ nuu̱' i̱chi' Jesús ndii, chi̱ndi̱e̱e' ndo̱' ne̱ ja̱a̱n', te̱ na̱ndi̱ko' ni̱a̱ nuu̱' i̱chi' a̱ ja̱a̱n'. Ndisu̱ maso ku̱u̱ ndo̱' kii̱' chindiee' ña̱'a' ndo̱'. Te̱ ko̱to̱ xiin' mi̱i' va̱ ndo̱' kii̱' xaa' ndo̱' sa̱kan', ko̱to̱ ka̱ ko̱to̱ kua̱'a̱ tu̱ kua̱chi̱ ja̱a̱n' ndo'ó.
48006002	Te̱ chi̱ndi̱e̱e' naa chindiee' ta'an' ndo̱' xiin' ña̱ ndo'o' ndo̱'. Te̱ kii̱' xaa' ndo̱' sa̱kan' ndii, saxinú ndo̱' tu̱'u̱n nde̱i' ña̱ ni̱ sa̱nia'á Cristo.
48006003	Kua̱chi̱ ndii naa' yo̱o̱ ka̱ tuu ña̱ ne̱ ka'nu' ka̱ nduu' mi̱i' ni̱a̱ kii̱' süu̱' sa̱kan' nduu' a̱ ndii, xini xa'an' xiin' mii' mi̱i' ni̱a̱.
48006004	Sa̱kan' na kuii' i̱'i̱n ndo̱' kuní a̱ na̱tava̱' kuenta xa'a̱' ña̱ kuu' mi̱i' ndo̱'. Naa' ña̱ va̱'a̱ xaa' ndo̱' ndii, ku̱vi̱ va̱'a̱ ku̱ni̱ ndo̱' xa'a̱' ña̱ ja̱a̱n'. Ndisu̱ nä̱ka̱ta̱ xiin' mii' ndo̱' xiin' i̱nga̱ ne̱ yivi̱'.
48006005	Kua̱chi̱ ndii xa̱ yoo xa̱ yoo ña̱ ka'án kua̱chi̱ xiin' i̱'i̱n e̱'.
48006006	Ne̱ sakuaa̱n ndii, na chi̱ndi̱e̱e' ni̱a̱ ne̱ sania'á ña̱'a' tu̱'u̱n Ndiosí xiin' sa̱kuu' nuu̱' ña̱ kumi' ni̱a̱.
48006007	Te̱ kü̱ni̱ xa'an' xiin' mi̱i' ndo̱'. Kü̱vi̱ ku̱ni̱ xa'an' e̱' Ndiosí, sa̱kan' ña̱ ndee ka̱ nuu̱' ña̱ chi'i' e̱' ndii, ña̱ ja̱a̱n' tu̱ na̱'i̱n e̱'.
48006008	Sa̱kan' ña̱ ne̱ chi'i' ña̱ ndioo̱' i̱ni̱ mi̱i' ni̱a̱ ndii, ña̱ ku̱vi̱ xa̱chi' ni̱a̱ na̱ti̱i̱n ni̱a̱. Ndisu̱ ne̱ xaa' ña̱ kuní Espíritu ndii, na̱ti̱i̱n ni̱a̱ ña̱ ku̱ti̱a̱ku̱ ni̱a̱ nde̱e̱ ndi'i' ni̱ kivi̱' sa̱a̱ Espíritu ja̱a̱n'.
48006009	Sa̱kan' na kuii' na nä̱ko̱o̱ e̱' ña̱ xaa' e̱' ña̱ va̱'a̱, sa̱kan' ña̱ naa' xä̱vi e̱' ña̱ xaa' e̱' ña̱ ja̱a̱n' ndii, kii̱' xaa̱' kivi̱' ña̱ ni̱ chi̱tuní Ndiosí ndii, na̱ti̱i̱n e̱' ña̱ va̱'a̱ nda̱'a' Ndiosí xa'a̱' ña̱ ja̱a̱n'.
48006010	Xa'a̱' a̱ ja̱a̱n' na kuii' na chi̱ndi̱e̱e' e̱' ne̱ yivi̱' sa̱kuu' i̱chi' kii̱' ku̱vi̱. Ndisu̱ na chi̱ndi̱e̱e' kua'a̱' ka̱ e̱' ne̱ nduu' kuenta Jesús xiin' e̱'.
48006011	Yo'o' ndii, mi̱i' i̱ ke'i a̱ vi̱ti̱n xiin' letra na'nu' va̱ xiin' nda̱'a' mi̱i' i̱.
48006012	Te̱ yivi̱', te̱ kuni ti̱i̱n u'vi̱ ndo'ó te̱ kua̱'a̱ tuni̱ i̱i̱n' ndo̱' ja̱a̱n' ndii, xaa' ra̱ sa̱kan' te̱ ndoo̱ va̱'a̱ ra̱ xiin' ne̱ yivi̱' kui̱ti̱', sa̱kan' ña̱ küní ra̱ ña̱ sa̱ndo'o' ña̱'a' ne̱ yivi̱' ja̱a̱n'. Xa'a̱' a̱ ja̱a̱n' na kä'án ndo̱so̱' ra̱ ña̱ kaku̱ e̱' xa'a̱' ña̱ ni̱ xa̱a̱ Cristo nuu̱' krusín kui̱ti̱'.
48006013	Sa̱kan' ña̱ ni̱ nde̱e̱ mi̱i' te̱ yoo tuni̱ i̱i̱n' ja̱a̱n' säxinú ña̱ ka'án tu̱'u̱n nde̱i' ja̱a̱n'. Ndisu̱ kuní ra̱ ña̱ ko̱o̱ tuni̱ ja̱a̱n' i̱i̱n' ndo'ó te̱ ku̱vi̱ ka'a̱n ni̱nu̱ ra̱ xa'a̱' ña̱ ni̱ xa̱a̱ ndo̱' ja̱a̱n'.
48006014	Yu'u̱ ndii, kuä̱sa̱' xa̱chi' ka'a̱n ni̱nu̱ i̱ naa te̱ ja̱a̱n'. Ndisu̱ ka'án ni̱nu̱ kui̱ti̱' i̱ xa'a̱' ña̱ ni̱ xa̱a̱ xto̱'o̱ e̱' Jesucristo nuu̱' krusín. Te̱ xa'a̱' a̱ ña̱ ni̱ xa̱a̱ ña̱ ja̱a̱n' nuu̱' krusín ja̱a̱n', na xaa' i̱ kuenta ña̱ xa̱ ni̱ xi'i̱ i̱ nuu̱' ña̱ yoo i̱i̱n yivi̱', te̱ xa̱ ni̱ xi'i̱ tu̱ ña̱ ja̱a̱n' nuu̱' yu'u̱.
48006015	Kua̱chi̱ ndii, xa'a̱' a̱ ña̱ nduu' e̱' kuenta Cristo Jesús ndii, kümi' a̱ kuenta naa' yoo tuni̱ i̱i̱n' e̱', uun naa' kö̱o̱' a̱. Süu̱' ja̱a̱n' ndii kumi' a̱ kuenta xa'a̱' a̱ ña̱ nduu' e̱' ne̱ ni̱ sa̱kaku' xa̱a' Ndiosí kui̱ti̱'.
48006016	Te̱ ndo'ó, ne̱ nakuitá xiin' sa̱a̱ ka'án chuun' i̱ yo'o' ndii, na ta̱xi̱ na Ndiosí ña̱ mani̱' ko̱o̱ nimá ndo̱', te̱ na ku̱vi̱ta tu̱ i̱ni̱ a̱ xa'a̱' sa̱kuu' ndo'ó, ne̱ nduu' xna̱'a̱ kuenta a̱.
48006017	Te̱ nde̱e̱ vi̱ti̱n, te̱ nde̱e̱ nuu̱' ku'u̱n e̱' ndii, küní i̱ ña̱ ka̱sa̱'a̱ ka̱ nde̱e̱ i̱i̱n ne̱ yivi̱' tu̱'u̱n kui'e̱ nuu̱' i̱. Kua̱chi̱ ndii ti̱'i̱n ña̱ ndondia i̱i̱n' i̱ nia'á ña̱ te̱ xika' nuu' nuu̱' Jesús nduu' i̱.
48006018	Ña̱ni̱ ta'an' i̱, na sa̱ñu'u' na xto̱'o̱ e̱' Jesucristo ndo'ó. Sa̱kan' na ku̱ndu̱u̱ a̱.
49001001	Yu'u̱ nduu' Pablo, te̱ Jesucristo ni̱ ti̱a̱nu̱' yu'u̱ te̱ sania'á i̱ i̱chi' a̱ sa̱a̱ kuní Ndiosí. Te̱ ti'vi' i̱ cha'an' sa̱kuu' ndo'ó, ne̱ ndiee' ñu̱u̱ Éfeso, ne̱ nduu' kuenta Cristo Jesús, ne̱ xika' nda̱ku i̱chi' a̱.
49001002	Na sa̱ñu'u' va̱ yu̱va' e̱' Ndiosí xiin' xto̱'o̱ e̱' Jesucristo ndo'ó. Te̱ na ta̱xi̱ tu̱ a̱ ña̱ mani̱' ko̱o̱ xiin' ndo̱'.
49001003	Ka'nu' va̱ ña̱ nduu' Ndiosí, yu̱va' xto̱'o̱ e̱' Jesucristo. Su̱vi̱ a̱ nduu' ña̱ sañu'u' yoo' xiin' sa̱kuu' nuu̱' ña̱ va̱'a̱, ña̱ yoo ndi̱vi', xa'a̱' a̱ ña̱ nduu' e̱' kuenta Cristo.
49001004	Kua̱chi̱ ndii ni̱ na̱ka̱xi̱n a̱ yoo' xa'a̱' Cristo nde̱e̱ kii̱' tïa̱'an kua̱'a̱ i̱i̱n yivi̱' te̱ ku̱ndu̱u̱ e̱' ndi̱ti̱a̱ mi̱i' a̱, te̱ kö̱o̱' nde̱e̱ i̱i̱n xa'a̱' ña̱ ti̱i̱n kua̱chi̱ a̱ yoo' nuu̱' a̱.
49001005	Te̱ xa'a̱' a̱ ña̱ ndani̱ a̱ yoo' ndii, ni̱ chi̱tuní a̱ kuento nde̱e̱ ña̱ nu̱u' ña̱ ku̱ndu̱u̱ e̱' si'e̱ a̱ xa'a̱' ña̱ ni̱ xa̱a̱ Jesucristo, sa̱kan' ña̱ xa̱ sa̱kan' ni̱ ndoo̱ nimá mi̱i' a̱ sa̱a̱ a̱.
49001006	Ni̱ xa̱a̱ a̱ sa̱kan', te̱ sa̱ka'nu' ña̱'a' e̱' xa'a̱' a̱ ña̱ ndani̱ nda̱tu̱n' a̱ yoo', te̱ ni̱ na̱ti̱i̱n yoo' ña̱ ja̱a̱n' xa'a̱' a̱ ña̱ ni̱ xa̱a̱ si'e̱ a̱, ña̱ ndani̱ a̱.
49001007	Xiin' níi' si'e̱ a̱ ja̱a̱n' ni̱ sa̱ndoó ndiká a̱ yoo' nuu̱' ña̱ ni̱ kuni̱ a̱ ku̱ndo̱'o̱ e̱' xa'a̱' kua̱chi̱ e̱', te̱ xiin' ña̱ ja̱a̱n' ni̱ yoo̱ ka'nu' i̱ni̱ a̱ xa'a̱' e̱', te̱ ni̱ xa̱a̱ a̱ sa̱kan' xa'a̱' ña̱ ndani̱ va̱ mi̱i' a̱ yoo'.
49001008	Te̱ xa'a̱' a̱ ña̱ ndani̱ xa̱va̱'a̱ a̱ yoo' na ni̱ na̱ti̱i̱n e̱' sa̱kuu' ña̱ ndichi xiin' ña̱ xini tuní.
49001009	Te̱ xiin' ña̱ ja̱a̱n' ni̱ nia'a̱ Ndiosí nuu̱' e̱' ña̱ ni̱ yoo̱' si̱'e, ña̱ ka'án xa'a' ña̱ xa̱ ni̱ chi̱tuní a̱ sa̱a̱ a̱ xiin' Cristo.
49001010	Te̱ sa̱xinú Ndiosí ña̱ ni̱ chi̱tuní a̱ ja̱a̱n' sa̱va̱ ni̱ kivi̱' ña̱ ni̱ kuni̱ mi̱i' a̱, te̱ nda̱sa̱i̱i̱n a̱ sa̱kuu' ña̱ yoo, te̱ ka̱'ndi̱a̱ chuun' Cristo nuu̱' sa̱kuu' ña̱ ja̱a̱n', naa' ña̱ yoo ndi̱vi' nduu' a̱ uun naa' ña̱ yoo i̱i̱n yivi̱' nduu' a̱.
49001011	Te̱ xa'a̱' ña̱ ni̱ xa̱a̱ Cristo tu̱ ni̱ na̱ka̱xi̱n Ndiosí yoo' te̱ na̱ti̱i̱n kua'a̱' e̱' ña̱ va̱'a̱ ja̱a̱n' nda̱'a' Ndiosí, ña̱ ni̱ chi̱tuní mi̱i' a̱ nde̱e̱ ña̱ nu̱u', sa̱kan' ña̱ ña̱ ja̱a̱n' ndii, saxinú a̱ sa̱kuu' ña̱ kuní a̱.
49001012	Sa̱kan' te̱ na̱ti̱i̱n Ndiosí ña̱ xaka'nu' xiin' nda̱'a' yoo', xi̱'na̱ ka̱ nda̱'a' ndu'u̱, ne̱ ni̱ ndiatu̱ xi̱'na̱ ña̱ ki̱xi̱n Cristo.
49001013	Te̱ sa̱kan' tu̱ ndo'ó, kii̱' ni̱ xi̱ni̱ so̱'o̱ ndo̱' tu̱'u̱n ndi̱xa̱, ña̱ nduu' tu̱'u̱n va̱'a̱, ña̱ ka'án xa'a̱' sa̱a̱ kaku̱ e̱' nuu̱' kua̱chi̱ e̱', te̱ ni̱ ka̱ndi̱xa' ndo̱' a̱ ndii, ni̱ na̱ti̱i̱n ndo̱' Espíritu Santo naá nimá ndo̱' sa̱a̱ nii' ni̱ ta̱xi̱ Ndiosí kuento a̱ ña̱ sa̱a̱ a̱. Te̱ ña̱ ja̱a̱n' nduu' nde̱e̱ naa sello ña̱ nia'á ña̱ kuenta Jesucristo nduu' ndo̱'.
49001014	Te̱ naá ña̱ ja̱a̱n' nimá e̱', te̱ ku̱ni̱ e̱' ña̱ na̱ti̱i̱n xna̱'a̱ e̱' sa̱kuu' ña̱ ni̱ chituní Ndiosí ta̱xi̱ a̱ nda̱'a' e̱' nde̱e̱ kii̱' xaa̱ kivi̱' ña̱ sa̱ndoó ndiká xa̱chi' a̱ yoo', ne̱ nduu' kuenta a̱, te̱ ko̱o̱ e̱' xiin' a̱, te̱ na̱ti̱i̱n a̱ sa̱kuu' ña̱ ka'nu'.
49001015	Te̱ xa'a̱' a̱ ja̱a̱n' na, kii̱' ni̱ xi̱ni̱ tu̱ i̱ kuento ña̱ i̱ni̱ va̱ ndo̱' xini ndo̱' xto̱'o̱ e̱' Jesús, te̱ ndani̱ tu̱ ndo̱' sa̱kuu' ne̱ nduu' kuenta Ndiosí ndii,
49001016	xïkuiín tu̱ yu'u̱ ña̱ taxi' i̱ ña̱ chi̱nda̱ni a̱ xa'a̱' ndo̱' kii̱' ka'án i̱ xiin' a̱.
49001017	Te̱ su̱vi̱ a̱ nduu' Ndiosí xto̱'o̱ e̱' Jesucristo, te̱ nduu' tu̱ a̱ yu̱va' e̱', ña̱ ka'nu' koo' chukuu'. Te̱ ka'án va̱ i̱ xiin' a̱ ña̱ na ta̱xi̱ a̱ Espíritu a̱ te̱ chi̱ndi̱e̱e' a̱ ndo'ó ña̱ ku̱ndichi ndo̱', te̱ ta̱xi̱ tu̱ a̱ ña̱ sa̱tuví nuu̱' ndo̱' te̱ ku̱nda̱ni̱ va̱'a̱ ka̱ ndo̱' xa'a̱' a̱.
49001018	Te̱ xikán tu̱ i̱ nuu̱' a̱ ña̱ sa̱na̱tuún a̱ nimá ndo̱' te̱ ku̱nda̱ni̱ kaxi' ndo̱' xa'a̱' ña̱ ndiatu' i̱ni̱ e̱', ña̱ ni̱ ka̱na̱ a̱ yoo' na̱ti̱i̱n e̱' sa̱a̱ a̱. Te̱ ku̱nda̱ni̱ tu̱ ndo̱' xa'a̱' ña̱ nda̱tu̱n' va̱ ña̱ na̱ti̱i̱n ndo̱' nda̱'a' a̱, ña̱ natiin' tu̱ sa̱kuu' ne̱ nduu' kuenta a̱.
49001019	Te̱ ku̱nda̱ni̱ kaxi' tu̱ ndo̱' ña̱ ña̱ ndi̱e̱e̱' ya'a̱ nduu' ña̱ ndi̱e̱e̱' a̱, ña̱ tiin' a̱ te̱ chindiee' a̱ yoo', ne̱ i̱ni̱ xini Jesús. Te̱ ña̱ ndi̱e̱e̱' ja̱a̱n' tu̱
49001020	ni̱ ti̱i̱n a̱ kii̱' ni̱ sa̱na̱tiaku a̱ Cristo, te̱ ni̱ chi̱ndu'u̱' ña̱'a' a̱ nuu̱' tei̱ ka'nu' nda̱'a' kua̱'a̱ a̱ ndi̱vi'.
49001021	Te̱ kumi' a̱ ndi̱e̱e̱' nuu̱' sa̱kuu' ña̱ xa'ndia chuun' kuu' nu̱u', xiin' nuu̱' sa̱kuu' ña̱ kumi' ndi̱e̱e̱', xiin' nuu̱' sa̱kuu' ña̱ kumi' ña̱ ndi̱e̱e̱', xiin' nuu̱' sa̱kuu' xto̱'o̱. Te̱ kumi' tu̱ a̱ chu̱u̱n ka'nu' ka̱ te̱ sa̱kan' sa̱kuu' ña̱ kumi' ndi̱e̱e̱' i̱i̱n yivi̱' vi̱ti̱n xiin' i̱nga̱ i̱i̱n yivi̱' nuu̱' ku'u̱n e̱'.
49001022	Te̱ ni̱ sa̱na̱kua'a Ndiosí sa̱kuu' ña̱ yoo nda̱'a' Cristo, te̱ ni̱ sa̱kuiso' chuun' ña̱'a' a̱ ña̱ nduu' ña̱ ja̱a̱n' xíni' xa'a̱' ña̱ va̱'a̱ yoo', ne̱ nduu' kuenta a̱.
49001023	Te̱ sa̱kuu' yoo' nduu' nde̱e̱ naa ñu̱'u' nde'i̱ Cristo. Te̱ yoo xinu̱ e̱' xiin' ña̱ ndi̱e̱e̱' Cristo, sa̱kan' ña̱ ña̱ ja̱a̱n' nduu' ña̱ saxinú sa̱kuu' ña̱ yoo.
49002001	Te̱ Ndiosí tu̱ ni̱ sa̱na̱tiaku ndo'ó kii̱' ni̱ nduu̱ ndo̱' nde̱e̱ naa ne̱ xa̱ ni̱ xi'i̱ nuu̱' a̱ xa'a̱' a̱ ña̱ ni̱ xka'ndi̱a̱ ndo̱' ña̱ nda̱ku, te̱ ni̱ xa̱a̱ ndo̱' kua̱chi̱,
49002002	sa̱kan' ña̱ ni̱ xika̱ ndo̱' sa̱a̱ xika' ne̱ nduu' kuenta i̱i̱n yivi̱' yo'o', sa̱kan' ña̱ ni̱ xika̱ ndo̱' xaa' ndo̱' ña̱ kuní ña̱ xa'ndia chuun' te̱i̱n tachi̱'. Te̱ ña̱ ja̱a̱n' xiko' ni'i' ne̱ kändixa' Ndiosí.
49002003	Kii̱' sa̱kan' ndii, sa̱kuu' e̱' ni̱ xika̱ xaa' kua̱chi̱ ja̱a̱n', sa̱kan' ña̱ ni̱ to̱o̱ tu̱ i̱ni̱ e̱' xa'a̱' ña̱ ndioo̱' i̱ni̱ mi̱i' e̱', te̱ ni̱ xa̱a̱ tu̱ e̱' ña̱ ni̱a̱'a, ña̱ ka'án nimá mi̱i' e̱' xa'a̱', xiin' ña̱ xanini ki̱ni̱ e̱'. Te̱ xa'a̱' a̱ ja̱a̱n' na ni̱ nduu̱ e̱' nde̱e̱ naa sa̱kuu' ne̱ yivi̱', ne̱ xi'é Ndiosí xini a̱.
49002004	Ndisu̱ Ndiosí ndii, kuvita xa̱va̱'a̱ i̱ni̱ a̱ xa'a̱' e̱', sa̱kan' ña̱ kua'a̱' xa̱va̱'a̱ ndani̱ a̱ yoo'.
49002005	Te̱ sa̱kan' na tee̱' ndee nde̱e̱ naa ne̱ ni̱ xi'i̱ ni̱ nduu̱ e̱' nuu̱' a̱ xa'a̱' kua̱chi̱ e̱' ndii, ni̱ sa̱na̱tiaku a̱ yoo' nuu̱' a̱ xiin' nda̱'a' Cristo. Ni̱ sa̱kakú a̱ yoo' nuu̱' kua̱chi̱ e̱' ja̱a̱n' xa'a̱' a̱ ña̱ ndani̱ mi̱i' a̱ yoo'.
49002006	Te̱ ni̱ sa̱na̱tiaku a̱ yoo' naa' ni̱ xa̱a̱ a̱ xiin' Cristo Jesús, te̱ ni̱ chi̱ndi̱e̱e̱ a̱ yoo' xiin' a̱ ndi̱vi' mii' ndu'u̱' a̱.
49002007	Te̱ nia'a̱ a̱ nuu̱' ku'u̱n e̱' ña̱ kua'a̱' va̱ ndani̱ mi̱i' a̱ yoo', sa̱kan' ña̱ ni̱ xa̱a̱ a̱ ña̱ va̱'a̱ ja̱a̱n' xiin' e̱' xa'a̱' ña̱ ni̱ xa̱a̱ Cristo Jesús.
49002008	Kua̱chi̱ ndii, xa'a̱' a̱ ña̱ ndani̱ mi̱i' Ndiosí yoo', na ni̱ sa̱kakú a̱ yoo' nuu̱' kua̱chi̱ e̱' xa'a̱' a̱ ña̱ i̱ni̱ e̱' xini e̱' Jesús. Sa̱kan' ña̱ kü̱vi̱ sa̱kakú xiin' mii' mi̱i' e̱', süu̱' ja̱a̱n' ndii, Ndiosí xamaní' ña̱ ja̱a̱n' nuu̱' e̱'.
49002009	Te̱ süu̱' xa'a̱' ña̱ va̱'a̱ ña̱ xaa' e̱' sa̱kakú a̱ yoo', ko̱to̱ ka̱ ka'a̱n ni̱nu̱ yo̱o̱ ka̱.
49002010	Kua̱chi̱ ndii mi̱i' Ndiosí nduu' ña̱ ni̱ xa̱'a̱ yoo', te̱ xa'a̱' a̱ ña̱ i̱i̱n nda̱a̱' ni̱ na̱ndu̱u̱ e̱' xiin' Cristo Jesús na ni̱ nda̱sa̱xa̱a' a̱ yoo' te̱ sa̱a̱ e̱' ña̱ va̱'a̱ ña̱ ni̱ chi̱tuní a̱ sa̱a̱ e̱' nde̱e̱ ña̱ nu̱u'.
49002011	Xa'a̱' a̱ ja̱a̱n' na kuní a̱ ña̱ na̱ka̱'an' ndo̱' ña̱ xta̱'an' ndii, ni̱ ka'a̱n te̱ judío ña̱ te̱ kö̱o̱' tuni̱ i̱i̱n' nduu' ndo'ó, te̱ tuku', te̱ mi̱i' ra̱ ndii, te̱ yoo tuni̱ i̱i̱n' nduu' ra̱, sa̱kan' na kuii' kuenta Ndiosí nduu' ra̱ kachi ra̱, ndisu̱ te̱ yivi̱' kui̱ti̱' ni̱ xa̱'a̱ tuni̱ ja̱a̱n' i̱i̱n' ra̱.
49002012	Te̱ kii̱' sa̱kan' ndii, nï̱ nduu̱' ndo̱' kuenta Cristo, te̱ nï̱ nduu̱ tu̱ ndo̱' ne̱ kuenta Ndiosí nde̱e̱ naa ne̱ Israel. Te̱ ni̱ yoo̱ siin' ndo̱' nuu̱' sa̱kuu' ña̱ ni̱ chi̱tuní Ndiosí, xiin' nuu̱' ña̱ ni̱ ndoo̱ a̱ kuento a̱ xiin' ndu̱. Te̱ nï̱ yoo̱ ña̱ ndiatu' i̱ni̱ ndo̱' xa'a̱', te̱ ni̱ nde̱e̱ xïní tu̱ ndo̱' Ndiosí ndi̱xa̱ kii̱' sa̱kan'.
49002013	Ndisu̱ vi̱ti̱n, xa'a̱' a̱ ña̱ nduu' ndo̱' kuenta Cristo Jesús ndii, tee̱' ndee xika' ni̱ yoo̱ ndo̱' nuu̱' a̱ sa̱a' ndii, ya̱ti̱n yoo ndo̱' nuu̱' a̱ vi̱ti̱n xa'a̱' a̱ ña̱ ni̱ xiti̱a̱ níi' a̱ kii̱' ni̱ xi'i̱ a̱ nuu̱' krusín xa'a̱' kua̱chi̱ e̱'.
49002014	Kua̱chi̱ ndii ni̱ ta̱ndi̱e̱e̱ mani̱' Cristo ndu'u̱, ne̱ judío, xiin' ndo'ó, ne̱ tuku', sa̱kan' na i̱i̱n nda̱a̱' ni̱ nda̱sa̱ndu̱u̱ a̱ yoo' xa'a̱' a̱ ña̱ ni̱ sa̱ndo̱ñu'u' a̱ ña̱ ndasi' ta'an' e̱', ña̱ ni̱ nduu̱ nde̱e̱ naa nama̱, ña̱ ni̱ ta'nu̱ ma̱'in' te̱i̱n e̱'.
49002015	Te̱ xa'a̱' a̱ ña̱ ni̱ xi'i̱ a̱ nuu̱' krusín ndii, ni̱ sa̱ndo̱ñu'u' a̱ tu̱'u̱n nde̱i' Ndiosí xiin' ña̱ ka'án chuun' ña̱ ja̱a̱n'. Te̱ sa̱kan' ni̱ nda̱sa̱i̱i̱n a̱ ndu'u̱, ne̱ judío, xiin' ndo'ó, ne̱ tuku', te̱ ku̱ndu̱u̱ e̱' i̱i̱n ti̱'vi̱ xa̱a', te̱ ku̱ndi̱e̱e̱ mani̱' e̱'.
49002016	Te̱ xiin' ña̱ ni̱ xi'i̱ a̱ nuu̱' krusín ja̱a̱n' ni̱ nda̱sa̱i̱i̱n a̱ yoo', te̱ ni̱ na̱koo̱ uvi̱ sa̱a' ti̱'vi̱ e̱' xiin' Ndiosí ña̱ mani̱' ni̱ xa̱a̱ a̱. Te̱ xiin' ña̱ ja̱a̱n' tu̱ ni̱ sa̱ndo̱ñu'u' a̱ ña̱ ndasi' ta'an' e̱'.
49002017	Sa̱kan' ña̱ ni̱ ki̱xi̱n Cristo Jesús i̱i̱n yivi̱', te̱ ni̱ ka'a̱n ndo̱so̱' a̱ tu̱'u̱n va̱'a̱, ña̱ ka'án sa̱a̱ ku̱ndi̱e̱e̱ mani̱' e̱' xiin' Ndiosí, nuu̱' ndo'ó, ne̱ tuku', ne̱ ni̱ yoo̱ xika' nuu̱' Ndiosí, xiin' nuu̱' ndu'u̱, ne̱ judío, ne̱ ni̱ yoo̱ ya̱ti̱n nuu̱' a̱.
49002018	Sa̱kan' na xa'a̱' ña̱ ni̱ xa̱a̱ Cristo ku̱vi̱ na̱xaa̱ sa̱kuu' e̱' nuu̱' yu̱va' e̱' Ndiosí xiin' i̱i̱n nda̱a̱' Espíritu Santo.
49002019	Sa̱kan' na kuii' ndo'ó ndii, süu̱' ne̱ tuku' ka̱ nduu' ndo̱', ni̱ nde̱e̱ ndüu' ka̱ tu̱ ndo̱' ne̱ ndi̱va̱'a̱. Süu̱' ja̱a̱n' ndii kuenta Ndiosí nduu' tu̱ ndo̱' xiin' ndu̱. Te̱ nduu' tu̱ ndo̱' ne̱ vi̱'e̱ Ndiosí xiin' ndu̱.
49002020	Te̱ ndo'ó ndii, ni̱ xi̱kuita̱ ndo̱' nuu̱' ña̱ ni̱ sa̱nia'á te̱ ni̱ ti̱a̱nu̱' Jesús sa̱nia'á i̱chi' a̱, xiin' ña̱ sa̱nia'á te̱ ni̱ ka'a̱n tiakú tu̱'u̱n Ndiosí. Te̱ mi̱i' Jesucristo nduu' nde̱e̱ naa yuu̱' ña̱ kua'a̱n xiki̱' vi̱'e̱.
49002021	Sa̱kan' te̱ ku̱'u̱n ta'an' va̱'a̱ xa'a̱' vi̱'e̱ ja̱a̱n', te̱ ka̱a̱ va̱'a̱ a̱ nde̱e̱ xinu̱ a̱, te̱ ku̱ndu̱u̱ a̱ yu̱kun' su̱'u̱n kuenta xto̱'o̱ e̱' Jesús.
49002022	Te̱ sa̱kan' tu̱ ndo'ó, xa'a̱' a̱ ña̱ i̱ni̱ ndo̱' xini ndo̱' a̱ ndii, kua'a̱n ka̱a̱ ndo̱' te̱ ku̱ndu̱u̱ tu̱ ndo̱' yu̱kun' Ndiosí mii' ndu'u̱' Espíritu a̱.
49003001	Xa'a̱' a̱ ña̱ ka'án ndo̱so̱' yu'u̱, te̱ nduu' Pablo, tu̱'u̱n va̱'a̱ xa'a̱' Cristo Jesús ja̱a̱n' nuu̱' ndo'ó, ne̱ tuku', na naá i̱ vi̱'e̱ ka̱a̱.
49003002	Xa̱ ni̱ xi̱ni̱ so̱'o̱ ndo̱' ña̱ Ndiosí ni̱ sa̱kuiso' chuun' yu'u̱ te̱ ku̱nda̱ni̱ ndo̱' ña̱ kundani̱ mi̱i' a̱ ndo'ó.
49003003	Sa̱kan' ña̱ xiin' ña̱ satuví ni̱ nia'a̱ Ndiosí yu'u̱ ña̱ ni̱ yoo̱ si̱'e xa'a̱' mi̱i' a̱, naa xa̱ ni̱ ke̱'i̱ i̱ sie ña̱ ja̱a̱n' nuu̱' ndo̱'.
49003004	Te̱ kii̱' ka̱'vi̱ te̱ yivi̱' ña̱ ja̱a̱n' nuu̱' ndo̱', te̱ ku̱vi̱ ku̱nda̱ni̱ ndo̱' ña̱ kundani̱ ndi'i̱ yu'u̱ ña̱ ni̱ yoo̱ si̱'e ña̱ ka'án xa'a̱' Cristo.
49003005	Nuu̱' ni̱ ki̱xi̱n ndii, nï̱ sa̱kuni' Ndiosí ña̱ ja̱a̱n' nuu̱' ne̱ yivi̱'. Ndisu̱ vi̱ti̱n ndii, xa̱ ni̱ sa̱kuni' Espíritu Santo ña̱ ja̱a̱n' nuu̱' te̱ ni̱ na̱ka̱xi̱n Ndiosí, naa kuu' te̱ ni̱ ti̱a̱nu̱' Jesús sania'á i̱chi' a̱ xiin' te̱ ni̱ ka'a̱n tiakú tu̱'u̱n a̱.
49003006	Te̱ ña̱ ni̱ yoo̱ si̱'e ja̱a̱n' ndii, ña̱ yo̱'o̱' nduu' a̱: ña̱ xiin' tu̱'u̱n va̱'a̱ ndii, natiin' inga' ndo'ó, ne̱ tuku', xiin' ndu'u̱, ne̱ judío, ña̱ va̱'a̱ ña̱ kumi' Ndiosí xa'a̱' yoo', te̱ nanduu' tu̱ ndo̱' i̱i̱n nda̱a̱' ti̱'vi̱ xiin' ndu̱, te̱ natiin' tu̱ ndo̱' ña̱ taxi' Ndiosí kuento a̱ xa'a̱'. Te̱ sa̱kuu' ña̱ ja̱a̱n' na̱ti̱i̱n ndo̱' xa'a̱' ña̱ i̱ni̱ ndo̱' xini ndo̱' Cristo Jesús.
49003007	Sa̱kan' ña̱ Ndiosí nduu' ña̱ ni̱ sa̱mani̱' yu'u̱ ña̱ nduu' i̱ te̱ xachuun' xa'a̱' tu̱'u̱n va̱'a̱ ja̱a̱n' xa'a̱' a̱ ña̱ ndani̱ mi̱i' a̱ yu'u̱, te̱ ni̱ xa̱a̱ a̱ ña̱ ja̱a̱n' xiin' i̱ xiin' ña̱ ndi̱e̱e̱' a̱.
49003008	Te̱ yu'u̱ ndii, tee̱' ndee kö̱o̱' te̱ nduu' xa̱chi' i̱ te̱i̱n sa̱kuu' ne̱ nduu' kuenta Ndiosí, ndisu̱ ni̱ sa̱mani̱' a̱ yu'u̱ chu̱u̱n yo'o' te̱ ka'a̱n ndo̱so̱' i̱ tu̱'u̱n va̱'a̱ xa'a̱' Cristo nuu̱' ne̱ tuku', te̱ nde̱e̱ i̱i̱n ne̱ yivi̱' kü̱vi̱ ku̱nda̱ni̱ sa̱kuu' ña̱ va̱'a̱ ña̱ xamaní' Cristo yoo'.
49003009	Te̱ ni̱ ta̱xi̱ tu̱ a̱ chu̱u̱n ja̱a̱n' nuu̱' i̱ te̱ sa̱na̱kuachi' i̱ nuu̱' ne̱ yivi̱' ña̱ ni̱ chi̱tuní Ndiosí sa̱a̱ a̱ nde̱e̱ ña̱ nu̱u', ña̱ ni̱ yoo̱ si̱'e nde̱e̱ xta̱'an' i̱i̱n yivi̱'. Te̱ mi̱i' a̱ ni̱ xa̱'a̱ sa̱kuu' ña̱ yoo.
49003010	Ni̱ chi̱tuní Ndiosí sa̱kan', te̱ vi̱ti̱n ndii, xiin' nda̱'a' ne̱ nduu' kuenta a̱ ku̱vi̱ ku̱ni̱ sa̱kuu' ña̱ xa'ndia chuun' kuu' nu̱u', xiin' ña̱ kumi' ndi̱e̱e̱' ña̱ yoo ndi̱vi', ña̱ kua'a̱' nuu̱' ña̱ ndichi Ndiosí.
49003011	Te̱ vi̱ti̱n ni̱ sa̱xinú a̱ ña̱ ja̱a̱n' sa̱a̱ nii' ni̱ chi̱tuní mi̱i' a̱ nde̱e̱ kii̱' tïa̱'an kua̱'a̱ i̱i̱n yivi̱' xiin' ña̱ ni̱ xa̱a̱ Cristo Jesús, ña̱ nduu' xto̱'o̱ e̱'.
49003012	Te̱ xa'a̱' ña̱ ni̱ xa̱a̱ a̱ ja̱a̱n' ndii, ku̱vi̱ i̱ni̱ e̱' te̱ ku̱ya̱ti̱n e̱' nuu̱' Ndiosí xa'a̱' a̱ ña̱ i̱ni̱ e̱' xini e̱' Cristo.
49003013	Xa'a̱' a̱ ja̱a̱n' na kuii' ka'án nda'vi i̱ xiin' ndo̱' ña̱ nü̱u̱ nimá ndo̱' ña̱ naá i̱ vi̱'e̱ ka̱a̱ xa'a̱' a̱ ña̱ ka'án ndo̱so̱' i̱ tu̱'u̱n va̱'a̱, sa̱kan' ña̱ xa'a̱' ña̱ va̱'a̱ mi̱i' ndo̱' ndo'o' i̱ ña̱ ja̱a̱n'.
49003014	Xa'a̱' a̱ ja̱a̱n' na xikuiín xiti' i̱ nuu̱' Ndiosí, yu̱va' xto̱'o̱ e̱' Jesucristo, te̱ ka'án i̱ xiin' a̱.
49003015	Te̱ ña̱ ja̱a̱n' nduu' yu̱va' nuu̱' ña̱ ndiee' ndi̱vi' xiin' nuu̱' yoo', ne̱ ndiee' ñu̱'u' i̱i̱n yivi̱'.
49003016	Te̱ xa'a̱' a̱ ña̱ kumi' a̱ ña̱ vika' nda̱tu̱n' ndii, ka'án nda'vi i̱ xiin' a̱ ña̱ ta̱xi̱ a̱ ña̱ ndi̱e̱e̱' i̱ni̱ nimá ndo̱' xiin' nda̱'a' Espíritu a̱,
49003017	te̱ ku̱naa̱ Cristo nimá ndo̱' xa̱'a' a̱ ña̱ i̱ni̱ ndo̱' xini ña̱'a' ndo̱', te̱ na ku̱ndu̱u̱ ña̱ ndani̱ a̱ ndo'ó nde̱e̱ naa ti̱o̱'o̱ i̱tun', te̱ ku̱ndu̱u̱ tu̱ a̱ xa'ndu̱ kivi̱' ñu̱u̱ ndo̱'.
49003018	Te̱ xiin' ña̱ ja̱a̱n' tu̱ ku̱vi̱ ku̱nda̱ni̱ ndo'ó xiin' sa̱kuu' i̱nga̱ ne̱ nduu' kuenta Ndiosí ña̱ ya'a̱ ndiká ña̱ ndani̱ Cristo yoo', xiin' ña̱ ya'a̱ nani̱' ña̱ ndani̱ a̱ yoo' ja̱a̱n', xiin' ña̱ ya'a̱ kunu ña̱ ndani̱ a̱ yoo' ja̱a̱n', xiin' ña̱ sukun ya'a̱ ña̱ ndani̱ a̱ yoo' ja̱a̱n',
49003019	te̱ ku̱nda̱ni̱ ndo̱' ña̱ ndani̱ ya'a̱ Cristo yoo', te̱ chie̱ ya'a̱ ka̱ ña̱ ndani̱ ña̱ ja̱a̱n' yoo' te̱ sa̱kan' ña̱ ku̱vi̱ ku̱nda̱ni̱ e̱', sa̱kan' te̱ ku̱vi̱ xaa̱ ndo̱' ku̱ndu̱u̱ ndo̱' ne̱ yoo xinu̱ sa̱a̱ kuní mi̱i' Ndiosí.
49003020	Te̱ Ndiosí ja̱a̱n' ndii, ndi̱e̱e̱' koo' chukuu' a̱, te̱ ku̱vi̱ sa̱a̱ a̱ kua'a̱' ya'a̱ ka̱ te̱ sa̱kan' ña̱ ku̱vi̱ kaka̱n e̱' nuu̱' a̱, te̱ ku̱vi̱ sa̱a̱ kua'a̱' xa̱va̱'a̱ ka̱ tu̱ a̱ te̱ sa̱kan' ña̱ ku̱vi̱ tuu e̱' xa'a̱' ña̱ xachuun' ña̱ ndi̱e̱e̱' a̱ xiin' nimá e̱'.
49003021	Te̱ ña̱ ja̱a̱n' na na̱ti̱i̱n nde̱e̱ ndi'i' ni̱ kivi̱' ña̱ tiin' ka'nu' ña̱'a' ne̱ yivi̱' xa'a̱' yoo', ne̱ nduu' kuenta a̱, te̱ na na̱ti̱i̱n tu̱ a̱ ña̱ tiin' ka'nu' xa'a̱' ña̱ ni̱ xa̱a̱ Cristo. Sa̱kan' na ku̱ndu̱u̱ a̱.
49004001	Yu'u̱, te̱ naá vi̱'e̱ ka̱a̱ xa'a̱' a̱ ña̱ xaa' i̱ chu̱u̱n nuu̱' xto̱'o̱ e̱' Jesús ndii, ka'án nda'vi i̱ xiin' ndo̱' ña̱ ka̱ka̱ naa xika' va̱'a̱ ndo̱' sa̱a̱ kuní a̱ ka̱ka̱ ndo̱' xa'a̱' a̱ ña̱ ni̱ ka̱na̱ Ndiosí ndo'ó te̱ ku̱ndu̱u̱ ndo̱' kuenta a̱.
49004002	Te̱ kii̱' xika' ndo̱' sa̱kan' ndii, nda'vi ku̱u̱ nimá ndo̱', te̱ maso tu̱ ku̱u̱ ndo̱', te̱ kuie tu̱ ko̱o̱ i̱ni̱ ndo̱', te̱ ku̱ndi̱e̱ni tu̱ ndo̱' ku̱ni̱ ta'an' ndo̱' xiin' ña̱ ndani̱ ta'an' ndo̱' ja̱a̱n'.
49004003	Te̱ sa̱a̱ va̱ ndo̱' ña̱ nduxa̱', te̱ ku̱ndi̱e̱e̱ ti̱'vi̱ ndo̱' sa̱a̱ Espíritu Santo xiin' ña̱ ndiee' mani̱' ndo̱'.
49004004	Sa̱kan' ña̱ i̱i̱n nda̱a̱' ti̱'vi̱ kuu' e̱' vi̱ti̱n, te̱ i̱i̱n nda̱a̱' tu̱ Espíritu Santo yoo nimá e̱', te̱ ni̱ ka̱na̱ tu̱ Ndiosí yoo' te̱ na̱ti̱i̱n e̱' i̱i̱n nda̱a̱' nuu̱' ña̱ ku̱ndi̱a̱tu̱ i̱ni̱ e̱' xa'a̱'.
49004005	Te̱ yoo i̱i̱n nda̱a̱' kui̱ti̱' tu̱ xto̱'o̱ e̱'. Te̱ yoo tu̱ i̱i̱n nda̱a̱' kui̱ti̱' ña̱ ndi̱xa̱ ña̱ kandixa' e̱'. Te̱ yoo tu̱ i̱i̱n nda̱a̱' ña̱ chichi' e̱' kuenta Jesús.
49004006	Te̱ yoo tu̱ i̱i̱n nda̱a̱' Ndiosí, te̱ ña̱ ja̱a̱n' nduu' yu̱va' sa̱kuu' e̱'. Te̱ ña̱ ja̱a̱n' xa'ndia chuun' nuu̱' sa̱kuu' yoo', te̱ su̱vi̱ tu̱ a̱ xaa' sa̱kan' te̱ xaa' e̱' chu̱u̱n nuu̱' a̱, te̱ naá tu̱ a̱ nimá sa̱kuu' e̱'.
49004007	Te̱ i̱'i̱n e̱' ni̱ na̱ti̱i̱n nda̱'a' Cristo i̱i̱n ña̱ chu̱u̱n va̱ sa̱a̱ kuní mi̱i' a̱.
49004008	Sa̱kan' na yoso̱' a̱ nuu̱' tu̱tu̱ Ndiosí mii' ka'án a̱ ndii: Kii̱' ni̱ ka̱a̱ a̱ mii' sukun va̱ ndi̱vi' ndii, kua'a̱' va̱ te̱ tiín ni̱ na̱ka̱ a̱, te̱ ni̱ ta̱xi̱ a̱ ña̱ va̱'a̱ nda̱'a' ne̱ yivi̱'. Sa̱kan' yoso̱' a̱.
49004009	Te̱ kii̱' ka'án ña̱ yoso̱' ja̱a̱n' ña̱ ni̱ ka̱a̱ a̱ ndii, kuni kachi̱ a̱ ña̱ ña̱ nu̱u' ndii, ni̱ nu̱u̱ a̱ te̱ ni̱ ki̱xi̱n a̱ nde̱e̱ ndienu̱ ka̱ nuu̱' ñu̱'u' i̱i̱n yivi̱'.
49004010	Sa̱kan' na kuii' ña̱ ni̱ nu̱u̱ ndienu̱ ja̱a̱n' ndii, su̱vi̱ tu̱ a̱ nduu' ña̱ ni̱ nda̱a̱ nde̱e̱ mii' sukun va̱ ndi̱vi', te̱ ka̱'ndi̱a̱ chuun' ndi̱'i̱ a̱ i̱i̱n ka̱nii' ndi̱vi' xiin' i̱i̱n yivi̱'.
49004011	Te̱ xa̱ mi̱i' Cristo ni̱ ta̱xi̱ ña̱ chu̱u̱n va̱ sa̱va̱ e̱' ña̱ nduu' e̱' ne̱ tianu̱' a̱ sa̱nia'á i̱chi' a̱, te̱ sa̱va̱ e̱' nduu' ne̱ ka'án tiakú tu̱'u̱n Ndiosí, te̱ sa̱va̱ tu̱ku̱ e̱' nduu' ne̱ ka'án ndo̱so̱' tu̱'u̱n va̱'a̱ nuu̱' ne̱ yivi̱', te̱ sa̱va̱ tu̱ku̱ e̱' nduu' ne̱ xito' ne̱ ndikún i̱chi' Jesús, te̱ sa̱va̱ tu̱ku̱ e̱' nduu' ne̱ sa̱nia'á tu̱'u̱n a̱.
49004012	Sa̱kan' xaa' a̱ te̱ sa̱koo' tu̱'va̱ a̱ yoo', ne̱ nduu' kuenta a̱, te̱ ku̱vi̱ sa̱a̱ va̱'a̱ sa̱kuu' e̱' chu̱u̱n nuu̱' a̱, sa̱kan' te̱ kua̱'nu̱ ka̱ yoo', ne̱ nduu' nde̱e̱ naa ñu̱'u' nde'i̱ a̱, nuu̱' i̱chi' a̱,
49004013	nde̱e̱ na̱xaa̱ e̱' ña̱ i̱i̱n nda̱a̱' ku̱ndu̱u̱ e̱' xiin' ña̱ i̱ni̱ e̱' xini e̱' si'e̱ Ndiosí, xiin' ña̱ ku̱ni̱ xna̱'a̱ ña̱'a' e̱'. Te̱ na̱xaa̱ tu̱ e̱' ku̱ndu̱u̱ e̱' ne̱ xa̱ ni̱ xa̱'nu̱ xinu̱ xa̱chi' nuu̱' i̱chi' a̱ nde̱e̱ naa mi̱i' Cristo.
49004014	Te̱ kü̱u̱ ka̱ e̱' nde̱e̱ naa ne̱ kuachi̱' kuali', ne̱ tïa̱'an kui̱xa̱ i̱ni̱. Sa̱kan' te̱ kü̱ndiku̱n e̱' yo'o' ni̱ ja̱a̱n' sa̱kuu' nuu̱' ña̱ xini xa'an', ña̱ sania'á te̱ saka, te̱ saxio' ra̱ yoo' xiin' ña̱ maña, te̱ ndasanduu' ra̱ a̱ nde̱e̱ naa ña̱ ndi̱xa̱.
49004015	Süu̱' ja̱a̱n' ndii kuní a̱ ña̱ ku̱ndiku̱n e̱' ña̱ ndi̱xa̱ ndani̱ ta'an' e̱', te̱ kua̱'nu̱ e̱' nde̱e̱ na̱xaa̱ e̱' ku̱u̱ e̱' nde̱e̱ naa kuu' Cristo. Te̱ ña̱ ja̱a̱n' nduu' nde̱e̱ naa xíni' e̱'.
49004016	Te̱ ña̱ ja̱a̱n' xiko' ni'i' yoo', ne̱ nduu' nde̱e̱ naa ñu̱'u' nde'i̱ a̱, naa xaa' xíni' e̱' ña̱ xiko' ni'i' a̱ ñu̱'u' nde'i̱ e̱', ña̱ ñu'u' ta'an' a̱ xiin' tu̱chi̱, te̱ i̱i̱n nda̱a̱' nduu' a̱, te̱ chindiee' ta'an' a̱ nuu̱' i̱'i̱n chu̱u̱n ña̱ yoo nuu̱' i̱'i̱n a̱. Te̱ sa̱kan' tu̱ xaa' Cristo xiin' yoo' te̱ kua̱'nu̱ e̱' xiin' ña̱ ndani̱ ta'an' e̱'.
49004017	Ña̱ ja̱a̱n' na kuii' ka'án ndi̱e̱e' i̱ xiin' ndo̱' xiin' ndi̱e̱e̱' xto̱'o̱ e̱' ña̱ kä̱ka̱ ka̱ ndo̱' sa̱a̱ xika' i̱nga̱ ne̱ tuku', ne̱ xanini saka,
49004018	te̱ yoo i̱i̱n yaví tu̱ ña̱ xini tuní ni̱a̱, te̱ xika' yoo ni̱a̱ nuu̱' kivi̱' ñu̱u̱ ña̱ kuní Ndiosí ta̱xi̱ a̱, kua̱chi̱ ndii yoo sa'ví i̱ni̱ ni̱a̱ xa'a̱' a̱ ña̱ ni̱ xa̱xi̱i̱ ni̱a̱ nimá ni̱a̱.
49004019	Te̱ kö̱o̱' ka̱ ña̱ ka'an' nuu̱' ni̱a̱, te̱ ni̱ sa̱na̱kua'a xiin' mi̱i' ni̱a̱ nuu̱' ña̱ ki̱ni̱ kuu' ni̱a̱ xiin' i̱i̱n' ni̱a̱, sa̱kan' ña̱ ka'án ndi̱e̱e' va̱ nimá ni̱a̱ sa̱a̱ ni̱a̱ sa̱kuu' nuu̱' ña̱ xe'na'.
49004020	Ndisu̱ ndo'ó ndii, kö̱o̱' ña̱ ja̱a̱n' ni̱ sa̱kuaa̱n ndo̱' sa̱a̱ ndo̱' kii̱' ni̱ xi̱ni̱ so̱'o̱ ndo̱' xa'a̱' Cristo,
49004021	naa' ndi̱xa̱ xna̱'a̱ ni̱ xi̱ni̱ so̱'o̱ ndo̱' ña̱ ka'án xa'a̱' a̱, te̱ ni̱ ku̱nda̱ni̱ ndo̱' sa̱a̱ nii' nakuitá ña̱ ndi̱xa̱ xa'a̱' a̱ ja̱a̱n'.
49004022	Sa̱kan' na kuii' kuní a̱ ña̱ na̱ko̱o̱ ndo̱' kivi̱' ñu̱u̱ ya̱ta' ndo̱', te̱ ta̱va̱' xa̱chi' ndo̱' sa̱a̱ ni̱ ku̱u̱ ndo̱' sa̱a', sa̱kan' ña̱ ni̱ sa̱tívi' ña̱ ja̱a̱n' nimá ndo̱', te̱ ni̱ xi̱ni̱ xa'an' ña̱ ja̱a̱n' ndo'ó xiin' ña̱ ndioo̱' ki̱ni̱ i̱ni̱ ndo̱'.
49004023	Te̱ ta̱xi̱ ndo̱' ña̱ na̱ma̱ Ndiosí ña̱ xanini ndo̱'
49004024	te̱ nda̱sa̱ndu̱u̱ a̱ ndo'ó ne̱ yivi̱' xa̱a', te̱ ku̱u̱ ndo̱' nde̱e̱ naa kuu' mi̱i' a̱, te̱ ku̱ndu̱u̱ ndo̱' ne̱ xachuun' nda̱ku nuu̱' ña̱ ndi̱xa̱, te̱ ku̱ndu̱u̱ tu̱ ndo̱' ndi̱ti̱a̱ a̱.
49004025	Te̱ ña̱ ja̱a̱n' na kuii' na̱ko̱o̱ ndo̱' tu̱n vixi̱, te̱ ka'a̱n nda̱ku xiin' ta'an' i̱'i̱n ndo̱', sa̱kan' ña̱ i̱i̱n nda̱a̱' nduu' e̱'.
49004026	Naa' nasaá' xiin' ta'an' ndo̱' ndii, sä̱a̱ ndo̱' kua̱chi̱. Te̱ ndiätu' ndo̱' nde̱e̱ keta̱ vi̱' ñu̱'u̱ te̱ na̱koo̱ ndo̱' ña̱ mani̱' xiin' ta'an' ndo̱',
49004027	ni̱ nde̱e̱ tä̱xi̱ tu̱ ndo̱' ña̱ ke̱ta̱ va̱'a̱ ña̱ ndi̱va̱'a̱ xiin' ndo̱'.
49004028	Te̱ ne̱ ni̱ xa̱kui'na' ndii, na sä̱kui'na' ka̱ ni̱a̱. Süu̱' ja̱a̱n' ndii na sa̱chuun' nda̱ku ni̱a̱ xiin' nda̱'a' ni̱a̱, te̱ ku̱vi̱ ki̱'i̱n ni̱a̱ xu̱'un' te̱ chi̱ndi̱e̱e' ni̱a̱ ne̱ nda'vi kuu'.
49004029	Te̱ kä'án ndo̱' nde̱e̱ i̱i̱n ña̱ ki̱ni̱, süu̱' ja̱a̱n' ndii ña̱ va̱'a̱ ka'a̱n ndo̱' sa̱a̱ kivi̱' te̱ kua̱'nu̱ ka̱ ne̱ xini so̱'o̱ ña̱ ja̱a̱n' nuu̱' i̱chi' Jesús. Te̱ kii̱' sa̱a̱ ndo̱' ña̱ ja̱a̱n' ndii, chi̱ndi̱e̱e' ndo̱' ne̱ ja̱a̱n'.
49004030	Te̱ sä̱ku̱su̱chi' ndo̱' i̱ni̱ Espíritu Santo, kua̱chi̱ ndii ña̱ ja̱a̱n' nduu' nde̱e̱ naa i̱i̱n sello ña̱ ni̱ na̱ti̱i̱n e̱', ña̱ nia'á ña̱ nduu' e̱' kuenta Ndiosí, te̱ kaku̱ xna̱'a̱ e̱' kii̱' xaa̱ kivi̱' ña̱ ki̱xi̱n Cristo.
49004031	Te̱ na na̱ko̱o̱ ndo̱' sa̱kuu' ña̱ ñu'u' ka̱'ni' nimá ndo̱', xiin' ña̱ nasaá' ndo̱', xiin' ña̱ kui'e̱ ndo̱', xiin' ña̱ ti'e' yu̱'u' ndo̱', xiin' ña̱ kani̱a̱'a ndo̱' xa'a̱' ne̱ yivi̱', xiin' sa̱kuu' nuu̱' ña̱ ni̱a̱'a ndo̱'.
49004032	Süu̱' ja̱a̱n' ndii va̱'a̱ ka̱ nda̱su̱n ko̱o̱ i̱ni̱ ndo̱', te̱ ku̱vi̱ta tu̱ i̱ni̱ ndo̱', te̱ sa̱kan' tu̱ ko̱o̱ ka'nu' i̱ni̱ ndo̱' ku̱ni̱ ta'an' ndo̱' sa̱a̱ nii' yoo ka'nu' i̱ni̱ Ndiosí xa'a̱' kua̱chi̱ e̱' xa'a̱' ña̱ ni̱ xa̱a̱ Cristo.
49005001	Ña̱ ja̱a̱n' na kuii' ku̱u̱ ndo̱' sa̱a̱ nii' kuu' Ndiosí xa'a̱' a̱ ña̱ si'e̱ a̱, ne̱ ndani̱ va̱ a̱, nduu' ndo̱'.
49005002	Te̱ ku̱ndani̱ ndo̱' ne̱ yivi̱' sa̱a̱ nii' ndani̱ Cristo yoo', sa̱kan' na ni̱ sa̱na̱kua'a xiin' mi̱i' a̱, te̱ ni̱ xi'i̱ a̱ xa'a̱' e̱' nde̱e̱ naa i̱i̱n ña̱ na̱soko̱' ña̱ xavixín' va̱ nuu̱' Ndiosí.
49005003	Sa̱kan' na kuii' te̱i̱n ndo'ó ndii, na kö̱o̱' nde̱e̱ i̱i̱n ne̱ kumi' musa, ni̱ nde̱e̱ i̱i̱n nuu̱' ña̱ xe'na' naa ña̱ ja̱a̱n', ni̱ nde̱e̱ ne̱ ndioo̱' i̱ni̱ va̱ xa'a̱' ña̱'a̱. Sa̱kan' ña̱ ne̱ nduu' kuenta Ndiosí ndii, xäta'a̱n sa̱a̱ ni̱a̱ ña̱ ja̱a̱n'.
49005004	Te̱ ni̱ nde̱e̱ xäta'a̱n tu̱ ka'a̱n ki̱ni̱ ndo̱', xiin' ña̱ ka'a̱n saka ndo̱', xiin' ña̱ ka'a̱n ndo̱' si̱ki̱ ka̱'a̱n. Te̱ sa̱kuu' ña̱ ja̱a̱n' vä̱'a̱ sa̱a̱ yoo', ne̱ nduu' kuenta Ndiosí, süu̱' ja̱a̱n' ndii va̱'a̱ ka̱ ta̱xi̱ e̱' ña̱ chi̱nda̱ni a̱.
49005005	Kua̱chi̱ ndii kuní a̱ ku̱nda̱ni̱ ndo̱' ña̱ nde̱e̱ i̱i̱n ne̱ kumi' musa, uun ne̱ xaa' ña̱ xe'na', uun ne̱ ndioo̱' i̱ni̱ va̱ xa'a̱' ña̱'a̱ i̱nga̱ ne̱ yivi̱', ne̱ nduu' nde̱e̱ naa ne̱ xaka'nu' ndiosí saka ndii, nï'i̱' ni̱a̱ ña̱ ku̱ndi̱e̱e̱ ni̱a̱ mii' xa'ndia chuun' Cristo xiin' Ndiosí.
49005006	Xa'a̱' ja̱a̱n' na täxi' ndo̱' ña̱ ku̱ni̱ xa'an' nde̱e̱ i̱i̱n ne̱ yivi̱' ndo'ó xiin' ña̱ maña. Kua̱chi̱ ndii sa̱ndo'o' Ndiosí ne̱ so̱'o̱ ja̱a̱n'.
49005007	Ña̱ ja̱a̱n' na kuii' sä̱a̱ ndo'ó ña̱ xaa' ne̱ ja̱a̱n'.
49005008	Sa̱kan' ña̱ nuu̱' ni̱ ki̱xi̱n ndii, ni̱ xika̱ iin' yaví ndo̱' i̱i̱n yivi̱'. Ndisu̱ vi̱ti̱n ndii ñu'u̱ xto̱'o̱ e̱' tuún nuu̱' ndo̱' te̱ xika' ndo̱'. Xa'a̱' a̱ ja̱a̱n' na kuní a̱ ña̱ ka̱ka̱ va̱'a̱ ndo̱' nde̱e̱ naa xika' ne̱ yoo ña̱ tuún nuu̱' ja̱a̱n'.
49005009	Sa̱kan' ña̱ ne̱ yoo ña̱ tuún nuu̱' xika' ndii, va̱'a̱ kuu' ni̱a̱, te̱ xachuun' nda̱ku ni̱a̱, te̱ i̱i̱n nda̱a̱' tu̱ nimá ni̱a̱,
49005010	sa̱kan' ña̱ nuu̱' sa̱kuu' ña̱ xaa' ni̱a̱ xika' nduku' ni̱a̱ ña̱ xakuatia' xto̱'o̱ e̱'.
49005011	Te̱ sä̱a̱ ndo̱' ña̱ kuä̱sa̱' kuní, ña̱ xaa' ne̱ xika' i̱i̱n yaví ja̱a̱n', süu̱' ja̱a̱n' ndii ku̱xi̱o̱o̱ ndo̱' nuu̱' a̱,
49005012	sa̱kan' ña̱ nde̱e̱ kuchani e̱' ka'a̱n e̱' xa'a̱' ña̱ xaa' si̱'e ne̱ ja̱a̱n'.
49005013	Ndisu̱ sa̱kuu' ña̱ yoo si̱'e natuví xaa' ña̱ tuún, sa̱kan' ña̱ ña̱ tuún ja̱a̱n' ndii, sa̱kuu' ña̱'a̱ sanatuví a̱,
49005014	naa ka'án ne̱ yivi̱' ndii: Ndo̱to̱ nuu̱' yo'ó, te̱ kixín, te̱ ndo̱koo̱ u̱n' te̱i̱n ne̱ nduu' nde̱e̱ naa ne̱ xa̱ ni̱ xi'i̱, te̱ sa̱yi'é Cristo nimá u̱n'. Kachi ni̱a̱.
49005015	Ña̱ ja̱a̱n' na kuii' ko̱to̱ xiin' mi̱i' va̱ ndo̱' sa̱a̱ xika' ndo̱', te̱ kä̱ka̱ ndo̱' naa xika' ne̱ sa'ví i̱ni̱. Süu̱' ja̱a̱n' ndii ka̱ka̱ ndo̱' naa xika' ne̱ chu̱u̱n va̱ xika' nda̱ku.
49005016	Te̱ i̱'i̱n i̱chi' kua'a̱n ndii, ña̱ va̱'a̱ sa̱a̱ ndo̱', sa̱kan' ña̱ kivi̱' vi̱ti̱n ndii, yoo va̱ ña̱ ni̱a̱'a.
49005017	Ña̱ ja̱a̱n' na kuii' kü̱ndu̱u̱ ndo̱' ne̱ küu' kaxi'. Süu̱' ja̱a̱n' ndii sa̱a̱ ndo̱' ña̱ nduxa̱' ña̱ ku̱nda̱ni̱ ndo̱' ndee ña̱ kuní xto̱'o̱ e̱'.
49005018	Te̱ kö̱'o̱ ndo̱' vino nde̱e̱ xi̱ni̱ ndo̱', sa̱kan' ña̱ sati̱vi' xiin' mii' ndo̱', süu̱' ja̱a̱n' ndii ta̱xi̱ ndo̱' ña̱ sa̱kutu' Ndiosí nimá ndo̱' xiin' Espíritu Santo.
49005019	Te̱ ka'a̱n xiin' ta'an' ndo̱' xiin' ya̱a̱ Ndiosí ña̱ yoso̱' nuu̱' tu̱tu̱ a̱, xiin' ya̱a̱ ña̱ xaka'nu' ña̱'a' e̱', xiin' ya̱a̱ ña̱ saka'án Espíritu nimá e̱'. Te̱ ka̱ta̱ ndo̱' ya̱a̱ ja̱a̱n' xaka'nu' ndo̱' xto̱'o̱ e̱' Jesús xiin' nimá ndo̱'.
49005020	Te̱ xiin' ndi̱e̱e̱' xto̱'o̱ e̱' Jesucristo ta̱xi̱ ndo̱' ña̱ chi̱nda̱ni yu̱va' e̱' Ndiosí xa'a̱' sa̱kuu' ña̱ ndo'o' ndo̱'.
49005021	Te̱ xa'a̱' a̱ ña̱ tiin' ka'nu' ndo̱' Cristo ndii, ka̱ka̱ nu̱u̱ nuu̱' ta'an' ndo̱' xiin' i̱i̱n ka̱nii' nimá ndo̱'.
49005022	Ña̱'a', ña' yoo i̱i̱' ndii, kuní a̱ ña̱ ka̱ka̱ nu̱u̱ a' nuu̱' i̱i̱' a' sa̱a̱ nii' xaa' a' xiin' xto̱'o̱ e̱' Cristo.
49005023	Sa̱kan' ña̱ i̱i̱' a' ja̱a̱n' nduu' nde̱e̱ naa xíni' a', nde̱e̱ naa nduu' Cristo xíni' sa̱kuu' yoo', ne̱ nduu' kuenta a̱, ne̱ nduu' nde̱e̱ naa ñu̱'u' nde'i̱ a̱. Te̱ su̱vi̱ tu̱ a̱ nduu' ña̱ sakakú yoo'.
49005024	Sa̱a̱ nii' xika' nuu' yoo', ne̱ nduu' kuenta Jesucristo, nuu̱' a̱ ndii, nii' sa̱kan' tu̱ kuní a̱ ña̱ ka̱ka̱ nu̱u̱ ña̱'a' nuu̱' i̱i̱' a' nuu̱' sa̱kuu' ña̱ kuní a̱.
49005025	Te̱ ndo'ó, te̱ yoo ña' si'i ndii, ku̱ndani̱ ña̱'a' ndo̱' sa̱a̱ nii' ndani̱ Cristo sa̱kuu' yoo', ne̱ nduu' kuenta a̱, te̱ ni̱ sa̱na̱kua'a xiin' mi̱i' a̱, te̱ ni̱ xi'i̱ a̱ xa'a̱' e̱'
49005026	te̱ ku̱ndu̱u̱ e̱' ndi̱ti̱a̱ Ndiosí kui̱ti̱'. Te̱ ni̱ nda̱sa̱ndo̱o̱ tu̱ a̱ yoo' xiin' ti̱kui ni̱ xa̱a̱ tu̱'u̱n a̱.
49005027	Ni̱ xa̱a̱ a̱ sa̱kan' te̱ sa̱na̱kua'a a̱ yoo, ne̱ nduu' kuenta a̱, nuu̱' mi̱i' a̱, te̱ nda̱tu̱n' xa̱va̱'a̱ ko̱o̱ e̱'. Te̱ nimá e̱' ndii, kö̱o̱' nde̱e̱ sie ma'á ña̱ ke'i̱ nuu̱' a̱, te̱ ni̱ nde̱e̱ kö̱o̱' tu̱ ña̱ ku̱ti̱'vi̱ nuu̱' a̱, te̱ ni̱ nde̱e̱ kö̱o̱' tu̱ nde̱e̱ i̱i̱n nuu̱' ña̱ vä̱'a̱ nuu̱' a̱. Süu̱' ja̱a̱n' ndii ndi̱ti̱a̱ mi̱i' a̱ kui̱ti̱' ku̱ndu̱u̱ e̱', te̱ kö̱o̱' nde̱e̱ sie ma'á ña̱ ke'i̱ nimá e̱'.
49005028	Sa̱kan' tu̱, te̱ yoo ña' si'i ndii, kuní a̱ ku̱ndani̱ ña̱'a' ra̱ nde̱e̱ naa ndani̱ ra̱ ñu̱'u' nde'i̱ mi̱i' ra̱. Kua̱chi̱ ndii i̱i̱n te̱ ndani̱ ña' si'i ndii, ndani̱ tu̱ ra̱ mi̱i' ra̱.
49005029	Sa̱kan' ña̱ nde̱e̱ i̱i̱n te̱ yivi̱' ndäsi' ñu̱'u' nde'i̱ mi̱i' ra̱. Süu̱' ja̱a̱n' ndii kuie xamaní' xiin' mi̱i' ra̱, te̱ kuie tu̱ xito' xiin' mi̱i' ra̱ sa̱a̱ nii' xito' Cristo sa̱kuu' yoo', ne̱ nduu' kuenta a̱.
49005030	Sa̱kan' ña̱ kuenta ñu̱'u' nde'i̱ a̱ nduu' e̱' xa'a̱' a̱ ña̱ nduu' e̱' nde̱e̱ naa ku̱ñu̱ a̱ xiin' i̱ki' a̱.
49005031	“Xa'a̱' a̱ ja̱a̱n' na na̱ko̱o̱ tiaa̱ yu̱va' si'i ra̱, te̱ ndu̱i̱i̱n ra̱ xiin' ña' si'i' ra̱, te̱ uvi̱ sa̱a' ni̱a̱ ndii, i̱i̱n nda̱a̱' na̱ndu̱u̱ ni̱a̱.”
49005032	Ña̱ kaa̱' ndii, i̱i̱n nuu̱' ña̱ vixi xa̱va̱'a̱ nduu' a̱, ndisu̱ nakata' yu'u̱ a̱ xiin' ña̱ ndo'o' Cristo xiin' yoo', ne̱ nduu' kuenta a̱.
49005033	Nde̱e̱ sa̱a̱ ka̱ni̱ ndii, kuní a̱ ña̱ ku̱ndani̱ i̱'i̱n ndo'ó, ña' si'i ndo̱' sa̱a̱ nii' ndani̱ xiin' mii' mi̱i' ndo̱', te̱ ña̱'a' ndii, kuní a̱ ña̱ ko̱to̱ ka'nu' a' i̱i̱' a'.
49006001	Ne̱ kuachi̱', ka̱ndi̱xa' ndo̱' yu̱'u' yu̱va' si̱'i' ndo̱' naa kuní xto̱'o̱ e̱', sa̱kan' ña̱ ña̱ ja̱a̱n' nduu' ña̱ xata'a̱n nuu̱' Ndiosí.
49006002	Tu̱'u̱n nde̱i' nu̱u' ña̱ ni̱ ta̱xi̱ Ndiosí nuu̱' e̱' kii̱' ni̱ ndoo̱ a̱ kuento a̱ xiin' e̱' ka'án ndii: “Ko̱to̱ ka'nu' ndo̱' yu̱va' si̱'i' ndo̱'
49006003	te̱ na̱ti̱i̱n ndo̱' ña̱ mani̱' ko̱o̱ xiin' ndo̱', te̱ na̱kaa̱ tu̱ kivi̱' ñu̱u̱ ndo̱' nuu̱' ñu̱'u' i̱i̱n yivi̱'”, kachi a̱.
49006004	Te̱ ndo'ó, yu̱va' si'i' ndii, sä̱na̱saá' ndo̱' si'e̱ ndo̱', süu̱' ja̱a̱n' ndii sa̱nia'á ndo̱' ni̱a̱, te̱ ko̱ndi̱a̱ yu̱'u' tu̱ ña̱'a' ndo̱' sa̱a̱ kuní xto̱'o̱ e̱' Jesús.
49006005	Te̱ ndo'ó, ne̱ xiko' ni'i' i̱i̱n xto̱'o̱ ndii, ka̱ndi̱xa' ndo̱' sa̱kuu' ña̱ ka'án ne̱ nduu' xto̱'o̱ ndo̱' i̱i̱n yivi̱' yo'o' xiin' ndo̱'. Te̱ ko̱to̱ ka'nu' yi'vi ña̱'a' ndo̱', te̱ ka̱ka̱ nu̱u̱ ndo̱' nuu̱' ni̱a̱ xiin' i̱i̱n nda̱a̱' nimá ndo̱' sa̱a̱ nii' xika' nuu' ndo̱' nuu̱' Cristo.
49006006	Te̱ süu̱' ka̱ndi̱xa' ña̱'a' ndo̱' kii̱' ita' ni̱a̱ xito' kui̱ti̱' ni̱a̱ ndo'ó te̱ ndoo̱ va̱'a̱ ndo̱' nuu̱' ni̱a̱, süu̱' ja̱a̱n' ndii ka̱ka̱ nu̱u̱ ndo̱' nuu̱' ni̱a̱ nde̱e̱ naa nuu̱' Cristo xika' nuu' ndo̱' xiin' i̱i̱n ka̱nii' nimá ndo̱' sa̱a̱ kuní Ndiosí.
49006007	Te̱ ka̱ka̱ nu̱u̱ si̱ni ndo̱' nuu̱' ne̱ ja̱a̱n' nde̱e̱ naa nuu̱' xto̱'o̱ e̱' Cristo xika' nuu' ndo̱'. Sa̱a̱ ndo̱' kuenta ña̱ süu̱' nuu' ne̱ yivi̱' kui̱ti̱' xika' nuu' ndo̱'.
49006008	Sa̱kan' ña̱ xa̱ xiní ndo̱' ña̱ i̱'i̱n e̱' na̱ti̱i̱n ña̱ va̱'a̱ sa̱a̱ xto̱'o̱ e̱' Cristo naá kivi̱' xa'a̱' ña̱ va̱'a̱ ña̱ ni̱ xa̱a̱ e̱', naa' ne̱ xiko' ni'i' i̱i̱n xto̱'o̱ nduu' e̱' uun naa' ne̱ xika' ndiká nduu' e̱'.
49006009	Te̱ ndo'ó, ne̱ nduu' xto̱'o̱ ne̱ ja̱a̱n' ndii, i̱i̱n kachi ku̱u̱ va̱'a̱ ndo̱' xiin' ni̱a̱, te̱ vi̱kuii̱n ndo̱' ña̱ sayi̱'vi ña̱'a' ndo̱', sa̱kan' ña̱ xa̱ xiní ndo̱' ña̱ i̱i̱n nda̱a̱' xto̱'o̱ ndo̱', ña̱ ndu'u̱' ndi̱vi' nduu' tu̱ xto̱'o̱ ne̱ ja̱a̱n'. Te̱ ña̱ ja̱a̱n' ndii, i̱i̱n kachi kuu' a̱ xiin' sa̱kuu' ne̱ yivi̱'.
49006010	Ña̱ni̱ ta'an' i̱, nde̱e̱ vi̱ti̱n te̱ nde̱e̱ nuu̱' ku'u̱n e̱' ndii, ndu̱ku' ndo̱' ndi̱e̱e̱' ndo̱' nuu̱' ña̱ ndi̱e̱e' xa̱va̱'a̱ ña̱ taxi' xto̱'o̱ e̱'.
49006011	Te̱ na̱kui'nu̱ ndo̱' sa̱kuu' ña̱ taxi' Ndiosí te̱ ka̱si̱ a̱ ndo'ó nuu̱' ña̱ ndi̱va̱'a̱, te̱ ku̱vi̱ kui̱ta̱ ni̱'i̱ ndo̱' kii̱' xamaña ña̱ ja̱a̱n' ndo'ó.
49006012	Sa̱kan' ña̱ süu̱' xiin' ne̱ yivi̱' i̱i̱n yivi̱' kunta'an' e̱', süu̱' ja̱a̱n' ndii xiin' ña̱ ndi̱va̱'a̱, xiin' ña̱ xa'ndia chuun', xiin' ña̱ kumi' ndi̱e̱e̱' xa'ndia chuun' nuu̱' ñu̱'u' i̱i̱n yivi̱', mii' i̱i̱n yaví yo'o' vi̱ti̱n, xiin' ña̱ ndi̱e̱e' kua'a̱' tachi̱' ki̱ni̱, ña̱ xika' nuu̱' viko̱', kunta'an' e̱.
49006013	Xa'a̱' ja̱a̱n' na na̱kui'nu̱ ki'i̱' ndo̱' sa̱kuu' nda̱chuun' ña̱ taxi' Ndiosí te̱ ka̱si̱ a̱ ndo'ó nuu̱' ña̱ ndi̱va̱'a̱ ja̱a̱n' kii̱' xaa̱ kivi̱' ki̱ni̱ ña̱ ku̱nta'an' ndo̱' xiin' a̱. Te̱ kii̱' ndi̱'i̱ ña̱ ku̱nta'an' ndo̱' ja̱a̱n' ndii, kusaa' ita' ni'i' ka̱ ndo̱' nuu̱' i̱chi' Ndiosí.
49006014	Ña̱ ja̱a̱n' na kuii' kui̱ta̱ ni̱'i̱ ndo̱' i̱chi' a̱. Ña̱ nduu' ña̱ ndi̱xa̱ xa'a̱' Ndiosí ndii, ti̱i̱n ndo̱' a̱ nde̱e̱ naa i̱i̱n' ña̱ ki'i' to̱ko' ndo̱'. Te̱ ña̱ xachuun' nda̱ku ndii, ti̱i̱n ndo̱' a̱ nde̱e̱ naa ña̱ ka̱si̱ ti̱a̱'ni̱ ndo̱'.
49006015	Te̱ ña̱ yoo tu̱'va̱ ndo̱' te̱ ka'a̱n ndo̱so̱' ndo̱' xa'a̱' tu̱'u̱n va̱'a̱ sa̱a̱ ndiee' mani̱' e̱' xiin' Ndiosí ndii, ti̱i̱n ndo̱' a̱ nde̱e̱ naa ndixa̱n' ki̱'i̱ ndo̱'.
49006016	Te̱ siin' tuku' ndii, ña̱ i̱ni̱ ndo̱' xini ndo̱' Ndiosí ti̱i̱n ndo̱' nde̱e̱ naa ka̱a̱ ña̱ tiasi xiin' mi̱i' ndo̱', te̱ ku̱vi̱ nda̱'va̱ ndo̱' sa̱kuu' kuxi̱ ndatin, tun' xatia ña̱ ndi̱va̱'a̱ nuu̱' ndo̱'.
49006017	Te̱ ña̱ ni̱ sa̱kakú Jesús ndo'ó nuu̱' kua̱chi̱ ndo̱' ndii, ti̱i̱n ndo̱' a̱ nde̱e̱ naa ti'e̱' ña̱ ka̱si̱ xíni' ndo̱'. Te̱ tu̱'u̱n Ndiosí ndii, ti̱i̱n tu̱ ndo̱' a̱ nde̱e̱ naa ichi̱ ña̱ taxi' Espíritu Santo nda̱'a' ndo̱'.
49006018	Ka'a̱n ndo̱' xiin' Ndiosí sa̱a̱ kivi̱', te̱ sa̱kuu' nuu̱' sa̱a̱ ka'án e̱' xiin' a̱ ndii, ka'a̱n nda'vi ndo̱' xiin' a̱ xiin' ña̱ ndi̱e̱e' Espíritu Santo, te̱ ko̱o̱ tu̱'va̱ tu̱ ndo̱' xiin' ña̱ ja̱a̱n', te̱ nä̱ko̱o̱ ndo̱' ña̱ xikán ndo̱' nuu̱' a̱ xa'a̱' sa̱kuu' ne̱ nduu' kuenta a̱.
49006019	Te̱ ka'a̱n tu̱ ndo̱' xi̱i̱n' Ndiosí xa'a̱' yu'u̱ ña̱ ta̱xi̱ a̱ tu̱'u̱n a̱ nuu̱' i̱, te̱ ka'a̱n i̱ xiin' ña̱ ndi̱e̱ni nuu̱' ne̱ yivi̱' kii̱' sa̱kuni' i̱ ni̱a̱ ña̱ yoo si̱'e xa'a̱' tu̱'u̱n va̱'a̱, ña̱ ka'án xa'a̱' Jesús.
49006020	Te̱ yu'u̱ nduu' te̱ ndiso' chuun' xa'a̱' tu̱'u̱n va̱'a̱ ja̱a̱n', sa̱kan' na tiín i̱ xiin' ka̱rena naá i̱ vi̱'e̱ ka̱a̱. Ka'a̱n va̱ ndo̱' xiin' Ndiosí xa'a̱' i̱ te̱ ku̱vi̱ ka'a̱n i̱ xiin' ña̱ ndi̱e̱ni nuu̱' ne̱ yivi̱' sa̱a̱ kuní Ndiosí ka'a̱n i̱.
49006021	Tíquico, ña̱ni̱ mani̱' e̱', i̱i̱n te̱ xika' nuu' nda̱ku nuu̱' xto̱'o̱ e̱' ndii, xaa̱ ra̱ mii' ndiee' ndo̱', te̱ ka'a̱n ndi'i̱ ra̱ xiin' ndo̱' xa'a̱' i̱ te̱ ku̱ni̱ ndo̱' sa̱a̱ ndu'u̱' i̱.
49006022	Ti'vi' ña̱'a' i̱ xa'a̱' ña̱ kaa̱', te̱ sa̱kuni' ra̱ ndo'ó sa̱a̱ ndiee' ndu̱, te̱ sa̱ndi̱e̱ni ra̱ nimá ndo̱'.
49006023	Na ta̱xi̱ na yu̱va' e̱' Ndiosí xiin' xto̱'o̱ e̱' Jesucristo ña̱ mani̱' ko̱o̱ xi̱i̱n' sa̱kuu' ndo'ó, te̱ sa̱kan' tu̱ ne̱ ta'an' e̱', te̱ na ta̱xi̱ tu̱ a̱ ña̱ ku̱ndani̱ ta'an' ndo̱' xiin' ña̱ i̱ni̱ ndo̱' xini ña̱'a' ndo̱'.
49006024	Te̱ na sa̱ñu'u' na tu̱ Ndiosí sa̱kuu' ne̱ ndani̱ xto̱'o̱ e̱' Jesucristo xiin' i̱i̱n ka̱nii' nimá ni̱a̱. Sa̱kan' na ku̱ndu̱u̱ a̱.
50001001	Yu'u̱ Pablo xiin' Timoteo ndii, te̱ xika' nuu' nuu̱' Jesucristo nduu' ndu̱, te̱ ti'vi' ndu̱ cha'an' sa̱kuu' ndo'ó, ne̱ nduu' kuenta Ndiosí, ne̱ i̱ni̱ xini Cristo Jesús, ne̱ ndiee' ñu̱u̱ Filipos. Te̱ ti'vi' tu̱ ndu̱ cha'an' te̱ xito' ndo'ó, xiin' te̱ chindiee' ndo'ó.
50001002	Na sa̱ñu'u' va̱ yu̱va' e̱' Ndiosí xiin' xto̱'o̱ e̱' Jesucristo ndo'ó, te̱ na ta̱xi̱ tu̱ a̱ ña̱ mani̱' ko̱o̱ xiin' ndo̱'.
50001003	Taxi' i̱ ña̱ chi̱nda̱ni Ndiosí i̱ sa̱kuu' i̱chi' kii̱' naka'an' i̱ xa'a̱' ndo̱'.
50001004	Te̱ sa̱kuu' i̱chi' ndii, kuatia' nimá i̱ te̱ ka'án i̱ xiin' a̱ xa'a̱' sa̱kuu' ndo'ó,
50001005	sa̱kan' ña̱ xachuun' inga' e̱' xa'a̱' tu̱'u̱n va̱'a̱ nde̱e̱ kivi̱' nu̱u' ña̱ ni̱ xi̱ni̱ so̱'o̱ ndo̱' tu̱'u̱n ja̱a̱n', te̱ nde̱e̱ vi̱ti̱n.
50001006	Te̱ ndi̱tu̱ni̱ yu'u̱ ña̱ chu̱u̱n va̱'a̱ ña̱ ni̱ xa̱'a' Ndiosí xaa' a̱ xiin' nimá ndo̱' ndii, kua'a̱n naa kua'a̱n a̱ xaa' ña̱'a' a̱, te̱ sa̱xinú ña̱'a' a̱ nde̱e̱ xaa̱ kivi̱' ña̱ na̱ndi̱ko' Jesucristo.
50001007	Te̱ kande̱i' xanini i̱ sa̱kan' xa'a̱' sa̱kuu' ndo̱', sa̱kan' ña̱ ndani̱ kua'a̱' i̱ ndo'ó. Kua̱chi̱ ndii ni̱ xa̱chuun' inga' sa̱kuu' ndo̱' xiin' i̱ nuu̱' chu̱u̱n ña̱ ni̱ sa̱mani̱' Ndiosí yu'u̱, kii̱' naá i̱ vi̱'e̱ ka̱a̱ xiin' kii̱' xika' ndiká i̱ ndiee' yu̱'u' i̱ xa'a̱' tu̱'u̱n va̱'a̱ ja̱a̱n', te̱ nia'á i̱ ña̱ ña̱ nda̱ku nduu' a̱.
50001008	Ndiosí xiní sa̱a̱ vi̱' kundani̱ i̱ sa̱kuu' ndo'ó sa̱a̱ nii' kundani̱ va̱ Jesucristo yoo'.
50001009	Te̱ ka'án i̱ xiin' Ndiosí xa'a̱' ndo̱' te̱ ku̱ndani̱ ta'an' ya'a̱ ka̱ ndo̱', te̱ na sa̱a̱ ndo̱' a̱ xiin' ña̱ xini tuní, te̱ sa̱a̱ tu̱ ndo̱' a̱ xiin' ña̱ ndichi.
50001010	Te̱ kuní i̱ ña̱ ja̱a̱n' xa'a̱' ndo̱' te̱ ku̱vi̱ na̱ka̱xi̱n ndo̱' nde̱e̱ ña̱ nduu' ña̱ va̱'a̱ xna̱'a̱, te̱ ka̱ka̱ na ka̱ka̱ nda̱ku ndo̱', te̱ kö̱o̱' nde̱e̱ i̱i̱n ña̱ ku̱vi̱ ti̱i̱n kua̱chi̱ ne̱ yivi̱' ndo'ó nde̱e̱ xaa̱ kivi̱' ña̱ na̱ndi̱ko' Jesucristo.
50001011	Te̱ ku̱mi' tu̱ ndo̱' kua'a̱' va̱ ña̱ nda̱ku ña̱ xaa' ndo̱' xiin' ña̱ ndi̱e̱e̱' Jesucristo, te̱ xiin' ña̱ ja̱a̱n' kua'a̱' ka̱ ne̱ yivi̱' ti̱i̱n ka'nu' Ndiosí, te̱ sa̱ka'nu' tu̱ ña̱'a' ni̱a̱.
50001012	Ña̱ni̱ ta'an' i̱, kuní i̱ ña̱ ku̱nda̱ni̱ ndo̱' ña̱ tu̱'u̱n ndo'o' i̱ yo'o' ndii, nï̱ na̱ka̱si̱ a̱ ña̱ kikú tu̱'u̱n va̱'a̱, süu̱' ja̱a̱n' ndii so̱'o̱ chindiee' ka̱ a̱ xa'a̱' ña̱ ja̱a̱n'.
50001013	Sa̱kan' na kuii' nde̱e̱ te̱ xíin', te̱ ndiaa vi̱'e̱ ka'nu', xiin' sa̱kuu' ne̱ yivi̱' xiní ña̱ naá i̱ vi̱'e̱ ka̱a̱ xa'a̱' ña̱ xika' nuu' i̱ nuu̱' Cristo.
50001014	Te̱ kua'a̱' ka̱ ña̱ni̱ ta'an' e̱' ndii, i̱ni̱ ka̱ ra̱ xini ra̱ xto̱'o̱ e̱' xa'a̱' a̱ ña̱ naá i̱ vi̱'e̱ ka̱a̱. Te̱ so̱'o̱ kumi' ka̱ ra̱ ña̱ ndi̱e̱ni te̱ ka'án ndo̱so̱' ndi̱tu̱ni̱ ra̱ tu̱'u̱n va̱'a̱ ja̱a̱n' nuu̱' ne̱ yivi̱'.
50001015	Ña̱ ndi̱xa̱ nduu' a̱ ña̱ sa̱va̱ te̱ ja̱a̱n' ndii, ka'án ndo̱so̱' ra̱ xa'a̱' Cristo xa'a̱' ña̱ nda̱si̱' nuu̱' ra̱ xini ra̱ yu'u̱ xa'a̱' chu̱u̱n ña̱ ndiso' i̱, uun xa'a̱' a̱ ña̱ kuni ka̱nando ra̱ yu'u̱ kui̱ti̱'. Ndisu̱ sa̱va̱ tu̱ku̱ ra̱ ndii, ka'án ndo̱so̱' ra̱ a̱ xa'a̱' a̱ ña̱ va̱'a̱ nimá ra̱.
50001016	Te̱ nda̱si̱' nuu̱' ja̱a̱n' ndii, ka'án ndo̱so̱' ra̱ xa'a̱' Cristo xa'a̱' a̱ ña̱ kuni ka̱ti̱n ta'an' ra̱ xiin' yu'u̱ kui̱ti̱', te̱ xächuun' nda̱ku nimá ra̱. Süu̱' ja̱a̱n' ndii kuni sa̱na̱kuiniá ka̱ ra̱ tu̱'u̱n kui'e̱ nuu̱' i̱ vi̱'e̱ ka̱a̱ yo̱'o̱.
50001017	Ndisu̱ te̱ va̱'a̱ nimá ja̱a̱n' ndii, ka'án ndo̱so̱' ra̱ xa'a̱' Cristo xa'a̱' a̱ ña̱ ndani̱ ra̱ yu'u̱, sa̱kan' ña̱ xiní ra̱ ndii, naá i̱ vi̱'e̱ ka̱a̱ xa'a̱' a̱ ña̱ naka'án i̱ xa'a̱' tu̱'u̱n va̱'a̱ ja̱a̱n'.
50001018	Te̱ ndii, kö̱o̱' a̱ xaa' a̱ naa' ka'án ndo̱so̱' ra̱ a̱ xa'a̱' a̱ ña̱ nda̱si̱ nuu̱' ra̱, uun xa'a̱' a̱ ña̱ nduu' ra̱ te̱ nda̱ku nimá, nde̱e̱ sa̱a̱ ka̱ni̱ ndii, xa'a̱' Cristo ka'án ndo̱so̱' ra̱, te̱ va̱'a̱ va̱ kuni yu'u̱ xa'a̱' ña̱ ja̱a̱n'. Te̱ va̱'a̱ na va̱'a̱ ka̱ ku̱ni̱ i̱,
50001019	sa̱kan' ña̱ xiní i̱ ña̱ xa'a̱' a̱ ña̱ ka'án ndo̱' xiin' Ndiosí xa'a̱' i̱, xiin' xa'a̱' a̱ ña̱ chindiee' Espíritu Jesucristo yu'u̱ ndii, ke̱ta̱ i̱ vi̱'e̱ ka̱a̱ yo'o'.
50001020	Te̱ ka'án nimá i̱, te̱ ndiatu' tu̱ i̱ni̱ i̱ ña̱ ndöo̱ kui'e i̱ nuu̱' Cristo, süu̱' ja̱a̱n' ndii xiní kaxi' i̱ ña̱ naa xa̱ xaa' ka̱ i̱ ndii, nia'a̱ tu̱ i̱ ña̱ ka'nu' Cristo vi̱ti̱n tee̱' ndee tiaku i̱, uun tee̱' ndee ku̱vi̱ i̱.
50001021	Sa̱kan' ña̱ nuu̱' yu'u̱ naa' tiaku i̱ ndii, tiaku i̱ te̱ xaa' i̱ ña̱ kuní Cristo, te̱ naa' ku̱vi̱ i̱ ndii, xa̱ ni̱ ke̱ta̱ va̱'a̱ i̱.
50001022	Te̱ naa' ku̱ti̱a̱ku̱ ka̱ i̱, te̱ ku̱ndu̱u̱ a̱ nuu̱' i̱ i̱i̱n ña̱ ko̱o̱ kua'a̱' ka̱ ne̱ i̱ni̱ ku̱ni̱ Cristo ndii, xïní nde̱e̱ ña̱ va̱'a̱ ka̱.
50001023	Sa̱kan' ña̱ vixi va̱ nuu̱' i̱ te̱ ku̱ni̱ i̱ ndee ña̱ uvi̱ ta̱'an ja̱a̱n' nduu' ña̱ va̱'a̱ ka̱. Kua̱chi̱ ndii ka'án nimá i̱ ku̱vi̱ i̱, te̱ ku̱ndu'u̱' i̱ xiin' Cristo, sa̱kan' ña̱ ña̱ ja̱a̱n' nduu' ña̱ va̱'a̱ ya'a̱ ka̱.
50001024	Ndisu̱ xa'a̱' ña̱ va̱'a̱ ndo'ó ndii, kuní a̱ ña̱ ko̱o̱ ka̱ i̱ xiin' ndo̱' i̱i̱n yivi̱' yo'o'.
50001025	Te̱ i̱ni̱ i̱ ña̱ ndoo̱ ka̱ i̱ i̱i̱n yivi̱' yo'o' xiin' sa̱kuu' ndo̱' xa'a̱' ña̱ va̱'a̱ mi̱i' ndo̱', te̱ chi̱ndi̱e̱e' i̱ ndo'ó nuu̱' ña̱ kuatia' nimá ndo̱' ña̱ i̱ni̱ ndo̱' xini ndo̱' Jesús,
50001026	te̱ sa̱ka'nu' ka̱ ndo̱' Cristo Jesús xa'a̱' a̱ ña̱ chi̱ndi̱e̱e' a̱ yu'u̱, xiin' xa'a̱' a̱ ña̱ ko̱o̱ tu̱ku̱u̱ i̱ xiin' ndo̱'.
50001027	Ndisu̱ ndee ka̱ ña̱ ko̱o̱ ndii, xa'a̱' a̱ ña̱ nduu' ndo̱' kuenta Cristo ndii, ka̱ka̱ naa xika' ndo̱' naa ka'án chuun' tu̱'u̱n va̱'a̱ xa'a̱' a̱. Tee̱' ndee xaa̱ i̱ uun xäa̱ i̱ mii' ndiee' ndo̱' ndii, kuni ku̱ni̱ i̱ kuento ña̱ ita' ni̱'i̱ ndo̱' xiin' i̱i̱n nda̱a̱' nimá ndo̱' nuu̱' i̱chi' a̱, te̱ xachuun' inga' tu̱ ndo̱' nuu̱' i̱chi' a̱ xa'a̱' tu̱'u̱n va̱'a̱ ña̱ kandixa' e̱' ja̱a̱n'.
50001028	Te̱ nde̱e̱ sie kü̱yi̱'vi ndo̱' nuu̱' ne̱ nakasi ndo'ó xa'a̱' a̱ ña̱ kandixa' ndo̱' tu̱'u̱n va̱'a̱ ja̱a̱n'. Te̱ ña̱ ja̱a̱n' nia'á ña̱ ne̱ ndo̱ñu'u' nduu' ni̱a̱, ndisu̱ ndo'ó ndii, nia'á ña̱ ja̱a̱n' ña̱ ne̱ kaku̱ nduu' ndo̱', te̱ mi̱i' Ndiosí sa̱a̱ ña̱ ja̱a̱n'.
50001029	Kua̱chi̱ ndii, süu̱' ni̱ ta̱xi̱ Ndiosí ña̱ i̱ni̱ kui̱ti̱' e̱' xini e̱' Cristo, süu̱' ja̱a̱n' ndii ni̱ ta̱xi̱ tu̱ a̱ ña̱ ku̱ndo̱'o̱ tu̱ e̱' xa'a̱' a̱.
50001030	Sa̱kan' ña̱ ndo'o' ndo̱' naa ni̱ xi̱ni̱ ndo̱' ni̱ ndo̱'o̱ i̱ sa̱a', xiin' sa̱a̱ xini ndo̱' kuento ña̱ ndo'o' i̱ vi̱ti̱n.
50002001	Sa̱kan' na kuii', naa' ndi̱xa̱ xna̱'a̱ saki'ví Cristo ndo'ó xa'a̱' a̱ ña̱ i̱ni̱ ndo̱' xini ña̱'a' ndo̱', te̱ saki'ví tu̱ a̱ ndo'ó xa'a̱' a̱ ña̱ ndani̱ a̱ ndo'ó, te̱ ni̱ ndu̱i̱i̱n ndo̱' ni̱ xa̱a̱ Espíritu Santo te̱ ndiee' mani̱' ndo̱', te̱ kuvita i̱ni̱ ndo̱' xini ta'an' ndo̱' ndii,
50002002	sa̱kuatia' ndi'i' ndo̱' nimá i̱ ku̱ndu̱u̱ ndo̱' i̱i̱n nda̱a̱' xíni', te̱ i̱i̱n nda̱a̱' tu̱ ña̱ ndani̱ ta'an' ndo̱', te̱ i̱i̱n nda̱a̱' tu̱ nimá ndo̱', te̱ i̱i̱n nda̱a̱' tu̱ ña̱ xanini ndo̱'.
50002003	Te̱ sä̱a̱ ndo̱' nde̱e̱ i̱i̱n ña̱'a̱, te̱ na̱ta̱'vi' ta'an' ndo̱' xa'a̱' a̱ ña̱ nda̱si̱' nuu̱' ndo̱' ni̱ nde̱e̱ xa'a̱' a̱ ña̱ ñuñu' ndo̱'. Süu̱' ja̱a̱n' ndii xiin' ña̱ nda'vi kuu' nimá ndo̱' ka̱ni̱ni̱ ndo̱' ña̱ ne̱ ka'nu' ka̱ nduu' i̱nga̱ ne̱ yivi̱' te̱ sa̱kan' mi̱i' ndo̱'.
50002004	Te̱ kä̱ni̱ni̱ ndo̱' xa'a̱' ña̱ va̱'a̱ mi̱i' kui̱ti̱' ndo̱', süu̱' ja̱a̱n' ndii ka̱ni̱ni̱ tu̱ ndo̱' xa'a̱' ña̱ va̱'a̱ i̱nga̱ ne̱ yivi̱'.
50002005	Sa̱kan' na kuii' na ka̱ni̱ni̱ ndo'ó naa xanini Cristo Jesús.
50002006	Ña̱ ja̱a̱n' ndii, tee̱' ndee i̱i̱n kachi nduu' a̱ xiin' Ndiosí ndii, nï̱ xa̱ xi̱i̱ a̱ xa'a̱' a̱ ña̱ i̱i̱n kachi nduu' a̱ xiin' Ndiosí.
50002007	Süu̱' ja̱a̱n' ndii ni̱ na̱ko̱o̱ mi̱i' ndo̱o̱ a̱ ña̱ ka'nu' a̱, te̱ ni̱ na̱ndu̱i̱i̱n kachi a̱ xiin' i̱i̱n te̱ xika' nuu', te̱ ni̱ nda̱sa̱i̱i̱n kachi xiin' mii' tu̱ a̱ xiin' te̱ yivi̱'.
50002008	Te̱ kii̱' nduu' a̱ te̱ yivi̱' ndii, ni̱ sa̱nuu' xiin' mii' mi̱i' a̱, te̱ ni̱ sa̱xinu̱ ndi̱'i̱ xe̱chi' a̱ ña̱ kuní Ndiosí nde̱e̱ ni̱ xi'i̱ a̱, te̱ nde̱e̱ nuu̱' i̱i̱n krusín vi̱' ni̱ xi'i̱ a̱.
50002009	Sa̱kan' na kuii' ni̱ ka̱ni̱'i̱ ña̱'a' Ndiosí nde̱e̱ mii' ka'nu' ya'a̱, te̱ ni̱ chi̱ndu'u̱' a̱ i̱i̱n kivi̱' a̱ ña̱ ka'nu' ka̱ te̱ sa̱kan' ndee ka̱ tu̱ku̱ kivi̱' ña̱ yoo.
50002010	Sa̱kan' te̱ nuu̱' Jesús vi̱kuita̱ xiti' sa̱kuu' ña̱ ndiee' ndi̱vi', xiin' sa̱kuu' ña̱ ndiee' nuu̱' ñu̱'u' i̱i̱n yivi̱', xiin' sa̱kuu' ña̱ ñu'u' ti̱xi̱n ñu̱'u',
50002011	sa̱kan' te̱ na̱ku̱ni̱ sa̱kuu' ne̱ yivi̱' i̱i̱n yivi̱' ña̱ Jesús nduu' xto̱'o̱ nuu̱' sa̱kuu' ña̱'a̱, te̱ xiin' ña̱ ja̱a̱n' natiin' Ndiosí, yu̱va' e̱', ña̱ tiin' ka'nu'.
50002012	Ña̱ni̱ ta'an' mani̱' i̱, sa̱a̱ nii' kandixa' ndo̱' ña̱ ka'án i̱ sa̱kuu' i̱chi' xiin' ndo̱', te̱ süu̱' kii̱' ndu'u̱' kui̱ti̱' i̱ xiin' ndo̱', süu̱' ja̱a̱n' ndii vi̱ti̱n ka̱ vi̱' ndi̱e̱e' ka̱ndi̱xa' ndo̱' yu'u̱ ña̱ kö̱o̱' i̱ ndu'u̱' xiin' ndo̱'. Te̱ nia'a̱ ndo̱' ña̱ nduu' ndo̱' ne̱ ni̱ sa̱kakú Ndiosí, te̱ xiin' ña̱ ku̱ndi̱'ni̱ ndo̱' yi'vi ndo̱' nde̱e̱ ki̱si̱ a̱ ndo'ó xaa' ndo̱' a̱.
50002013	Kua̱chi̱ ndii mi̱i' Ndiosí nduu' ña̱ xaa' sa̱kan', te̱ ka'án nimá ndo̱' sa̱a̱ ndo̱' ña̱ kuní a̱, te̱ su̱vi̱ tu̱ a̱ xaa' sa̱kan', te̱ sa̱xinu̱ ndo̱' ña̱ ja̱a̱n' xa'a̱' a̱ ña̱ sa̱kan' ni̱ kuni̱ mi̱i' a̱.
50002014	Te̱ kä'a̱n yu̱'u' ndo̱' kii̱' xaa' ndo̱' sa̱kuu' ña̱'a̱, ni̱ nde̱e̱ kä̱ni̱ ta'an' tu̱ ndo̱' kuento,
50002015	sa̱kan' te̱ ku̱ndu̱u̱ ndo̱' ne̱ xachuun' nda̱ku nuu̱' sa̱kuu' ne̱ yivi̱', te̱ tï̱i̱n kua̱chi̱ ni̱a̱ ndo'ó. Te̱ ku̱ndu̱u̱ ndo̱' si'e̱ Ndiosí, ne̱ kö̱o̱' kua̱chi̱ te̱i̱n ne̱ ni̱a̱'a, ne̱ ni̱ sa̱tívi' xiin' mii'. Te̱ ku̱ndu̱u̱ ndo̱' nde̱e̱ naa ñu'u̱ ña̱ yi'é, ña̱ ndiee' ndi̱vi', nuu̱' ne̱ yivi̱' i̱i̱n yivi̱' ja̱a̱n'.
50002016	Tiin' kutu̱' ndo̱' tu̱'u̱n ña̱ taxi' kivi̱' ñu̱u̱ e̱', sa̱kan' te̱ kii̱' na̱ndi̱ko' Cristo ndii, ku̱vi̱ ka'a̱n kuatia' i̱ xa'a̱' ña̱ nï̱ sa̱ndo'o' saka xiin' mii' i̱, te̱ ni̱ nde̱e̱ nï̱ xachuun' saka tu̱ i̱ nuu̱' a̱ te̱i̱n ndo̱'.
50002017	Tee̱' ndee kuní a̱ kuiti̱a̱ níi' i̱, te̱ ki̱'i̱n ta'an' a̱ xiin' ña̱ nasoko̱' ndo̱' nuu̱' Ndiosí, te̱ ña̱ ja̱a̱n' nduu' ña̱ i̱ni̱ ndo̱' xini ndo̱' a̱, sa̱a̱ e̱ xiin' ña̱ kuatia' nimá i̱, te̱ sa̱kuatia' tu̱ i̱ nimá sa̱kuu' ndo'ó xiin' i̱.
50002018	Te̱ sa̱kan' tu̱ ndo'ó ndii, kua̱tia' nimá ndo̱', te̱ sa̱kuatia' na ndo̱' nimá i̱ xiin' nimá ndo̱'.
50002019	Ndiatu' i̱ ña̱ ta̱xi̱ xto̱'o̱ e̱' Jesús ti̱'vi' yachi̱ i̱ Timoteo mii' ndiee' ndo̱', te̱ va̱'a̱ ku̱ni̱ i̱ kii̱' na̱ndi̱ko' ra̱ te̱ ka'a̱n ra̱ xiin' i̱ sa̱a̱ ndiee' ndo̱'.
50002020	Sa̱kan' ña̱ kö̱o̱' ka̱ nde̱e̱ i̱i̱n ra̱ xiin' i̱ nde̱e̱ naa te̱ ja̱a̱n', te̱ ndi'ni̱ xna̱'a̱ xa'a̱' ndo̱' nde̱e̱ naa yu'u̱.
50002021	Kua̱chi̱ ndii, sa̱kuu' i̱nga̱ ra̱ ndii, ndi'ni̱ ra̱ xa'a̱' ña̱ kuní mi̱i' kui̱ti̱' ra̱, te̱ ndï'ni̱ ra̱ xa'a̱' ña̱ kuní Cristo Jesús.
50002022	Ndisu̱ xa̱ xiní ndo̱' sa̱a̱ xachuun' nda̱ku Timoteo yo̱'o̱', ña̱ xika' nuu' va̱'a̱ ra̱ nuu̱' tu̱'u̱n va̱'a̱ xiin' i̱ nde̱e̱ naa xaa' i̱i̱n si'e̱, te̱ xika' nuu' nuu̱' yu̱va' ra̱.
50002023	Sa̱kan' na kuii' ndiatu' i̱ni̱ i̱ ti̱'vi' yachi̱ ra̱ mii' ndiee' ndo̱' kii̱' ku̱ni̱ i̱ kuento ndee ña̱ ku̱ndo̱'o̱ i̱.
50002024	Te̱ i̱ni̱ i̱ ña̱ ta̱xi̱ xto̱'o̱ e̱' ña̱ yachi̱ ku'u̱n tu̱ yu'u̱ mii' ndiee' ndo̱' ja̱a̱n'.
50002025	Ndisu̱ vi̱ti̱n ndii, ni̱ xa̱ta̱'a̱n nuu̱' i̱ ña̱ sa̱na̱ndiko' tukuu' i̱ ña̱ni̱ i̱ Epafrodito mii' ndiee' ndo̱', te̱ ni̱ ti̱'vi' ndo̱', te̱ sa̱a̱ ra̱ chu̱u̱n nuu̱' i̱. Te̱ chi̱ndi̱e̱e' ta'an' ra̱ xiin' i̱ xachuun' inga' ndu̱ ña̱ ku̱nta'an' ndu̱ xiin' ña̱ ni̱a̱'a.
50002026	Ti̱'vi' ña̱'a' i̱ mii' ndiee' ndo̱' sa̱kan' ña̱ nanduku' va̱ ra̱ sa̱kuu' ndo̱'. Te̱ ndi'ni̱ va̱ tu̱ ra̱ xa'a̱' a̱ ña̱ ni̱ xi̱ni̱ ndo̱' kuento ña̱ ni̱ ku̱ni̱ ku̱vi̱ ra̱.
50002027	Ña̱ ndi̱xa̱ nduu' a̱ ndii, ni̱ ku̱ni̱ ku̱vi̱ va̱ ra̱. Ndee chaa' va̱ te̱ ku̱vi̱ ra̱. Ndisu̱ ni̱ ku̱vi̱ta i̱ni̱ Ndiosí xa'a̱' ra̱, te̱ ni̱ sa̱nda'a ña̱'a' a̱. Te̱ ni̱ ku̱vi̱ta tu̱ i̱ni̱ a̱ nde̱e̱ xa'a̱' yu'u̱, kua̱chi̱ ndii nï̱ ta̱xi̱ a̱ ña̱ ku̱suchi' kua'a̱' ka̱ i̱ni̱ i̱.
50002028	Sa̱kan' na kuii' yachi̱ va̱ ti̱'vi' ña̱'a' i̱, te̱ na̱ndi̱ko' ra̱ mii' ndiee' ndo̱' ja̱a̱n'. Te̱ kii̱' ku̱ni̱ ña̱'a' ndo̱' ndii, kua̱tia' ni̱ tukuu' nimá ndo̱', te̱ kü̱su̱chi' ka̱ i̱ni̱ yu'u̱.
50002029	Na̱ti̱i̱n ña̱'a' ndo̱' sa̱a̱ kuní xto̱'o̱ e̱' xiin' ña̱ kuatia' nimá ndo̱'. Te̱ ko̱to̱ ka'nu' ndo̱' te̱ yivi̱', te̱ xaa' naa xaa' te̱ yo̱'o̱',
50002030	sa̱kan' ña̱ ndee sie va̱ te̱ ku̱vi̱ ra̱ xa'a̱' a̱ ña̱ xachuun' ra̱ nuu̱' Cristo Jesús, ña̱ kuain' ni̱ ku̱u̱ ra̱ xiin' kivi̱' ñu̱u̱ ra̱ kii̱' ni̱ xi̱to̱ ra̱ yu'u̱ xa'a̱' ndo'ó xa'a̱' a̱ ña̱ nï̱ ku̱vi̱ chi̱ndi̱e̱e' mi̱i' ndo̱' yu'u̱.
50003001	Ña̱ni̱ ta'an' i̱, ka'án tu̱ i̱ xiin' ndo̱' ña̱ kua̱tia' nimá ndo̱' xa'a̱' a̱ ña̱ nduu' ndo̱' kuenta xto̱'o̱ e̱' Jesús. Yu'u̱ ndii, xä̱vi i̱ ña̱ tu̱ku̱ ni̱ ke'i i̱ nuu̱' ndo̱' ña̱ xa̱ ni̱ ke̱'i̱ i̱ ja̱a̱n', te̱ chindiee' tu̱ a̱ ndo'ó nuu̱' i̱chi' Ndiosí.
50003002	Ko̱to̱ xiin' mii' ndo̱' nuu̱' te̱ yivi̱' ñaa̱', te̱ nduu' nde̱e̱ naa naya̱' sana', te̱ ko̱to̱ xiin' mii' ndo̱' nuu̱' ña̱ ni̱a̱'a ña̱ xaa' ra̱, te̱ ko̱to̱ xiin' mii' tu̱ ndo̱' nuu̱' ña̱ kuni ka̱sa̱'a̱ ra̱ tuni̱ i̱i̱n' ndo̱'.
50003003	Sa̱kan' ña̱ yoo' ndii, kumi' xna̱'a̱ e̱' ña̱ ja̱a̱n', ndisu̱ nimá e̱' yoo a̱ xa'a̱' a̱ ña̱ xaka'nu' e̱' Ndiosí xiin' ndi̱e̱e̱' Espíritu Santo, te̱ Jesucristo kui̱ti̱' i̱ni̱ e̱' xini e̱', te̱ ï̱ni̱ e̱' xini e̱' ña̱ ndi̱e̱e̱' mii' e̱' te̱ ko̱o̱ nda̱ku nimá e̱' nuu̱' Ndiosí.
50003004	Sa̱kan' tu̱ yu'u̱ ndii, yoo ña̱ ku̱vi̱ i̱ni̱ i̱ ku̱ni̱ i̱ te̱ ko̱o̱ nda̱ku nimá i̱ nuu̱' Ndiosí xiin' ndi̱e̱e̱' mi̱i' i̱. Naa' yo̱o̱ ka̱ xanini ña̱ ku̱vi̱ ko̱o̱ nda̱ku nimá e̱' nuu̱' Ndiosí xiin' ndi̱e̱e̱' mi̱i' e̱' ndii, yu'u̱ ka̱ vi̱'.
50003005	Sa̱kan' ña̱ ni̱ xa̱'a̱ ni̱a̱ tuni̱ i̱i̱n' i̱ kivi̱' ña̱ uni̱a̱ ña̱ ni̱ tuvi̱ i̱. Te̱ i̱chi' ne̱ Israel nduu' i̱. Te̱ xii̱' ya̱ta' i̱ ni̱ nduu̱ Benjamín. Te̱ te̱ hebreo ndi̱'i̱ nduu' i̱. Te̱ kuenta ña̱ nduu' i̱ te̱ fariseo ndii, ndikún va̱'a̱ ka̱ i̱ tu̱'u̱n nde̱i' Ndiosí.
50003006	Te̱ kuenta ña̱ xaa' i̱ ña̱ kuní Ndiosí ndii, nde̱e̱ ne̱ nakayá xa'a̱' Jesús ni̱ ta̱xi' u'vi̱ i̱, te̱ kuenta ña̱ ka'án chuun' tu̱'u̱n nde̱i' ja̱a̱n' ndii, ni̱ sa̱xinú i̱ sa̱kuu' a̱.
50003007	Ndisu̱ vi̱ti̱n ndii, sa̱kuu' ña̱ ni̱ tu̱u̱ i̱ ni̱ ndiaa̱ ya'vi' nuu̱' i̱ kii̱' sa̱kan' ndii, kuä̱sa̱' xa̱chi' ka̱ ndiaa ya'vi' a̱ nuu̱' i̱ vi̱ti̱n xa'a̱' ña̱ i̱ni̱ i̱ xini i̱ Cristo.
50003008	Ndisu̱ süu̱' sa̱kan' kui̱ti̱', nde̱e̱ i̱i̱n ña̱ ja̱a̱n' ndïaa ya'vi' ka̱ nuu̱' i̱ vi̱ti̱n kii̱' nakata' e̱ xiin' ña̱ xiní i̱ xto̱'o̱ i̱ Cristo Jesús, ña̱ ndiaa ya'vi' ya'a̱ ka̱. Te̱ xa'a̱' Cristo ni̱ na̱ko̱o̱ i̱ sa̱kuu' ña̱ ja̱a̱n', te̱ nduu' a̱ nuu̱' i̱ nde̱e̱ naa mi̱'in' kui̱ti̱', sa̱kan' te̱ nde̱e̱ i̱i̱n nda̱a̱' Cristo kui̱ti̱' ko̱ndi̱a̱ ya'vi' nuu̱' i̱,
50003009	te̱ ndu̱i̱i̱n tu̱ i̱ xiin' a̱. Te̱ ndüku' i̱ ña̱ ku̱ndu̱u̱ i̱ te̱ nda̱ku nimá nuu̱' Ndiosí xa'a̱' ña̱ saxinú i̱ ña̱ ka'án tu̱'u̱n nde̱i' a̱, süu̱' ja̱a̱n' ndii xa'a̱' a̱ ña̱ i̱ni̱ i̱ xini i̱ Cristo kui̱ti̱' nduku' i̱ ña̱ ja̱a̱n'. Sa̱kan' ña̱ mi̱i' Ndiosí kui̱ti̱' nduu' ña̱ xanda̱ku nimá e̱' xa'a̱' a̱ ña̱ i̱ni̱ e̱' xini e̱' Cristo.
50003010	Kua̱chi̱ ndii kuni ku̱ni̱ i̱ Cristo, te̱ ku̱ni̱ tu̱ i̱ ña̱ ndi̱e̱e̱' Ndiosí, ña̱ ni̱ sa̱na̱tiaku ña̱'a' a̱, te̱ ku̱ndo̱'o̱ na i̱ naa ni̱ ndo̱'o̱ a̱, ña̱ xaa̱ i̱ ku̱vi̱ i̱ nde̱e̱ naa ni̱ xi'i̱ a̱,
50003011	te̱ xiin' ña̱ ja̱a̱n' ndiatu' i̱ni̱ i̱ ña̱ na̱ti̱a̱ku̱ i̱ te̱i̱n ne̱ ni̱ xi'i̱.
50003012	Süu̱' ka'án i̱ ña̱ xa̱ ni̱ na̱ni'i̱' i̱ sa̱kuu' ña̱ ja̱a̱n', ni̱ nde̱e̱ kä'án tu̱ i̱ ña̱ xa̱ ni̱ sa̱xinu̱ i̱ sa̱a̱ kuní Ndiosí ku̱ndu̱u̱ i̱, süu̱' ja̱a̱n' ndii kua'a̱n na kua'a̱n i̱ ña̱ ndiatu' i̱ni̱ i̱ na̱ni'i̱' i̱ ña̱ ni̱ ka̱na̱ Cristo yu'u̱ ku̱ndu̱u̱ i̱.
50003013	Ña̱ni̱ i̱ ta'an' i̱, süu̱' ka'án i̱ ña̱ xa̱ ni̱ na̱ni'i̱' i̱ ña̱ ja̱a̱n'. Ndisu̱ i̱i̱n nda̱a̱' a̱ xaa' i̱ ndii, nandoso̱' i̱ xa'a̱' sa̱kuu' ña̱ ni̱ na̱ko̱o̱ i̱ xata̱' i̱, te̱ xanduxa̱' ka̱ i̱ ña̱ na̱ni'i̱' i̱ ña̱ ndu'u̱' nuu̱' i̱ mii' kua'a̱n i̱,
50003014	te̱ ndii kua'a̱n na kua'a̱n i̱ mii' ni̱ nia'a̱ Ndiosí na̱xaa̱ i̱ nde̱e̱ na̱ni'i̱' i̱ ña̱ va̱'a̱ ña̱ ni̱ ka̱na̱ Ndiosí yu'u̱ na̱ti̱i̱n i̱ xa'a̱' ña̱ i̱ni̱ i̱ xini i̱ Cristo Jesús.
50003015	Sa̱kan' na kuii' sa̱kuu' yoo', ne̱ xa̱ xi̱xa̱ i̱ni̱ nuu̱' i̱chi' Ndiosí ndii, kuní a̱ ka̱ni̱ni̱ e̱' sa̱kan'. Ndisu̱ naa' siin' xanini sa̱va̱ ndo'ó xa'a̱' ña̱ ja̱a̱n' ndii, mi̱i' Ndiosí sa̱kuni' ndo'ó ndee ña̱ kuní a̱ sa̱a̱ ndo̱'.
50003016	Nde̱e̱ sa̱a̱ ka̱ ni̱ ndii, kuní a̱ ña̱ i̱i̱n ni̱ nda̱'a' ka̱ka̱ e̱' nuu̱' i̱chi' a̱ naa xa̱ xika' e̱'.
50003017	Ña̱ni̱ ta'an' i̱, ka̱ka̱ ndo̱' i̱chi' Jesús sa̱a̱ nii' xika' yu'u̱ i̱chi' a̱, te̱ chu̱u̱n xa'a' tu̱ ndo̱' sa̱a̱ xika' ne̱ xika' i̱chi' a̱ naa xika' ndu'u̱.
50003018	Naa xa̱ ni̱ ka'a̱n i̱ xiin' ndo̱' ki'in' va̱ i̱chi' ndii, tu̱ku̱ ni̱ ka'án i̱ xiin' ndo̱' vi̱ti̱n nde̱e̱ xaku' i̱ ña̱ xika' kua'a̱' ne̱ yivi̱', ne̱ kuu' nde̱e̱ naa chïndiaa ya'vi' ni̱a̱ ña̱ ni̱ xa̱a̱ Cristo nuu̱' krusín.
50003019	Te̱ kii̱' ku̱vi̱ ne̱ ja̱a̱n' ndii, tu̱ndo'o̱' kui̱ti̱' ko̱o̱ ni̱a̱, sa̱kan' ña̱ ña̱ xikán nimá kui̱ti̱' ni̱a̱ nduu' ndiosí nuu̱' ni̱a̱, te̱ ka'án ñuñu' ni̱a̱ xa'a̱' ña̱ ka̱'a̱n ña̱ xaa' ni̱a̱, te̱ ndi'ni̱ ni̱a̱ xa'a̱' ña̱ yoo i̱i̱n yivi̱' kui̱ti̱'.
50003020	Ndisu̱ yoo' ndii, ndi̱vi' kandu'u̱' ñu̱u̱ e̱', te̱ i̱kan' ndiatu' i̱ni̱ tu̱ e̱' ki̱xi̱n xto̱'o̱ e̱' Jesucristo, ña̱ sakakú yoo'.
50003021	Te̱ na̱ma̱ a̱ ñu̱'u' nde'i̱ e̱', ña̱ tívi', te̱ ku̱ndu̱u̱ a̱ nde̱e̱ naa ñu̱'u' nde'i̱ mi̱i' a̱, ña̱ nda̱tu̱n' va̱. Te̱ sa̱a̱ a̱ ña̱ ja̱a̱n' xiin' ndi̱e̱e̱' a̱ ña̱ tiin' a̱ te̱ xa'ndia chuun' a̱ nuu̱' sa̱kuu' ña̱ yoo'.
50004001	Sa̱kan' na ka'án i̱ xiin' ndo'ó, ne̱ ta'an' i̱, ne̱ ndani̱ va̱ i̱, te̱ kundi̱ni va̱ tu̱ i̱ xa'a̱' ndo̱', te̱ va̱'a̱ tu̱ kuni i̱ xini ndo'ó, te̱ nduu' ndo̱' nde̱e̱ naa corona i̱, ña̱ kui̱ta̱ ni̱'i̱ na ita' ni̱'i̱ ndo̱' nuu̱' i̱chi' xto̱'o̱ e̱' Jesús.
50004002	Ka'án nda'vi i̱ xiin' Evodia, te̱ sa̱kan' tu̱ xiin' Síntique, ña̱ na na̱koo̱ ni̱a̱ ña̱ mani̱' xiin' ta'an' ni̱a̱. Kua̱chi̱ ndii i̱i̱n kachi ne̱ xika' i̱chi' xto̱'o̱ e̱' nduu' uvi̱ sa̱a' ni̱a̱.
50004003	Te̱ ka'án nda'vi tu̱ i̱ xiin' yo'ó, Sícigo, te̱ xachuun' inga' nda̱ku xiin' i̱, ña̱ chi̱ndi̱e̱e' u̱n' ña̱'a' ja̱a̱n'. Ne̱ ni̱ xa̱chuun' u'vi̱ xiin' i̱ xa'a̱' tu̱'u̱n va̱'a̱ nduu' tu̱ ne̱ ja̱a̱n', xiin' Clemente, xiin' i̱nga̱ ne̱ ni̱ xa̱chuun' inga' tu̱ xiin' i̱. Te̱ xa̱ yoso̱' kivi̱' sa̱kuu' ne̱ ja̱a̱n' nuu̱' tu̱tu̱ mii' yoso̱' kivi̱' ne̱ na̱ti̱i̱n kivi̱' ñu̱u̱ ña̱ kö̱o̱' kivi̱' ndi'i'.
50004004	Vi̱ti̱n ka'a̱n i̱ ña̱ kua̱tia' nimá ndo̱' sa̱a̱ kivi̱' xa'a̱' a̱ ña̱ nduu' ndo̱' kuenta xto̱'o̱ e̱' Jesús. Te̱ tu̱ku̱ ni̱ ka'án i̱ xiin' ndo̱' ña̱ kua̱tia' nimá ndo̱'.
50004005	Te̱ nia'a̱ ndo̱' nuu̱' sa̱kuu' ne̱ yivi̱' ña̱ ne̱ va̱'a̱ nimá nduu' ndo̱'. Xa̱ kuyatin' tukuu' ki̱xi̱n xto̱'o̱ e̱' ja̱a̱n'.
50004006	Sä̱ndi'ni̱ xiin' mii' ndo̱' xa'a̱' nde̱e̱ i̱i̱n ña̱'a̱, nde̱e̱ chaa' ka̱ ka'a̱n ndo̱' xiin' Ndiosí sa̱kuu' i̱chi', te̱ ka'a̱n nda'vi ndo̱' xiin' a̱ xa'a̱' ña̱ kuní nuu̱' ndo̱', te̱ ta̱xi̱ tu̱ ndo̱' ña̱ chi̱nda̱ni a̱.
50004007	Te̱ ta̱xi̱ a̱ ña̱ mani̱' a̱, ña̱ va̱'a̱ ya'a̱ ka̱ te̱ sa̱kan' ña̱ xiní ne̱ yivi̱' i̱i̱n yivi̱', ko̱o̱ nimá ndo̱', te̱ ña̱ ja̱a̱n' ko̱to̱ nimá ndo̱' xiin' ña̱ xanini ndo̱' xa'a̱' a̱ ña̱ i̱ni̱ ndo̱' xini ndo̱' Cristo Jesús.
50004008	Ña̱ni̱ ta'an' i̱, mii' sandi'i' i̱ yo'o' ka'án i̱ ña̱ ka̱ni̱ni̱ ndo̱' xa'a̱' sa̱kuu' ña̱ nduu' ña̱ ndi̱xa̱, xiin' xa'a̱' sa̱kuu' ña̱ xata'a̱n ko̱to̱ ka'nu' e̱', xiin' xa'a̱' sa̱kuu' ña̱ nda̱ku, xiin' xa'a̱' sa̱kuu' ña̱ ndo̱o̱, xiin' xa'a̱' sa̱kuu' ña̱ nda̱tu̱n', xiin' xa'a̱' sa̱kuu' ña̱ va̱'a̱ koo' chukuu' xa'a̱' ne̱ yivi̱'. Naa' yoo ña̱ xata'a̱n sa̱ka'nu' e̱' ndii, xa'a̱' ña̱ ja̱a̱n' kui̱ti̱' ka̱ni̱ni̱ ndo̱'.
50004009	Te̱ sa̱kuu' ña̱ ni̱ sa̱nia'á i̱ ndo'ó, xiin' ña̱ ni̱ ka'a̱n i̱, xiin' ña̱ ni̱ xi̱ni̱ so̱'o̱ ndo̱' ka'án i̱, xiin' ña̱ ni̱ xi̱ni̱ ndo̱' xaa' i̱ ndii, ña̱ ja̱a̱n' sa̱a̱ ndo̱'. Te̱ na ko̱o̱ Ndiosí, ña̱ taxi' ña̱ mani̱' yoo nimá e̱', xiin' ndo̱'.
50004010	Kuatia' va̱ nimá i̱ nuu̱' xto̱'o̱ e̱' ña̱ tu̱ku̱ sa̱kan' ni̱ na̱ka̱'an' ndo̱' chi̱ndi̱e̱e' ndo̱' yu'u̱. Xiní i̱ ña̱ kö̱o̱' kivi̱' ni̱ na̱ko̱o̱ ndo̱' ña̱ naka'an' ndo̱' xa'a̱' i̱, ndisu̱ nï̱ ku̱vi̱ ku̱ni̱ ndo̱' sa̱a̱ chi̱ndi̱e̱e' ndo̱' yu'u̱.
50004011	Süu̱' ka'án i̱ ña̱ yo̱'o̱' xa'a̱' a̱ ña̱ natiín i̱ xa'a̱' ña̱'a̱. Kua̱chi̱ ndii xa̱ ni̱ kaa̱n i̱ ña̱ va̱'a̱ kuni i̱ nuu̱' ndee ka̱ nuu̱' ña̱ ndo'o' i̱.
50004012	Xiní i̱ ku̱ndu̱u̱ i̱ te̱ nda'vi kuu', te̱ xiní tu̱ i̱ ku̱ndu̱u̱ i̱ te̱ vika̱'. Xa̱ ni̱ kaa̱n i̱ nuu̱' ndee ka̱ ña̱ ndo'o' i̱, naa kuu' ña̱ ka̱ka̱ chitu' i̱, uun ña̱ ka̱ka̱ so̱ko i̱, te̱ xiní tu̱ i̱ ña̱ ku̱mi' i̱ kua'a̱' ña̱'a̱, uun ña̱ ku̱ndu̱u̱ i̱ te̱ natiín.
50004013	Ku̱vi̱ xaa' i̱ sa̱kuu' ña̱ ja̱a̱n' sa̱kan' ña̱ Cristo chindiee' yu'u̱.
50004014	Nde̱e̱ sa̱a̱ ka̱ ni̱ ndii, va̱'a̱ ni̱ xa̱a̱ ndo̱' ña̱ ni̱ chi̱ndi̱e̱e' ndo̱' yu'u̱ nuu̱' ña̱ ndo'o' i̱.
50004015	Xiní kaxi' ndo'ó, ne̱ ndiee' ñu̱u̱ Filipos, ña̱ kii̱' ni̱ ke̱ta̱ i̱ ñu̱'u' Macedonia ñaa̱', te̱ ni̱ xa̱'a' i̱ ka'án ndo̱so̱' i̱ tu̱'u̱n va̱'a̱ ndii, nde̱e̱ i̱i̱n ti̱'vi̱ ne̱ nakayá xa'a̱' Jesús nï̱ chi̱ndi̱e̱e' yu'u̱, süu̱' ja̱a̱n' ndii ndo'ó kui̱ti̱' ni̱ xa̱a̱ ña̱ ja̱a̱n'.
50004016	Kua̱chi̱ ndii, nde̱e̱ kii̱' xika' i̱ ñu̱u̱ Tesalónica ndii, ki'in' i̱chi' ni̱ ti̱'vi' ndo̱' ña̱ ku̱ti̱a̱ku̱ i̱.
50004017	Süu̱' ka'án i̱ ña̱ yo̱'o̱' xa'a̱' a̱ ña̱ kuní i̱ ña̱ ta̱xi̱ ka̱ ndo̱' ña̱ ku̱ti̱a̱ku̱ i̱, süu̱' ja̱a̱n' ndii kuní i̱ ña̱ sa̱ñu'u' na Ndiosí ndo'ó xa'a̱' ña̱ va̱'a̱ ña̱ xaa' ndo̱' ja̱a̱n'.
50004018	Xa̱ ni̱ na̱ti̱i̱n i̱ nda̱'a' Epafrodito sa̱kuu' ña̱ ku̱ti̱a̱ku̱ i̱, nde̱e̱ yoso̱' a̱ nuu̱' i̱ vi̱ti̱n xiin' ña̱ ni̱ ti̱'vi' ndo̱' ja̱a̱n', ni̱a̱ni̱ nde̱e̱ yoso̱' a̱ ku̱ti̱a̱ku̱ i̱. Ña̱ ja̱a̱n' ndii, nde̱e̱ naa i̱i̱n tu̱mani̱' xavixín' nduu' a̱ nuu̱' Ndiosí, te̱ va̱'a̱ tu̱ kuni a̱ xini a̱ ña̱ ja̱a̱n'.
50004019	Te̱ mi̱i' Ndiosí e̱', ña̱ kumi' ña̱ vika' nda̱tu̱n' koo' chukuu', ta̱xi̱ sa̱kuu' ña̱ kuní nuu̱' ndo̱' sa̱a̱ Cristo Jesús.
50004020	Na na̱ti̱i̱n yu̱va' e̱' Ndiosí ña̱ xaka'nu' ña̱'a' e̱' nde̱e̱ ndi'i' ni̱ kivi̱'. Sa̱kan' na ku̱ndu̱u̱ a̱.
50004021	Sa̱kuu' i̱nga̱ ne̱ i̱ni̱ xini Cristo Jesús, ne̱ nduu' kuenta Ndiosí, ne̱ ndiee' ñaa̱' ndii, kua'a̱n Ndiosí ko̱o̱ ni̱a̱. Te̱ kua'a̱n Ndiosí ko̱o̱ tu̱ ndo'ó, kachi ña̱ni̱ e̱', te̱ ndiee' xiin' i̱ yo'o'.
50004022	Sa̱kan' tu̱ sa̱kuu' ne̱ nduu' kuenta Ndiosí, ne̱ ndiee' yo'o' ndii, ti'vi' ni̱a̱ cha'an' ndo̱', ndisu̱ ne̱ xika' nuu' nuu̱' César ka̱ vi̱' ti'vi' cha'an' ndo̱'.
50004023	Te̱ na sa̱ñu'u' na xto̱'o̱ e̱' Jesucristo sa̱kuu' ndo'ó. Sa̱kan' na ku̱ndu̱u̱ a̱.
51001001	Yu'u̱ nduu' Pablo, te̱ Jesucristo ni̱ ti̱a̱nu̱' yu'u̱ te̱ sania'á i̱ i̱chi' a̱ sa̱a̱ kuní Ndiosí, te̱ xiin' Timoteo, ña̱ni̱ ta'an' e̱' ndii, ti'vi' ndu̱ cha'an' ndo'ó,
51001002	ña̱ni̱ ta'an' ndu̱, ne̱ nduu' kuenta Ndiosí, ne̱ xika' nda̱ku i̱chi' Cristo, ne̱ ndiee' ñu̱u̱ Colosas. Na sa̱ñu'u' va̱ yu̱va' e̱' Ndiosí ndo'ó, te̱ na ta̱xi̱ tu̱ a̱ ña̱ mani̱' ko̱o̱ xiin' ndo̱'.
51001003	Sa̱kuu' i̱chi' kii̱' ka'án ndu̱ xiin' Ndiosí, yu̱va' xto̱'o̱ e̱' Jesucristo ndii, taxi' ndu̱ ña̱ chi̱nda̱ni a̱ xa'a̱' ndo̱'.
51001004	Sa̱kan' ña̱ ni̱ xi̱ni̱ ndu̱ kuento ña̱ i̱ni̱ ndo̱' xini ndo̱' Cristo Jesús, te̱ kundani̱ tu̱ ndo̱' sa̱kuu' ne̱ nduu' kuenta Ndiosí
51001005	xa'a̱' a̱ ña̱ ndiatu' i̱ni̱ ndo̱' ña̱ na̱ti̱i̱n ndo̱' ña̱ kumi' Ndiosí xa'a̱' ndo̱' ndi̱vi'. Te̱ xa̱ xiní ndo̱' xa'a̱' ña̱ ja̱a̱n', sa̱kan' ña̱ xa̱ ni̱ xi̱ni̱ so̱'o̱ ndo̱' tu̱'u̱n va̱'a̱ ndi̱xa̱ ña̱ ka'án xa'a̱' Jesús,
51001006	ña̱ xa̱ ni̱ xa̱a̱ nde̱e̱ mii' ndiee' ndo̱'. Te̱ tu̱'u̱n va̱'a̱ ja̱a̱n' ndii, kikú a̱, te̱ sanduva̱'a̱ a̱ kivi̱' ñu̱u̱ ne̱ yivi̱' ka̱nii' i̱i̱n yivi̱' naa ni̱ xa̱a̱ a̱ xiin' ndo'ó nde̱e̱ kivi̱' nu̱u' ña̱ ni̱ xi̱ni̱ so̱'o̱ ndo̱' a̱, te̱ ni̱ ku̱nda̱ni̱ xna̱'a̱ ndo̱' xa'a̱' ña̱ ndani̱ mi̱i' Ndiosí yoo'.
51001007	Te̱ Epafras, ña̱ni̱ mani̱' ndu̱, ni̱ sa̱nia'á ndo'ó ña̱ ja̱a̱n'. Te̱ ja̱a̱n' ndii, te̱ xachuun' xiin' ndu̱ nduu' ra̱, te̱ xika' nuu' nda̱ku ra̱ nuu̱' Cristo xa'a̱' ña̱ va̱'a̱ ndo'ó.
51001008	Te̱ ni̱ ka'a̱n ra̱ xiin' ndu̱ ña̱ ndani̱ ta'an' ndo̱' xaa' Espíritu Santo.
51001009	Xa'a̱' a̱ ja̱a̱n' na nde̱e̱ kii̱' ni̱ xi̱ni̱ ndu̱ ña̱ ni̱ ka'a̱n ra̱ xa'a̱' ndo̱' ja̱a̱n' ndii, ka'án te̱ ka'án ndu̱ xiin' Ndiosí xa'a̱' ndo̱', te̱ sa̱kuni' ndi'i' a̱ ndo'ó ña̱ kuní a̱ sa̱a̱ ndo̱', te̱ sa̱kutu' tu̱ a̱ ndo'ó xiin' ña̱ xini tuní, xiin' ña̱ kundani̱ ña̱ taxi' Espíritu Santo,
51001010	te̱ ka̱ka̱ ndo̱' sa̱a̱ xata'a̱n nuu̱' xto̱'o̱ e̱' Jesús, te̱ sa̱kuatia' ndo̱' a̱ xiin' sa̱kuu' ña̱ xaa' ndo̱', sa̱kan' ña̱ sa̱a̱ ndo̱' ña̱ va̱'a̱, te̱ kua̱'nu̱ tu̱ ndo̱' xiin' ña̱ xiní va̱'a̱ ka̱ ndo̱' Ndiosí.
51001011	Te̱ xikán tu̱ ndu̱ nuu̱' a̱ ña̱ ta̱xi̱ a̱ ndi̱e̱e̱' ndo̱' xiin' ña̱ ndi̱e̱e̱' a̱ ña̱ nda̱tu̱n' koo' chukuu' ña̱ kumi' a̱, te̱ ku̱vi̱ ku̱ndi̱e̱ni kuie ndo̱' nuu̱' sa̱kuu' tu̱ndo'o̱'.
51001012	Te̱ na̱kua̱tia' nimá ndo̱' taxi' ndo̱' ña̱ chi̱nda̱ni yu̱va' e̱' Ndiosí ña̱ ni̱ sa̱koo' tu̱'va̱ yoo', te̱ na̱ti̱i̱n na e̱' ña̱ xito' na̱ti̱i̱n ne̱ nduu' kuenta a̱ mii' xa'ndia chuun' a̱ mii' nda̱tu̱n' koo' chukuu',
51001013	sa̱kan' ña̱ ni̱ sa̱kakú a̱ yoo' nuu̱' ña̱ xiko' ni'i' ña̱ i̱i̱n yaví, ña̱ nduu' kuenta ña̱ ndi̱va̱'a̱, te̱ ni̱ nda̱sa̱ndu̱u̱ a̱ yoo kuenta Cristo, si'e̱ mani̱' a̱,
51001014	ña̱ ni̱ na̱cha'vi̱' xa'a̱' kua̱chi̱ e̱' xiin' níi' a̱, te̱ xiin' ña̱ ja̱a̱n' ni̱ yoo̱ ka'nu' i̱ni̱ Ndiosí xa'a̱' kua̱chi̱ e̱'.
51001015	Te̱ Cristo ja̱a̱n' nduu' ña̱ nakuitá xa̱chi' xiin' Ndiosí, ña̱ kü̱vi̱ ku̱ni̱ e̱', te̱ nia'a̱ a̱ yoo' sa̱a̱ kuu' Ndiosí, te̱ xi̱'na̱ a̱ ni̱ xi̱koo̱ te̱ sa̱kan' sa̱kuu' ña̱ yoo'.
51001016	Sa̱kan' ña̱ su̱vi̱ a̱ ni̱ xa̱'a̱ sa̱kuu' ña̱ yoo ni̱ xa̱a̱ Ndiosí, ni̱ xa̱'a̱ a̱ ña̱ yoo ndi̱vi', xiin' ña̱ yoo nuu̱' ñu̱'u' i̱i̱n yivi̱', ña̱ ku̱vi̱ ku̱ni̱ e̱', xiin' ña̱ kü̱vi̱ ku̱ni̱ e̱', naa kuu' ña̱ kumi' ndi̱e̱e̱' ka'nu', xiin' naa kuu' ña̱ xa'ndia chuun' ka'nu', xiin' naa kuu' ña̱ xa'ndia chuun', xiin' naa kuu' ña̱ kumi' ndi̱e̱e̱'. Cristo ja̱a̱n' ni̱ xa̱'a̱ sa̱kuu' ña̱ yoo, te̱ xa'a̱' mi̱i' a̱ ni̱ xa̱'a̱ ña̱'a' a̱.
51001017	Te̱ ña̱ ja̱a̱n' ndii, xa̱ yoo a̱ nde̱e̱ kii̱' tïa̱'an ko̱o̱ nde̱e̱ i̱i̱n ña̱'a̱. Te̱ xiin' ndi̱e̱e̱' a̱ yoo yuku̱n sa̱kuu' ña̱ yoo.
51001018	Te̱ ña̱ ja̱a̱n' nduu' xíni' sa̱kuu' ne̱ nduu' kuenta a̱, ne̱ nduu' nde̱e̱ naa ñu̱'u' nde'i̱ a̱. Te̱ su̱vi̱ tu̱ a̱ nduu' xa'ndu̱ sa̱kuu' ña̱ yoo, te̱ xi̱'na̱ tu̱ a̱ ni̱ na̱ti̱a̱ku̱ te̱i̱n ne̱ ni̱ xi'i̱ te̱ ku̱ndu̱u̱ a̱ ña̱ ka'nu' kuu' nu̱u' nuu̱' sa̱kuu' ña̱ yoo.
51001019	Sa̱kan' ña̱ mi̱i' Ndiosí ni̱ xta̱ni̱ ña̱ nakuitá xa̱chi' ña̱ ja̱a̱n' xiin' a̱,
51001020	te̱ xiin' ña̱ ni̱ ndo̱'o̱ a̱ ni̱ na̱koo̱ Ndiosí ña̱ mani̱' xiin' sa̱kuu' ña̱ yoo, ña̱ yoo nuu̱' ñu̱'u' i̱i̱n yivi̱', xiin' ña̱ yoo ndi̱vi' ndii, ni̱ na̱ta̱ndi̱e̱e̱ mani̱' a̱ sa̱kuu' ña̱ ja̱a̱n' xa'a̱' a̱ ña̱ ni̱ xiti̱a̱ níi' Cristo ja̱a̱n' nuu̱' krusín.
51001021	Sa̱kan' tu̱ ndo'ó sa̱a' ndii, xika' ni̱ yoo̱' ndo̱' nuu̱' Ndiosí xa'a̱' a̱ ña̱ ki̱ni̱ ña̱ ni̱ xa̱ni̱ni̱ ndo̱', xiin' ña̱ ni̱a̱'a ña̱ ni̱ xa̱a̱ ndo̱', te̱ ni̱ ku̱nda̱si' ndo̱' Ndiosí. Te̱ ndii, xa̱ ni̱ na̱ta̱ndi̱e̱e̱ mani̱' Cristo ndo'ó xiin' Ndiosí vi̱ti̱n
51001022	xa'a̱' a̱ ña̱ ni̱ xi'i̱ a̱ xa̱'a' kua̱chi̱ ndo̱' kii̱' ni̱ xika̱ a̱ i̱i̱n yivi̱', te̱ ndo̱o̱ ko̱o̱ ndo̱' kii̱' sa̱na̱kua'a a̱ ndo'ó nuu̱' Ndiosí, te̱ ndo̱o̱ tu̱ nimá ndo̱', te̱ kö̱o̱' nde̱e̱ i̱i̱n xa'a̱' ña̱ ti̱i̱n kua̱chi̱ Ndiosí yoo' nuu̱' a̱
51001023	naa' ita' ni̱'i̱ ndo̱' nuu̱' ña̱ i̱ni̱ e̱' xini e̱' Jesús, te̱ kü̱nu̱ndia'a̱ ndo̱' nuu̱' a̱, te̱ kü̱xi̱o̱o̱ tu̱ ndo̱' nuu̱' ña̱ ndiatu' i̱ni̱ e̱' ña̱ ni̱ na̱ti̱i̱n ndo̱' kii̱' ni̱ xi̱ni̱ so̱'o̱ ndo̱' xa'a̱' tu̱'u̱n va̱'a̱, ña̱ ka'án ndo̱so̱' te̱ yivi̱' ka̱nii' i̱i̱n yivi̱'. Te̱ ni̱ sa̱kuiso' chuun' tu̱ Ndiosí yu'u̱ Pablo, te̱ ka'án ndo̱so̱' i̱ ña̱ ja̱a̱n'.
51001024	Nakuatia' nimá i̱ vi̱ti̱n nuu̱' ña̱ ndo'o' i̱ xa'a̱' ndo̱' xiin' ñu̱'u' nde'i̱ i̱, sa̱kan' ña̱ xiin' ña̱ ja̱a̱n' saxinú i̱ ña̱ ni̱ ndo̱'o̱ Cristo xa'a̱' ne̱ nduu' kuenta a̱, ne̱ nduu' nde̱e̱ naa ñu̱'u' nde'i̱ a̱.
51001025	Te̱ ni̱ sa̱kuiso' chuun' Ndiosí yu'u̱ te̱ xika' nuu' i̱ nuu̱' ndo'ó, ne̱ nakayá xa'a̱' Jesús, te̱ ka'án ndo̱so̱' xinu̱ i̱ tu̱'u̱n va̱'a̱
51001026	ña̱ ni̱ yoo̱ si̱'e nuu̱' sa̱kuu' ne̱ yivi̱' nde̱e̱ xta̱'an' i̱i̱n yivi̱', xiin' nde̱e̱ kii̱' ni̱ xa̱'a' yoo ne̱ yivi̱'. Ndisu̱ vi̱ti̱n ndii, xa̱ ni̱ sa̱tuví ña̱'a' Ndiosí nuu̱' ne̱ nduu' kuenta a̱.
51001027	Sa̱kan' ña̱ ni̱ kuni̱ a̱ ña̱ ku̱nda̱ni̱ ndo'ó, ne̱ tuku', ne̱ nduu' kuenta a̱, ña̱ ka'nu' koo' chukuu' ña̱ ni̱ yoo̱ si̱'e ja̱a̱n'. Te̱ Cristo nduu' ña̱ ja̱a̱n', te̱ naá a̱ nimá ndo̱', xa'a̱' a̱ ja̱a̱n' na ndiatu' i̱ni̱ ndo̱' ña̱ ku̱ndi̱e̱e̱ ndo̱' mii' nda̱tu̱n' koo' chukuu' kaa'.
51001028	Te̱ xa'a̱' Cristo ja̱a̱n' ka'án ndo̱so̱' ndu̱ nuu̱' sa̱kuu' ne̱ yivi̱'. Ndiaa yu̱'u' ña̱'a' ndu̱, te̱ sania'á tu̱ ña̱'a' ndu̱ xiin' sa̱kuu' ña̱ xini tuní ña̱ kua̱xi̱ nda̱'a' Ndiosí, te̱ ku̱vi̱ sa̱na̱kua'a ña̱'a' ndu̱ nuu̱' Ndiosí nduu' ni̱a̱ ne̱ nda̱ku nimá xa'a̱' a̱ ña̱ i̱ni̱ ni̱a̱ xini ni̱a̱ Cristo Jesús.
51001029	Xa'a̱' a̱ ja̱a̱n' na xachuun' u'vi̱ i̱ nuu̱' Cristo xiin' ña̱ ndi̱e̱e̱' ña̱ taxi' a̱ nuu̱' i̱, te̱ sa̱xinú i̱ ña̱ ni̱ sa̱kuiso' chuun' a̱ yu'u̱.
51002001	Te̱ kuní i̱ ña̱ ku̱nda̱ni̱ ndo̱' sa̱a̱ vi̱' xachuun' u'vi̱ va̱ i̱ xa'a̱' ndo'ó, xiin' xa'a̱' ne̱ ndiee' ñu̱u̱ Laodicea, xiin' xa'a̱' sa̱kuu' ne̱ tïa̱'an ku̱ni̱ sa̱a̱ kaa' nuu̱' i̱.
51002002	Xaa' i̱ sa̱kan' te̱ sa̱ndi̱e̱ni i̱ nimá ndo̱', te̱ i̱i̱n nda̱a̱' ku̱ndu̱u̱ ña̱ ndani̱ ta'an' ndo̱', te̱ ku̱nda̱ni̱ ndi̱'i̱ ndo̱' sa̱kuu' ña̱ xini tuní, sa̱kan' te̱ ku̱nda̱ni̱ ndo̱' ña̱ ndichi ña̱ yoo si̱'e xa'a̱' yu̱va' e̱' Ndiosí, te̱ ña̱ ndichi ja̱a̱n' nduu' Cristo.
51002003	Te̱ ña̱ ja̱a̱n' nduu' ña̱ kumi' sa̱kuu' ña̱ ndiaa ya'vi' koo' chukuu', ña̱ yoo si̱'e, ña̱ xini tuní xiin' ña̱ ndichi xa̱va̱'a̱.
51002004	Ka'án i̱ ña̱ yo̱'o̱' xiin' ndo̱' te̱ kü̱ni̱ xa'an' nde̱e̱ i̱i̱n ne̱ yivi̱' ndo'ó xiin' kuento nda̱tu̱n' saka.
51002005	Kua̱chi̱ ndii, tee̱' ndee kö̱o̱' i̱ yoo xiin' ndo̱', ndisu̱ yoo nimá i̱ xiin' ndo̱', te̱ nakuatia' i̱ ña̱ ndiee' mani̱' xiin' ta'an' ndo̱', te̱ ita' ni̱'i̱ tu̱ ndo̱' nuu̱' ña̱ i̱ni̱ ndo̱' xini ndo̱' Cristo.
51002006	Sa̱kan' na kuii' xa'a̱' a̱ ña̱ ni̱ na̱ti̱i̱n ndo̱' Jesucristo nduu' xto̱'o̱ ndo̱' ndii, ka̱ka̱ ndo̱' sa̱a̱ kuní a̱,
51002007	tiin' kutu̱' ña̱'a' ndo̱', te̱ kui̱ta̱ kutu̱' tu̱ ndo̱' nuu̱' tu̱'u̱n a̱, te̱ kui̱ta̱ ni̱'i̱ ndo̱' nuu̱' ña̱ i̱ni̱ e̱' xini e̱' Jesús sa̱a̱ nii' ni̱ sa̱nia'á ra̱ ndo'ó, te̱ ta̱xi̱ va̱ ndo̱' ña̱ chi̱nda̱ni Ndiosí.
51002008	Ko̱to̱ xiin' mi̱i' va̱ ndo̱', te̱ kü̱ni̱ xa'an' nde̱e̱ i̱i̱n ne̱ yivi̱' ndo'ó xiin' ña̱ xini tuní saka, ña̱ kuä̱sa̱' kuní, ña̱ ka'án xa'a̱' ña̱ xi xaá te̱ yivi̱' kui̱ti̱', te̱ ka'án tu̱ a̱ sa̱a̱ kuní ña̱ xiko' ni'i' ne̱ yivi̱', ne̱ nduu' kuenta i̱i̱n yivi̱', te̱ süu̱' ka'án ña̱ ja̱a̱n' sa̱a̱ kuní Cristo.
51002009	Sa̱kan' ña̱ nakuitá ka̱nii' Cristo xiin' ña̱ kuu' Ndiosí.
51002010	Te̱ ndo'ó ndii, xa̱ yoo xinu̱ ndo̱' te̱ sa̱a̱ ndo̱' ña̱ kuní Ndiosí xa'a̱' a̱ ña̱ i̱ni̱ ndo̱' xini ndo̱' Cristo, te̱ ña̱ ja̱a̱n' nduu' xíni' nuu̱' sa̱kuu' ña̱ kumi' ndi̱e̱e̱' xiin' ña̱ xa'ndia chuun'.
51002011	Te̱ sa̱kan' tu̱ xa'a̱' a̱ ña̱ i̱ni̱ ndo̱' xini ndo̱' Jesús ndii, ni̱ xa̱'a̱ a̱ tuni̱ ndo̱', ndisu̱ süu̱' tuni̱ naa ña̱ xa'a' nda̱'a' te̱ yivi̱' nduu' ña̱ ja̱a̱n', süu̱' ja̱a̱n' ndii nduu' a̱ ña̱ tava̱' Jesús ña̱ ndioo̱' i̱ni̱ i̱i̱n' ndo̱' sa̱a̱ ndo̱' kua̱chi̱. Te̱ ña̱ ja̱a̱n' nduu' nde̱e̱ naa tuni̱ ndo̱' ña̱ ni̱ xa̱'a̱ Cristo.
51002012	Kii̱' ni̱ chi̱chi̱ ndo̱' kuenta Cristo ndii, nde̱e̱ naa ni̱ kuxi̱ tu̱ ra̱ ndo'ó xiin' a̱ ti̱xi̱n ñu̱'u', te̱ ni̱ na̱ti̱a̱ku̱ inga' tu̱ ndo̱' xiin' a̱ xiin' ndi̱e̱e̱' Ndiosí xa'a̱' a̱ ña̱ i̱ni̱ ndo̱' xini ndo̱' Jesús, te̱ ndi̱e̱e̱' ja̱a̱n' nduu' ña̱ ni̱ ti̱i̱n Ndiosí, te̱ ni̱ sa̱na̱tiaku ña̱'a' a̱ te̱i̱n ne̱ ni̱ xi'i̱.
51002013	Te̱ ndo'ó ndii, ni̱ nduu̱ ndo̱' nde̱e̱ naa ne̱ ni̱ xi'i̱ nuu̱' Ndiosí xa'a̱' a̱ ña̱ ni̱ xi̱ko̱ ni'i' kua̱chi̱ kivi̱' ñu̱u̱ ndo̱', te̱ nï̱ nduu̱ ndo̱' kuenta Ndiosí xa'a̱' a̱ ña̱ kö̱o̱' tuni̱ i̱i̱n' ndo̱'. Ndisu̱ Ndiosí ndii, ni̱ sa̱na̱tiaku inga' a̱ ndo'ó xiin' Cristo kii̱' ni̱ yoo̱ ka'nu' i̱ni̱ a̱ xa'a̱' kua̱chi̱ e̱',
51002014	sa̱kan' ña̱ ni̱ sa̱ndoyo' a̱ sa̱kuu' ña̱ yoso̱' xa'a̱' e̱', ña̱ ni̱ xka'ndi̱a̱ e̱' ña̱ ka'án tu̱'u̱n nde̱i' a̱, ña̱ ni̱ ti̱i̱n kua̱chi̱ yoo'. Ni̱ ti̱i̱n ña̱'a' a̱, te̱ ni̱ ku̱xi̱ ña̱'a' a̱ nuu̱' krusín, te̱ sa̱kan' ni̱ sa̱ndoyo' a̱ ña̱ ka'án ña̱ ja̱a̱n' xa'a̱' kua̱chi̱ e̱'.
51002015	Te̱ sa̱kan' ni̱ tu̱'u̱n a̱ ña̱ ndi̱e̱e' nuu̱' sa̱kuu' ña̱ kumi' ndi̱e̱e̱' ja̱a̱n', xiin' nuu̱' ña̱ xa'ndia chuun' kii̱' ni̱ sa̱ndi̱e̱e̱ kui'e tuvi' ña̱'a' a̱ nuu̱' kua'a̱' ne̱ yivi̱', xiin' ña̱ ni̱ xa̱a̱ Cristo nuu̱' krusín.
51002016	Xa'a̱' a̱ ja̱a̱n' na kuii' sä̱a̱ ndo̱' kuenta ña̱ ka'a̱n ki̱ni̱ ne̱ yivi̱' xiin' ndo̱' xa'a̱' ña̱ xixi' ndo̱', xiin' ña̱ xi'i' ndo̱', ni̱ nde̱e̱ xa'a̱' a̱ ña̱ xïto' ka'nu' ndo̱' kivi̱' ña̱ tuu ne̱ ja̱a̱n' ka'nu', xiin' a̱ xa'a̱' ña̱ xïto' ka'nu' ndo̱' kivi̱' ña̱ nduu' iti̱a̱' yoo̱', xiin' xa'a̱' a̱ ña̱ xïto' ka'nu' ndo̱' kivi̱' sábado, ña̱ xina̱ndiee̱' ni̱a̱.
51002017	Te̱ sa̱kuu' ña̱ ja̱a̱n' nduu' ku̱nda'vi̱ ña̱ ki̱xi̱n, ndisu̱ ña̱ ka'án xna̱'a̱ ña̱ ja̱a̱n' xa'a̱' ndii, Cristo nduu' a̱.
51002018	Te̱ tä̱xi̱ ndo̱' na̱ka̱si̱ nde̱e̱ i̱i̱n ne̱ yivi̱' ndo'ó nuu̱' ña̱ sa̱ni'í' Ndiosí ndo'ó, sa̱kan' ña̱ ne̱ ja̱a̱n' ndii, xasuvi' ni̱a̱ ña̱ nda'vi i̱ni̱ ni̱a̱, te̱ xaka'nu' tu̱ ni̱a̱ ángele, te̱ ka'án ñuñu' ni̱a̱ ña̱ satuví a̱ nuu̱' ni̱a̱, te̱ chitu' vi̱' xíni' ni̱a̱ ñu'u' ña̱ kuä̱sa̱' kuní.
51002019	Te̱ ne̱ ja̱a̱n' ndii, ndïkún ni̱a̱ Cristo, ña̱ nduu' xíni' sa̱kuu' yoo', ne̱ i̱ni̱ xini a̱, ne̱ nduu' nde̱e̱ naa ñu̱'u' nde'i̱ a̱, xiin' mii' ñu'u' ta'an' i̱ki' mii' tiin' tu̱chi̱ xi̱i̱ ñu̱'u' nde'i̱ ja̱a̱n'. Sa̱kan' ña̱ saxka'ndíá a̱ sa̱kuu' ña̱ kuní a̱ xa'a̱' yoo', ne̱ i̱ni̱ xini a̱. Te̱ sa̱kan' sanduiin' ña̱'a' a̱, te̱ xa'nu' e̱' sa̱a̱ kuní Ndiosí.
51002020	Naa' ndi̱xa̱ xna̱'a̱ xa̱ ni̱ xi'i̱ inga' ndo̱' xiin' Cristo nuu̱' ña̱ xiko' ni'i' ne̱ yivi̱', ne̱ nduu' kuenta i̱i̱n yivi̱' yo'o' ndii, ¿ndichun na xika' ndo̱' nde̱e̱ naa xika' ne̱ nduu' kuenta i̱i̱n yivi̱', te̱ ndikún ndo̱' ña̱ xaa' ne̱ ja̱a̱n'?
51002021	Naa kuu' ña̱ ka'án ni̱a̱ ndii: “Kü̱ni̱ nda̱'a' u̱n' ña̱ kaa̱', kö̱to̱ u̱n' sa̱a̱ iin' ña̱ yo̱'o̱', töndi̱a̱ u̱n' ña̱ yo̱'o̱' xiin' nda̱'a' u̱n'”, kachi ni̱a̱.
51002022	Te̱ sa̱kuu' ña̱ ja̱a̱n' ndii, ka'án a̱ xa'a̱' ña̱ sania'á te̱ yivi̱' xiin' ña̱ ka'án chuun' mi̱i' kui̱ti̱' ra̱, te̱ ña̱ ndo̱ñu'u' ku̱ndu̱u̱ a̱ kii̱' ya'a̱ kivi̱' yoo a̱.
51002023	Ña̱ ndi̱xa̱ nduu' a̱ ndii, sa̱kuu' ña̱ sania'á ne̱ ja̱a̱n' ndii, nde̱e̱ naa ña̱ xini tuní xna̱'a̱ xa'a̱' i̱chi' Ndiosí nduu' a̱, sa̱kan' ña̱ ka'án a̱ sa̱a̱ ka̱ka̱ ni̱a̱ i̱chi' Ndiosí, xiin' sa̱a̱ ku̱nda'vi i̱ni̱ ni̱a̱, xiin' sa̱a̱ sa̱ndo'o' xiin' mi̱i' ni̱a̱. Ndisu̱ nde̱e̱ sie chïndiee' nde̱e̱ i̱i̱n ña̱ ja̱a̱n' yoo', te̱ na̱ko̱o̱ e̱' kua̱chi̱ ña̱ ndioo̱' i̱ni̱ i̱i̱n' e̱.
51003001	Te̱ xa'a̱' a̱ ña̱ ni̱ na̱ti̱a̱ku̱ inga' ndo̱' xiin' Cristo ndii, ndu̱ku' naa nduku' ndo̱' ña̱'a̱ ña̱ yoo ndi̱vi' mii' ndu'u̱' Cristo nda̱'a' kua̱'a̱ Ndiosí.
51003002	Te̱ ka̱ni̱ni̱ ndo̱' xa'a̱' ña̱ nduu' kuenta ndi̱vi', te̱ kä̱ni̱ni̱ ndo̱' xa'a̱' ña̱ nduu' kuenta i̱i̱n yivi̱'.
51003003	Te̱ xa'a̱' a̱ ña̱ ni̱ xi'i̱ ndo̱' nuu̱' ña̱ kuní i̱i̱n' mi̱i' ndo̱' ndii, nda̱'a' Ndiosí yoo si̱'e kivi̱' ñu̱u̱ ndo̱' ni̱ xa̱a̱ Cristo.
51003004	Te̱ kii̱' na̱tuvi̱ Cristo, ña̱ taxi' kivi̱' ñu̱u̱ e̱' ndii, na̱tuvi̱ tu̱ ndo'ó xiin' a̱ mii' nda̱tu̱n' kaa'.
51003005	Xa'a̱' a̱ ja̱a̱n' na kü̱ti̱a̱ku̱ ka̱ ndo̱' nuu̱' ña̱ kuní i̱i̱n' mi̱i' ndo̱': naa kuu' ña̱ kumi' ndo̱' musa ndo̱', xiin' ña̱ xe'na' ndo̱', xiin' ña̱ ki̱ni̱ ndioo̱' i̱ni̱ ndo̱', xiin' ña̱ ka'án nimá ndo̱' sa̱a̱ ndo̱' ña̱ ki̱ni̱, xiin' ña̱ ndioo̱' i̱ni̱ va̱ ndo̱' xa'a̱' ña̱'a̱, te̱ nde̱e̱ naa i̱i̱n ndiosí ndo̱' nduu' ña̱ ja̱a̱n'.
51003006	Te̱ ne̱ xaa' ña̱ ja̱a̱n' ndii, chie̱ va̱ tu̱ndo'o̱' ta̱xi̱ Ndiosí ku̱ndo̱'o̱ ni̱a̱.
51003007	Te̱ ni̱ xa̱a̱ tu̱ ndo'ó ña̱ ka̱'a̱n ja̱a̱n' kii̱' ni̱ xika̱ ndo̱' xiko ni'i' ña̱ ja̱a̱n' kivi̱' ñu̱u̱ ndo̱'.
51003008	Ndisu̱ vi̱ti̱n ndii, kuní a̱ ña̱ na̱ko̱o̱ ndo̱' sa̱kuu' ña̱ yo̱'o̱': naa kuu' ña̱ nasaá' ndo̱', xiin' ña̱ kui'e̱ ndo̱', xiin' ña̱ chi̱chi̱' i̱ni̱ ndo̱', xiin' ña̱ kani̱a̱'a ndo̱' xa'a̱' ne̱ yivi̱', xiin' ña̱ va̱'a̱ yu̱'u' ndo̱'.
51003009	Te̱ kü̱ni̱ xa'an' ta'an' ka̱ ndo̱', sa̱kan' ña̱ vi̱ti̱n ndii xa̱ ni̱ na̱ko̱o̱ ndo̱' kivi̱' ñu̱u̱ ya̱ta', xiin' sa̱kuu' ña̱ ni̱ xa̱a̱ ndo̱',
51003010	te̱ xa̱ ni̱ na̱ndu̱u̱ ndo̱' ne̱ yivi̱' xa̱a'. Sa̱kan' na i̱'i̱n kivi̱' kua'a̱n nakuitá ka̱ kuu' ndo̱' sa̱a̱ kuu' Ndiosí, ña̱ ni̱ xa̱'a̱ yoo', nde̱e̱ ska̱chi' xaa̱ kivi̱' ña̱ ku̱nda̱ni̱ ndi̱'i̱ ndo̱' xa'a̱' a̱.
51003011	Te̱ kö̱o̱' a̱ xaa' a̱ naa' nduu' e̱' ne̱ tuku', uun ne̱ judío, naa' yoo tuni̱ i̱i̱n' e̱', uun naa kö̱o̱' a̱, naa' ne̱ nda'vi so̱'o̱ nduu' e̱', uun ne̱ i̱ku' nduu' e̱', naa' ne̱ xiko' ni'i' i̱i̱n xto̱'o̱ nduu' e̱', uun naa' ne̱ xika' ndiká nduu' e̱'. Süu̱' ja̱a̱n' ndii Cristo nduu' ña̱ xa'ndia chuun' nuu̱' e̱', te̱ su̱vi̱ tu̱ a̱ naá nimá sa̱kuu' e̱'.
51003012	Te̱ xa'a̱' a̱ ña̱ ni̱ na̱ka̱xi̱n Ndiosí yoo', te̱ nduu' tu̱ e̱' kuenta a̱, te̱ ndani̱ a̱ yoo' ndii, nia'a̱ ndo̱' ña̱ va̱'a̱ kuu' ndo̱', xiin' ña̱ kuvita i̱ni̱ ndo̱', xiin' ña̱ nda̱su̱n i̱ni̱ ndo̱', xiin' ña̱ nda'vi kuu' nimá ndo̱', xiin' ña̱ maso ku̱u̱ ndo̱', xiin' ña̱ kuie i̱ni̱ ndo̱'.
51003013	Te̱ sa̱kan' tu̱ ku̱ndi̱e̱ni ndo̱' ku̱ni̱ ta'an' ndo̱', te̱ ko̱o̱ ka'nu' i̱ni̱ ndo̱' ku̱ni̱ ta'an' ndo̱'. Te̱ naa' yoo ndo̱' tu̱n kui'e̱ xiin' ta'an' ndo̱' ndii, ko̱o̱ ka'nu' i̱ni̱ ndo̱' xa'a̱' ta'an' ndo̱' sa̱a̱ nii' ni̱ yoo̱ ka'nu' i̱ni̱ Cristo xa'a̱' e̱'.
51003014	Te̱ ña̱ ka'nu' ka̱ nuu̱' sa̱kuu' ña̱ ja̱a̱n' ndii, ña̱ ku̱ndani̱ ta'an' ndo̱' nduu' a̱, sa̱kan' ña̱ ña̱ ja̱a̱n' nduu' ña̱ ndasaiin' xa̱chi' yoo'.
51003015	Te̱ na ko̱o̱ na ña̱ mani̱', ña̱ taxi' Cristo, nimá ndo̱', kua̱chi̱ ndii ni̱ ka̱na̱ Ndiosí ndo'ó te̱ ku̱ndu̱u̱ ndo̱' nde̱e̱ naa i̱i̱n nda̱a̱' ñu̱'u' nde'i̱, te̱ ku̱ndi̱e̱e̱ mani̱' ndo̱'. Te̱ ta̱xi̱ na ndo̱' ña̱ chi̱nda̱ni Ndiosí.
51003016	Te̱ na ko̱o̱ kua'a̱' tu̱'u̱n va̱'a̱ xa'a̱' Cristo nimá ndo̱' te̱ ku̱vi̱ sa̱nia'á ta'an' ndo̱', te̱ ku̱vi̱ tu̱ ko̱ndi̱a̱ yu̱'u' ta'an' ndo̱' xiin' sa̱kuu' ña̱ xini tuní ña̱ kua̱xi̱ nda̱'a' Ndiosí. Te̱ ka̱ta̱ ndo̱' nuu̱' a̱ taxi' ndo̱' ña̱ chi̱nda̱ni a̱ xiin' ya̱a̱ ña̱ yoso̱' nuu̱' tu̱tu̱ Salmos, xiin' ya̱a̱ ña̱ kuie kua'a̱n, xiin' ya̱a̱ ña̱ saka'án Espíritu nimá ndo̱'.
51003017	Sa̱kan' na kuii' ndee ka̱ ña̱ ka'án ndo̱', uun ndee ka̱ ña̱ xaa' ndo̱' ndii, sa̱a̱ ndo̱' sa̱kuu' ña̱ ja̱a̱n' xiin' ndi̱e̱e̱' xto̱'o̱ e̱' Jesús taxi' ndo̱' ña̱ chi̱nda̱ni yu̱va' e̱' Ndiosí xa'a̱' ña̱ ni̱ xa̱a̱ Jesús.
51003018	Ndo'ó, ña̱'a', ne̱ yoo i̱i̱' ndii, kuní a̱ ña̱ ka̱ka̱ nu̱u̱ ndo̱' nuu̱' i̱i̱' ndo̱' xiin' i̱i̱n ka̱nii' nimá ndo̱' sa̱a̱ xata'a̱n sa̱a̱ ne̱ ndikún i̱chi' xto̱'o̱ e̱' Jesús.
51003019	Ndo'ó, te̱ yoo ña' si'i ndii, ku̱ndani̱ ña̱'a' ndo̱', te̱ mï̱i' ku̱u̱ ndo̱' xiin' a'.
51003020	Ndo'ó, ne̱ kuachi̱' ndii, ka̱ndi̱xa' ndo̱' sa̱kuu' ña̱ ka'án yu̱va' si̱'i' ndo̱' xiin' ndo̱'. Kua̱chi̱ ndii va̱'a̱ kuni xto̱'o̱ e̱' Jesús kii̱' xaa' ndo̱' ña̱ ja̱a̱n'.
51003021	Ndo'ó, yu̱va' si̱'i' ndii, mï̱i' ku̱u̱ ndo̱' xiin' si'e̱ ndo̱' ko̱to̱ ka̱ ku̱u̱ so̱o̱ i̱ni̱ ni̱a̱.
51003022	Ndo'ó, ne̱ xiko' ni'i' i̱i̱n xto̱'o̱ ndii, ka̱ndi̱xa' ndo̱' sa̱kuu' ña̱ ka'án xto̱'o̱ ndo̱' i̱i̱n yivi̱' yo'o' xiin' ndo̱'. Te̱ süu̱' ka̱ndi̱xa' ña̱'a' ndo̱' kii̱' xito' ndi'e̱' kui̱ti̱' ne̱ ja̱a̱n' ndo'ó te̱ ndoo̱ va̱'a̱ ndo̱' nuu̱' ni̱a̱. Süu̱' ja̱a̱n' ndii xiin' i̱i̱n ka̱nii' nimá ndo̱' ka̱ndi̱xa' ña̱'a' ndo̱', sa̱kan' ña̱ xito' ka'nu' ndo̱' xto̱'o̱ e̱' Jesús.
51003023	Te̱ ndee ka̱ ña̱ xaa' ndo̱' ndii, sa̱a̱ ndo̱' a̱ xiin' i̱i̱n ka̱nii' nimá ndo̱' nde̱e̱ naa xika' nuu' ndo̱' nuu̱' xto̱'o̱ e̱' Jesús, te̱ süu̱' nuu̱' ne̱ yivi̱' kui̱ti̱'.
51003024	Kua̱chi̱ ndii xiní ndo̱' ña̱ na̱ti̱i̱n ndo̱' ña̱ va̱'a̱ nda̱'a' Ndiosí ndi̱vi', sa̱kan' ña̱ nuu̱' xto̱'o̱ e̱' Cristo xika' nuu' ndo̱' kii̱' xika' nuu' ndo̱' nuu̱' ne̱ yivi̱' ja̱a̱n'.
51003025	Ndisu̱ yo̱o̱ ka̱ xaa' ña̱ ni̱a̱'a ndii, na̱cha'vi̱ mi̱i' ni̱a̱ xa'a̱' ña̱ ja̱a̱n' sa̱a̱ Ndiosí, sa̱kan' ña̱ i̱i̱n kachi kuu' ña̱ ja̱a̱n' xiin' sa̱kuu' ne̱ yivi̱'.
51004001	Ndo'ó, ne̱ nduu' xto̱'o̱ vi̱ti̱n ndii, sa̱chuun' nda̱ku ndo̱' xiin' ne̱ xika' nuu' nuu̱' ndo̱', te̱ i̱i̱n kachi tu̱ ku̱u̱ ndo̱' xiin' ni̱a̱ na̱ka̱'an' ndo̱' ña̱ yoo tu̱ i̱i̱n xto̱'o̱ ndo'ó ndi̱vi'.
51004002	Nä̱ko̱o̱ ndo̱' ña̱ ka'án chito̱ ndo̱' xiin' Ndiosí, te̱ ko̱o̱ tu̱'va̱ ndo̱' kii̱' ka'án ndo̱' xiin' a̱ taxi' ndo̱' ña̱ chi̱nda̱ni a̱.
51004003	Te̱ kii̱' ka'án ndo̱' xiin' a̱ ndii, kaka̱n tu̱ ndo̱' nuu̱' a̱ te̱ nu̱nia' a̱ i̱chi', te̱ ku̱vi̱ ka'a̱n ndo̱so̱' ndu̱ tu̱'u̱n va̱'a̱ xa'a̱' Cristo, ña̱ ni̱ yoo̱ si̱'e nuu̱' ne̱ yivi̱', ña̱ naá i̱ vi̱'e̱ ka̱a̱ xa'a̱'.
51004004	Te̱ ka'a̱n tu̱ ndo̱' xiin' Ndiosí xa'a̱' i̱ te̱ ku̱vi̱ ka'a̱n ndo̱so̱' kaxi' i̱ ña̱ ja̱a̱n' sa̱a̱ kuní a̱.
51004005	Te̱ ka̱ka̱ ii̱' ndo̱' nuu̱' ne̱ tïa̱'an i̱ni̱ ku̱ni̱ Jesús, te̱ ko̱o̱ tu̱'va̱ xa̱va̱'a̱ ndo̱' sa̱kuu' i̱chi' kii̱' ku̱vi̱ nda̱tu'un' ndo̱' xiin' ni̱a̱.
51004006	Te̱ sa̱kuu' i̱chi' kii̱' ndatu'un' ndo̱' xiin' ne̱ ja̱a̱n' ndii, va̱'a̱ va̱ ka'a̱n ndo̱', te̱ sii̱' tu̱ ka'a̱n ndo̱'. Sa̱kan' te̱ ku̱vi̱ na̱kui̱i̱n va̱'a̱ ndo̱' nuu̱' i̱'i̱n ne̱ yivi̱'.
51004007	Tíquico, ña̱ni̱ mani̱' e̱', te̱ xika' nuu' nda̱ku nuu̱' xto̱'o̱ e̱' Jesús xiin' i̱, ka'a̱n xiin' ndo̱' xa'a̱' i̱ kii̱' xaa̱ ra̱ mii' ndiee' ndo̱'.
51004008	Ti̱'vi' i̱ ra̱ te̱ ka'a̱n ra̱ xiin' ndo̱' sa̱a̱ ndiee' ndu̱, te̱ sa̱ndi̱e̱ni ra̱ nimá ndo̱'.
51004009	Te̱ ti̱'vi' ña̱'a' i̱ xiin' Onésimo, ña̱ni̱ mani̱' e̱', te̱ ni̱ ki̱e̱e̱ ñu̱u̱ ndo̱', te̱ xika' nuu' nda̱ku nuu̱' xto̱'o̱ e̱'. Te̱ ka'a̱n uvi̱ sa̱a' te̱ ja̱a̱n' xiin' ndo̱' sa̱kuu' ña̱ xka'ndíá yo'o'.
51004010	Ti'vi' Aristarco, te̱ naá vi̱'e̱ ka̱a̱ xiin' i̱, cha'an' ndo̱'. Te̱ sa̱kan' tu̱ ti'vi' Marcos, te̱ nduu' saxi̱n Bernabé, cha'an' ndo̱'. Te̱ xa̱ ni̱ na̱ti̱i̱n ndo̱' i̱i̱n tu̱tu̱ ña̱ ka'án chuun' xa'a̱' ra̱. Te̱ na̱ti̱i̱n va̱'a̱ ña̱'a' ndo̱' naa' na̱xaa̱ ra̱ ñaa̱'.
51004011	Te̱ ti'vi' tu̱ Jesús, te̱ na̱ni' tu̱ Justo, cha'an' ndo̱'. Te̱ uni̱ ta'an yo'o' kui̱ti̱' nduu' te̱ judío, te̱ xachuun' inga' xiin' i̱ te̱ ki'in' ka̱ ne̱ yivi̱' ka̱'ndi̱a̱ chuun' Ndiosí nimá, te̱ xandieni kua'a̱' tu̱ ra̱ yu'u̱.
51004012	Ti'vi' ni̱ tu̱ te̱ ñu̱u̱ ndo̱' Epafras cha'an' ndo̱', te̱ xika' nuu' nuu̱' Cristo. Te̱ ka'án ndi̱e̱e' ra̱ xiin' Ndiosí xa'a̱' ndo̱' te̱ kui̱ta̱ ni̱'i̱ xa̱va̱'a̱ ndo̱' nuu̱' i̱chi' a̱, te̱ kui̱xa̱ tu̱ i̱ni̱ ndo̱' nuu̱' a̱, te̱ sa̱xinú ndo̱' sa̱kuu' ña̱ kuní a̱.
51004013	Te̱ ku̱vi̱ ndiee' yu̱'u' i̱ ña̱ xachuun' u'vi̱ va̱ ra̱ xa'a̱' ndo̱' xiin' xa'a̱' ne̱ ndiee' ñu̱u̱ Laodicea xiin' xa'a̱' ne̱ ndiee' ñu̱u̱ Hierápolis.
51004014	Te̱ ti'vi' tu̱ Lucas, te̱ tatan', te̱ ndani̱ e̱', cha'an' ndo̱', te̱ sa̱kan' tu̱ Demas.
51004015	Te̱ kua'a̱n Ndiosí ko̱o̱ ña̱ni̱ ta'an' e̱', ne̱ ndiee' ñu̱u̱ Laodicea. Te̱ kua'a̱n Ndiosí ko̱o̱ tu̱ Ninfas, te̱ sa̱kan' tu̱ ne̱ nakayá xa'a̱' Jesús vi̱'e̱ a'.
51004016	Te̱ kii̱' ndi̱'i̱ ka̱'vi̱ ra̱ tu̱tu̱ yo'o' nuu̱' sa̱kuu' ndo'ó ndii, sa̱ya'á ndo̱' a̱ nda̱'a' ne̱ nakayá xa'a̱' Jesús ñu̱u̱ Laodicea te̱ ka̱'vi̱ tu̱ ne̱ ja̱a̱n' a̱. Te̱ ndo'ó tu̱ku̱ ka̱'vi̱ tu̱tu̱ ña̱ ni̱ ti̱vi' i̱ nda̱'a' ne̱ ja̱a̱n' kii̱' ta̱xi̱ ni̱a̱ a̱ nda̱'a' ndo̱'.
51004017	Te̱ ka'a̱n ndo̱' xiin' Arquipo ña̱ sa̱xinú ra̱ chu̱u̱n ña̱ ni̱ sa̱kuiso' chuun' ña̱'a' xto̱'o̱ e̱'.
51004018	Mi̱i' yu'u̱, te̱ nduu' Pablo, ke'i i̱ xiin' nda̱'a' i̱ vi̱ti̱n. Ti'vi' tu̱ i̱ cha'an' ndo̱'. Na̱ka̱'an' ndo̱' ña̱ vi̱'e̱ ka̱a̱ naá i̱. Te̱ na sa̱ñu'u' na xto̱'o̱ e̱' Jesucristo ndo'ó. Sa̱kan' na ku̱ndu̱u̱ a̱.
52001001	Yu'u̱ Pablo, xiin' Silvano, xiin' Timoteo ndii, ti'vi' ndu̱ cha'an' ndo'ó, ne̱ ndiee' ñu̱u̱ Tesalónica, ne̱ nakayá xa'a̱' yu̱va' e̱' Ndiosí xiin' xa'a̱' xto̱'o̱ e̱' Jesucristo. Na sa̱ñu'u' va̱ na a̱ ndo'ó, te̱ na ta̱xi̱ tu̱ a̱ ña̱ mani̱' ko̱o̱ xiin' ndo̱'.
52001002	Sa̱kuu' i̱chi' kii̱' ka'án ndu̱ xiin' Ndiosí ndii, taxi' ndu̱ ña̱ chi̱nda̱ni a̱ xa'a̱' sa̱kuu' ndo̱'.
52001003	Te̱ naka'an' chito̱ ndu̱ xa'a̱' ndo̱' nuu̱' yu̱va' e̱' Ndiosí xa'a̱' sa̱a̱ xaa' ndo̱' chu̱u̱n va̱'a̱ xa'a̱' ña̱ i̱ni̱ ndo̱' xini ndo̱' Jesús, xiin' xa'a̱' ña̱ xachuun' u'vi̱ va̱ ndo̱' ña̱ ndani̱ ndo̱' i̱nga̱ ne̱ yivi̱', xiin' xa'a̱' ña̱ ita' ni̱'i̱ ndo̱' nuu̱' ña̱ ndiatu' i̱ni̱ e̱' xa'a̱' xto̱'o̱ e̱' Jesucristo.
52001004	Ña̱ni̱ ta'an' ndu̱, ndani̱ Ndiosí ndo'ó, te̱ xiní ndu̱ ña̱ ni̱ na̱ka̱xi̱n a̱ ndo'ó xa'a̱' mi̱i' a̱.
52001005	Kua̱chi̱ ndii, kii̱' ni̱ ka'a̱n ndo̱so̱' ndu̱ tu̱'u̱n va̱'a̱ nuu̱' ndo̱' ndii, süu̱' xiin' tu̱'u̱n kui̱ti̱' ni̱ xa̱a̱ ndu̱ a̱, süu̱' ja̱a̱n' ndii xiin' ña̱ ndi̱e̱e̱' Ndiosí ni̱ xa̱a̱ ndu̱ a̱, te̱ sa̱kan' tu̱ xiin' ña̱ ndi̱e̱e̱' Espíritu Santo te̱ ku̱ni̱ ne̱ yivi̱' ña̱ ña̱ ndi̱xa̱ nduu' tu̱'u̱n va̱'a̱ ja̱a̱n'. Te̱ xiní ndo̱' ña̱ mani̱' ni̱ ku̱u̱ ndu̱ kii̱' ni̱ xika̱ ndu̱ te̱i̱n ndo̱' xa'a̱' ña̱ va̱'a̱ mii' ndo̱'.
52001006	Te̱ ni̱ xa̱a̱ ndo̱' sa̱a̱ nii' xaa' ndu'u̱ xiin' sa̱a̱ xaa' xto̱'o̱ e̱'. Tee̱' ndee ni̱ sa̱ndo'o' u'vi̱ va̱ ne̱ yivi̱' ndo'ó ndii, ni̱ na̱ti̱i̱n ndo̱' tu̱'u̱n va̱'a̱ ja̱a̱n' nakuatia' nimá ndo̱' xaa' Espíritu Santo.
52001007	Te̱ nuu̱' ña̱ ja̱a̱n' ni̱ nia'a̱ ndo̱' nuu̱' sa̱kuu' ne̱ i̱ni̱ xini xto̱'o̱ e̱', ne̱ ndiee' ñu̱'u' Macedonia, xiin' ne̱ ndiee' ñu̱'u' Acaya.
52001008	Süu̱' ne̱ ndiee' i̱kan' kui̱ti̱' xa̱ ni̱ xi̱ni̱ so̱'o̱ tu̱'u̱n va̱'a̱ xa'a̱' xto̱'o̱ e̱' ni̱ xa̱a̱ ndo̱', süu̱' ja̱a̱n' ndii mii' ka̱ kikú tu̱'u̱n ja̱a̱n', sa̱kan' ña̱ xa̱ ni̱ xi̱ni̱ so̱'o̱ ne̱ yivi̱' ña̱ i̱ni̱ ndo̱' xini ndo̱' Ndiosí. Nde̱e̱ küní a̱ ña̱ ka'a̱n ka̱ vi̱' ndu̱ xiin' ne̱ yivi̱' xa'a̱' tu̱'u̱n ja̱a̱n',
52001009	kua̱chi̱ ndii mi̱i' ne̱ ja̱a̱n' ka'án sa̱a̱ ni̱ na̱ti̱i̱n ndo̱' ndu'u̱ xiin' sa̱a̱ ni̱ na̱ko̱o̱ ndo̱' ndiosí saka, te̱ vi̱ti̱n xika' nuu' ndo̱' nuu̱' Ndiosí tiaku, ña̱ nduu' Ndiosí xna̱'a̱.
52001010	Te̱ ka'án tu̱ ni̱a̱ sa̱a̱ ndiatu' ndo̱' ña̱ ki̱e̱e̱ Jesús, si'e̱ Ndiosí, ndi̱vi', te̱ xaa̱ a̱ i̱i̱n yivi̱'. Te̱ Ndiosí ni̱ sa̱na̱tiaku ña̱'a', te̱ ni̱ sa̱kakú a̱ yoo' nuu̱' ña̱ sa̱ndo'o' Ndiosí ne̱ ndiso' kua̱chi̱ nuu̱' ku'u̱n e̱'.
52002001	Ña̱ni̱ ta'an' ndu̱, xiní ndo̱' ña̱ nï̱ xa'a̱n saka ndu̱ mii' ndiee' ndo̱'.
52002002	Te̱ xiní tu̱ ndo̱' ña̱ ni̱ sa̱ndo'o' ne̱ yivi̱' ndu'u̱, te̱ mi̱i' tu̱ ni̱ ku̱u̱ ni̱a̱ xiin' ndu̱ ñu̱u̱ Filipos. Ndisu̱ Ndiosí ni̱ ta̱xi̱ ndi̱e̱e̱' ndu̱, te̱ ni̱ ka'a̱n ndo̱so̱' ndu̱ tu̱'u̱n va̱'a̱ nuu̱' ndo̱', tee̱' ndee ndi̱e̱e' ni̱ xi̱ku̱i̱ta'nu̱ ne̱ yivi̱' nuu̱' ndu̱.
52002003	Kua̱chi̱ ndii, ña̱ ka'án ndo̱so̱' ndu̱ ndii, kuä̱xi̱ a̱ nuu̱' ña̱ sana', ni̱ nde̱e̱ kuä̱xi̱ tu̱ a̱ nuu̱' ña̱ xanini ki̱ni̱, ni̱ nde̱e̱ kuä̱xi̱ tu̱ a̱ nuu̱' ña̱ xini xa'an'.
52002004	Süu̱' ja̱a̱n' ndii mi̱i' Ndiosí ni̱ sa̱kuiso' chuun' ndu̱ te̱ ka'án ndo̱so̱' ndu̱ tu̱'u̱n va̱'a̱ ja̱a̱n', te̱ nii' sa̱kan' yoo a̱ ka'án ndu̱, sa̱kan' te̱ ndüku' ndu̱ ña̱ sa̱kuatia' ndu̱ ne̱ yivi̱', süu̱' ja̱a̱n' ndii nduku' ndu̱ ña̱ sa̱kuatia' ndu̱ Ndiosí, ña̱ xiní sa̱a̱ iin' nimá e̱' kui̱ti̱'.
52002005	Te̱ xiní tu̱ ndo̱' ña̱ kö̱o̱' kivi̱' ni̱ ka'a̱n nda̱tu̱n' ndu̱ nuu̱' ndo̱' te̱ sa̱ka̱ndixa' ndu̱ ndo'ó, ni̱ nde̱e̱ nï̱ xini xa'an' tu̱ ndu̱ ndo'ó te̱ ki̱'i̱n ndu̱ xu̱'un' nda̱'a' ndo̱'. Xiní Ndiosí ña̱ xäa' ndu̱ sa̱kan'.
52002006	Te̱ ni̱ nde̱e̱ ndüku' tu̱ ndu̱ ña̱ ko̱to̱ ka'nu' nde̱e̱ i̱i̱n ne̱ yivi̱' ndu'u̱, ni̱ nde̱e̱ ndo'ó uun ndee ka̱ ne̱ yivi̱' ndii, küni ndu̱ ña̱ sa̱a̱ ni̱a̱ sa̱kan'. Tee̱' ndee te̱ tianu̱' Jesús sania'á i̱chi' a̱ nduu' ndu̱, te̱ kumi' ndu̱ ndi̱e̱e̱' te̱ ti̱a̱chuun' ndu̱ ndo'ó ndii, nï̱ xa̱a̱ ndu̱ sa̱kan'.
52002007	Süu̱' ja̱a̱n' ndii kuie ni̱ ku̱u̱ ndu̱ xiin' ndo̱' nde̱e̱ naa xaa' i̱i̱n ña̱'a' ña' ndani̱ a̱ si'e̱ a', te̱ xito' va̱'a̱ a̱.
52002008	Te̱ xa'a̱' a̱ ña̱ ndani̱ xa̱va̱'a̱ ndu̱ ndo'ó ndii, süu̱' tu̱'u̱n va̱'a̱ xa'a̱' Ndiosí kui̱ti̱' ni̱ sa̱nia'á ndu̱ ndo'ó, süu̱' ja̱a̱n' ndii nde̱e̱ kivi̱' ñu̱u̱ ndu̱ ni̱ kuni̱ ndu̱ ta̱xi̱ tu̱ ndu̱ xa'a̱' ndo̱', sa̱kan' ña̱ ndani̱ xa̱va̱'a̱ ndu̱ ndo'ó, nde̱e̱ naa nimá ndu̱ nduu' ndo̱'.
52002009	Te̱ naka'an' ndo'ó, ña̱ni̱ ta'an' ndu̱, sa̱a̱ ni̱ xa̱chuun' u'vi̱ va̱ ndu̱, te̱ ni̱ sa̱xa̱vi xiin' mi̱i' tu̱ ndu̱ ña̱ xachuun' ndu̱ ndu̱vi' xiin' ñu̱u te̱ sä̱ndo'o' ndu̱ nde̱e̱ i̱i̱n ndo'ó xa'a̱' ña̱ tiaku ndu̱ kii̱' ka'án ndo̱so̱' ndu̱ tu̱'u̱n va̱'a̱ xa'a̱' Ndiosí nuu̱' ndo̱'.
52002010	Xiní Ndiosí, te̱ xiní tu̱ ndo'ó sa̱a̱ ni̱ xika̱ ndo̱o̱ ndu̱ nuu̱' Ndiosí nuu̱' ndo̱'. Te̱ xiní tu̱ ndo̱' sa̱a̱ ni̱ xa̱chuun' nda̱ku ndu̱ nuu̱' ndo'ó, ne̱ i̱ni̱ xini ña̱'a'. Te̱ kö̱o̱' nde̱e̱ i̱i̱n xa'a̱' ña̱ ku̱vi̱ ti̱i̱n kua̱chi̱ ne̱ yivi̱' ndu'u̱.
52002011	Te̱ xiní tu̱ ndo̱' ña̱ ni̱ ku̱u̱ va̱'a̱ ndu̱ xiin' i̱'i̱n ndo̱' nde̱e̱ naa xaa' i̱i̱n yu̱va' xiin' si'e̱ ra̱.
52002012	Sa̱kan' ni̱ xa̱ndi̱e̱ni ndu̱ ndo'ó, ni̱ chi̱'ni̱ kuei̱ tu̱ ndu̱ ndo'ó xiin' kuento, te̱ ni̱ ka'a̱n ndi̱e̱e' ndu̱ xiin' ndo̱' te̱ ka̱ka̱ xata'a̱n ndo̱' sa̱a̱ kuní Ndiosí, ña̱ ni̱ ka̱na̱ yoo' te̱ ku̱ndi̱e̱e̱ e̱' mii' xa'ndia chuun' a̱ mii' nda̱tu̱n' koo' chukuu' kaa'.
52002013	Ña̱ ja̱a̱n' na xïkuiín ndu̱ ña̱ taxi' ndu̱ ña̱ chi̱nda̱ni Ndiosí xa'a̱' a̱ ña̱ ni̱ na̱ti̱i̱n va̱'a̱ ndo̱' tu̱'u̱n a̱ kii̱' ni̱ ka'a̱n ndo̱so̱' ndu̱ a̱ nuu̱' ndo̱'. Te̱ süu̱' ni̱ na̱ti̱i̱n ndo̱' a̱ nde̱e̱ naa tu̱'u̱n ne̱ yivi̱', süu̱' ja̱a̱n' ndii ni̱ na̱ti̱i̱n ndo̱' a̱ nde̱e̱ naa tu̱'u̱n Ndiosí. Te̱ tu̱'u̱n Ndiosí xna̱'a̱ nduu' a̱, te̱ xiin' tu̱'u̱n ja̱a̱n' xachuun' Ndiosí xiin' nimá ndo'ó, ne̱ i̱ni̱ xini ña̱'a'.
52002014	Ne̱ ña̱ni̱ ta'an' i̱, kii̱' ndo'o' ndo̱' xaa' ne̱ ta'an' ndo̱' ndii, ndo'o' ndo̱' sa̱a̱ nii' ni̱ ndo̱'o̱ i̱'i̱n ti̱'vi̱ ne̱ nakayá xa'a̱' Ndiosí, ne̱ nduu' kuenta Cristo Jesús, ne̱ ndiee' ñu̱'u' Judea, ni̱ xa̱a̱ ne̱ judío, ne̱ ta'an' ndu̱.
52002015	Te̱ ne̱ judío ja̱a̱n' nduu' ne̱ ni̱ xa̱'ni̱' xto̱'o̱ e̱' Jesús, te̱ su̱vi̱ tu̱ ni̱a̱ ni̱ xa̱'ni̱' te̱ ni̱ ka'a̱n tiakú tu̱'u̱n Ndiosí xta̱'an', te̱ su̱vi̱ ni̱ tu̱ ni̱a̱ ni̱ ta̱xi' ndu'u̱. Te̱ xäa' ni̱a̱ ña̱ kuní Ndiosí, te̱ ndasi' ni̱a̱ sa̱kuu' ne̱ yivi̱',
52002016	sa̱kan' ña̱ täxi' ni̱a̱ ka'a̱n ndo̱so̱' ndu̱ tu̱'u̱n va̱'a̱ nuu̱' ndo'ó, ne̱ tuku', te̱ kaku̱ ndo̱' nuu̱' kua̱chi̱ ndo̱'. Te̱ xiin' sa̱kuu' ña̱ xaa' ni̱a̱ ja̱a̱n' ndii, so̱'o̱ kuu' kua'a̱' ka̱ kua̱chi̱ ni̱a̱ nuu̱' Ndiosí, ndisu̱ ndi̱e̱e' va̱ sa̱ndo'o' ña̱'a' a̱.
52002017	Ña̱ni̱ ta'an' ndu̱, tee̱' ndee ni̱ ku̱xika' ndu̱ nuu̱' ndo̱' ni̱ xa̱a̱ ne̱ yivi̱' ja̱a̱n' i̱i̱n xa'a' ndii, yachi̱ va̱ ni̱ kuni̱ ndu̱ na̱ndi̱ko' tukuu' ndu̱ mii' ndiee' ndo̱', te̱ ko̱o̱ ndu̱ xiin' ndo̱', sa̱kan' ña̱ ñu'u' ndo̱' nimá ndu̱ tee̱' ndee xika' ndiee' ndu̱ nuu̱' ndo̱'.
52002018	Ña̱ ja̱a̱n' na kuii' ni̱ kuni̱ ndu̱ ku'u̱n ndu̱ mii' ndiee' ndo̱' ja̱a̱n'. Yu'u̱, te̱ nduu' Pablo ka̱ vi̱' ndii, ki'in' i̱chi' ni̱ xika̱ i̱ ku'u̱n i̱ mii' ndiee' ndo̱', ndisu̱ ni̱ na̱ka̱si̱ ña̱ ndi̱va̱'a̱ nuu̱' ndu̱.
52002019	Kua̱chi̱ ndii, ¿ñáá xïní ndo̱' ña̱ ndo'ó nduu' ne̱ xaa' sa̱kan' te̱ ndiatu' i̱ni̱ ndu̱, xiin' ña̱ kuatia' nimá ndu̱, te̱ ku̱ndu̱u̱ tu̱ ndo̱' ña̱ ku̱vi̱ ka'a̱n va̱'a̱ ndu̱ xa'a̱' ndu̱ nuu̱' xto̱'o̱ e̱' Jesucristo kii̱' na̱ndi̱ko' tukuu' a̱?
52002020	Su̱u̱ ndo'ó nduu' ne̱ xaa' sa̱kan', te̱ ka'án va̱'a̱ ndu̱ xa'a̱' ndu̱, te̱ su̱vi̱ tu̱ ndo̱' xakuatia' nimá ndu̱.
52003001	Xa'a̱' a̱ ja̱a̱n' na kuii', kii̱' nï̱ ku̱ndi̱e̱ni ka̱ ndu̱ ndii, ni̱ ndoo̱ ndu̱ kuento ña̱ ndoo̱ ndu̱ ñu̱u̱ Atenas,
52003002	te̱ ni̱ ti̱'vi' ndu̱ Timoteo, ña̱ni̱ e̱', mii' ndiee' ndo̱'. Te̱ ja̱a̱n' ndii, te̱ xachuun' inga' xiin' ndu̱ kuenta Ndiosí xa'a̱' tu̱'u̱n va̱'a̱ ña̱ ka'án xa'a̱' Cristo nduu' ra̱. Ni̱ ti̱'vi' ña̱'a' ndu̱ te̱ na̱ka̱ta̱ ni̱'i̱ ka̱ ra̱ ndo'ó nuu̱' ña̱ i̱ni̱ ndo̱' xini ndo̱' Jesús, te̱ sa̱ndi̱e̱ni tu̱ ra̱ ndo'ó nuu̱' ña̱ ja̱a̱n',
52003003	ko̱to̱ ka̱ ku̱xi̱o̱o̱ ndo̱' nuu̱' i̱chi' a̱ xa'a̱' a̱ ña̱ sando'o' ne̱ yivi̱' ndo'ó. Kua̱chi̱ ndii xiní ndo̱' ña̱ kuní a̱ ku̱ndo̱'o̱ e̱' ña̱ ja̱a̱n'.
52003004	Sa̱kan' na kii̱' ni̱ yoo̱ ndu̱ xiin' ndo̱' ndii, ni̱ sa̱kuni' ndu̱ ndo'ó ña̱ sa̱ndo'o' ne̱ yivi̱' yoo', te̱ sa̱kan' xna̱'a̱ ndo'o' e̱' vi̱ti̱n.
52003005	Xa'a̱' a̱ ja̱a̱n' na kii̱' nï̱ ku̱ndi̱e̱ni ka̱ yu'u̱ ndii, ni̱ ti̱'vi' i̱ Timoteo mii' ndiee' ndo̱' te̱ ku̱ni̱ i̱ naa' kusaa' ndikún ka̱ ndo̱' i̱chi' Jesús. Kua̱chi̱ ndii ni̱ xa̱ni̱ni̱ i̱ ña̱ tee̱' kuain' xa̱ ni̱ koyo̱ ndo̱' nuu̱' ña̱ xito' kua̱'a̱ ña̱ ndi̱va̱'a̱ ndo'ó, te̱ chu̱u̱n ña̱ ni̱ xa̱a̱ ndu̱ te̱i̱n ndo̱' ndii, ni̱ ndo̱ñu'u' saka a̱.
52003006	Ndisu̱ kii̱' ni̱ na̱ndi̱ko' Timoteo ni̱ xa'a̱n ra̱ mii' ndiee' ndo̱' ndii, ni̱ ka'a̱n va̱'a̱ ra̱ xiin' ndu̱ xa'a̱' ña̱ i̱ni̱ ndo̱' xini ndo̱' Jesús, xiin' xa'a̱' ña̱ ndani̱ ta'an' ndo̱'. Te̱ nda̱tu̱n' va̱ naka'an' ndo̱' xa'a̱' ndu̱, te̱ kuni ku̱ni̱ tu̱ ndo̱' nuu̱' ndu̱ nde̱e̱ naa kuní ndu'u̱ ku̱ni̱ ndu̱ nuu̱' ndo'ó, ni̱ kachi̱ ra̱ xiin' ndu̱.
52003007	Ña̱ni̱ ta'an' ndu̱, sa̱kan' na kuii' tee̱' ndee sando'o' va̱ ne̱ yivi̱' ndu'u̱, te̱ sakusuchi' tu̱ ni̱a̱ i̱ni̱ ndu̱ ndii, ni̱ xa̱ndi̱e̱ni Ndiosí ndu'u̱ kii̱' ni̱ xi̱ni̱ ndu̱ kuento ña̱ ita' ni̱'i̱ ndo̱' nuu̱' ña̱ i̱ni̱ ndo̱' xini ndo̱' Jesús.
52003008	Te̱ vi̱ti̱n ndii, ni̱ na̱ku̱naa̱ va̱'a̱ nimá ndu̱ kii̱' ni̱ xi̱ni̱ ndu̱ ña̱ ndikún ni̱'i̱ ndo̱' i̱chi' xto̱'o̱ e̱' Jesús.
52003009	Nde̱e̱ xïní ka̱ ndu̱ nde̱e̱ ña̱ ka'a̱n ndu̱ xiin' Ndiosí kii̱' ta̱xi̱ ndu̱ ña̱ chi̱nda̱ni a̱ xa'a̱' ña̱ nakuatia' xa̱va̱'a̱ nimá ndu̱ xa'a̱' ndo̱' nuu̱' a̱.
52003010	Sa̱kan' na kuii' ndu̱vi' xiin' ñu̱u xikán ndi̱e̱e' ndu̱ nuu̱' a̱ ña̱ ta̱xi̱ a̱ ku̱ni̱ tu̱ku̱u̱ ndu̱ nuu̱' ndo̱', te̱ sa̱xinu̱ ndu̱ ña̱ kuní ka̱ ku̱nda̱ni̱ ndo̱' xa'a̱' ña̱ i̱ni̱ ndo̱' xini ndo̱' Jesús.
52003011	Na nu̱nia' na yu̱va' e̱' Ndiosí, xiin' xto̱'o̱ e̱' Jesucristo i̱chi' te̱ ku̱vi̱ xaa̱ tu̱ku̱u̱ ndu̱ mii' ndiee' ndo̱'.
52003012	Te̱ na chi̱ndi̱e̱e' na xto̱'o̱ e̱' ndo'ó te̱ kua̱'nu̱ ndo̱' nuu̱' ña̱ ndani̱ ta'an' ndo̱', te̱ ku̱ndani̱ naa kundani̱ ta'an' ka̱ tu̱ ndo̱', te̱ ku̱ndani̱ tu̱ ndo̱' sa̱kuu' ne̱ yivi̱' nde̱e̱ naa kundani̱ ndu'u̱ ndo'ó.
52003013	Te̱ na chi̱ndi̱e̱e' na a̱ nimá ndo̱', sa̱kan' te̱ kö̱o̱' kua̱chi̱ ndo̱', te̱ kö̱o̱' tu̱ nde̱e̱ i̱i̱n xa'a̱' ña̱ ti̱i̱n kua̱chi̱ Ndiosí, yu̱va' e̱', ndo'ó kivi̱' kii̱' na̱ndi̱ko' xto̱'o̱ e̱' Jesucristo xiin' sa̱kuu' ne̱ nduu' kuenta mi̱i' a̱.
52004001	Te̱ vi̱ti̱n, ña̱ni̱ ta'an' ndu̱, ka'án nda'vi ndu̱ xiin' ndo̱', te̱ ndiaa yu̱'u' tu̱ ndu̱ ndo'ó xa'a̱' a̱ ña̱ i̱ni̱ e̱' xini e̱' xto̱'o̱ e̱' Jesús ña̱ ka̱ka̱ na ka̱ka̱ ndo̱' ña̱ xakuatia' ndo̱' Ndiosí sa̱a̱ ni̱ sa̱nia'á ndu̱ ndo'ó. Tee̱' ndee xa̱ xaa' ndo̱' a̱ ndii, kuní a̱ ña̱ sa̱a̱ va̱'a̱ ka̱ ndo̱' a̱.
52004002	Kua̱chi̱ ndii xa̱ xiní ndo̱' ña̱ ni̱ sa̱nia'á ndu̱ ndo'ó sa̱a̱ nii' ni̱ sa̱kuiso' chuun' xto̱'o̱ e̱' Jesús ndu'u̱.
52004003	Kua̱chi̱ ndii kuní Ndiosí ña̱ ka̱ka̱ ndo̱' sa̱a̱ kuní mi̱i' a̱ kui̱ti̱', sa̱kan' na kuii' ku̱xi̱o̱o̱ ndo̱' nuu̱' ña̱ xiín.
52004004	Kuní a̱ ña̱ i̱'i̱n ndo̱' ndii, ku̱nda̱ni̱ ndo̱' ña̱ ku̱u̱ tuní ndo̱' xiin' i̱i̱n' ndo̱', te̱ ka̱ka̱ ndo̱o̱ ndo̱' xiin' a̱.
52004005	Te̱ ndiö̱o̱' i̱ni̱ ka̱'a̱n ta'an' ndo̱' naa xaa' ne̱ tuku', ne̱ xïní yoo Ndiosí.
52004006	Te̱ mï̱i' ku̱u̱ nde̱e̱ i̱i̱n ndo̱', ni̱ nde̱e̱ kü̱ni̱ xa'an' tu̱ ndo̱' ña̱ni̱ ta'an' ndo̱' nuu̱' naa ña̱ yo̱'o̱', sa̱kan' ña̱ sa̱ndo'o' xto̱'o̱ e̱' ne̱ xaa' ña̱ ja̱a̱n' naa xa̱ ni̱ ka'a̱n ndu̱ xiin' ndo̱', te̱ ni̱ ndiaa̱ yu̱'u' ndu̱ ndo'ó.
52004007	Kua̱chi̱ ndii nï̱ ka̱na̱ Ndiosí yoo' te̱ sa̱a̱ e̱' ña̱ xe'na', süu̱' ja̱a̱n' ndii ni̱ ka̱na̱ a̱ yoo', te̱ ku̱ndu̱u̱ e̱' ndi̱ti̱a̱ a̱.
52004008	Sa̱kan' na kuii' yo̱o̱ ka̱ sanandiko' ña̱ yo̱'o̱' ndii, süu̱' ña̱ ka'án ne̱ yivi̱' sanandiko' ni̱a̱, süu̱' ja̱a̱n' ndii, ña̱ ka'án chuun' Ndiosí sanandiko' ni̱a̱. Sa̱kan' ña̱ ña̱ ja̱a̱n' ni̱ taxi' Espíritu Santo naá nimá e̱'.
52004009	Te̱ xa'a̱' a̱ ña̱ ndani̱ ta'an' ndo̱' ndii, küní a̱ ña̱ ka'a̱n ka̱ i̱ xa'a̱' ña̱ ja̱a̱n', sa̱kan' ña̱ mi̱i' Ndiosí ni̱ sa̱nia'á ndo'ó ña̱ ndani̱ ta'an' ndo̱'.
52004010	Kua̱chi̱ ndii ndani̱ tu̱ ndo̱' sa̱kuu' ne̱ i̱ni̱ inga' xini Jesús xiin' e̱', ne̱ ndiee' ñu̱'u' Macedonia nda̱'a' ñu̱u̱ ndo̱'. Ndisu̱ ka'án nda'vi ndu̱ xiin' ndo̱', ña̱ni̱ ta'an' ndu̱, ña̱ ku̱ndani̱ naa ku̱ndani̱ ta'an' ka̱ ndo̱'.
52004011	Te̱ ka̱ka̱ naa xika' ndo̱' ña̱ ndiee' mani̱' ndo̱' xiin' sa̱kuu' ne̱ yivi̱'. Te̱ xa'a̱' ña̱ ka'án kua̱chi̱ nuu̱' mi̱i' kui̱ti̱' ndo̱' chuun' xa'a' ndo̱'. Te̱ sa̱chuun' ndo̱' xiin' nda̱'a' mi̱i' ndo̱' te̱ ku̱ti̱a̱ku̱ ndo̱' sa̱a̱ nii' ni̱ ka'a̱n chuun' ndu̱ xiin' ndo̱' kii̱' ni̱ ja̱a̱n'.
52004012	Te̱ ko̱to̱ ka'nu' ne̱ ï̱ni̱ xini Jesús ndo'ó kii̱' ku̱ni̱ ni̱a̱ xaa' ndo̱' ña̱ ja̱a̱n', te̱ kö̱tii̱n ndi̱a̱a̱ ndo̱' nde̱e̱ i̱i̱n ne̱ yivi̱'.
52004013	Ña̱ni̱ ta'an' ndu̱, kuní ndu̱ ña̱ ku̱ni̱ ndo̱' sa̱a̱ ndo'o' ne̱ xa̱ ni̱ xi'i̱, te̱ kü̱su̱chi' i̱ni̱ ndo̱' xa'a̱' ni̱a̱ nde̱e̱ naa xaa' ne̱ ndiätu' i̱ni̱ ña̱ ku̱ndi̱e̱e̱ ni̱a̱ mii' ndu'u̱' Ndiosí.
52004014	Kua̱chi̱ ndii kandixa' e̱' ña̱ ni̱ sa̱na̱tiaku Ndiosí Jesús, te̱ sa̱kan' tu̱ sa̱na̱tiaku a̱ ne̱ ni̱ xi'i̱, ne̱ i̱ni̱ xini Jesús, te̱ ndu̱i̱i̱n ni̱a̱ xiin' a̱ ndi̱vi'.
52004015	Sa̱kan' na kuii' ka'án ndu̱ xiin' ndo̱' vi̱ti̱n ña̱ ni̱ ka'a̱n xto̱'o̱ e̱' xiin' ndu̱ ndii. Yoo', ne̱ tiaku kii̱' na̱ndi̱ko' a̱ ndii, kï̱'i̱n i̱chi' e̱' nuu̱' ne̱ xa̱ ni̱ xi'i̱ ja̱a̱n'.
52004016	Kua̱chi̱ ndii mi̱i' xto̱'o̱ e̱' Jesús ke̱ta̱ nde̱e̱ ndi̱vi' ka'án chuun' ti'e' a̱ xiin' tachi̱' yu̱'u' a̱, te̱ ka'a̱n ti'e' tu̱ i̱i̱n ángele kuu' nu̱u', te̱ nde'i̱ ti'e' tu̱ i̱i̱n nda̱chuun' Ndiosí. Te̱ ne̱ ni̱ xi'i̱, ne̱ i̱ni̱ xini Cristo ndii, xi̱'na̱ ka̱ ni̱a̱ na̱ti̱a̱ku̱ kii̱' sa̱kan'.
52004017	Sa̱kan' te̱ yoo', ne̱ tiaku kii̱' sa̱kan', ne̱ ni̱ ndoo̱ ka̱ ndiee' ndii, i̱i̱n xi̱ta̱' inga' ti̱o̱' Ndiosí yoo' xiin' ne̱ ja̱a̱n', te̱ ku'u̱n e̱' nuu̱' viko̱', te̱ ndu̱i̱i̱n e̱' xiin' xto̱'o̱ e̱' te̱i̱n tachi̱'. Te̱ sa̱kan' ku̱ndi̱e̱e̱ e̱' xiin' a̱ nde̱e̱ ndi'i' ni̱ kivi̱'.
52004018	Xa'a̱' a̱ ja̱a̱n' na kuii' sa̱ndi̱e̱ni ta'an' i̱'i̱n ndo̱' xiin' tu̱'u̱n yo'o'.
52005001	Ña̱ni̱ ta'an' ndu̱, küní a̱ ña̱ ka'a̱n i̱ xiin' ndo̱' a̱ma̱a̱ kui̱ti̱' na̱ndi̱ko' xto̱'o̱ e̱' Jesús, ni̱ nde̱e̱ küní tu̱ a̱ ka'a̱n i̱ xiin' ndo̱' sa̱a̱ kui̱ti̱' xka'ndi̱a̱ a̱.
52005002	Kua̱chi̱ ndii xa̱ xiní kaxi' ndo̱' ña̱ kii̱' xaa̱ kivi̱' ña̱ na̱ndi̱ko' xto̱'o̱ e̱' ndii, i̱i̱n xaa̱ ki'i̱' kui̱ti̱' a̱ nde̱e̱ naa xaa' i̱i̱n te̱ kui'na̱' ñu̱u.
52005003	Kii̱' ka'án ne̱ yivi̱' ndii: “Ndiee' mani̱' e̱', te̱ kö̱o̱' a̱ yoo”, kachi ni̱a̱, sa̱kan' te̱ i̱i̱n ki̱xi̱n kui̱ti̱' ña̱ sa̱ndo̱ñu'u' ña̱'a' nde̱e̱ naa i̱i̱n kua̱xi̱ kui̱ti̱' ña̱ ndo'o' i̱i̱n ña̱'a' kii̱' xito' sa̱kaku' a'. Te̱ kö̱o̱' a̱ ku̱vi̱ sa̱a̱ ni̱a̱, te̱ kaku̱ ni̱a̱.
52005004	Ndisu̱ ndo'ó, ña̱ni̱ ta'an' ndu̱ ndii, yöo sa'ví i̱ni̱ ndo̱' xa'a̱' kivi̱' ja̱a̱n' te̱ ti̱i̱n nianí a̱ ndo'ó nde̱e̱ naa tiin' nianí te̱ kui'na̱' ne̱ yivi̱'.
52005005	Sa̱kan' ña̱ sa̱kuu' ndo'ó ndii, xa̱ tuvi' nuu̱' nimá ndo̱' xaa' ñu'u̱ Ndiosí, te̱ xika' ndo̱' nde̱e̱ naa i̱i̱n ke'in' nduu' a̱. Te̱ ndüu' e̱' nde̱e̱ naa ne̱ xika' ñu̱u, ni̱ nde̱e̱ ndüu' tu̱ e̱' ne̱ xika' i̱i̱n yaví.
52005006	Sa̱kan' na kuii' täxi' e̱' ña̱ ko̱o̱ sa'ví i̱ni̱ e̱' xa'a̱' kivi̱' ja̱a̱n' naa xaa' ne̱ ï̱ni̱ xini Jesús, süu̱' ja̱a̱n' ndii ko̱o̱ tu̱'va̱ e̱' xa̱'a' a̱, te̱ ko̱o̱ ñu'u' i̱ni̱ tu̱ e̱'.
52005007	Kua̱chi̱ ndii, ne̱ yoo sa'ví i̱ni̱ xa'a̱' kivi̱' ja̱a̱n' ndii, kixín ni̱a̱ ñu̱u, te̱ xi'i' tu̱ ni̱a̱ vino ñu̱u, te̱ xini̱ ni̱a̱.
52005008	Ndisu̱ yoo', ne̱ xa̱ tuvi' nuu̱' nimá xaa' ñu'u̱ Ndiosí ndii, kuní a̱ ña̱ ko̱o̱ ñu'u' i̱ni̱ e̱', te̱ tiasi ña̱ i̱ni̱ e̱' xini e̱' Jesús yoo', xiin' ña̱ ndani̱ ta'an' e̱'. Te̱ ña̱ ndiatu' i̱ni̱ e̱' sa̱kakú Jesús yoo ndii, nduu' a̱ nde̱e̱ naa ti'e̱' ña̱ kasi xíni' e̱'.
52005009	Kua̱chi̱ ndii, süu̱' ni̱ na̱ka̱xi̱n Ndiosí yoo' te̱ sa̱ndo'o' a̱ yoo', süu̱' ja̱a̱n' ndii ni̱ na̱ka̱xi̱n a̱ yoo' te̱ sa̱kakú a̱ yoo' xa'a̱' ña̱ ni̱ xa̱a̱ xto̱'o̱ e̱' Jesucristo,
52005010	ña̱ ni̱ xi'i̱ a̱ xa'a̱' e̱', te̱ ku̱ndi̱e̱e̱ inga' e̱' xiin' a̱ naa' ni̱ xi'i̱ e̱' uun naa' tiaku e̱'.
52005011	Sa̱kan' na kuii' sa̱ndi̱e̱ni ta'an' i̱'i̱n ndo̱', te̱ chi̱ndi̱e̱e' ta'an' tu̱ ndo̱' ña̱ kua̱'nu̱ ka̱ ndo̱' nuu̱' i̱chi' Jesús naa xa̱ xaa' ka̱ ndo̱'.
52005012	Ña̱ni̱ ta'an' ndu̱, ka'án nda'vi ndu̱ xiin' ndo̱' ña̱ ko̱to̱ ka'nu' ndo̱' ne̱ xachuun' u'vi̱ te̱i̱n ndo̱' chu̱u̱n nuu̱' xto̱'o̱ e̱', ña̱ xito' ni̱a̱ ndo'ó, te̱ sania'á tu̱ ni̱a̱ ndo'ó ña̱ ndikún ndo̱' i̱chi' a̱.
52005013	Te̱ ti̱i̱n ka'nu' va̱ ndo̱' ne̱ ja̱a̱n', te̱ ku̱ndani̱ va̱ tu̱ ña̱'a' ndo̱' xa'a̱' chu̱u̱n ña̱ xaa' ni̱a̱. Te̱ ku̱ndi̱e̱e̱ mani̱' xiin' ta'an' ndo̱'.
52005014	Ña̱ni̱ ta'an' ndu̱, ka'án nda'vi tu̱ ndu̱ xiin' ndo̱' ña̱ ka̱ni̱ kuento ndo̱' ne̱ suxan', te̱ sa̱ndi̱e̱ni tu̱ ndo̱' ne̱ nuu' nimá, te̱ chi̱ndi̱e̱e' ni̱ tu̱ ndo̱' ne̱ iti̱a̱' i̱ni̱, te̱ sa̱kan' tu̱ kuie ku̱u̱ i̱ni̱ ndo̱' xiin' sa̱kuu' ne̱ yivi̱'.
52005015	Chu̱u̱n xa'a' va̱ ndo̱' ña̱ nde̱e̱ i̱i̱n ndo̱' sä̱na̱ndiko' ña̱ ni̱a̱'a xa'a̱' ña̱ ni̱a̱'a ña̱ xaa' ne̱ yivi̱' xiin' ndo̱', süu̱' ja̱a̱n' ndii ka̱ka̱ ndo̱' xaa' ndo̱' ña̱ va̱'a̱ xiin' ta'an' ndo̱', te̱ i̱i̱n kachi tu̱ sa̱a̱ ndo̱' a̱ xa'a̱' sa̱kuu' ne̱ yivi̱'.
52005016	Kua̱tia' na kuatia' i̱ni̱ ndo̱'.
52005017	Te̱ ka'a̱n na ka'án ndo̱' xiin' Ndiosí.
52005018	Te̱ ta̱xi̱ na taxi' ndo̱' ña̱ chi̱nda̱ni a̱ xa'a̱' sa̱kuu' ña̱ ndo'o' ndo̱'. Kua̱chi̱ ndii ña̱ ja̱a̱n' nduu' ña̱ kuní Ndiosí sa̱a̱ e̱' xa'a̱' a̱ ña̱ i̱ni̱ e̱' xini e̱' Cristo Jesús.
52005019	Tï̱a̱si̱ ndo̱' ña̱ kuni sa̱a̱ Espíritu Santo.
52005020	Te̱ sä̱nuu' tu̱ ndo̱' ña̱ ka'án tiakú ne̱ yivi̱' xaa' Espíritu Santo ja̱a̱n'.
52005021	Ndisu̱ sa̱kuaa̱n ndi'i̱ ndo̱' a̱ te̱ ku̱ni̱ ndo̱' naa' Espíritu Santo ja̱a̱n' nduu' ña̱ saka'án tiakú ne̱ yivi̱' ja̱a̱n' uun sü̱vi̱ a̱. Te̱ ña̱ va̱'a̱ kui̱ti̱' na̱ti̱i̱n ndo̱'.
52005022	Te̱ na ku̱xi̱o̱o̱ tu̱ ndo̱' nuu̱' sa̱kuu' nuu̱' ña̱ ni̱a̱'a.
52005023	Na ta̱xi̱ na Ndiosí ña̱ mani̱' ko̱o̱ xiin' ndo̱', te̱ na nda̱sa̱ndo̱o̱ ndi̱'i̱ xa̱chi' a̱ ndo'ó. Te̱ sa̱kan' ta̱xa̱'a̱ a̱ ka̱nii' ndo̱', naa kuu' espíritu ndo̱', xiin' nimá ndo̱', xiin' ñu̱'u' nde'i̱ ndo̱', te̱ kö̱o̱' nde̱e̱ i̱i̱n xa'a̱' ña̱ ti̱i̱n kua̱chi̱ a̱ ndo'ó kii̱' na̱ndi̱ko' xto̱'o̱ e̱' Jesucristo.
52005024	Sa̱kan' ña̱ Ndiosí, ña̱ ni̱ ka̱na̱ yoo' ndii, xachuun' nda̱ku a̱ te̱ sa̱xinú a̱ sa̱kuu' ña̱ ja̱a̱n'.
52005025	Ña̱ni̱ ta'an' ndu̱, ka'a̱n ndo̱' xiin' Ndiosí xa'a̱' ndu̱.
52005026	Chi̱to nuu̱' ta'an' sa̱kuu' ndo̱' kuenta Jesús, te̱ xiin' ña̱ ja̱a̱n' na̱kua̱tu̱ ta'an' ndo̱'.
52005027	Ka'án chuun' i̱ nuu̱' ndo̱' sa̱a̱ kuní xto̱'o̱ e̱' ña̱ ka̱'vi̱ ndo̱' tu̱tu̱ yo'o' nuu̱' sa̱kuu' ña̱ni̱ ta'an' e̱'.
52005028	Te̱ na sa̱ñu'u' na xto̱'o̱ e̱' Jesucristo ndo'ó. Sa̱kan' na ku̱ndu̱u̱ a̱.
53001001	Yu'u̱ Pablo, xiin' Silvano, xiin' Timoteo ndii, ti'vi' ndu̱ cha'an' ndo'ó, ne̱ ndiee' ñu̱u̱ Tesalónica, ne̱ nakayá xa'a̱' yu̱va' e̱' Ndiosí xiin' xa'a̱' xto̱'o̱ e̱' Jesucristo.
53001002	Na sa̱ñu'u' va̱ na a̱ ndo'ó, te̱ na ta̱xi̱ tu̱ a̱ ña̱ mani̱' ko̱o̱ xiin' ndo̱'.
53001003	Ña̱ni̱ ta'an' ndu̱, kuní a̱ ña̱ ta̱xi̱ ndu̱ ña̱ chi̱nda̱ni Ndiosí sa̱kuu' i̱chi' xa'a̱' ndo̱'. Xata'a̱n sa̱a̱ ndu̱ sa̱kan', kua̱chi̱ ndii kua'a̱n kua̱'nu̱ te̱ kua'a̱n kua̱'nu̱ ña̱ i̱ni̱ ndo̱' xini ndo̱' Jesús, xiin' ña̱ ndani̱ ta'an' ka̱ ndo̱' i̱'i̱n kivi̱' kua'a̱n.
53001004	Xa'a̱' a̱ ja̱a̱n' na ka'án kuatia' ndu̱ nuu̱' i̱'i̱n ti̱'vi̱, ne̱ nakayá xa'a̱' Jesús, sa̱a̱ kundieni ndo̱' nuu̱' sa̱kuu' nuu̱' ña̱ sando'o' ne̱ yivi̱' ndo'ó, xiin' sa̱kuu' nuu̱' ña̱ xandii̱' ni̱a̱ xiin' ndo̱'. Te̱ ka'án tu̱ ndu̱ sa̱a̱ vi̱' i̱ni̱ ndo̱' xini ndo̱' Jesús kii̱' ndo'o' ndo̱' sa̱kan'.
53001005	Te̱ xa'a̱' a̱ ña̱ kundieni ndo̱' ña̱ ndo'o' ndo̱' ja̱a̱n' ndii, nia'á a̱ ña̱ xachuun' nda̱ku Ndiosí, te̱ xata'a̱n ku̱ndi̱e̱e̱ ndo̱' mii' xa'ndia chuun' a̱, sa̱kan' na ndo'o' ndo̱' xa'a̱' ña̱ ja̱a̱n' vi̱ti̱n.
53001006	Te̱ xa'a̱' a̱ ña̱ xachuun' nda̱ku Ndiosí ndii, sa̱ndo'o' a̱ ne̱ sando'o' ndo'ó ja̱a̱n'.
53001007	Te̱ ndo'ó, ne̱ ndo'o' vi̱ti̱n ndii, ta̱xi̱ a̱ ña̱ na̱ndiee̱' ndo̱' xiin' ndu̱ kii̱' sa̱tuví xiin' mii' xto̱'o̱ e̱' Jesús nde̱e̱ ndi̱vi' xiin' kua'a̱' ángele, ña̱ xika' nuu' nuu̱' a̱.
53001008	Te̱ ki̱xi̱n a̱ te̱i̱n ñu'u̱ ndatin, te̱ sa̱ndo'o' a̱ sa̱kuu' ne̱ xïni yoo Ndiosí, ne̱ nï̱ kandixa' tu̱'u̱n va̱'a̱ xa'a̱' xto̱'o̱ e̱' Jesucristo.
53001009	Ne̱ ja̱a̱n' ndii, ku̱ndo̱'o̱ ni̱a̱ nde̱e̱ ndi'i' ni̱ kivi̱' sa̱a̱ a̱ kii̱' sa̱kan', te̱ tä̱xi̱ a̱ ña̱ ku̱ndi̱e̱e̱ ni̱a̱ xiin' a̱. Ni̱ nde̱e̱ tä̱xi̱ tu̱ a̱ ku̱ndi̱e̱e̱ ni̱a̱ nuu̱' ña̱ ndi̱e̱e̱' nda̱tu̱n' koo' chukuu' a̱.
53001010	Sa̱kan' sa̱a̱ a̱ kii̱' xaa̱ kivi̱' ña̱ na̱ndi̱ko' a̱ ja̱a̱n', te̱ ko̱to̱ ka'nu' ña̱'a' sa̱kuu' ne̱ nduu' kuenta a̱, te̱ na̱nda̱ni̱ tu̱ ni̱a̱ ku̱ni̱ ña̱'a' ni̱a̱. Te̱ ku̱ndi̱e̱e̱ tu̱ ndo'ó i̱kan' xiin' ne̱ ja̱a̱n' xa'a̱' a̱ ña̱ i̱ni̱ ndo̱' xini ndo̱' ña̱ ni̱ ndi̱e̱e̱ yu̱'u' ndu̱ nuu̱' ndo̱'.
53001011	Xa'a̱' a̱ ja̱a̱n' na ka'án te̱ ka'án ndu̱ xiin' Ndiosí xa'a̱' ndo̱' te̱ ku̱ndu̱u̱ ndo̱' ne̱ xata'a̱n xa'a̱' chu̱u̱n ña̱ ni̱ ka̱na̱ a̱ ndo'ó, te̱ xiin' ña̱ ndi̱e̱e̱' a̱ na sa̱xinú a̱ ña̱ va̱'a̱ ña̱ kuní ndo̱' sa̱a̱ ndo̱', xiin' ña̱ va̱'a̱ ña̱ xaa' ndo̱' xa'a̱' a̱ ña̱ i̱ni̱ ndo̱' xini ndo̱' Jesús.
53001012	Te̱ xiin' ña̱ xaa' ndo̱' ja̱a̱n' na̱ti̱i̱n xto̱'o̱ e̱' Jesucristo ña̱ tiin' ka'nu' ña̱'a' ne̱ yivi̱', te̱ na̱ti̱i̱n tu̱ ndo'ó ña̱ ti̱i̱n ka'nu' ja̱a̱n' xa'a̱' a̱ ña̱ kundani̱ mi̱i' Ndiosí xiin' xto̱'o̱ e̱' Jesucristo ndo'ó.
53002001	Te̱ vi̱ti̱n ka'a̱n ndu̱ xiin' ndo̱' xa'a̱' ña̱ na̱ndi̱ko' xto̱'o̱ e̱' Jesucristo xiin' xa'a̱' sa̱a̱ na̱ta'an' e̱' xiin' a̱. Ña̱ni̱ ta'an' ndu̱, xikán ndu̱ nuu̱' ndo̱'
53002002	ña̱ tä̱xi̱ ndo̱' ña̱ sa̱ndi'ni̱ ne̱ yivi̱' ndo'ó, ni̱ nde̱e̱ kü̱yi̱'vi tu̱ ndo̱' sa̱a̱ ni̱a̱ naa' ka'án ni̱a̱ ña̱ ni̱ sa̱tuví Espíritu Ndiosí nuu̱' ni̱a̱ ña̱ xa̱ ni̱ ki̱xi̱n tu̱ku̱u̱ xto̱'o̱ e̱' Jesús, uun naa' ka'án ndo̱so̱' ni̱a̱ ña̱ ja̱a̱n', uun naa' ka'án ni̱a̱ ña̱ ni̱ na̱ti̱i̱n ni̱a̱ i̱i̱n tu̱tu̱ nda̱'a' ndu'u̱ ña̱ ka'án xa'a̱' ña̱ ja̱a̱n' ndii.
53002003	Tä̱xi̱ ndo̱' ku̱ni̱ xa'an' nde̱e̱ i̱i̱n ne̱ yivi̱' ndo'ó xiin' ndee ka̱ nuu̱' ña̱ xini xa'an'. Kua̱chi̱ ndii, kii̱' kuní ka̱ xaa̱ kivi̱' ja̱a̱n' ndii, xi̱'na̱ ka̱ kivi̱', ña̱ na̱kuita̱ tei' kua'a̱' va̱ ne̱ yivi̱' nuu̱' Ndiosí, xaa̱, xiin' ña̱ tuvi̱ te̱ xäa' kuenta kuu' tu̱'u̱n nde̱i' Ndiosí. Te̱ ja̱a̱n' ndii, te̱ xa̱ yoo ndo̱ñu'u' xa̱chi' nduu' ra̱.
53002004	Kua̱chi̱ ndii xikuita'nú ra̱ nuu̱' sa̱kuu' ña̱ ka'án ne̱ yivi̱' nduu' ndiosí, xiin' nuu̱' sa̱kuu' ña̱ xaka'nu' ne̱ yivi̱', te̱ nde̱e̱ ti̱xi̱n yu̱kun' ka'nu' Ndiosí nda̱'ni̱ ra̱ ku̱ndu'u̱' ra̱, te̱ ka'a̱n ra̱ ña̱ xa̱ Ndiosí nduu' mi̱i' ra̱.
53002005	Te̱ na̱ka̱'an' ndo̱' ña̱ xa̱ ni̱ ka'a̱n i̱ xiin' ndo̱' xa'a̱' te̱ ja̱a̱n' kii̱' ni̱ ndu'u̱' i̱ te̱i̱n ndo̱'.
53002006	Xiní kaxi' ndo̱' ña̱ yoo i̱i̱n ña̱ nakasi te̱ ja̱a̱n' te̱ sä̱tuví xiin' mii' ra̱ nde̱e̱ kii̱' xaa̱ kivi̱' ña̱ kuní a̱ sa̱a̱ ra̱ ña̱ ja̱a̱n'.
53002007	Kua̱chi̱ ndii xa̱ ni̱ xa̱'a' xachuun' ña̱ ndi̱e̱e̱' ña̱ ndi̱va̱'a̱, ña̱ yoo si̱'e ja̱a̱n', ndee ña̱ kuní ku̱ndia'a̱ ndi̱'i̱ ña̱ nakasi ña̱'a' kui̱ti̱' te̱ tuvi̱ a̱.
53002008	Te̱ sa̱kan' te̱ tuvi̱ te̱ xäa' kuenta kuu' tu̱'u̱n nde̱i' Ndiosí ja̱a̱n', te̱ xto̱'o̱ e̱' ndii, ka̱'ni̱' ña̱'a' a̱ xiin' tachi̱' yu̱'u' a̱, te̱ sa̱ndo̱ñu'u' xa̱chi' ña̱'a' a̱ xiin' ndi̱e̱e̱' nda̱tu̱n' koo' chukuu' a̱ ña̱ ki̱xi̱n xiin' a̱.
53002009	Te̱ kii̱' tuvi̱ te̱ ja̱a̱n' ndii, ña̱ ndi̱va̱'a̱ sa̱kuiso' chuun' ña̱'a' te̱ sa̱a̱ ra̱ kua'a̱' nuu̱' chu̱u̱n ka'nu' siki', xiin' kua'a̱' ña̱ nia'á siki', xiin' kua'a̱' ña̱ vixi siki' ña̱ nandani̱ ne̱ yivi̱'.
53002010	Te̱ ti̱i̱n ra̱ sa̱kuu' nuu̱' ña̱ xini xa'an' ki̱ni̱ va̱, te̱ ku̱ni̱ xa'an' ra̱ ne̱ kua'a̱n i̱chi' vi̱'e̱ ndi̱a̱ya' xa'a̱' a̱ ña̱ nï̱ kuní ni̱a̱ ka̱ndi̱xa' ni̱a̱ ña̱ ndi̱xa̱ te̱ kaku̱ ni̱a̱ nuu̱' kua̱chi̱ ni̱a̱.
53002011	Xa'a̱' a̱ ja̱a̱n' na ti̱'vi' Ndiosí i̱i̱n ndi̱e̱e̱' ña̱ ku̱ni̱ xa'an' ndi̱e̱e' ne̱ ja̱a̱n' te̱ ka̱ndi̱xa' ni̱a̱ ña̱ xini xa'an' ja̱a̱n',
53002012	sa̱kan' na ka̱tun' Ndiosí sa̱kuu' ne̱ nï̱ ka̱ndi̱xa' ña̱ ndi̱xa̱, süu̱' ja̱a̱n' ndii ni̱ xta̱ni̱ ka̱ ni̱a̱ xaa' ni̱a̱ ña̱ ni̱a̱'a.
53002013	Ndisu̱ ndo'ó, ña̱ni̱ ta'an' ndu̱, ne̱ ndani̱ xto̱'o̱ e̱' Jesús ndii, kuní a̱ ña̱ ta̱xi̱ naa taxi' ndu̱ ña̱ chi̱nda̱ni Ndiosí xa'a̱' ndo̱', sa̱kan' ña̱ xa̱ ni̱ na̱ka̱xi̱n a̱ ndo'ó nde̱e̱ ña̱ nu̱u' te̱ kaku̱ ndo̱' xiin' ña̱ ndi̱e̱e̱' Espíritu Santo, ña̱ xaa' sa̱kan', te̱ nduu' ndo̱' ndi̱ti̱a̱ Ndiosí, xiin' ña̱ i̱ni̱ ndo̱' xini ndo̱' ña̱ ndi̱xa̱.
53002014	Xa'a̱' a̱ ja̱a̱n' na ni̱ ka̱na̱ Ndiosí ndo'ó xiin' tu̱'u̱n va̱'a̱ ña̱ ni̱ ka'a̱n ndo̱so̱' ndu̱ nuu̱' ndo̱' te̱ ku̱ndi̱e̱e̱ na ndo̱' mii' nda̱tu̱n' kaa', mii' yoo xto̱'o̱ e̱' Jesucristo.
53002015	Ña̱ni̱ ta'an' ndu̱, sa̱kan' na kuii' kui̱ta̱ ni̱'i̱ ndo̱' nuu̱' ña̱ ni̱ sa̱ya'á ndu̱ nuu̱' ndo̱', te̱ ka̱ka̱ nda̱ku tu̱ ndo̱' nuu̱' a̱, naa' nduu' a̱ ña̱ ni̱ ka'a̱n xiin' yu̱'u' ndu̱ nuu̱' ndo̱', uun naa' nduu' a̱ ña̱ ni̱ ke̱'i̱ ndu̱ nuu̱' tu̱tu̱.
53002016	Te̱ mi̱i' xto̱'o̱ e̱' Jesucristo xiin' yu̱va' e̱' Ndiosí, ña̱ nduu' ña̱ ndani̱ yoo', te̱ ni̱ ta̱xi̱ mi̱i' a̱ ña̱ sa̱ki'ví a̱ yoo' nde̱e̱ ndi'i' ni̱ kivi̱', te̱ ni̱ ta̱xi̱ tu̱ a̱ ña̱ ndiatu' i̱ni̱ va̱'a̱ e̱',
53002017	na sa̱ndi̱e̱ni na tu̱ a̱ nimá ndo̱', te̱ chi̱ndi̱e̱e' tu̱ a̱ ndo'ó xiin' sa̱kuu' ña̱ va̱'a̱ ña̱ sa̱a̱ ndo̱', uun ña̱ ka'a̱n ndo̱'.
53003001	Ña̱ni̱ ta'an' ndu̱, mii' ndi'i' ndo̱so̱' yo'o' ka'án ndu̱ xiin' ndo̱' ña̱ ka'a̱n va̱ ndo̱' xiin' Ndiosí xa'a̱' ndu̱ te̱ yachi̱ kiku̱ tu̱'u̱n va̱'a̱ xa'a̱' xto̱'o̱ e̱', te̱ na̱ti̱i̱n ka'nu' ne̱ yivi̱' a̱ nde̱e̱ naa ni̱ na̱ti̱i̱n ndo'ó a̱.
53003002	Te̱ ka'a̱n tu̱ ndo̱' xiin' Ndiosí ña̱ sa̱kakú a̱ ndu'u̱ nuu̱' ne̱ ni̱a̱'a. Kua̱chi̱ ndii süu̱' sa̱kuu' ne̱ yivi̱' i̱ni̱ xini Jesús.
53003003	Ndisu̱ xto̱'o̱ e̱' ndii, xachuun' nda̱ku a̱, ña̱ ja̱a̱n' na kuii' sa̱ndi̱e̱ni a̱ ndo'ó, te̱ ko̱to̱ tu̱ a̱ ndo'ó nuu̱' ña̱ ndi̱va̱'a̱.
53003004	Te̱ xa'a̱' a̱ ña̱ i̱i̱n nduu' e̱' xiin' xto̱'o̱ e̱' Jesús ndii, i̱ni̱ ndu̱ ña̱ sa̱xinú ndo̱' ña̱ ni̱ ka'a̱n ndu̱ xiin' ndo̱', te̱ kua'a̱n naa kua'a̱n ndo̱' ña̱ saxinú ndo̱' ña̱ ja̱a̱n'.
53003005	Te̱ na chi̱ndi̱e̱e' xto̱'o̱ e̱' ndo'ó, te̱ ku̱ndani̱ ka̱ ndo̱' ne̱ yivi̱' sa̱a̱ nii' ndani̱ Ndiosí sa̱kuu' e̱', te̱ na ta̱xi̱ tu̱ a̱ ndi̱e̱e̱' ndo̱', te̱ sa̱ndi̱e̱ni xiin' mii' ndo̱' nuu̱' tu̱ndo'o̱' naa ni̱ xa̱ndi̱e̱ni xiin' mii' Cristo nuu̱' ña̱ ni̱ ndo̱'o̱ a̱.
53003006	Ña̱ni̱ ta'an' i̱, xiin' ña̱ ndi̱e̱e̱' xto̱'o̱ e̱' Jesucristo ka'án chuun' ndu̱ xiin' ndo̱' ña̱ ku̱siin' ndo̱' nuu̱' sa̱kuu' ne̱ suxa̱n', ne̱ ndikún i̱chi' Jesús, ne̱ xïka' sa̱a̱ ni̱ sa̱nia'á ña̱'a' ndu̱.
53003007	Kua̱chi̱ ndii xiní mi̱i' ndo'ó sa̱a̱ ku̱ndiku̱n ndo̱' xata̱' ña̱ ni̱ xa̱a̱ ndu̱ kii̱' ni̱ yoo̱ ndu̱ xiin' ndo̱', nï̱ nduu̱ ndu̱ te̱ suxa̱n' kii̱' sa̱kan'.
53003008	Te̱ ni̱ nde̱e̱ nï̱ xa̱xi̱' so̱'o̱ ndu̱ ña̱'a̱ nde̱e̱ i̱i̱n ne̱ yivi̱', süu̱' ja̱a̱n' ndii ndu̱vi' xiin' ñu̱u ni̱ xa̱chuun' u'vi̱ ndu̱, sa̱kan' ña̱ nï̱ kuni̱ ndu̱ sa̱ndo'o' ndu̱ nde̱e̱ i̱i̱n ndo'ó.
53003009	Ni̱ xa̱a̱ ndu̱ sa̱kan' tee̱' ndee xata'a̱n ña̱ ta̱xi̱ ndo'ó ña̱ xaxi̱' ja̱a̱n' ka̱xi̱' ndu̱. Ndisu̱ nï̱ kuni̱ ndu̱ sa̱kan' te̱ ku̱ndiku̱n ndo̱' i̱chi' ña̱ ni̱ nia'a̱ ndu̱ ja̱a̱n'.
53003010	Kua̱chi̱ ndii sa̱kan' tu̱ kii̱' ni̱ yoo̱ ndu̱ xiin' ndo̱' ndii, ni̱ ka'a̱n chuun' ndu̱ ña̱ naa' yo̱o̱ ka̱ küni sa̱chuun' ndii, na kü̱xi̱ tu̱ ni̱a̱.
53003011	Kua̱chi̱ ndii ni̱ xi̱ni̱ ndu̱ kuento ña̱ yoo sa̱va̱ ne̱ suxan' te̱i̱n ndo̱', te̱ küni sa̱chuun' ni̱a̱ nde̱e̱ i̱i̱n nuu̱' chu̱u̱n, süu̱' ja̱a̱n' ndii chi'ni' xiin' mi̱i' ni̱a̱ nuu̱' ña̱ xaa' tu̱ku̱ ne̱ yivi̱' mii' kö̱o̱' kana' ña̱'a'.
53003012	Te̱ ne̱ ja̱a̱n' ndii, ka'án chuun' ndu̱ xiin' ni̱a̱, te̱ kani tu̱ ña̱'a' ndu̱ kuento xa'a̱' a̱ ña̱ ni̱ sa̱kuiso' chuun' xto̱'o̱ e̱' Jesucristo ndu'u̱, ña̱ na sa̱chuun' mani̱' ni̱a̱, te̱ ku̱ti̱a̱ku̱ ni̱a̱.
53003013	Te̱ ndo'ó, ña̱ni̱ ta'an' ndu̱, na xä̱vi ndo̱' ña̱ xaa' ndo̱' ña̱ va̱'a̱.
53003014	Sa̱a̱ ndo̱' kuenta naa' yo̱o̱ sa̱va̱ ne̱ küni ka̱ndi̱xa' ña̱ ka'án ndu̱ nuu̱' tu̱tu̱ yo'o', te̱ kï̱'i̱n ta'an' ndo̱' xiin' ni̱a̱, sa̱kan' te̱ ku̱ka̱'a̱n nuu̱' ni̱a̱ xa'a̱' ña̱ xaa' ni̱a̱ ja̱a̱n'.
53003015	Ndisu̱ kü̱nda̱si' ña̱'a' ndo̱', süu̱' ja̱a̱n' ndii ka'a̱n mani̱' ndo̱' xiin' ni̱a̱ xa'a̱' a̱ ña̱ ne̱ i̱ni̱ xini xto̱'o̱ e̱' xiin' e̱' nduu' ni̱a̱.
53003016	Te̱ xto̱'o̱ e̱', ña̱ taxi' ña̱ mani̱', na ta̱xi̱ na ña̱ mani̱' a̱ ko̱o̱ xiin' sa̱kuu' ndo̱' sa̱a̱ kivi̱' xiin' a̱ma̱a̱ ka̱. Te̱ na ko̱o̱ na a̱ xiin' sa̱kuu' ndo̱'.
53003017	Yu'u̱, te̱ nduu' Pablo, ke'i i̱ xiin' nda̱'a' mi̱i' i̱ cha'an' ndo̱'. Sa̱kan' xaa' i̱ xiin' sa̱kuu' tu̱tu̱ ña̱ ke'i i̱ te̱ nia'á i̱ ña̱ yu'u̱ ni̱ ke̱'i̱ i̱ a̱. Sa̱kan' ke'i yu'u̱.
53003018	Na sa̱ñu'u' na xto̱'o̱ e̱' Jesucristo sa̱kuu' ndo'ó. Sa̱kan' na ku̱ndu̱u̱ a̱.
54001001	Yu'u̱ nduu' Pablo, te̱ Jesucristo ni̱ ti̱a̱nu̱' yu'u̱ te̱ sania'á i̱ i̱chi' a̱, sa̱kan' ña̱ Ndiosí, ña̱ ni̱ sa̱kakú yoo', xiin' Jesucristo, ña̱ ndiatu' i̱ni̱ e̱' xa'a̱', ni̱ sa̱kuiso' chuun' yu'u̱.
54001002	Ti'vi' i̱ cha'an' u̱n', Timoteo, te̱ nduu' u̱n' nde̱e̱ naa si'e̱ i̱ xa'a̱' a̱ ña̱ i̱ni̱ inga' e̱' xini e̱' Cristo. Na sa̱ñu'u' na yu̱va' e̱' Ndiosí xiin' xto̱'o̱ e̱' Cristo Jesús yo'ó, te̱ na ku̱vi̱ta i̱ni̱ a̱ xa'a̱' u̱n', te̱ na ta̱xi̱ tu̱ a̱ ña̱ mani̱' ko̱o̱ xiin' u̱n'.
54001003	Kii̱' ni̱ ke̱ta̱ i̱ kua'a̱n i̱ ñu̱'u' Macedonia ndii, ni̱ ka'a̱n nda'vi i̱ xiin' u̱n' ña̱ ndoo̱ u̱n' ñu̱u̱ Éfeso te̱ ka'a̱n chuun' u̱n' xiin' sa̱va̱ te̱ sania'á ña̱ xini xa'an' ña̱ na sa̱i̱i̱n kuiín ra̱ ña̱ ja̱a̱n'.
54001004	Te̱ na sa̱i̱i̱n kuiín tu̱ ra̱ ña̱ sania'á ra̱ kuento ya̱ta', uun ña̱ natava̱' ra̱ kuenta yo̱o̱ ni̱ nduu̱ i̱chi' ya̱ta' ne̱ yivi̱', ña̱ kö̱o̱' kivi̱' ndi'i'. Kua̱chi̱ ndii kuento kui̱ti̱' sakani ta'an' ña̱ ja̱a̱n' ne̱ yivi̱', te̱ täxi' a̱ ña̱ kua̱'nu̱ e̱' nuu̱' ña̱ i̱ni̱ e̱' xini e̱' Jesús.
54001005	Te̱ ni̱ ka'a̱n chuun' i̱ ña̱ ja̱a̱n' xiin' u̱n' te̱ sania'á u̱n' ne̱ yivi̱' ña̱ ndani̱ ta'an' e̱', xiin' ña̱ ndo̱o̱ ko̱o̱ nimá e̱', xiin' ña̱ naá kaxi' tu̱ ña̱ xanini e̱', xiin' xa'a̱' ña̱ i̱ni̱ xna̱'a̱ e̱' xini e̱' Jesús.
54001006	Te̱ xa̱ ni̱ ku̱xi̱o̱o̱ sa̱va̱ te̱ yivi̱' nuu̱' ña̱ ja̱a̱n', te̱ ndee xa̱ nuu̱' xa'a̱' ña̱ kuä̱sa̱' kuní kui̱ti̱' kani' ta'an' ra̱ kuento.
54001007	Te̱ kuni ku̱ndu̱u̱ ra̱ te̱ sania'á tu̱'u̱n nde̱i' Ndiosí, kachi mi̱i' ra̱, ndisu̱ nde̱e̱ kündani̱ ra̱ ña̱ ka'án tu̱'u̱n nde̱i' ja̱a̱n' ni̱ ndee ña̱ sania'á ndi̱tu̱ni̱ va̱ ra̱.
54001008	Ndisu̱ yoo' ndii, xiní e̱' ña̱ ña̱ va̱'a̱ nduu' tu̱'u̱n nde̱i' ja̱a̱n' naa' xachuun' nda̱ku e̱' xiin' a̱.
54001009	Te̱ xiní tu̱ e̱' ña̱ süu̱' yoo tu̱'u̱n nde̱i' ja̱a̱n' xa'a̱' ne̱ xachuun' nda̱ku, süu̱' ja̱a̱n' ndii yoo a̱ xa'a̱' ne̱ xka'ndíá ndo̱so̱' a̱, xiin' xa'a̱' ne̱ xaso̱'o̱ nuu̱' a̱, xiin' xa'a̱' ne̱ xäa' ña̱ kuní Ndiosí, xiin' ne̱ xtani̱ sa̱a̱ kua̱chi̱, xiin' ne̱ xïto' ka'nu' Ndiosí, xiin' ne̱ xa'nú tu̱'u̱n nde̱i' Ndiosí, xiin' ne̱ xa'ni̱' yu̱va' si'i' mi̱i' ni̱a̱, xiin' sa̱kuu' i̱nga̱ ne̱ xa'ni̱',
54001010	te̱ yoo tu̱ a̱ xa'a̱' ne̱ kumi' musa, xiin' xa'a̱' te̱ yivi̱', te̱ kandu'u̱' xiin' i̱nga̱ te̱ yivi̱', xiin' xa'a̱' ne̱ xiko̱' ne̱ yivi̱', xiin' xa'a̱' ne̱ vixi̱, xiin' xa'a̱' ne̱ ndiee' yu̱'u' xiin' ña̱ vixi̱, xiin' xa'a̱' ndee ka̱ ña̱ kani' ta'an' xiin' ña̱ ndi̱xa̱, ña̱ sania'á e̱' xa'a̱' Jesús,
54001011	ña̱ nakuitá xiin' tu̱'u̱n va̱'a̱ nda̱tu̱n' koo' chukuu', ña̱ ka'án xa'a̱' Ndiosí, ña̱ xata'a̱n ti̱i̱n ka'nu' e̱', ña̱ ni̱ sa̱kuiso' chuun' yu'u̱ te̱ ka'a̱n ndo̱so̱' i̱ tu̱'u̱n ja̱a̱n'.
54001012	Taxi' i̱ ña̱ chi̱nda̱ni xto̱'o̱ e̱' Cristo Jesús, ña̱ taxi' ndi̱e̱e̱' i̱, sa̱kan' ña̱ ni̱ xi̱ni̱ a̱ ña̱ te̱ xachuun' nda̱ku nduu' i̱, te̱ ni̱ sa̱kuiso' chuun' a̱ yu'u̱.
54001013	Tee̱' ndee ni̱ nduu̱ i̱ te̱ kani̱a̱'a xa'a̱' a̱, te̱ ni̱ nduu̱ tu̱ i̱ te̱ xandii̱' xiin' ne̱ i̱ni̱ xini ña̱'a', te̱ ni̱ nduu̱ ni̱ tu̱ i̱ te̱ tei' nuu̱' a̱ kii̱' sa̱kan', ndisu̱ ni̱ ku̱vi̱ta i̱ni̱ a̱ xa'a̱' i̱, sa̱kan' ña̱ nï̱ kandixa' ña̱'a' i̱, te̱ ni̱ nde̱e̱ nï̱ ku̱nda̱ni̱ tu̱ i̱ ña̱ ni̱ xa̱a̱ i̱.
54001014	Ndisu̱ xa'a̱' a̱ ña̱ ndani̱ kua'a̱' mi̱i' xto̱'o̱ e̱' Ndiosí yu'u̱, na ni̱ ta̱xi̱ a̱ ña̱ i̱ni̱ i̱ xini ña̱'a' i̱, xiin' ña̱ ndani̱ i̱ ne̱ yivi̱' xaa' Cristo Jesús.
54001015	Ña̱ ka'á̱n i̱ yo'o' ndii, ña̱ nda̱ku nduu' a̱, te̱ xata'a̱n ña̱ na̱ti̱i̱n sa̱kuu' ne̱ yivi̱' a̱: ña̱ ni̱ ki̱xi̱n Cristo Jesús i̱i̱n yivi̱', te̱ sa̱kakú a̱ ne̱ ndiso' kua̱chi̱, te̱ yu'u̱ nduu' te̱ nu̱u', te̱ ni̱ ndiso̱ kua'a̱' ka̱ kua̱chi̱ te̱ ni̱ sa̱kakú a̱.
54001016	Ndisu̱ xa'a̱' a̱ ja̱a̱n' na ni̱ ku̱vi̱ta i̱ni̱ Ndiosí xa'a̱' yu'u̱, te̱ ndiso' kua'a̱' ka̱ kua̱chi̱, te̱ ni̱ nia'a̱ Cristo Jesús xiin' i̱ sa̱kuu' ña̱ kuie kuu' i̱ni̱ a̱. Te̱ ni̱ nia'a̱ tu̱ a̱ ña̱ naa' i̱ni̱ ne̱ yivi̱' ku̱ni̱ ña̱'a' ni̱a̱ ndii, ta̱xi̱ a̱ kivi̱' ñu̱u̱ ña̱ kö̱o̱' kivi̱' ndi'i' nda̱'a' ni̱a̱ naa ni̱ xa̱a̱ a̱ xiin' yu'u̱.
54001017	Te̱ na na̱ti̱i̱n na Ndiosí sa̱kuu' ña̱ tiin' ka'nu', xiin' sa̱kuu' ña̱ xaka'nu' ña̱'a' e̱' nde̱e̱ ndi'i' ni̱ kivi̱'. Te̱ ña̱ ja̱a̱n' nduu' ña̱ xa'ndia chuun' kuu' nu̱u' nde̱e̱ ndi'i' ni̱ kivi̱'. Te̱ kö̱o̱' kivi̱' ku̱vi̱ a̱, te̱ nde̱e̱ i̱i̱n ne̱ yivi̱' kü̱vi̱ ku̱ni̱ ndu̱chi' nuu̱' ña̱'a', te̱ ña̱ ja̱a̱n' kui̱ti̱' nduu' Ndiosí. Sa̱kan' na ku̱ndu̱u̱ a̱.
54001018	Timoteo kua'a mi̱i' i̱, ña̱ yo̱'o̱' sakuiso' chuun' i̱ yo'ó, ña̱ nakuitá xiin' ña̱ ni̱ ka'a̱n tiakú ra̱ xa'a̱' u̱n' sa̱a'. Sa̱kan' na ña̱ ja̱a̱n' na ku̱ndu̱u̱ ndi̱e̱e̱' u̱n' te̱ ku̱nta'an' naa ku̱nta'an' va̱'a̱ u̱n' xiin' ña̱ ni̱a̱'a.
54001019	Te̱ na ku̱ndu̱u̱ tu̱ a̱ ndi̱e̱e̱' u̱n' te̱ kui̱i̱n ni̱'i̱ u̱n' xiin' ña̱ i̱ni̱ u̱n' xini u̱n' Jesús, te̱ ku̱naa̱ kaxi' tu̱ i̱ni̱ u̱n'. Sa̱kan' ña̱ sa̱va̱ ne̱ ndikún i̱chi' Jesús, ne̱ nï̱ xaa' ña̱ ja̱a̱n' ndii, ni̱ sa̱na̱ ni̱a̱ nuu̱' ña̱ i̱ni̱ ni̱a̱ ja̱a̱n' nde̱e̱ naa tundo̱o' kii̱' kani ta'an' nu̱'.
54001020	Sa̱kan' ni̱ xka'ndi̱a̱ a̱ xiin' Himeneo xiin' Alejandro. Sa̱kan' na ni̱ sa̱na̱kua'a ña̱'a' i̱ nda̱'a' ña̱ ndi̱va̱'a̱ te̱ ku̱nda̱ni̱ ra̱ ña̱ vä̱'a̱ kani̱a̱'a ra̱ xa'a̱' Ndiosí.
54002001	Ña̱ yo̱'o̱' xikán i̱ nuu̱' u̱n' vi̱ti̱n ña̱ ka'a̱n nda'vi u̱n' xiin' Ndiosí xa'a̱' sa̱kuu' nuu̱' ne̱ yivi̱', te̱ kaka̱n tu̱ u̱n' nuu̱' a̱ xa'a̱' ni̱a̱. Te̱ ka'a̱n u̱n' xiin' a̱ xa'a̱' ni̱a̱, te̱ sa̱kan' tu̱ ta̱xi̱ u̱n' ña̱ chi̱nda̱ni a̱ xa'a̱' ni̱a̱.
54002002	Sa̱kan' tu̱ sa̱a̱ u̱n' xa'a̱' te̱ xa'ndia chuun', te̱ ka'nu' koo' chukuu', xiin' xa'a̱' sa̱kuu' te̱ kumi' ndi̱e̱e̱', te̱ ku̱vi̱ ku̱ndi̱e̱e̱ mani̱' e̱' i̱i̱n yivi̱', te̱ kü̱ndi̱'ni̱ nimá e̱', te̱ xaa' e̱' ña̱ kuní Ndiosí, te̱ ku̱u̱ kaxi' tu̱ e̱' xiin' ne̱ yivi̱'.
54002003	Sa̱kan' ña̱ ña̱ ja̱a̱n' nduu' ña̱ va̱'a̱, ña̱ xtani̱ Ndiosí, ña̱ ni̱ sa̱kakú yoo'.
54002004	Kua̱chi̱ ndii kuní Ndiosí ña̱ kaku̱ sa̱kuu' ne̱ yivi̱' nuu̱' kua̱chi̱ ni̱a̱, te̱ kuní tu̱ a̱ ña̱ na̱ti̱i̱n ni̱a̱ ña̱ ndi̱xa̱ xa'a̱' a̱.
54002005	Sa̱kan' ña̱ yoo i̱i̱n nda̱a̱' kui̱ti̱' Ndiosí, te̱ yoo i̱i̱n nda̱a̱' kui̱ti̱' tu̱ ña̱ xikui'ní xa'a̱' sa̱kuu' ne̱ yivi̱' nuu̱' a̱. Te̱ ña̱ ja̱a̱n' nduu' Jesucristo, ña̱ nduu' tu̱ te̱ yivi̱',
54002006	ña̱ ni̱ sa̱na̱kua'a kivi̱' ñu̱u̱ a̱ te̱ ni̱ xi'i̱ a̱, te̱ nduu' a̱ ya̱'vi̱ xa'a̱' kua̱chi̱ sa̱kuu' ne̱ yivi̱'. Te̱ ni̱ xka'ndi̱a̱ sa̱kuu' ña̱ ja̱a̱n' kivi̱' ña̱ ni̱ chi̱tuní mi̱i' Ndiosí.
54002007	Xa'a̱' a̱ ja̱a̱n' na ni̱ sa̱kuiso' chuun' Jesús yu'u̱, te̱ sa̱nia'á i̱ i̱chi' a̱ nuu̱' ne̱ tuku', te̱ ka'a̱n ndo̱so̱' i̱ tu̱'u̱n a̱, te̱ sa̱nia'á tu̱ i̱ ña̱ ja̱a̱n' te̱ i̱ni̱ ne̱ ja̱a̱n' ku̱ni̱ ña̱'a' ni̱a̱, te̱ ku̱ni̱ tu̱ ni̱a̱ ña̱ ndi̱xa̱. Te̱ süu̱' xini xa'an' i̱ ña̱ ndi̱xa̱ ka'án i̱ xa'a̱' Cristo.
54002008	Sa̱kan' na kuii' kuní i̱ ña̱ mii' ka̱ ka'án te̱ yivi̱' xiin' Ndiosí ndii, na nda̱ni̱'i̱ ra̱ nda̱'a' ra̱ xiin' ña̱ ndo̱o̱ nimá ra̱, te̱ na nä̱saa̱' ra̱, te̱ ni̱ nde̱e̱ käni' ta'an' tu̱ ra̱ kuento.
54002009	Te̱ kuní tu̱ i̱ ña̱ ña̱'a' ndii, xa̱ku̱ ti̱o̱' na̱ta̱xi̱ xiin' mii' ni̱a̱ kii̱' ni'nu' ni̱a̱ toto̱, te̱ kuní i̱ ña̱ kuu' kaxi' ni̱a̱ xiin' toto̱ ni̱a̱ te̱ nia'a̱ ni̱a̱ ña̱ xäkuita' ni̱a̱ te̱ yivi̱', ni̱ nde̱e̱ sä̱tiín nda̱tu̱n' tu̱ ni̱a̱ i̱xi' xíni' ni̱a̱, ni̱ nde̱e̱ kü̱'u̱n tu̱ oro nda̱'a' ni̱a̱, te̱ ni̱ nde̱e̱ kü̱'u̱n tu̱ yuu̱' nda̱tu̱n', ña̱ nani' perla, suku̱n' ni̱a̱, ni̱ nde̱e̱ kuï̱'nu̱ tu̱ ni̱a̱ toto̱ ya̱'vi̱ va̱.
54002010	Süu̱' ja̱a̱n' ndii va̱'a̱ ka̱ ku̱ndi̱'ni̱ ni̱a̱ ña̱ sa̱a̱ ni̱a̱ chu̱u̱n va̱'a̱, ña̱ nakuitá xiin' ña̱ ndiee' yu̱'u' ña̱'a', ña' xito' ka'nu' Ndiosí. Te̱ ña̱ ja̱a̱n' ku̱ndu̱u̱ nde̱e̱ naa ña̱ na̱ta̱xi̱ xiin' mi̱i' ni̱a̱.
54002011	Te̱ kuní tu̱ i̱ ña̱ ko̱o̱ taxi̱n' yu̱'u' ña̱'a' kii̱' sania'á te̱ yivi̱' tu̱'u̱n Ndiosí, te̱ na ko̱to̱ ka'nu' ni̱a̱ ña̱ xaa' ra̱ ja̱a̱n' ku̱ndi̱e̱e̱ taxi̱n' ni̱a̱.
54002012	Te̱ täxi' i̱ ña̱ sa̱nia'á nde̱e̱ i̱i̱n ña̱'a', te̱ ni̱ nde̱e̱ täxi' tu̱ i̱ ña̱ vi̱ko̱ ni'i' ni̱a̱ te̱ yivi̱'. Va̱'a̱ ka̱ ko̱o̱ taxi̱n' yu̱'u' ni̱a̱.
54002013	Kua̱chi̱ ndii xi̱'na̱ ka̱ ni̱ xa̱'a̱ Ndiosí Adán, sa̱kan' te̱ ni̱ xa̱'a̱ a̱ Eva.
54002014	Te̱ nï̱ xi̱ni̱ xa'an' ña̱ ndi̱va̱'a̱ Adán ja̱a̱n', süu̱' ja̱a̱n' ndii, ni̱ xi̱ni̱ xa'an' a̱ Eva, sa̱kan' te̱ ni̱ na̱ma̱ a' nuu̱' kua̱chi̱.
54002015	Ndisu̱ ña̱'a' ndii, sa̱kakú ña̱'a' Ndiosí xa'a̱' a̱ ña̱ yoo si'e̱ a' naa' iin' ni̱'i̱ a' nuu̱' ña̱ i̱ni̱ a' xini a' Jesús, xiin' ña̱ ndani̱ a' ne̱ yivi̱', xiin' ña̱ xika' a' sa̱a̱ kuní Ndiosí kui̱ti̱', xiin' ña̱ ka̱ka̱ kaxi' a'.
54003001	Ka'án ne̱ yivi̱' ña̱ naa' kuni ku̱ndu̱u̱ yo̱o̱ ka̱ te̱ xito' ne̱ nakayá xa̱'a' Jesús ndii, ña̱ nda̱ku nduu' a̱, ña̱ i̱i̱n chu̱u̱n va̱'a̱ ndioo̱' i̱ni̱ ra̱ xa'a̱'.
54003002	Ndisu̱ i̱i̱n te̱ xito' ne̱ nakayá xa̱'a' Jesús ndii, kuní a̱ ña̱ ku̱ndu̱u̱ ra̱ te̱ kö̱o̱' nde̱e̱ i̱i̱n xa'a̱' ña̱ ku̱vi̱ ti̱i̱n kua̱chi̱ ña̱'a' ne̱ yivi̱', te̱ kuní tu̱ a̱ ña̱ ku̱ndu̱u̱ ra̱ te̱ i̱i̱n nda̱a̱' kui̱ti̱' ña' si'i, te̱ kuní tu̱ a̱ ña̱ ko̱o̱ ñu'u' i̱ni̱ ra̱, te̱ kuní tu̱ a̱ ña̱ kuu' kaxi' ra̱, te̱ kuní tu̱ a̱ ña̱ xito' ka'nu' ña̱'a' ne̱ yivi̱', te̱ kuní tu̱ a̱ ña̱ na̱ti̱i̱n va̱'a̱ ra̱ ne̱ yivi̱' vi̱'e̱ ra̱, te̱ kuní tu̱ a̱ ña̱ ko̱o̱ tu̱'va̱ ra̱ te̱ sa̱nia'á ra̱.
54003003	Te̱ kuní a̱ ña̱ kü̱ndu̱u̱ ra̱ te̱ xini̱, te̱ kuní tu̱ a̱ ña̱ kü̱ndu̱u̱ ra̱ te̱ kui'e̱, te̱ kuní tu̱ a̱ ña̱ kü̱ndu̱u̱ ra̱ te̱ ndioo̱' i̱ni̱ va̱ xa'a̱' xu̱'un'. Süu̱' ja̱a̱n' ndii kuní a̱ ña̱ ku̱ndu̱u̱ ra̱ te̱ va̱'a̱ nimá, te̱ ka̱ka̱ mani̱' tu̱ ra̱ xiin' ne̱ yivi̱'.
54003004	Te̱ na ku̱ndu̱u̱ ra̱ te̱ xa'ndia chuun' va̱'a̱ vi̱'e̱ mi̱i' ra̱, te̱ na sa̱nia'á va̱'a̱ ra̱ si'e̱ ra̱, te̱ kü̱ndu̱u̱ ni̱a̱ ne̱ so̱'o̱, te̱ ko̱to̱ ka'nu' ña̱'a' ni̱a̱.
54003005	Kua̱chi̱ ndii, naa' kü̱vi̱ ka̱'ndi̱a̱ chuun' va̱'a̱ i̱i̱n te̱ yivi̱' ti̱xi̱n vi̱'e̱ mi̱i' ra̱ ndii, ¿sa̱a̱ tu̱ ku̱vi̱ ka'a̱n chuun' ra̱ nuu̱' ne̱ nakayá xa'a̱' Jesús, na sa̱kan'?
54003006	Kuní tu̱ a̱ ña̱ kü̱ndu̱u̱ ra̱ i̱i̱n te̱ saka̱n' xa̱'a' ndikún i̱chi' Jesús, ko̱to̱ ka̱ sa̱chié xiin' mi̱i' ra̱, te̱ na̱ma̱ ra̱, te̱ ku̱ndo̱'o̱ ra̱ sa̱a̱ Ndiosí naa ni̱ ndo̱'o̱ ña̱ ndi̱va̱'a̱ xa'a̱' a̱ ña̱ ni̱ xa̱chié xiin' mii' mi̱i' a̱.
54003007	Te̱ kuní tu̱ a̱ ña̱ ku̱ndu̱u̱ ra̱ i̱i̱n te̱ ka'án va̱'a̱ ne̱ ï̱ni̱ xini Jesús xa'a̱', sa̱kan' te̱ nï'i̱' ne̱ yivi̱' ña̱ ka̱ni̱a̱'a ni̱a̱ xa'a̱' ra̱, te̱ vi̱ku'u̱n ra̱ sa̱a̱ ña̱ ndi̱va̱'a̱ ja̱a̱n'.
54003008	Te̱ te̱ chindiee' ta'an' xiin' te̱ xito' ne̱ nakayá xa̱'a' Jesús ndii, kuní a̱ ku̱ndu̱u̱ ra̱ i̱i̱n te̱ ka'án va̱'a̱ ne̱ yivi̱' xa'a̱', te̱ kuní tu̱ a̱ ña̱ nda̱tu'un' nda̱ku ra̱, te̱ kuní a̱ ña̱ kö̱'o̱ kua'a̱' ra̱ vino, ni̱ nde̱e̱ ndiö̱o̱' tu̱ i̱ni̱ ra̱ ña̱ ki̱'i̱n kua'a̱' ra̱ xu̱'un' nda̱'a' ne̱ yivi̱' xiin' ña̱ xini xa'an'.
54003009	Te̱ kuní a̱ ña̱ ka̱ka̱ naa ka̱ka̱ ra̱ taxa'a ra̱ ña̱ ni̱ sa̱tuví Ndiosí nuu̱' e̱' xa'a̱' a̱ ña̱ i̱ni̱ e̱' xini e̱' Jesús. Te̱ ku̱naa̱ va̱'a̱ nimá ra̱ kii̱' xaa' ra̱ ña̱ ja̱a̱n'.
54003010	Ndisu̱ ña̱ nu̱u' ndii, kuní a̱ ña̱ ku̱ni̱ e̱' sa̱a̱ xika' ra̱, te̱ naa' kö̱o̱' ña̱ ku̱vi̱ ti̱i̱n kua̱chi̱ e̱' ra̱ ndii, sa̱kan' te̱ ku̱vi̱ ku̱ndu̱u̱ ra̱ te̱ chindiee' ja̱a̱n'.
54003011	Sa̱kan' tu̱ ña' si'i' ra̱ ndii, kuní a̱ ña̱ ku̱ndu̱u̱ a' ña' ka'án va̱'a̱ ne̱ yivi̱' xa'a̱'. Te̱ kuní tu̱ a̱ ña̱ kä̱ni̱a̱'a a' xa'a̱' ne̱ yivi̱'. Süu̱' ja̱a̱n' ndii ku̱u̱ kaxi' a', te̱ ka̱ka̱ nda̱ku a' xiin' sa̱kuu' ña̱ xaa' a'.
54003012	Te̱ chindiee' ne̱ nakayá xa̱'a' Jesús ja̱a̱n' ndii, kuní a̱ ña̱ ku̱ndu̱u̱ ra̱ te̱ i̱i̱n nda̱a̱' kui̱ti̱' ña' si'i. Te̱ kuní tu̱ a̱ ña̱ ku̱ndu̱u̱ ra̱ te̱ xa'ndia chuun' va̱'a̱ nuu̱' si'e̱ ra̱ xiin' ti̱xi̱n vi̱'e̱ ra̱.
54003013	Sa̱kan' ña̱ te̱ chindiee' va̱'a̱ ndii, xito' ka'nu' ña̱'a' ne̱ i̱ni̱ xini Jesús, te̱ kua'a̱n kua̱'nu̱ ka̱ tu̱ ña̱ i̱ni̱ ra̱ xini ra̱ Cristo Jesús.
54003014	Ke'i i̱ ña̱ yo̱'o̱' nuu̱' tu̱tu̱ tee̱' ndee ndiatu' i̱ni̱ i̱ ña̱ xaa̱ yachi̱ i̱ mii' yoo u̱n'.
54003015	Sa̱kan' te̱ naa' ku̱u̱ kuachí i̱ ndii, ku̱ni̱ u̱n' sa̱a̱ ku̱u̱ u̱n' vi̱'e̱ Ndiosí mii' nakayá ne̱ yivi̱' xa̱'a' Ndiosí tiaku, ne̱ taxi' ndi̱e̱e̱' xa'a̱' ña̱ ndi̱xa̱, te̱ nduu' tu̱ ni̱a̱ nde̱e̱ naa ndu̱yu̱ a̱.
54003016	Xiní kaxi' e̱' ña̱ ña̱ ka'nu' ya'a̱ nduu' ña̱ ndi̱xa̱, ña̱ ni̱ satuví Ndiosí nuu̱' e̱' kandixa' e̱': Ni̱ ki̱xi̱n Jesús i̱i̱n yivi̱' nduu' a̱ i̱i̱n te̱ yivi̱', te̱ Espíritu Santo ni̱ nia'a̱ ña̱ ña̱ xachuun' nda̱ku nduu' a̱, te̱ ni̱ xi̱ni̱ tu̱ ña̱'a' ángele, te̱ ni̱ ka'a̱n ndo̱so̱' te̱ yivi̱' xa'a̱' a̱ nuu̱' ne̱ tuku', te̱ ni̱ ka̱ndi̱xa' ña̱'a' ne̱ yivi̱' i̱i̱n yivi̱', te̱ ni̱ na̱ti̱i̱n ña̱'a' Ndiosí ndi̱vi' mii' nda̱tu̱n' va̱ kaa'.
54004001	Ndisu̱ ka'án kaxi' Espíritu Santo xiin' e̱' vi̱ti̱n ña̱ na̱ko̱o̱ sa̱va̱ ne̱ yivi̱' ña̱ ndi̱xa̱ xa'a̱' i̱chi' Jesús kivi̱' so'o̱' ndi'i', te̱ ka̱ndi̱xa' ni̱a̱ espíritu, ña̱ xini xa'an', te̱ ku̱ndiku̱n ni̱a̱ ña̱ sania'á ne̱ saka'án ña̱ ndi̱va̱'a̱.
54004002	Te̱ ne̱ sa̱nia'á ña̱ ja̱a̱n' ndii, ne̱ xini xa'an' xasuvi' xiin' mi̱i' nduu' ni̱a̱, te̱ ni̱ ku̱xi̱i̱ nimá ni̱a̱ nuu̱' ña̱ nda̱ku, te̱ nde̱e̱ sie küchani ka̱ ni̱a̱.
54004003	Te̱ täxi' ka̱ ni̱a̱ ña̱ tu̱nda'a̱' ne̱ yivi̱', te̱ täxi' tu̱ ni̱a̱ ña̱ ka̱xi̱' ne̱ yivi̱' sa̱va̱ nuu̱' ña̱ xaxi̱'. Ndisu̱ Ndiosí ndii, ni̱ xa̱'a̱ a̱ sa̱kuu' ña̱ xaxi̱' ja̱a̱n', te̱ ku̱vi̱ ka̱xi̱' yoo', ne̱ i̱ni̱ xini ña̱'a', ne̱ xa̱ xiní ña̱ ndi̱xa̱, ne̱ taxi' ña̱ chi̱nda̱ni a̱ kii̱' xaxi̱' e̱' e̱.
54004004	Sa̱kan' ña̱ sa̱kuu' ña̱ ni̱ xa̱'a̱ Ndiosí ndii, ña̱ va̱'a̱ nduu' a̱, te̱ nde̱e̱ i̱i̱n a̱ vä̱'a̱ ku̱nda̱si' e̱' naa' taxi' e̱' ña̱ chi̱nda̱ni a̱ kii̱' natiin' e̱' ña̱ ja̱a̱n'.
54004005	Kua̱chi̱ ndii kuñu'u' a̱ xaa' tu̱'u̱n Ndiosí, te̱ kuñu'u' tu̱ a̱ kii̱' ka'án e̱' xiin' a̱ xa'a̱' a̱.
54004006	Te̱ naa' sa̱nia'á u̱n' ña̱ yo̱'o̱' nuu̱' ña̱ni̱ ta'an' e̱' ndii, te̱ xika' nuu' va̱'a̱ nuu̱' Jesucristo ku̱ndu̱u̱ u̱n', te̱ xiin' ña̱ ndi̱xa̱, ña̱ kandixa' e̱' xa'a̱' Jesús, ña̱ ni̱ sa̱kuaa̱n u̱n', kua'a̱n kua̱'nu̱ u̱n', te̱ ndikún u̱n' ña̱ ja̱a̱n' nde̱e̱ vi̱ti̱n.
54004007	Xa'a̱' a̱ ja̱a̱n' na kuii', nätiin' u̱n' kuento ña̱ sanduxín xiin' ña̱ ndatu'un' saka ña̱'a' xi̱xa̱. Süu̱' ja̱a̱n' ndii ko̱to̱ xiin' mi̱i' u̱n', te̱ sa̱a̱ va̱'a̱ ka̱ u̱n' ña̱ kuní Ndiosí.
54004008	Kua̱chi̱ ndii, tee̱' ndee xito' xiin' mi̱i' e̱' xiin' ñu̱'u' nde'i̱ e̱' ndii, chïndiee' kua'a̱' a̱. Te̱ ña̱ xaa' e̱' ña̱ kuní Ndiosí ndii, chindiee' a̱ nuu̱' sa̱kuu' ña̱'a̱. Sa̱kan' ña̱ chindiee' a̱ yoo' i̱i̱n yivi̱' yo'o' xiin' i̱nga̱ i̱i̱n yivi̱' ña̱ ki̱xi̱n nuu̱' ku'u̱n e̱'.
54004009	Te̱ ña̱ nda̱ku nduu' ña̱ yo̱'o̱', te̱ xata'a̱n na̱ti̱i̱n sa̱kuu' ne̱ yivi̱' a̱.
54004010	Xa'a̱' a̱ ja̱a̱n' na xachuun' ndi̱e̱e' u'vi̱ e̱', te̱ ndo'o' nimá e̱', sa̱kan' ña̱ ndiatu' i̱ni̱ e̱' xa'a̱' Ndiosí tiaku, ña̱ sa̱kakú sa̱kuu' ne̱ yivi̱', kachi̱ ka̱ vi̱' yoo', ne̱ i̱ni̱ xini ña̱'a'.
54004011	Ña̱ yo̱'o̱' kuní a̱ ka'a̱n chuun' u̱n' nuu̱' ne̱ yivi̱', te̱ su̱vi̱ tu̱ a̱ kuní a̱ sa̱nia'á ña̱'a' u̱n'.
54004012	Tä̱xi̱ u̱n' sa̱ndi̱e̱e̱ kui'e ndee i̱i̱n ne̱ yivi̱' yo'ó xa'a̱' a̱ ña̱ nduu' u̱n' te̱ sa̱va̱. Süu̱' ja̱a̱n' ndii ku̱ndu̱u̱ u̱n' te̱ nia'á va̱'a̱ nuu̱' ne̱ i̱ni̱ xini Jesús, naa kuu' sa̱a̱ ndatu'un' u̱n', xiin' sa̱a̱ kuu' u̱n', xiin' sa̱a̱ ndani̱ u̱n' ne̱ yivi̱', xiin' sa̱a̱ i̱ni̱ u̱n' xini u̱n' Jesús, xiin' sa̱a̱ yoo ndo̱o̱ nimá u̱n' nuu̱' Ndiosí xiin' nuu̱' ne̱ yivi̱'.
54004013	Te̱ ña̱ kuní ka̱ xaa̱ i̱ ndii, ka̱'vi̱ naa ka'vi' u̱n' tu̱tu̱ Ndiosí nuu̱' ne̱ yivi̱', sa̱ndi̱e̱ni u̱n' nimá ni̱a̱, te̱ sa̱nia'á tu̱ ña̱'a' u̱n' nde̱e̱ xaa̱ i̱.
54004014	Te̱ ko̱to̱ u̱n' ña̱ chu̱u̱n va̱, ña̱ ni̱ ta̱xi̱ Ndiosí nda̱'a' u̱n' kii̱' ni̱ ka'a̱n tiakú te̱ xi̱xa̱ xa'a̱' u̱n', kii̱' ni̱ chi̱ndi̱e̱e̱ ra̱ nda̱'a' ra̱ xíni' u̱n'.
54004015	Te̱ ku̱ndi̱'ni̱ u̱n' xa'a̱' chu̱u̱n ja̱a̱n', te̱ sa̱xinú ndi̱'i̱ u̱n', sa̱kan' te̱ ku̱ni̱ sa̱kuu' ne̱ yivi̱' ña̱ kua'a̱n kua̱'nu̱ u̱n' xiin' chu̱u̱n ña̱ ni̱ ta̱xi̱ Ndiosí nda̱'a' u̱n'.
54004016	Te̱ ko̱to̱ xiin' mi̱i' u̱n', te̱ ko̱to̱ tu̱ u̱n' ña̱ ndi̱xa̱ ña̱ sania'á u̱n', te̱ kui̱i̱n ni̱'i̱ u̱n' nuu̱' ña̱ ja̱a̱n'. Kua̱chi̱ ndii, kii̱' xaa' u̱n' sa̱kan' ndii, sa̱kakú xiin' mii' mi̱i' u̱n', te̱ sa̱kakú tu̱ u̱n' ne̱ xini so̱'o̱ ña̱ ka'án u̱n' ja̱a̱n'.
54005001	Kä̱si'e̱ u̱n' nuu̱' te̱ xi̱xa̱, süu̱' ja̱a̱n' ndii kuie ko̱ndi̱a̱ yu̱'u' ña̱'a' u̱n' nde̱e̱ naa yu̱va' u̱n'. Te̱ te̱ sa̱va̱ ndii, ka'a̱n u̱n' xiin' ra̱ nde̱e̱ naa ña̱ni̱ u̱n',
54005002	te̱ ka'a̱n kuie tu̱ u̱n' xiin' ña' xi̱xa̱ nde̱e̱ naa xaa' u̱n' xiin' si̱'i' u̱n', te̱ ka'a̱n kuie tu̱ u̱n' xiin' ña' sa̱va̱ nde̱e̱ naa xaa' u̱n' xiin' ña' ku̱'va̱ mi̱i' u̱n', te̱ xiin' nimá ndo̱o̱ sa̱a̱ u̱n' ña̱ ja̱a̱n'.
54005003	Te̱ ña' kuaa̱n', ña' kö̱o̱' xna̱'a̱ ne̱ i̱i̱n kuu' xiin' ndii, kuní a̱ ña̱ chi̱ndi̱e̱e' ña̱'a' u̱n'.
54005004	Ndisu̱ naa' yoo i̱i̱n ña' kuaa̱n', ña' yoo si'e̱, uun si̱a̱ni' a' ndii, kuní a̱ ña̱ xi̱'na̱ ka̱ chi̱ndi̱e̱e' ni̱a̱ ña' ja̱a̱n', sa̱a̱ xata'a̱n sa̱a̱ ni̱a̱, xa'a̱' a̱ ña̱ nduu' ni̱a̱ kuenta Jesús, te̱ xiin' ña̱ ja̱a̱n' sanandiko' ni̱a̱ ña̱ va̱'a̱ ña̱ ni̱ xa̱a̱ yu̱va' si'i' ni̱a̱ xiin' ni̱a̱. Sa̱kan' ña̱ ña̱ ja̱a̱n' nduu' ña̱ xtani̱ Ndiosí.
54005005	Ña' kuaa̱n', ña' i̱i̱n nda̱a̱' tilu̱' xna̱'a̱ ndii, ndiatu' i̱ni̱ a' xa'a̱' Ndiosí kui̱ti̱', te̱ ka'án a' xiin' a̱ ndu̱vi' xiin' ñu̱u xikán a' nuu̱' a̱ ña̱ chi̱ndi̱e̱e' ña̱'a' a̱.
54005006	Ndisu̱ ña' kuaa̱n', ña' xa̱ xindoó nimá ña̱ sa̱a̱ a' ña̱ kuní i̱i̱n' mi̱i' a' ndii, tee̱' ndee tiaku a' ndii, nde̱e̱ naa' ña' xa̱ ni̱ xi'i̱ nduu' a' nuu̱' Ndiosí.
54005007	Te̱ ña̱ yo̱'o̱' ka'a̱n chuun' u̱n' nuu̱' sa̱kuu' ne̱ nduu' kuenta Jesús, sa̱kan' te̱ kö̱o̱' nde̱e̱ i̱i̱n xa'a̱' ña̱ ku̱vi̱ ti̱i̱n kua̱chi̱ ña̱'a' ne̱ yivi̱'.
54005008	Vä̱'a̱ xaa' ne̱ chïndiee' ne̱ i̱i̱n kuu' xiin' ni̱a̱, te̱ ndii vä̱'a̱ xa̱chi' ka̱ xaa' ne̱ chïndiee' ne̱ ndiee' vi̱'e̱ mi̱i' ni̱a̱, sa̱kan' ña̱ ne̱ xaa' sa̱kan' ndii, ni̱ ndi̱ko' xata' ni̱a̱ nuu̱' i̱chi' Jesús, te̱ ki̱ni̱ ka̱ kuu' ni̱a̱ te̱ sa̱kan' ne̱ ï̱ni̱ xini Jesús.
54005009	Ña' kuaa̱n', ña' na̱ko̱so̱' kivi̱' mii' nakoso̱' kivi̱' ne̱ kuaa̱n', ne̱ kuní a̱ chi̱ndi̱e̱e' ndo̱' ndii, kuní a̱ ña̱ kumi' a' ya'a̱ ka̱ uni̱ xi̱ko̱ kuiya̱, te̱ kuní tu̱ a̱ ña̱ unta' kui̱ti̱' ni̱ tu̱nda'a̱' a'.
54005010	Te̱ sa̱kan' tu̱ kuní a̱ ku̱ndu̱u̱ a' i̱i̱n ña' ka'án va̱'a̱ ne̱ yivi̱' xa'a̱', xiin' xa'a̱' ña̱ va̱'a̱ ña̱ xaa' a', naa kuu' ña̱ ni̱ sa̱kua'nu' va̱'a̱ a' si'e̱ a', te̱ ni̱ na̱ti̱i̱n va̱'a̱ tu̱ a' ne̱ yivi̱' vi̱'e̱ a', te̱ ni̱ na̱ti̱a̱ a' xa'a̱' i̱nga̱ ne̱ nduu' kuenta Jesús, te̱ ni̱ chi̱ndi̱e̱e' a' ne̱ suchi' i̱ni̱, te̱ ni̱ yoo̱ tu̱'va̱ a' sa̱kuu' i̱chi', te̱ sa̱a̱ a' sa̱kuu' nuu̱' ña̱ va̱'a̱.
54005011	Te̱ ña̱'a' kuaa̱n', ne̱ sa̱va̱ ndii, tä̱xi̱ ndo̱' na̱ko̱so̱' kivi̱' ni̱a̱ i̱kan'. Kua̱chi̱ ndii, kii̱' ka'án ndi̱e̱e' va̱ nimá ni̱a̱ xa'a̱' te̱ yivi̱' ndii, säxinú ni̱a̱ kuento ña̱ ni̱ ta̱xi̱ ni̱a̱ nuu̱' Cristo, te̱ kuní ni̱a̱ tu̱nda'a̱' tukuu' ni̱a̱.
54005012	Te̱ xiin' ña̱ ja̱a̱n' ndiso' kua̱chi̱ ni̱a̱ xa'a̱' a̱ ña̱ nï̱ sa̱xinú ni̱a̱ kuento ña̱ ni̱ ta̱xi̱ ni̱a̱ nuu̱' a̱.
54005013	Te̱ sa̱kan' tu̱ nanduu' ni̱a̱ ne̱ suxa̱n', te̱ xa̱ nuu̱' vi̱'e̱ ne̱ yivi̱' kui̱ti̱' xika' ndi'e̱' ni̱a̱, te̱ süu̱' ña̱ ja̱a̱n' kui̱ti̱' xaa' ni̱a̱, süu̱' ja̱a̱n' ndii nanduu' tu̱ ni̱a̱ ne̱ vixi̱, te̱ chi'ni' xiin' mi̱i' ni̱a̱ mii' kö̱o̱' kana' ña̱'a', te̱ ka'án ni̱a̱ ña̱ xäta'a̱n ka'a̱n ni̱a̱.
54005014	Ña̱ ja̱a̱n' na kuii' kuní i̱ ña̱ tu̱nda'a̱' ne̱ ja̱a̱n', te̱ ko̱o̱ si'e̱ ni̱a̱, te̱ ku̱mi' ni̱a̱ chu̱u̱n ti̱xi̱n vi̱'e̱ ni̱a̱, te̱ sa̱xinú tu̱ ni̱a̱ a̱, te̱ kö̱o̱' nde̱e̱ i̱i̱n xa'a̱' ña̱ ku̱vi̱ ka'a̱n kua̱chi̱ ne̱ ndasi' yoo' xa'a̱' e̱'.
54005015	Kua̱chi̱ ndii xa̱ ni̱ ku̱xi̱o̱o̱ sa̱va̱ ne̱ kuaa̱n' ja̱a̱n' nuu̱' i̱chi' Jesús, te̱ ndikún ni̱a̱ ña̱ ndi̱va̱'a̱.
54005016	Sa̱kan' na kuii', naa' i̱i̱n ne̱ ndikún i̱chi' Jesús xiin' e̱' yoo i̱i̱n ña' kuaa̱n' vi̱'e̱ ni̱a̱ ndii, kuní a̱ ña̱ chi̱ndi̱e̱e' ña̱'a' ni̱a̱, te̱ xa̱ku̱ kua'a̱' chu̱u̱n ta̱xi̱ ni̱a̱ nuu̱' yoo', ne̱ nakayá xa'a̱' Jesús, sa̱kan' te̱ ku̱vi̱ chi̱ndi̱e̱e' e̱' ne̱ kuaa̱n', ne̱ i̱i̱n nda̱a̱' tilu̱' xna̱'a̱.
54005017	Te̱ xi̱xa̱, te̱ ni'i' i̱chi' va̱'a̱ nuu̱' ne̱ nakayá xa'a̱' Jesús ndii, xata'a̱n ña̱ ko̱to̱ ka'nu' ña̱'a' e̱', te̱ ta̱xi̱ e̱' ña̱ ku̱ti̱a̱ku̱ ra̱. Te̱ ndii, ña̱ ja̱a̱n' nduu' ña̱ va̱'a̱ ka̱ sa̱a̱ e̱' xa'a̱' te̱ xi̱xa̱, te̱ xachuun' ndi̱e̱e' va̱ ña̱ ka'án ndo̱so̱' ra̱ xa'a̱' i̱chi' Jesús xiin' ña̱ sania'á tu̱ ra̱ tu̱'u̱n a̱.
54005018	Kua̱chi̱ ndii yoso̱' a̱ nuu̱' tu̱tu̱ Ndiosí mii' ka'án a̱ ndii: “Chü̱'u̱n ndo̱' tindaa̱' yu̱'u' toro kii̱' sa̱koyó ri' ndi̱kin' trigo.” Te̱ yoso̱' tu̱ a̱ ndii: “Te̱ xachuun' ndii, xata'a̱n ki̱'i̱n ya'vi' ra̱.” Sa̱kan' yoso̱' a̱.
54005019	Naa' tiin' kua̱chi̱ i̱i̱n ne̱ yivi̱' i̱i̱n te̱ xi̱xa̱, te̱ xito' ne̱ nakayá xa'a̱' Jesús ndii, kändixa' u̱n' ña̱ ka'án ni̱a̱ naa' kö̱o̱' uvi̱ ta̱'an, uun uni̱ ta̱'an ne̱ tiin' kua̱chi̱ ña̱'a'.
54005020	Te̱ naa' xaa' naa xaa' yo̱o̱ ka̱ kua̱chi̱ ndii, ka̱ni̱ kuento ña̱'a' u̱n' nuu̱' sa̱kuu' ne̱ nakayá xa'a̱' Jesús, te̱ ku̱yi̱'vi i̱nga̱ ne̱ ja̱a̱n', te̱ sä̱a̱ ni̱a̱ ña̱ ja̱a̱n'.
54005021	Te̱ nuu̱' Ndiosí, xiin' nuu̱' Jesucristo, xiin' nuu̱' sa̱kuu' ángele, ña̱ ni̱ na̱ka̱xi̱n a̱ ndii, sakuiso' chuun' i̱ yo'ó ña̱ ka'a̱n chuun' u̱n' ña̱ yo̱'o̱' nuu̱' sa̱kuu' ne̱ yivi̱'. Te̱ kii̱' xaa' u̱n' ña̱ ja̱a̱n' ndii, chï̱tu̱n ko̱o̱ i̱ni̱ u̱n', ni̱ nde̱e̱ nä̱ka̱xi̱n tu̱ u̱n' ne̱ yivi̱'.
54005022	Ka̱ni̱ni̱ va̱'a̱ va̱ u̱n' ña̱ kuní ka̱ chi̱ndu'u̱' u̱n' nda̱'a' u̱n' xíni' yo̱o̱ ka̱, te̱ sa̱kuiso' chuun' ña̱'a' u̱n', ko̱to̱ ka̱ kui̱so̱ u̱n' kua̱chi̱ ña̱ xaa' ni̱a̱. Ka̱ka̱ ndo̱o̱ u̱n' nuu̱' Ndiosí.
54005023	Te̱ kö̱'o̱ ka̱ u̱n' xa̱ mi̱i' ndi'i' ti̱kui, süu̱' ja̱a̱n' ndii ko̱'o̱ tu̱ u̱n' sie vino xa'a̱' a̱ ña̱ ku'ví chito̱ va̱ ti̱xi̱n u̱n'.
54005024	Sa̱va̱ ne̱ yivi̱' ndii, tuvi' va̱ xaa' ni̱a̱ kua̱chi̱ nde̱e̱ ña̱ kuní ka̱ na̱ndi̱e̱e̱ a̱, ndisu̱ sa̱va̱ tu̱ku̱ ni̱a̱ ndii, nde̱e̱ kii̱' na̱ndi̱e̱e̱ kua̱chi̱ ni̱a̱, te̱ sa̱kan' vi̱' na̱tuvi̱ a̱.
54005025	Te̱ sa̱kan' tu̱ ña̱ va̱'a̱ ña̱ xaa' e̱' ndii, yoo ña̱ kuäa̱n' vi̱' ku̱ni̱ e̱', ndisu̱ sa̱va̱ a̱ ndii, kü̱vi̱ ku̱ni̱ e̱' vi̱ti̱n, te̱ ndii naá kivi̱' ndii, ku̱ni̱ e̱' sa̱kuu' a̱.
54006001	Sa̱kuu' ne̱ i̱ni̱ xini Jesús, ne̱ xiko' ni'i' i̱i̱n xto̱'o̱ ndii, kuní a̱ ña̱ ko̱to̱ ka'nu' ni̱a̱ xto̱'o̱ ni̱a̱ te̱ kä̱ni̱a̱'a ne̱ yivi̱' xa'a̱' Ndiosí xiin' xa'a̱' ña̱ ndi̱xa̱ ña̱ sania'á e̱'.
54006002	Te̱ ne̱ xiko' ni'i' i̱i̱n ne̱ i̱ni̱ xini Jesús ndii, vä̱'a̱ tï̱i̱n ka'nu' ni̱a̱ ne̱ ja̱a̱n' xa'a̱' a̱ ña̱ nduu' inga' ni̱a̱ ne̱ i̱ni̱ xini Jesús xiin' ni̱a̱, süu̱' ja̱a̱n' ndii kuní a̱ ña̱ ka̱ka̱ nu̱u̱ va̱'a̱ ka̱ ni̱a̱ nuu̱' ne̱ ja̱a̱n', sa̱kan' ña̱ xa'a̱' ña̱ va̱'a̱ ne̱ ña̱ni̱ mani̱' e̱', ne̱ i̱ni̱ xini Jesús, xachuun' ni̱a̱. Ña̱ yo̱'o̱' kuní a̱ sa̱nia'á u̱n' ne̱ yivi̱', te̱ su̱vi̱ tu̱ a̱ ko̱ndi̱a̱ yu̱'u' ña̱'a' u̱n'.
54006003	Naa' yo̱o̱ ka̱ sania'á xa'a̱' xto̱'o̱ e̱' Jesucristo, te̱ näkuitá a̱ xiin' ña̱ ndi̱xa̱ ña̱ sania'á e̱', te̱ chïndiee' tu̱ a̱ ne̱ yivi̱' te̱ sa̱a̱ ni̱a̱ ña̱ kuní Ndiosí ndii,
54006004	i̱i̱n te̱ ñuñu', te̱ kündani̱ xa̱chi' ña̱ xaa' nduu' ra̱. Te̱ xtani̱ va̱ ra̱ i̱i̱n ta̱an ra̱ xiin' ne̱ yivi̱' xa'a̱' ña̱ kuä̱sa̱' kuní ña̱ ka'án ra̱, te̱ xiin' ña̱ ja̱a̱n' sakaku' ra̱ ña̱ nda̱si̱' nuu̱', xiin' tu̱'u̱n kui'e̱, xiin' ña̱ kani̱a̱'a xiin' ta'an' ne̱ yivi̱', xiin' ña̱ ï̱ni̱ ka̱ ne̱ yivi̱' xini ta'an' ni̱a̱.
54006005	Te̱ kani' ta'an' te̱ ja̱a̱n' kuento xa'a̱' ña̱ kuä̱sa̱' kuní, sa̱kan' ña̱ xa̱ ni̱ ti̱vi' ña̱ xanini ra̱, te̱ xïní ra̱ ña̱ ndi̱xa̱, te̱ tiin' ndi̱a̱a̱ ra̱ ña̱ ndi̱xa̱ ña̱ kandixa' e̱', te̱ xiin' ña̱ ja̱a̱n' sanduvika' xiin' mi̱i' ra̱. Ku̱xi̱o̱o̱ u̱n' nuu̱' te̱ xaa' naa ña̱ ja̱a̱n'.
54006006	Naa' xaa' e̱' ña̱ kuní Ndiosí, te̱ va̱'a̱ kuni e̱' xiin' ña̱ kumi' e̱' ndii, nde̱e̱ naa ne̱ vika̱' nduu' e̱' nuu̱' a̱.
54006007	Kua̱chi̱ ndii kii̱' ni̱ tuvi̱ e̱' i̱i̱n yivi̱' ndii, kö̱o̱' ña̱'a̱ ndiso' e̱'. Te̱ sa̱kan' tu̱ kii̱' ku̱vi̱ e̱' ndii, kö̱o̱' a̱ kui̱so̱ e̱' ku'u̱n e̱'.
54006008	Xa'a̱' a̱ ja̱a̱n' na kuii', naa' kumi' e̱' ña̱ xaxi̱' xiin' ña̱ kui̱'nu̱ e̱' ndii, na va̱'a̱ ku̱ni̱ nimá e̱'.
54006009	Sa̱kan' ña̱, ne̱ kuni ku̱vika' ndii, koyó ni̱a̱ nuu̱' ña̱ xito' kua'a ña̱'a' ña̱ ki̱ni̱, te̱ xiku'ún ni̱a̱ nuu̱' kua'a̱' ña̱ ndioo̱' i̱ni̱ ni̱a̱. Te̱ ña̱ ja̱a̱n' ndii, ña̱ küu' kaxi' nduu' a̱, te̱ sando'o' ña̱'a' a̱, te̱ sandoó nda'vi tu̱ ña̱'a' a̱, nde̱e̱ ska̱chi' sa̱ndo̱ñu'u' xa̱chi' ña̱'a' a̱.
54006010	Kua̱chi̱ ndii ña̱ too va̱ ne̱ yivi̱' xu̱'un' nduu' xa'ndu̱ sa̱kuu' nuu̱' ña̱ ni̱a̱'a. Te̱ xa'a̱' a̱ ña̱ ndioo̱' i̱ni̱ va̱ ni̱a̱ ña̱ ja̱a̱n' na ni̱ ku̱xi̱o̱o̱ sa̱va̱ ni̱a̱ nuu̱' ña̱ ndi̱xa̱ ña̱ kandixa' e̱', te̱ ni̱ sa̱ndo'o' kua'a̱' ña̱'a' ña̱ ja̱a̱n'.
54006011	Ndisu̱ yo'ó, te̱ ni̱ sakuiso' chuun' Ndiosí ndii, ku̱xi̱o̱o̱ u̱n' nuu̱' sa̱kuu' ña̱ ni̱a̱'a ja̱a̱n', te̱ ku̱ndiku̱n naa ndikún u̱n' ña̱ xachuun' nda̱ku u̱n', te̱ sa̱a̱ u̱n' ña̱ kuní Ndiosí, te̱ kui̱i̱n ni̱'i̱ u̱n' nuu̱' ña̱ i̱ni̱ u̱n' xini u̱n' Jesús, te̱ ku̱ndiku̱n tu̱ u̱n' ña̱ ndani̱ u̱n' ne̱ yivi̱', xiin' ña̱ kuie i̱ni̱ u̱n', xiin' ña̱ maso ku̱u̱ u̱n' xiin' ne̱ yivi̱'.
54006012	Te̱ kua'a̱n naa kua'a̱n u̱n' ña̱ xanduxa̱' u̱n' xa'a̱' ña̱ ndi̱xa̱, ña̱ kandixa' e̱', te̱ kui̱i̱n ni̱'i̱ u̱n' nuu̱' i̱chi' ña̱ kua'a̱n vi̱'e̱ Ndiosí mii' ku̱ndu'u̱' u̱n' nde̱e̱ ndi'i' ni̱ kivi̱'. Sa̱kan' ña̱ mi̱i' Ndiosí ni̱ ka̱na̱ yo'ó xa'a̱' ña̱ ja̱a̱n' kii̱' ni̱ ndi̱e̱e̱ yu̱'u' u̱n' xiin' i̱i̱n ka̱nii' nimá u̱n' nuu̱' kua'a̱' va̱ ne̱ yivi̱' ña̱ nduu' u̱n' kuenta Jesús.
54006013	Te̱ nuu̱' Ndiosí, ña̱ taxi' kivi̱' ñu̱u̱ sa̱kuu' ña̱'a̱, xiin' nuu̱' Jesucristo, ña̱ ni̱ ndi̱e̱e̱ yu̱'u' va̱'a̱ nuu̱' Poncio Pilato, sa̱kuiso' chuun' i̱ yo'ó,
54006014	te̱ sa̱xinú u̱n' chu̱u̱n ña̱ ni̱ na̱ti̱i̱n u̱n' nuu̱' a̱. Te̱ tä̱xi̱ u̱n' ti̱vi' nimá u̱n', te̱ ni̱ nde̱e̱ tä̱xi̱ tu̱ u̱n' nde̱e̱ i̱i̱n xa'a̱' ña̱ ku̱vi̱ ti̱i̱n kua̱chi̱ ne̱ yivi̱' yo'ó, sa̱kan' sa̱a̱ u̱n' nde̱e̱ xaa̱ kivi̱' ña̱ na̱ndi̱ko' xto̱'o̱ e̱' Jesucristo.
54006015	Te̱ mi̱i' Ndiosí sa̱tuví kivi̱' ja̱a̱n' kii̱' kuni̱ mi̱i' a̱. Sa̱kan' ña̱ i̱i̱n nda̱a̱' ña̱ ja̱a̱n' kui̱ti̱' nduu' ña̱ su̱'u̱n, ña̱ xa'ndia chuun' kuu' nu̱u'. Te̱ su̱vi̱ tu̱ a̱ nduu' ña̱ xata'a̱n ti̱i̱n ka'nu' e̱', te̱ ña̱ ka'nu' ka̱ nduu' a̱ te̱ sa̱kan' sa̱kuu' te̱ xa'ndia chuun' kuu' nu̱u', te̱ nduu' tu̱ a̱ xto̱'o̱ nuu̱' sa̱kuu' xto̱'o̱.
54006016	Te̱ i̱i̱n nda̱a̱' ña̱ ja̱a̱n' kui̱ti̱' kö̱o̱' kivi̱' ku̱vi̱, te̱ yoo a̱ te̱i̱n ñu'u̱, ña̱ nda̱tu̱n' va̱, te̱ nde̱e̱ i̱i̱n ña̱'a̱ kü̱vi̱ ku̱ya̱ti̱n nuu̱' a̱, te̱ nde̱e̱ i̱i̱n ne̱ yivi̱' tïa̱'an ku̱ni̱ ña̱'a', ni̱ nde̱e̱ kü̱vi̱ tu̱ ku̱ni̱ ña̱'a' ni̱a̱ xiin' ndu̱chi' nuu̱' ni̱a̱. Te̱ na na̱ti̱i̱n a̱ sa̱kuu' ña̱ tiin' ka'nu' ña̱'a' e̱', xiin' sa̱kuu' ña̱ xa'ndia chuun' nde̱e̱ ndi'i' ni̱ kivi̱'. Sa̱kan' na ku̱ndu̱u̱ a̱.
54006017	Ne̱ vika̱' i̱i̱n yivi̱' yo'o', ne̱ i̱ni̱ xini Jesús ndii, ka'a̱n chuun' u̱n' xiin' ni̱a̱ ña̱ kü̱ndu̱u̱ ni̱a̱ ne̱ ñuñu' nimá, te̱ ni̱ nde̱e̱ chï̱ndu'u̱' tu̱ ni̱a̱ ña̱ ndiatu' i̱ni̱ ni̱a̱ nuu̱' ña̱ vika' ni̱a̱, sa̱kan' ña̱ yachi̱ va̱ xka'ndíá ña̱ ja̱a̱n'. Süu̱' ja̱a̱n' ndii nuu̱' Ndiosí kui̱ti̱' chindu'u̱' ni̱a̱ ña̱ ndiatu' i̱ni̱ ni̱a̱, ña̱ ja̱a̱n' taxi' sa̱kuu' ña̱ kuní nuu̱' e̱', te̱ ko̱o̱ va̱'a̱ e̱'.
54006018	Te̱ ka'a̱n chuun' tu̱ u̱n' xiin' ni̱a̱ ña̱ kuní a̱ sa̱a̱ ni̱a̱ chu̱u̱n va̱'a̱, te̱ na ku̱ndu̱u̱ ni̱a̱ nde̱e̱ naa ne̱ vika̱' xiin' kua'a̱' chu̱u̱n va̱'a̱, te̱ ko̱o̱ tu̱'va̱ ni̱a̱ xiin' ña̱ sa̱mani̱' ni̱a̱ ne̱ yivi̱', te̱ na̱ta̱'vi' ni̱a̱ ña̱ ni̱ xa̱mani̱' ña̱'a' Ndiosí.
54006019	Te̱ kii̱' xaa' ni̱a̱ sa̱kan' ndii, kaya ni̱a̱ ña̱ vika' xna̱'a̱ ndi̱vi', te̱ xiin' ña̱ ja̱a̱n' ku̱vi̱ ni'i̱' ni̱a̱ i̱i̱n kivi̱' ñu̱u̱ xna̱'a̱ kivi̱' ña̱ ki̱xi̱n.
54006020	Ko̱to̱ va̱'a̱ u̱n' ña̱ ni̱ sa̱kuiso' chuun' Ndiosí yo'ó, Timoteo. Tä̱xi̱ so̱'o̱ u̱n' kuu' ne̱ ka'án kuento ña̱ sanduxín, ña̱ yoo i̱i̱n yivi̱', ni̱ nde̱e̱ ña̱ kuä̱sa̱' kuní ña̱ ka'án ne̱ kani ta'an' kuento xa'a̱' ña̱ xini tuní te̱ yivi̱' i̱i̱n yivi̱'.
54006021	Te̱ sa̱va̱ ne̱ i̱ni̱ xini Jesús xiin' e̱' ndii, xa'a̱' a̱ ña̱ ni̱ chu̱u̱n xa'a' ni̱a̱ kuu' ña̱ ja̱a̱n' ndii, ni̱ ku̱xi̱o̱o̱ ni̱a̱ nuu̱' i̱chi' a̱. Na sa̱ñu'u' na Jesucristo yo'ó. Sa̱kan' na ku̱ndu̱u̱ a̱.
55001001	Yu'u̱ nduu' Pablo, te̱ Jesucristo ni̱ ti̱a̱nu̱' yu'u̱ te̱ sa̱nia'á i̱ i̱chi' a̱ sa̱a̱ kuní Ndiosí, te̱ ka'án ndo̱so̱' i̱ xa'a̱' kuento ña̱ ni̱ ndoo̱ Ndiosí xiin' e̱', ña̱ taxi' a̱ kivi̱' ñu̱u̱ e̱' xa'a̱' a̱ ña̱ i̱ni̱ e̱' xini e̱' Cristo Jesús.
55001002	Ti'vi' i̱ cha'an' u̱n', Timoteo, te̱ nduu' u̱n' nde̱e̱ naa si'e̱ i̱ xa'a̱' a̱ ña̱ i̱ni̱ inga' e̱' xini e̱' Jesús. Na sa̱ñu'u' na Ndiosí, yu̱va' e̱', xiin' xto̱'o̱ e̱' Jesucristo, yo'ó, te̱ na ku̱vi̱ta i̱ni̱ a̱ xa'a̱' u̱n', te̱ na ta̱xi̱ tu̱ a̱ ña̱ mani̱' ko̱o̱ xiin' u̱n'.
55001003	Sa̱kuu' i̱chi' kii̱' ka'án i̱ xiin' Ndiosí, i̱i̱n ke'in' nduu' a̱, uun ñu̱u nduu' a̱ ndii, naka'an' i̱ xa'a̱' u̱n', te̱ taxi' i̱ ña̱ chi̱nda̱ni Ndiosí, ña̱ xika' nuu' i̱ nuu̱' xiin' nimá ndo̱o̱, sa̱a̱ ni̱ xa̱a̱ ne̱ xii̱' ya̱ta' i̱.
55001004	Kii̱' naka'an' i̱ ña̱ ni̱ xiti̱a̱ ti̱kui nuu̱' u̱n' kii̱' ni̱ nde̱i' ta'an' e̱' ndii, kuni ku̱ni̱ i̱ yo'ó, te̱ va̱'a̱ ndi̱'i̱ ku̱ni̱ nimá i̱.
55001005	Naka'an' tu̱ i̱ ña̱ i̱ni̱ xna̱'a̱ u̱n' xini u̱n' Jesús naa ni̱ xa̱a̱ xi̱'na̱ xtaa̱n' u̱n' Loida xiin' si̱'i' u̱n' Eunice. Xiní kaxi' i̱ ña̱ i̱ni̱ tu̱ yo'ó naa ne̱ ja̱a̱n'.
55001006	Xa'a̱' a̱ ja̱a̱n' na sanaka'an' i̱ yo'ó ña̱ tä̱xi̱ u̱n' nda'va̱ ña̱ chu̱u̱n va̱ ña̱ ni̱ ta̱xi̱ Ndiosí nuu̱' u̱n' kii̱' ni̱ chi̱ndu'u̱' i̱ nda̱'a' i̱ xíni' u̱n'.
55001007	Kua̱chi̱ ndii nï̱ ta̱xi̱ Ndiosí i̱i̱n espíritu ña̱ i̱yo̱ nuu̱' e̱', süu̱' ja̱a̱n' ndii Espíritu mi̱i' a̱ ni̱ ta̱xi̱ a̱ nuu̱' e̱', te̱ taxi' ña̱ ja̱a̱n' ña̱ ndi̱e̱e' e̱', te̱ taxi' tu̱ a̱ ña̱ ndani̱ e̱' ne̱ yivi̱', xiin' ña̱ ndiko' ni'i' xiin' mi̱i' e̱'.
55001008	Sa̱kan' na kuii' küchani u̱n' te̱ ndi̱e̱e̱ yu̱'u' u̱n' xa'a̱' xto̱'o̱ e̱', ni̱ nde̱e̱ xa'a̱' yu'u̱ ña̱ naá i̱ vi̱'e̱ ka̱a̱ xa'a̱' a̱ ña̱ ndiee' yu̱'u' i̱ xa'a̱' a̱. Süu̱' ja̱a̱n' ndii ku̱ndi̱e̱ni u̱n' nuu̱' tu̱ndo'o̱' ña̱ ndo'o' u̱n' xa'a̱' tu̱'u̱n va̱'a̱ xiin' ña̱ ndi̱e̱e̱' Ndiosí naa xaa' yu'u̱.
55001009	Kua̱chi̱ ndii ni̱ sa̱kakú Ndiosí yoo' nuu̱' kua̱chi̱ e̱', te̱ ni̱ ka̱na̱ a̱ yoo' te̱ ku̱ndu̱u̱ e̱' kuenta a̱. Te̱ süu̱' xa'a̱' ña̱ va̱'a̱ ña̱ ni̱ xa̱a̱ e̱' na ni̱ xa̱a̱ a̱ sa̱kan' xa'a̱' e̱'. Süu̱' ja̱a̱n' ndii nde̱e̱ kii̱' tïa̱'an ko̱o̱ i̱i̱n yivi̱' ndii, ni̱ chi̱tuní Ndiosí kuento ña̱ ku̱ndani̱ mi̱i' a̱ yoo' xa'a̱' ña̱ sa̱a̱ Cristo Jesús.
55001010	Te̱ vi̱ti̱n ndii, xa̱ ni̱ sa̱tuví Ndiosí ña̱ ni̱ chi̱tuní a̱ ja̱a̱n' ña̱ ni̱ ki̱xi̱n Cristo Jesús, ña̱ ni̱ sa̱kakú yoo' nuu̱' kua̱chi̱ e̱', te̱ ña̱ ja̱a̱n' ni̱ sa̱ndo̱ñu'u' ndi̱e̱e̱' ña̱ xa'ni̱' yoo'. Te̱ xiin' tu̱'u̱n va̱'a̱ ni̱ sa̱tuví kaxi' a̱ nuu̱' e̱' ña̱ ku̱vi̱ na̱ti̱i̱n e̱' kivi̱' ñu̱u̱ ña̱ kö̱o̱' kivi̱' ndi'i'.
55001011	Te̱ xa'a̱' tu̱'u̱n va̱'a̱ ja̱a̱n' ndiso' chuun' i̱ ña̱ nduu' i̱ te̱ ka'án ndo̱so̱' a̱, te̱ nduu' tu̱ i̱ te̱ ni̱ ti̱a̱nu̱' Cristo sania'á tu̱'u̱n ja̱a̱n' nuu̱' ne̱ tuku', te̱ nduu' tu̱ i̱ maestro xa'a̱' ña̱ ja̱a̱n'.
55001012	Xa'a̱' a̱ ja̱a̱n' na ndo'o' i̱ yo'o' vi̱ti̱n. Ndisu̱ küchani i̱, sa̱kan' ña̱ xiní i̱ yo̱o̱ nduu' ña̱ i̱ni̱ i̱ xini i̱, te̱ i̱ni̱ xna̱'a̱ i̱ ña̱ kumi' ña̱ ja̱a̱n' ña̱ ndi̱e̱e', te̱ ko̱to̱ va̱'a̱ a̱ nde̱e̱ kivi̱' so'o̱' ndi'i' chu̱u̱n ña̱ ni̱ xa̱a̱ i̱, ña̱ ni̱ sa̱na̱kua'a i̱ nda̱'a' a̱.
55001013	Ta̱xa̱'a̱ u̱n' ña̱ ni̱ sa̱nia'á i̱ yo'ó, te̱ i̱ni̱ u̱n' xini u̱n' Cristo Jesús, te̱ ndani̱ u̱n' ne̱ yivi̱' xaa' a̱.
55001014	Te̱ xiin' ndi̱e̱e̱' Espíritu Santo, ña̱ naá nimá u̱n', ko̱to̱ va̱ u̱n' tu̱'u̱n va̱'a̱ ña̱ ni̱ sa̱nia'á i̱ yo'ó.
55001015	Xa̱ xiní u̱n' ña̱ ni̱ na̱ko̱o̱ sa̱kuu' ne̱ ni̱ ki̱e̱e̱ ñu̱'u' Asia yu'u̱, te̱ ni̱ na̱ko̱o̱ tu̱ Figelo xiin' Hermógenes yu'u̱.
55001016	Na ku̱vi̱ta i̱ni̱ xto̱'o̱ e̱' Jesús xa'a̱' ne̱ vi̱'e̱ Onesíforo, sa̱kan' ña̱ ki'in' i̱chi' ni̱ xa̱ndi̱e̱ni ra̱ yu'u̱, te̱ nï̱ ku̱chani ra̱ xa'a̱' a̱ ña̱ naá i̱ vi̱'e̱ ka̱a̱.
55001017	Süu̱' ja̱a̱n' ndii xa̱a̱ so̱'o̱ ra̱ ñu̱u̱ Roma yo̱'o̱', te̱ ni̱ xa̱'a' nanduku' ndi'ni̱ ra̱ yu'u̱ nde̱e̱ ni̱ xan ku̱ni̱ ra̱ mii' naá i̱.
55001018	Na ku̱vi̱ta i̱ni̱ xto̱'o̱ e̱' Jesús xa'a̱' Onesíforo ja̱a̱n' kivi̱' so̱'o̱ ndi'i'. Xiní kaxi' u̱n' ña̱ ni̱ chi̱ndi̱e̱e' va̱ ra̱ yoo' ñu̱u̱ Éfeso.
55002001	Te̱ yo'ó, yu̱va' i̱, kui̱i̱n ni̱'i̱ u̱n' nuu̱' ña̱ xamaní' Ndiosí yoo' xa'a̱' a̱ ña̱ nduu' e̱' kuenta Cristo Jesús.
55002002	Ña̱ ni̱ xi̱ni̱ so̱'o̱ u̱n' ni̱ ka'a̱n i̱ nuu̱' kua'a̱' ne̱ yivi̱' ndii, ña̱ ja̱a̱n' kuní a̱ ti̱a̱chuun' u̱n' te̱ xika' nda̱ku i̱chi' xto̱'o̱ e̱', te̱ tuu u̱n' ña̱ yoo tu̱'va̱ xna̱'a̱ ra̱ te̱ sa̱nia'á ra̱ ña̱ ja̱a̱n' nuu̱' tu̱ku̱ ne̱ yivi̱'.
55002003	Na ku̱ndo̱'o̱ inga' e̱' nuu̱' i̱chi' Jesucristo xa'a̱' a̱ ña̱ nduu' e̱' nde̱e̱ naa te̱ xíin' va̱'a̱ xa'a̱' a̱.
55002004	Te̱ nde̱e̱ i̱i̱n te̱ xíin', te̱ kuni ndoo̱ va̱'a̱ nuu̱' te̱ tiachuun' ña̱'a' ndii, ndï'ni̱ ra̱ sa̱a̱ ra̱ naa xaa' ne̱ yivi̱' nda'vi so̱'o̱.
55002005	Te̱ sa̱kan' tu̱ te̱ kati̱n ta'an' ndii, kü̱vi̱ na̱ti̱i̱n ra̱ corona ña̱ xata'a̱n na̱ti̱i̱n ra̱ naa' kä̱ti̱n ta'an' va̱'a̱ ra̱ sa̱a̱ ka'án tu̱'u̱n nde̱i' xa'a̱' ña̱ xasiki̱' ja̱a̱n'.
55002006	Te̱ sa̱kan' ni̱ tu̱ i̱i̱n te̱ xachuun' u'vi̱ xa'a̱' ku'u̱ ndii, xi̱'na̱ ra̱ xata'a̱n ka̱xi̱' ña̱ savi̱' va̱'a̱ ka̱ kii̱' na̱kui̱xa̱ a̱.
55002007	Ka̱ni̱ni̱ u̱n' xa'a̱' ña̱ ka'án i̱ ja̱a̱n', te̱ mi̱i' xto̱'o̱ e̱' chi̱ndi̱e̱e' yo'ó te̱ ku̱nda̱ni̱ kaxi' u̱n' sa̱kuu' a̱.
55002008	Te̱ na̱ka̱'an' u̱n' xa'a̱' Jesucristo, ña̱ ni̱ na̱ti̱a̱ku̱, ña̱ nduu' si̱a̱ni' xika' David. Te̱ tu̱'u̱n va̱'a̱ xa'a̱' ña̱ ja̱a̱n' ka'án ndo̱so̱' i̱.
55002009	Te̱ xa'a̱' ña̱ ja̱a̱n' sando'o' te̱ yivi̱' yu'u̱, te̱ tiín i̱ xiin' ka̱rena naá i̱ vi̱'e̱ ka̱a̱ yo'o' nde̱e̱ naa i̱i̱n te̱ xaa' ña̱ ni̱a̱'a. Ndisu̱ tu̱'u̱n Ndiosí ndii, kuä̱sa̱' tiín a̱ xiin' ka̱rena.
55002010	Xa'a̱' a̱ ja̱a̱n' na kundieni i̱ sa̱a̱ ka̱ ndo'o' i̱ xa'a̱' ne̱ ni̱ na̱ka̱xi̱n Ndiosí, te̱ ku̱vi̱ na̱ti̱i̱n tu̱ ne̱ ja̱a̱n' ña̱ sa̱kakú ña̱'a' a̱ xa'a̱' ña̱ ni̱ xa̱a̱ Cristo Jesús, sa̱kan' te̱ ku̱ndi̱e̱e̱ ni̱a̱ nde̱e̱ ndi'i' ni̱ kivi̱' mii' nda̱tu̱n' kaa'.
55002011	Te̱ ña̱ ka'a̱n i̱ yo'o' ndii, ña̱ nda̱ku nduu' a̱: Naa' ni̱ xi'i̱ inga' e̱' xiin' Cristo ndii, ku̱ti̱a̱ku̱ inga' tu̱ e̱' xiin' a̱.
55002012	Naa' ni̱ ku̱ndi̱e̱ni e̱' nuu̱' tu̱ndo'o̱' xa'a̱' a̱ ndii, ka̱'ndi̱a̱ chuun' inga' tu̱ e̱' xiin' a̱. Ndisu̱ naa' ka'a̱n e̱' ña̱ xïní ña̱'a' e̱' ndii, ka'a̱n tu̱ a̱ ja̱a̱n' nuu̱' Ndiosí ña̱ xïní a̱ yoo'.
55002013	Naa' xächuun' nda̱ku e̱' nuu̱' a̱ ndii, kua'a̱n naa kua'a̱n ña̱ ja̱a̱n' xachuun' nda̱ku a̱ xa'a̱' e̱'. Kua̱chi̱ ndii kü̱vi̱ xa̱chi' na̱ma̱ a̱ sa̱a̱ kuu' a̱.
55002014	Te̱ sa̱na̱ka'an' u̱n' ne̱ i̱ni̱ xini Jesús ña̱ ni̱ ka'a̱n i̱ ja̱a̱n'. Te̱ sa̱kuni' ndi̱e̱e' u̱n' ne̱ ja̱a̱n' ña̱ nuu̱' Ndiosí ka'án i̱ ña̱ vä̱'a̱ kani' ta'an' ni̱a̱ kuento xa'a̱' ña̱ kuä̱sa̱' kuní. Sa̱kan' ña̱ sati̱vi' ndi'i' ña̱'a' ña̱ ja̱a̱n' kii̱' xini so̱'o̱ ni̱a̱ a̱.
55002015	Na̱ku̱ndi̱e̱e' u̱n' te̱ ku̱ndu̱u̱ u̱n' i̱i̱n te̱ va̱'a̱ kuni Ndiosí xini a̱ nde̱e̱ naa i̱i̱n te̱ xachuun' va̱'a̱, te̱ kö̱o̱' nde̱e̱ i̱i̱n xa'a̱' ña̱ ku̱chani ra̱ nuu̱' Ndiosí, te̱ sa̱na̱kuachi' nda̱ku ra̱ tu̱'u̱n ndi̱xa̱ xa'a̱' a̱.
55002016	Chï'ni' xiin' mi̱i' u̱n' xiin' te̱ ndatu'un' kuento ña̱ sanduxín xiin' ña̱ kuä̱sa̱' kuní, sa̱kan' ña̱ te̱ xaa' ña̱ ja̱a̱n' ndii, so̱'o̱ saxioo' ka̱ ra̱ ne̱ yivi̱' nuu̱' ña̱ kuní Ndiosí.
55002017	Te̱ ña̱ sania'á ra̱ ndii, kikú a̱ ndee naa xaa' kui'e̱ te'i, ña̱ kikú ka̱nii' i̱i̱n' e̱'. Te̱ te̱i̱n te̱ ja̱a̱n' ka'ni̱ te̱ nduu' Himeneo xiin' Fileto.
55002018	Te̱ ja̱a̱n' ndii, ni̱ ku̱xi̱o̱o̱ ra̱ nuu̱' tu̱'u̱n ndi̱xa̱, te̱ xika' ra̱ ka'án ra̱ ña̱ xa̱ ni̱ xka'ndi̱a̱ ña̱ sa̱na̱tiaku Ndiosí ne̱ ni̱ xi'i̱, te̱ sasana' ra̱ ña̱ i̱ni̱ sa̱va̱ ne̱ yivi̱' xini ni̱a̱ Jesús.
55002019	Ndisu̱ ña̱ ndi̱xa̱ xa'a̱' Ndiosí ndii, nduu' a̱ nde̱e̱ naa xa'a̱' vi̱'e̱ ña̱ i̱i̱n kutu̱' mii' yoso̱' ña̱ ka'án a̱ ndii: “Xiní xto̱'o̱ e̱' ne̱ nduu' kuenta a̱.” Te̱ yoso̱' tu̱ a̱ ndii: “Yo̱o̱ ka̱ nakuni ña̱ Ndiosí nduu' xto̱'o̱ ni̱a̱ ndii, kuní a̱ ku̱xi̱o̱o̱ ni̱a̱ nuu̱' ña̱ ni̱a̱'a.” Sa̱kan' yoso̱' a̱.
55002020	Te̱ ti̱xi̱n i̱i̱n vi̱'e̱ chie̱ ndii, yoo kua'a̱' nuu̱' nda̱chuun' ña̱ tiin' ne̱ yivi̱'. Yoo ña̱ ni̱ kua̱'a̱ xiin' oro, te̱ yoo tu̱ ña̱ ni̱ kua̱'a̱ xiin' plata, te̱ yoo ni̱ tu̱ ña̱ ni̱ kua̱'a̱ xiin' ñu̱'u' kixin', te̱ sa̱kan' tu̱ yoo ña̱ ni̱ kua̱'a̱ xiin' i̱tun'. Te̱ i̱'i̱n ña̱ ja̱a̱n' ndii, xa̱ yoo xa̱ yoo chu̱u̱n nuu̱' a̱. Sa̱va̱ a̱ yoo xa'a̱' chu̱u̱n ka'nu', te̱ sa̱va̱ tu̱ku̱ a̱ yoo xa'a̱' chu̱u̱n kuali' kuso'o̱.
55002021	Nde̱e̱ naa nda̱chuun', ña̱ yoo xa'a̱' chu̱u̱n ka'nu' ja̱a̱n', nduu' ne̱ kuxioo' nuu̱' ña̱ ni̱a̱'a ja̱a̱n'. Te̱ nduu' ni̱a̱ ndi̱ti̱a̱ xto̱'o̱ e̱', te̱ chu̱u̱n va̱ ni̱a̱ nuu̱' a̱, te̱ yoo tu̱'va̱ ni̱a̱ xa'a̱' ndee ka̱ chu̱u̱n va̱'a̱.
55002022	Ku̱nu̱ u̱n' nuu̱' kua̱chi̱ ña̱ xtani̱ ne̱ sa̱va̱ xaa' ni̱a̱, te̱ ku̱ndiku̱n u̱n' ña̱ xachuun' nda̱ku u̱n', xiin' ña̱ i̱ni̱ u̱n' xini u̱n' Jesús, xiin' ña̱ ndani̱ u̱n' ne̱ yivi̱', xiin' ña̱ yoo u̱n' ña̱ mani̱' xiin' ne̱ yivi̱'. Sa̱a̱ inga' u̱n' ña̱ ja̱a̱n' xiin' ne̱ nakuni xiin' nimá ndo̱o̱ ña̱ Jesús nduu' xto̱'o̱ ni̱a̱.
55002023	Chï̱'ni̱ xiin' mi̱i' u̱n' xiin' ne̱ kani' ta'an' kuento xa'a̱' ña̱ kuä̱sa̱' kuní, xiin' xa'a̱' ña̱ küu' kaxi' ni̱a̱, sa̱kan' ña̱ xa̱ xiní kaxi' u̱n' ña̱ ña̱ ja̱a̱n' sandutíá tu̱'u̱n kui'e̱.
55002024	Te̱ i̱i̱n te̱ xika' nuu' nuu̱' xto̱'o̱ e̱' ndii, küní a̱ ka̱ni̱ ta'an' ra̱ kuento xiin' ne̱ yivi̱', süu̱' ja̱a̱n' ndii kuní a̱ ku̱ndu̱u̱ ra̱ i̱i̱n te̱ vi̱ta nimá xiin' sa̱kuu' ne̱ yivi̱', te̱ ko̱o̱ tu̱'va̱ tu̱ ra̱ te̱ sa̱nia'á ña̱'a' ra̱, te̱ kuie ku̱u̱ tu̱ i̱ni̱ ra̱ xiin' ni̱a̱.
55002025	Te̱ sa̱kan' tu̱ kuní a̱ ña̱ ko̱ndi̱a̱ yu̱'u' maso ra̱, te̱ näkuitá kuento xiin' ña̱ ndi̱xa̱, tee̱' kuain' ta̱xi̱ na Ndiosí ña̱ na̱ma̱ te̱ ja̱a̱n' nimá ra̱, te̱ sa̱kuni' ña̱'a' a̱ ña̱ ndi̱xa̱ ja̱a̱n'.
55002026	Sa̱kan' te̱ ndo̱to̱ nuu̱' ra̱, te̱ ndi̱e̱'ni̱ ra̱ nda̱'a' ña̱ ndi̱va̱'a̱, ña̱ ni̱ sa̱vi̱ku'ún ña̱'a' te̱ xaa' ra̱ ña̱ kuní mi̱i' a̱.
55003001	Te̱ vi̱ti̱n ndii, kuní i̱ ña̱ ku̱nda̱ni̱ u̱n' ña̱ kivi̱' so'o̱' ndi'i' ndii, ko̱o̱ kua'a̱' tu̱ndo'o̱' i̱i̱n yivi̱'.
55003002	Kua̱chi̱ ndii ko̱o̱ kua'a̱' va̱ ne̱ ndani̱ xiin' mi̱i' kui̱ti̱', te̱ ko̱o̱ kua'a̱' ne̱ ndioo̱' i̱ni̱ va̱ xa'a̱' xu̱'un', te̱ ko̱o̱ kua'a̱' ne̱ ka'án ñuñu', te̱ ko̱o̱ kua'a̱' ne̱ ñuñu', te̱ ko̱o̱ kua'a̱' ne̱ kani̱a̱'a xa'a̱' Ndiosí xiin' xa'a̱' ne̱ yivi̱', te̱ ko̱o̱ kua'a̱' ne̱ so̱'o̱ nuu̱' yu̱va' si̱'i', te̱ ko̱o̱ kua'a̱' ne̱ täxi' ña̱ chi̱nda̱ni, te̱ ko̱o̱ kua'a̱' ne̱ xïto' ka'nu' Ndiosí,
55003003	te̱ ko̱o̱ kua'a̱' ne̱ ndäni̱ nde̱e̱ sie, te̱ ko̱o̱ kua'a̱' ne̱ kö̱o̱' ka'nu' xa̱chi' i̱ni̱, te̱ ko̱o̱ kua'a̱' ne̱ kani̱a̱'a xa'a̱' ne̱ yivi̱', te̱ ko̱o̱ kua'a̱' ne̱ ndïko' ni'i' xiin' mi̱i', te̱ ko̱o̱ kua'a̱' ne̱ tei' i̱ni̱, te̱ ko̱o̱ kua'a̱' ne̱ ndasi' sa̱kuu' nuu̱' ña̱ va̱'a̱,
55003004	te̱ ko̱o̱ kua'a̱' ne̱ siki', te̱ ko̱o̱ kua'a̱' ne̱ yachi̱ va̱ kuu', ndisu̱ xänini ni̱a̱ ña̱ xka'ndi̱a̱ naá kivi̱' xa'a̱' ña̱ xaa' ni̱a̱, te̱ ko̱o̱ kua'a̱' ne̱ ñuñu' ya'a̱, te̱ ko̱o̱ kua'a̱' ne̱ xtani̱ ya'a̱ ka̱ ña̱ sii̱' te̱ sa̱kan' ña̱ xtani̱ ni̱a̱ ña̱ kuní Ndiosí.
55003005	Te̱ ne̱ ja̱a̱n' ndii, ku̱u̱ ni̱a̱ nde̱e̱ naa ne̱ xito' ka'nu' xna̱'a̱ Ndiosí, ndisu̱ kü̱ni̱ ni̱a̱ na̱ma̱ Ndiosí kivi̱' ñu̱u̱ ni̱a̱ xiin' ña̱ ndi̱e̱e' a̱. Te̱ kï'in' ta'an' u̱n' xiin' ne̱ ja̱a̱n'.
55003006	Sa̱kan' ña̱ naa ne̱ ja̱a̱n' nduu' ne̱ chu̱u̱n va̱ te̱ xika' ndi'e̱' ni̱a̱ vi̱'e̱ ne̱ yivi̱', te̱ saviku'ún ni̱a̱ ña̱'a', ne̱ iti̱a̱' ña̱ i̱ni̱ nuu̱' i̱chi' Jesús, ne̱ ndiso' kua'a̱' kua̱chi̱, te̱ xa'a̱' a̱ ja̱a̱n' na xiko ni'i' ña̱'a' sa̱kuu' nuu̱' ña̱ ndioo̱' i̱ni̱ ni̱a̱.
55003007	Te̱ ne̱ ja̱a̱n' ndii, sakuaa̱n te̱ sakuaa̱n ni̱a̱, ndisu̱ kö̱o̱' kivi̱' xaá ni̱a̱ ku̱nda̱ni̱ ni̱a̱ ña̱ ndi̱xa̱ xa'a̱' Ndiosí.
55003008	Te̱ kuu' ni̱a̱ nde̱e̱ naa ni̱ ku̱u̱ Janes xiin' Jambres kii̱' ni̱ xi̱kui̱ta'nu̱ ra̱ nuu̱' Moisés xta̱'an' kivi̱', nii' sa̱kan' xikuita'nú ni̱a̱ nuu̱' ña̱ ndi̱xa̱ ja̱a̱n'. Sa̱kan' ña̱ xa̱ ni̱ nduxi̱n xa̱chi' ña̱ xanini ni̱a̱, te̱ kö̱o̱' chu̱u̱n tu̱ ni̱a̱ nuu̱' ña̱ i̱ni̱ e̱' xini e̱' Jesús.
55003009	Ndisu̱ nä̱kaa̱ kua'a̱' ni̱a̱ xiin' ña̱ xini xa'an' ja̱a̱n', sa̱kan' ña̱ sa̱kuu' ne̱ yivi̱' ku̱ni̱ ña̱ ne̱ küu' kaxi' nduu' ni̱a̱ naa ni̱ ndo̱'o̱ te̱ uvi̱ ta'an ja̱a̱n'.
55003010	Ndisu̱ yo'ó ndii, xiní kaxi' u̱n' ña̱ sania'á i̱, te̱ xiní tu̱ u̱n' sa̱a̱ xika' i̱, te̱ xiní tu̱ u̱n' nde̱e̱ ña̱ kuni sa̱a̱ i̱ xiin' kivi̱' ñu̱u̱ i̱, te̱ xiní tu̱ u̱n' sa̱a̱ vi̱' i̱ni̱ i̱ xini xto̱'o̱ e̱', te̱ xiní tu̱ u̱n' sa̱a̱ kuie kuu' i̱ni̱ i̱ xiin' ne̱ yivi̱', te̱ xiní tu̱ u̱n' sa̱a̱ kundani̱ i̱ Ndiosí xiin' ne̱ yivi̱', te̱ xiní tu̱ u̱n' sa̱a̱ vi̱' kundieni i̱ nuu̱' i̱chi' Jesús,
55003011	te̱ xiní tu̱ u̱n' sa̱a̱ vi̱' mi̱i' ni̱ ku̱u̱ te̱ yivi̱' xiin' i̱, te̱ xiní tu̱ u̱n' sa̱a̱ vi̱' ni̱ ndo̱'o̱ i̱. Te̱ xiní tu̱ u̱n' sa̱a̱ ni̱ ndo̱'o̱ u'vi̱ i̱ kii̱' ni̱ xika̱ i̱ ñu̱u̱ Antioquía, xiin' ñu̱u̱ Iconio, xiin' ñu̱u̱ Listra, xiin' kua'a̱' ña̱ mi̱i' ni̱ ku̱u̱ te̱ yivi̱' xiin' i̱. Ndisu̱ ni̱ sa̱kakú xto̱'o̱ e̱' yu'u̱ nuu̱' sa̱kuu' ña̱ ja̱a̱n'.
55003012	Te̱ sa̱kuu' yoo', ne̱ kuni sa̱a̱ ña̱ kuní Ndiosí, xa'a̱' a̱ ña̱ nduu' e̱' ne̱ i̱ni̱ xini Jesús ndii, sa̱ndo'o' ne̱ yivi̱' yoo'.
55003013	Te̱ ni̱a̱'a, te̱ xini xa'an' ja̱a̱n' ndii, i̱'i̱n kivi̱' kua'a̱n so̱'o̱ tívi' ka̱ ra̱ nuu̱' ña̱ ni̱a̱'a ja̱a̱n'. Xini xa'an' ra̱ ne̱ yivi̱', te̱ xini xa'an' ta'an' tu̱ mi̱i' ra̱.
55003014	Ndisu̱ yo'ó ndii, kui̱i̱n ni̱'i̱ u̱n' nuu̱' ña̱ ni̱ sa̱kuaa̱n u̱n', sa̱kan' ña̱ xiní kaxi' u̱n' ña̱ ña̱ ndi̱xa̱ nduu' a̱, te̱ xiní tu̱ u̱n' yo̱o̱ ni̱ sa̱nia'á a̱ yo'ó.
55003015	Te̱ nde̱e̱ kii̱' lulu u̱n' te̱ xa̱ xiní u̱n' ña̱ yoso̱' nuu̱' tu̱tu̱ Ndiosí. Te̱ ña̱ ja̱a̱n' ndii, kumi' a̱ ndi̱e̱e̱' te̱ sa̱nia'á a̱ yo'ó, te̱ ku̱ni̱ u̱n' ña̱ ku̱vi̱ kaku̱ e̱' nuu̱' kua̱chi̱ e̱' xa'a̱' a̱ ña̱ i̱ni̱ e̱' xini e̱' Cristo Jesús.
55003016	Te̱ sa̱kuu' ña̱ yoso̱' nuu̱' tu̱tu̱ Ndiosí ndii, mi̱i' a̱ ni̱ sa̱ka'án nimá te̱ yivi̱', te̱ ni̱ ke̱'i̱ ra̱ a̱. Xa'a̱' a̱ ja̱a̱n' na ña̱ yoso̱' ja̱a̱n' ndii, va̱'a̱ a̱ sa̱nia'á e̱' ne̱ yivi̱', te̱ va̱'a̱ a̱ sa̱ki'in' nde̱i' e̱' ne̱ yivi̱', te̱ va̱'a̱ a̱ na̱ka̱ta̱ nda̱ku e̱' ne̱ yivi̱', te̱ va̱'a̱ a̱ sa̱nia'á ña̱'a' e̱' te̱ sa̱chuun' nda̱ku ni̱a̱ sa̱a̱ kuní Ndiosí.
55003017	Sa̱kan' te̱ ko̱o̱ tu̱'va̱ yoo' te̱ xaa' chu̱u̱n nuu̱' Ndiosí, te̱ ku̱vi̱ sa̱a̱ e̱' sa̱kuu' nuu̱' chu̱u̱n va̱'a̱.
55004001	Nuu̱' Ndiosí xiin' nuu̱' Jesucristo, ña̱ ki̱xi̱n sa̱na'má ne̱ tiaku xiin' ne̱ ni̱ xi'i̱ kii̱' na̱ndi̱ko' a̱ te̱ ka̱'ndi̱a̱ chuun' a̱ ndii, sa̱kuiso' chuun' i̱ yo'ó
55004002	ña̱ vï̱kuii̱n u̱n' ña̱ ka'án ndo̱so̱' u̱n' tu̱'u̱n va̱'a̱. Ka'a̱n u̱n' u̱n a̱ma̱a̱ ka̱, naa' kivi̱' va̱'a̱ nduu' a̱, uun naa' sü̱vi̱ a̱. Te̱ xiin' ña̱ ja̱a̱n' na̱ka̱ta̱ nda̱ku u̱n' ne̱ yivi̱', te̱ sa̱ki'in' nde̱i' tu̱ ña̱'a' u̱n', te̱ sa̱ndi̱e̱ni tu̱ u̱n' ni̱a̱ xiin' ña̱ kuie i̱ni̱ u̱n' kii̱' sa̱nia'á u̱n' ña̱ ja̱a̱n'.
55004003	Sa̱kan' ña̱ xaa̱ kivi̱' ña̱ nä̱ti̱i̱n ne̱ yivi̱' ña̱ ndi̱xa̱ ña̱ sania'á e̱' xa'a̱' Jesús, süu̱' ja̱a̱n' ndii kuni̱ ni̱a̱ ku̱ni̱ so̱'o̱ ni̱a̱ ña̱ xikán nimá mi̱i' ni̱a̱. Sa̱kan' na ndu̱ku' ni̱a̱ mo̱to vi̱' maestro, te̱ sania'á ña̱'a' ña̱ nakuitá xiin' ña̱ xtani̱ mi̱i' ni̱a̱.
55004004	Na̱ko̱o̱ ni̱a̱ ña̱ ndi̱xa̱ ja̱a̱n' xata̱' ni̱a̱, te̱ ku̱ni̱ so̱'o̱ ni̱a̱ kuento yu̱'u' te̱ yivi̱' kui̱ti̱'.
55004005	Ndisu̱ yo'ó ndii, ko̱o̱ ñu'u' i̱ni̱ va̱ u̱n' sa̱kuu' i̱chi', te̱ ku̱ndi̱e̱ni u̱n' nuu̱' tu̱ndo'o̱', te̱ xa̱nuu̱' tu̱'u̱n va̱'a̱ ti̱o̱' ka'a̱n ndo̱so̱' u̱n' nuu̱' ne̱ yivi̱', ne̱ tïa̱'an i̱ni̱ ku̱ni̱ Jesús, te̱ sa̱xinú ndi̱'i̱ tu̱ u̱n' sa̱kuu' chu̱u̱n ña̱ ni̱ ta̱xi̱ Ndiosí nda̱'a' u̱n' naa xaa' i̱i̱n te̱ xika' nu̱u̱ va̱'a̱.
55004006	Sa̱kan' ña̱ yu'u̱ ndii, xa̱ yoo i̱ ku̱vi̱ i̱ te̱ ku̱ndu̱u̱ a̱ nde̱e̱ naa i̱i̱n tu̱mani̱' nuu̱' Ndiosí, sa̱kan' ña̱ xa̱ ni̱ xa̱a̱ kivi̱' ña̱ ke̱ta̱ i̱ i̱i̱n yivi̱' yo'o'.
55004007	Ni̱ ku̱nta'an' va̱'a̱ i̱ xiin' ña̱ ni̱a̱'a, te̱ xa̱ ni̱ sa̱xinú i̱ chu̱u̱n ña̱ ni̱ ta̱xi̱ xto̱'o̱ e̱' nda̱'a' i̱, te̱ kö̱o̱' kivi̱' ni̱ na̱ko̱o̱ i̱ ña̱ ndi̱xa̱ ña̱ kandixa' e̱'.
55004008	Te̱ vi̱ti̱n ndii, ndee ndiatu' i̱ni̱ i̱ na̱ti̱i̱n i̱ i̱i̱n corona kivi̱' so'o̱' ndi'i', ña̱ xata'a̱n na̱ti̱i̱n ne̱ xachuun' nda̱ku nda̱'a' xto̱'o̱ e̱', ña̱ nduu' ña̱ xa'nú nda̱ku kua̱chi̱. Te̱ süu̱' nda̱'a' yu'u̱ kui̱ti̱' ta̱xi̱ ña̱'a' a̱, süu̱' ja̱a̱n' ndii ta̱xi̱ tu̱ ña̱'a' a̱ nda̱'a' sa̱kuu' ne̱ ndiatu' xiin' i̱i̱n ka̱nii' nimá ni̱a̱ ña̱ na̱ndi̱ko' a̱.
55004009	Sa̱a̱ u̱n' sa̱kuu' ña̱ nduxa̱', te̱ ki̱xi̱n ko̱to̱ yachi̱ u̱n' yu'u̱,
55004010	Sa̱kan' ña̱ xa̱ ni̱ na̱ko̱o̱ Demas yu'u̱, te̱ kua'a̱n ra̱ ñu̱u̱ Tesalónica xa'a̱' a̱ ña̱ ni̱ xta̱ni̱ va̱ ra̱ ña̱ nduu' kuenta i̱i̱n yivi̱'. Te̱ xa̱ kua'a̱n tu̱ Crescente ñu̱'u' Galacia. Te̱ Tito kua'a̱n ñu̱'u' Dalmacia.
55004011	Te̱ ndee i̱i̱n nda̱a̱' so̱'o̱ Lucas ndu'u̱' xiin' i̱. Na̱ka̱ tu̱ u̱n' Marcos, te̱ ki̱xi̱n ra̱ xiin' u̱n', kua̱chi̱ ndii ku̱vi̱ chi̱ndi̱e̱e' ra̱ yu'u̱ xiin' chu̱u̱n nuu̱' i̱.
55004012	Tíquico ndii, ñu̱u̱ Éfeso ni̱ ti̱'vi' ña̱'a' i̱.
55004013	Kii̱' ki̱xi̱n u̱n' ndii, ko̱ni̱'i̱ u̱n' toto̱ nani̱' ni'nu' i̱ ña̱ ni̱ na̱ko̱o̱ i̱ ñu̱u̱ Troas mii' ndu'u̱' Carpo. Te̱ ko̱ni̱'i̱ tu̱ u̱n' tu̱tu̱ i̱, ndisu̱ na̱ka̱'an' ka̱ u̱n' xa'a̱' tu̱tu̱ i̱i̱n' ña̱ ni̱ na̱ko̱o̱ i̱ i̱kan'.
55004014	Alejandro, te̱ xachuun' xiin' ka̱a̱ ndii, mi̱i' va̱ ni̱ ku̱u̱ ra̱ xiin' i̱. Ndisu̱ na̱cha'vi̱ mi̱i' ra̱ nuu̱' xto̱'o̱ e̱' xa'a̱' ña̱ ni̱ xa̱a̱ ra̱ ja̱a̱n'.
55004015	Ko̱to̱ xiin' mi̱i' tu̱ yo'ó nuu̱' te̱ ja̱a̱n', sa̱kan' ña̱ ni̱ xi̱kui̱ta'nu̱ ndi̱e̱e' va̱ ra̱ nuu̱' tu̱'u̱n va̱'a̱ ña̱ sania'á e̱'.
55004016	Kii̱' ni̱ na̱ka'a̱n i̱ xa'a̱' i̱ nuu̱' te̱ romano ña̱ nu̱u' ndii, nde̱e̱ i̱i̱n kö̱o̱' ni̱ na̱ka'a̱n xa'a̱' i̱, süu̱' ja̱a̱n' ndii ni̱ na̱ko̱o̱ sa̱kuu' ra̱ yu'u̱. Te̱ ndiatu' i̱ni̱ i̱ ña̱ sä̱a̱ Ndiosí kuenta xa'a̱' ña̱ ni̱ xa̱a̱ te̱ ja̱a̱n' xiin' i̱.
55004017	Ndisu̱ xto̱'o̱ e̱' ndii, yoo a̱ xiin' i̱, te̱ chindiee' a̱ yu'u̱, sa̱kan' te̱ ni̱ ta̱xi̱ a̱ ña̱ ndi̱e̱e' i̱ te̱ ku̱vi̱ ka'a̱n ndo̱so̱' ndi'i̱ i̱ tu̱'u̱n va̱'a̱, te̱ sa̱kan' ni̱ xi̱ni̱ so̱'o̱ ña̱'a' sa̱kuu' ne̱ tuku' yo'o'. Te̱ ni̱ sa̱kakú a̱ yu'u̱ nuu̱' león.
55004018	Te̱ sa̱kakú xto̱'o̱ e̱' yu'u̱ nuu̱' sa̱kuu' ña̱ ni̱a̱'a, te̱ kundi̱a̱ka̱ va̱'a̱ a̱ yu'u̱ nde̱e̱ ndi̱vi' mii' xa'ndia chuun' a̱. Te̱ na na̱ti̱i̱n Ndiosí sa̱kuu' ña̱ xaka'nu' ña̱'a' e̱' nde̱e̱ ndi'i' ni̱ kivi̱'. Sa̱kan' na ku̱ndu̱u̱ a̱.
55004019	Kua'a̱n Ndiosí ko̱o̱ Priscila xiin' Aquila, xiin' ne̱ vi̱'e̱ Onesíforo.
55004020	Erasto ndii, ñu̱u̱ Corinto ni̱ ndoo̱ ra̱, te̱ ñu̱u̱ Mileto ni̱ na̱ko̱o̱ i̱ Trófimo, sa̱kan' ña̱ kuni ku̱vi̱ ra̱.
55004021	Sa̱a̱ u̱n' sa̱kuu' ña̱ nduxa̱', te̱ ki̱xi̱n u̱n' ña̱ kuní ka̱ xaa̱ yoo̱' ña̱ vi̱xi̱n. Ti'vi' Eubulo xiin' Pudente xiin' Lino xiin' Claudia cha'an' u̱n'. Te̱ ti'vi' tu̱ sa̱kuu' i̱nga̱ ña̱ni̱ ta'an' e̱' cha'an' u̱n'.
55004022	Te̱ na ko̱o̱ na xto̱'o̱ e̱' Jesucristo xiin' nimá u̱n'. Na sa̱ñu'u' na Ndiosí sa̱kuu' ndo'ó. Sa̱kan' na ku̱ndu̱u̱ a̱.
56001001	Yu'u̱ nduu' Pablo, te̱ xika' nuu' nuu̱' Ndiosí, te̱ nduu' tu̱ i̱ te̱ ni̱ ti̱a̱nu̱' Jesucristo sania'á i̱chi' a̱, te̱ kui̱ni̱ ne̱ ni̱ na̱ka̱xi̱n Ndiosí ku̱ni̱ ni̱a̱ Jesús, te̱ ku̱nda̱ni̱ ni̱a̱ ña̱ ndi̱xa̱ ña̱ kandixa' e̱'.
56001002	Xa'a̱' a̱ ja̱a̱n' na ndiatu' i̱ni̱ ni̱a̱ kivi̱' ñu̱u̱ ña̱ kö̱o̱' kivi̱' ndi'i', ña̱ xa̱ ni̱ ta̱xi̱ Ndiosí kuento a̱ xa'a̱' nde̱e̱ xta̱'an' kii̱' tïa̱'an kua̱'a̱ i̱i̱n yivi̱', te̱ ña̱ ja̱a̱n' ndii, xïni xa'an' a̱.
56001003	Kii̱' ni̱ xa̱a̱ kivi̱' ña̱ ni̱ na̱ka̱xi̱n a̱ ndii, ni̱ sa̱tuví a̱ kuento ja̱a̱n'. Te̱ mi̱i' Ndiosí, ña̱ sakakú yoo', nduu' ña̱ ni̱ sa̱kuiso' chuun' yu'u̱ te̱ ka'a̱n ndo̱so̱' i̱ ña̱ ja̱a̱n' nuu̱' ne̱ yivi̱'.
56001004	Tito, yo'ó ndii, nde̱e̱ naa si'e̱ mi̱i' xna̱'a̱ i̱ nduu' u̱n' xa'a̱' a̱ ña̱ i̱ni̱ inga' e̱' xini e̱' Jesús, te̱ ti'vi' i̱ tu̱tu̱ yo'o' nda̱'a' u̱n'. Te̱ na sa̱ñu'u' na Ndiosí, yu̱va' e̱', xiin' xto̱'o̱ e̱' Jesucristo, ña̱ sa̱kakú yoo', yo'ó, te̱ na ku̱vi̱ta tu̱ i̱ni̱ a̱ xa'a̱' u̱n', te̱ na ta̱xi̱ tu̱ a̱ ña̱ mani̱' ko̱o̱ xiin' u̱n'.
56001005	Kii̱' ni̱ na̱ko̱o̱ i̱ yo'ó nuu̱' ñu̱'u' ña̱ naá i̱'nu̱ ña̱ na̱ni' Creta ndii, ni̱ xa̱a̱ i̱ sa̱kan' te̱ nda̱sa̱va̱'a̱ u̱n' ña̱ kuní xinu̱, naa kuu' ña̱ sa̱kuiso' chuun' u̱n' te̱ xi̱xa̱, te̱ ka̱'ndi̱a̱ chuun' nuu̱' ne̱ nakayá xa'a̱' Jesús i̱'i̱n ñu̱u̱, sa̱a̱ ni̱ ti̱a̱chuun' i̱ yo'ó.
56001006	Te̱ i̱i̱n te̱ xi̱xa̱, te̱ xa'ndia chuun' nuu̱' ne̱ nakayá xa'a̱' Jesús ndii, kuní a̱ ña̱ ku̱ndu̱u̱ ra̱ i̱i̱n te̱ ka'án va̱'a̱ ne̱ yivi̱' xa'a̱', te̱ i̱i̱n nda̱a̱' kui̱ti̱' ña' si'i ra̱ ko̱o̱, te̱ si'e̱ ra̱ ndii, kuní a̱ ña̱ i̱ni̱ ni̱a̱ xini ni̱a̱ Jesús, te̱ kü̱ndu̱u̱ ni̱a̱ ne̱ ni̱a̱'a, ni̱ nde̱e̱ kü̱ndu̱u̱ tu̱ ni̱a̱ ne̱ so̱'o̱.
56001007	Kua̱chi̱ ndii, te̱ xito' ne̱ nakayá xa'a̱' Jesús ja̱a̱n' ndii, kuní a̱ ña̱ ku̱ndu̱u̱ ra̱ i̱i̱n te̱ ka'án va̱'a̱ ne̱ yivi̱' xa'a̱', sa̱kan' ña̱ chu̱u̱n nuu̱' Ndiosí xaa' ra̱. Te̱ küní a̱ ña̱ ku̱ndu̱u̱ ra̱ te̱ ñuñu', ni̱ nde̱e̱ te̱ i̱'ni', ni̱ nde̱e̱ te̱ xini̱, ni̱ nde̱e̱ te̱ ku̱nta'an' xiin' ne̱ yivi̱', ni̱ nde̱e̱ te̱ xini xa'an' ne̱ yivi̱' te̱ ki̱'i̱n ra̱ xu̱'un'.
56001008	Süu̱' ja̱a̱n' ndii kuní a̱ ña̱ ku̱ndu̱u̱ ra̱ i̱i̱n te̱ natiin' mani̱' ne̱ yivi̱' kii̱' xaá ni̱a̱ vi̱'e̱ ra̱, i̱i̱n te̱ ka'án va̱ nimá sa̱a̱ ña̱ va̱'a̱, i̱i̱n te̱ kuu' kaxi', i̱i̱n te̱ xachuun' nda̱ku, i̱i̱n te̱ xika' ndo̱o̱ nuu̱' Ndiosí, i̱i̱n te̱ xito' xiin' mii'.
56001009	Te̱ sa̱kan' tu̱ kuní a̱ ña̱ kui̱i̱n ni̱'i̱ ra̱ sa̱a̱ nii' ni̱ sa̱kuaa̱n ra̱ tu̱'u̱n va̱'a̱ ña̱ kandixa' e̱', te̱ ko̱o̱ tu̱'va̱ ra̱, te̱ ka̱ni̱ kuento ra̱ ne̱ yivi̱' xiin' ña̱ va̱'a̱ ña̱ sa̱nia'á ra̱ xa'a̱' ña̱ ndi̱xa̱ ña̱ kandixa' e̱', te̱ sa̱ka̱ndixa' ra̱ ne̱ xikuita'nú nuu̱' tu̱'u̱n va̱'a̱ ja̱a̱n'.
56001010	Kua̱chi̱ ndii yoo kua'a̱' te̱ so̱'o̱ nuu̱' ña̱ kandixa' e̱' ja̱a̱n', te̱ ka'án saka ra̱, te̱ xini xa'an' tu̱ ra̱ ne̱ i̱ni̱ xini Ndiosí. Sa̱kan' xaa' naa kuu' te̱ ka'án ña̱ kuní a̱ ña̱ ka̱sa̱'a̱ e̱' tuni̱ i̱i̱n' e̱'.
56001011	Täxi' u̱n' sa̱nia'á te̱ ja̱a̱n' ne̱ ndikún i̱chi' Jesús, sa̱kan' ña̱ sasana' ra̱ sa̱kuu' ne̱ ndiee' vi̱'e̱ mii' ko'ni' ra̱ sania'á ra̱. Te̱ siin' tuku' ndii, süu̱' xa'a̱' Ndiosí xaa' ra̱ chu̱u̱n ja̱a̱n', süu̱' ja̱a̱n' ndii xa'a̱' a̱ ña̱ kuni ki̱'i̱n ra̱ xu̱'un' kui̱ti̱' xaa' ra̱ a̱.
56001012	Xa'a̱' a̱ ja̱a̱n' na xa̱ ni̱ ka'a̱n tiakú i̱i̱n te̱ ñu̱u̱ Creta ñaa̱' xa'a̱' ne̱ ñu̱u̱ ra̱ xta̱'an' ndii: “Ne̱ ñu̱u̱ i̱, ne̱ Creta ndii, vixi̱ va̱ mi̱i' ne̱ ja̱a̱n', te̱ kuu' ni̱a̱ nde̱e̱ na ki̱ti' i̱ku', te̱ sa̱kan' tu̱ xixi' xka'ndi̱a̱ ni̱a̱, te̱ suxan' va̱ tu̱ ni̱a̱”, ni̱ kachi̱ ra̱.
56001013	Te̱ ña̱ nda̱ku ni̱ ka'a̱n ra̱, sa̱kan' na kuní a̱ ña̱ ko̱ndi̱a̱ yu̱'u' ndi̱e̱e' u̱n' ne̱ ndikún i̱chi' Jesús ja̱a̱n', te̱ na̱kuita̱ ni̱'i̱ tu̱ku̱u̱ ni̱a̱ nuu̱' ña̱ i̱ni̱ e̱' xini e̱' Jesús,
56001014	te̱ sä̱a̱ tu̱ ni̱a̱ kuenta kuu' kuento ña̱ ni̱ na̱ta̱'vi' xíni' te̱ judío, ni̱ nde̱e̱ sä̱a̱ tu̱ ni̱a̱ kuenta kuu' ña̱ ka'án chuun' te̱ yivi̱', te̱ ni̱ sa̱xi̱o̱o̱ xiin' mi̱i' nuu̱' ña̱ ndi̱xa̱ xa'a̱' Ndiosí.
56001015	Ne̱ i̱ni̱ xna̱'a̱ xini Jesús ndii, ndo̱o̱ nimá ni̱a̱ te̱ ndo̱o̱ tu̱ sa̱kuu' ña̱'a̱ nuu̱' ni̱a̱. Ndisu̱ ne̱ xa̱ ni̱ ti̱vi' nimá, te̱ ï̱ni̱ tu̱ ni̱a̱ xini ni̱a̱ Jesús ndii, kö̱o̱' nde̱e̱ i̱i̱n ña̱ ndo̱o̱ nuu̱' ne̱ ja̱a̱n'. Kua̱chi̱ ndii mi̱i' ndi'i' ña̱ kuä̱sa̱' kuní xanini ni̱a̱, te̱ nätuvi̱' i̱ni̱ ni̱a̱ xa'a̱' ña̱ ni̱a̱'a, ña̱ xaa' ni̱a̱.
56001016	Ka'án ne̱ ja̱a̱n' ña̱ xiní ni̱a̱ Ndiosí, ndisu̱ xiin' ña̱ xaa' ni̱a̱ ndii, nia'á ni̱a̱ ña̱ ne̱ xini xa'an' nduu' ni̱a̱. Te̱ ki̱ni̱ va̱ kuu' ni̱a̱, te̱ nduu' tu̱ ni̱a̱ ne̱ so̱'o̱, te̱ sa̱kan' tu̱ kö̱o̱' kivi̱' xaa' ni̱a̱ nde̱e̱ i̱i̱n nuu̱' ña̱ va̱'a̱.
56002001	Ndisu̱ yo'ó ndii, ka'a̱n kui̱ti̱' u̱n' ña̱ nakuitá xiin' ña̱ ndi̱xa̱ ña̱ kandixa' e̱'.
56002002	Te̱ xi̱xa̱ ndii, ka'a̱n u̱n' xiin' ra̱ ña̱ kuní a̱ ko̱o̱ ñu'u' i̱ni̱ va̱ ra̱, te̱ kuní tu̱ a̱ ña̱ ku̱ndu̱u̱ ra̱ i̱i̱n te̱ ka'án va̱'a̱ ne̱ yivi̱' xa'a̱', te̱ kuní a̱ ña̱ kuu' kaxi' ra̱, te̱ kuní a̱ kui̱i̱n ni̱'i̱ tu̱ ra̱ nuu̱' i̱chi' Jesús, te̱ kuní a̱ ña̱ kui̱i̱n ni̱'i̱ tu̱ ra̱ nuu̱' ña̱ ku̱ndani̱ ra̱ ne̱ yivi̱', te̱ kui̱i̱n ni̱'i̱ tu̱ ra̱ tee̱' ndee yoo tu̱ndo'o̱' nuu̱' kivi̱' ñu̱u̱ ra̱.
56002003	Sa̱kan' tu̱ ña̱'a' xi̱xa̱ ndii, sa̱nia'á u̱n' ni̱a̱ ña̱ kuní a̱ ka̱ka̱ ii̱' ni̱a̱ sa̱a̱ kuní Ndiosí. Te̱ sätaví kua̱chi̱ nianí ni̱a̱ ne̱ yivi̱', te̱ ni̱ nde̱e̱ kü̱ndu̱u̱ tu̱ ni̱a̱ ne̱ xtani̱ va̱ ko̱'o̱ vino, nde̱e̱ va̱'a̱ ka̱ na sa̱nia'á ni̱a̱ ña̱ va̱'a̱,
56002004	te̱ ko̱ndi̱a̱ yu̱'u' ni̱a̱ ña̱'a' sa̱va̱ ña̱ ku̱ndani̱ ne̱ ja̱a̱n' i̱i̱' ni̱a̱ xiin' si'e̱ ni̱a̱.
56002005	Te̱ na ko̱ndi̱a̱ yu̱'u' tu̱ ni̱a̱ ne̱ sa̱va̱ ja̱a̱n' ña̱ ku̱ndu̱u̱ ni̱a̱ ne̱ kuu' kaxi', te̱ ku̱ndu̱u̱ tu̱ ni̱a̱ ne̱ xika' ndo̱o̱, te̱ ko̱to̱ mani̱' tu̱ ni̱a̱ ne̱ ndiee' vi̱'e̱ ni̱a̱, te̱ va̱'a̱ tu̱ nimá ni̱a̱ ku̱ni̱ ni̱a̱ ne̱ yivi̱', te̱ sa̱kan' tu̱ ko̱to̱ ka'nu' ni̱a̱ i̱i̱' ni̱a̱. Sa̱kan' te̱ kö̱o̱' ne̱ ku̱vi̱ ka̱ni̱a̱'a xa'a̱' tu̱'u̱n Ndiosí.
56002006	Sa̱kan' tu̱ ne̱ sa̱va̱ ndii, ko̱ndi̱a̱ yu̱'u' u̱n' ni̱a̱ ña̱ na ku̱ndu̱u̱ ni̱a̱ ne̱ kuu' kaxi',
56002007	te̱ xiin' ña̱ xaa' u̱n' nia'a̱ u̱n' ni̱a̱ ña̱ xachuun' nda̱ku u̱n' xiin' sa̱kuu' ña̱ xaa' u̱n', te̱ kii̱' sania'á ña̱'a' u̱n' ndii, sa̱a̱ u̱n' ña̱ ja̱a̱n' xiin' i̱i̱n ka̱nii' nimá u̱n', te̱ sa̱a̱ tu̱ u̱n' sa̱a̱ xata'a̱n kui̱ni̱ e̱'.
56002008	Te̱ sa̱kan' tu̱ sa̱nia'á nda̱ku u̱n' ne̱ yivi̱', te̱ kö̱o̱' ne̱ ku̱vi̱ ka̱ni̱a̱'a xa'a̱' tu̱'u̱n va̱'a̱, sa̱kan' te̱ yo̱o̱ ka̱ xikuita'nú nuu̱' ña̱ sania'á u̱n' ja̱a̱n' ndii, ku̱ka̱'a̱n nuu̱' ni̱a̱, kua̱chi̱ ndii kö̱o̱' ña̱ ni̱a̱'a ku̱vi̱ ka'a̱n ni̱a̱ xa'a̱' e̱'.
56002009	Te̱ sa̱kan' tu̱ ne̱ xiko' ni'i' i̱i̱n xto̱'o̱ ndii, ko̱ndi̱a̱ yu̱'u' u̱n' ni̱a̱, ña̱ ta̱xi̱ so̱'o̱ ni̱a̱ ña̱ ka'án chuun' xto̱'o̱ ni̱a̱ xiin' ni̱a̱, te̱ ka̱ka̱ ni̱a̱ xakuatia' ni̱a̱ te̱ ja̱a̱n' xiin' sa̱kuu' ña̱ xaa' ni̱a̱, te̱ kä̱ni̱ ta'an' ni̱a̱ kuento xiin' ra̱.
56002010	Te̱ sä̱kui'na' ni̱a̱ ña̱'a̱ xto̱'o̱ ni̱a̱ ja̱a̱n', süu̱' ja̱a̱n' ndii kuní a̱ ña̱ sa̱chuun' nda̱ku xna̱'a̱ ni̱a̱. Sa̱kan' te̱ ku̱ni̱ sa̱kuu' ne̱ yivi̱' ña̱ nda̱tu̱n' ya'a̱ ka'án ña̱ ndi̱xa̱ xa'a̱' Ndiosí, ña̱ ni̱ sa̱kakú yoo'.
56002011	Kua̱chi̱ ndii xa̱ ni̱ nia'a̱ tuvi' Ndiosí ña̱ ndani̱ mi̱i' a̱ yoo'. Sa̱kan' na katani' a̱ ña̱ sa̱kakú a̱ sa̱kuu' yoo' ne̱ yivi̱' i̱i̱n yivi̱' nuu̱' kua̱chi̱ e̱'.
56002012	Te̱ xiin' ña̱ ndani̱ a̱ yoo' ja̱a̱n' sa̱nia'á a̱ yoo' ña̱ ku̱xi̱o̱o̱ e̱' nuu̱' sa̱kuu' nuu̱' ña̱ ni̱a̱'a, xiin' ña̱ too i̱ni̱, ña̱ yoo i̱i̱n yivi̱'. Te̱ ku̱ndu̱u̱ e̱' ne̱ kuu' kaxi', te̱ ka̱ka̱ nda̱ku e̱' i̱i̱n yivi̱', te̱ sa̱a̱ e̱' ña̱ kuní Ndiosí,
56002013	ña̱ ndiatu' e̱' xaa̱ ña̱ ndiatu' i̱ni̱ e̱' xa'a̱', ña̱ nduu' kivi̱' nda̱tu̱n' ña̱ ki̱xi̱n Ndiosí ka'nu' koo' chukuu', ña̱ nduu' Jesucristo, ña̱ sakakú yoo'.
56002014	Te̱ ni̱ sa̱na̱kua'a xiin' mi̱i' a̱, te̱ ni̱ xi'i̱ a̱ xa'a̱' kua̱chi̱ e̱' te̱ sa̱ndoó ndiká a̱ yoo' nuu̱' sa̱kuu' nuu̱' ña̱ ni̱a̱'a, te̱ nda̱sa̱ndo̱o̱ a̱ nimá e̱'. Sa̱kan' te̱ ku̱ndu̱u̱ e̱' kuenta mi̱i' a̱, ne̱ nduu' ndi̱ti̱a̱ a̱, ne̱ xaa' xa̱ nuu̱' ña̱ va̱'a̱ kui̱ti̱'.
56002015	Xiin' sa̱kuu' ña̱ ndi̱e̱e̱' ña̱ kumi' u̱n' ka'a̱n u̱n' ña̱ yo̱'o̱' nuu̱' ne̱ yivi̱' ñaa̱', te̱ sa̱ndi̱e̱ni u̱n' ni̱a̱, te̱ ka'a̱n ndi̱e̱e' tu̱ u̱n' xiin' ni̱a̱. Te̱ tä̱xi̱ u̱n' nde̱e̱ i̱i̱n xa'a̱' ña̱ ka'a̱n kui'e nde̱e̱ i̱i̱n ne̱ yivi̱' xa'a̱' u̱n'.
56003001	Sa̱na̱ka'an' naa sanaka'an' u̱n' sa̱kuu' ne̱ ta'an' e̱', ne̱ nduu' kuenta Jesús, ña̱ kuní a̱ sa̱xinú ni̱a̱ ña̱ ka'án te̱ ndiaa chuun' nuu̱' ñu̱'u' e̱', xiin' te̱ xa'ndia chuun' nuu̱' ñu̱u̱ e̱'. Te̱ na saxinú ni̱a̱ ña̱ ka'án chuun' ra̱, te̱ na ko̱o̱ tu̱'va̱ tu̱ ni̱a̱ te̱ sa̱a̱ ni̱a̱ sa̱kuu' ña̱ va̱'a̱.
56003002	Te̱ na kä̱ni̱a̱'a ni̱a̱ xa'a̱' nde̱e̱ i̱i̱n ne̱ yivi̱', te̱ na käni' ta'an' ni̱a̱ kuento xiin' ne̱ yivi̱', süu̱' ja̱a̱n' ndii mani̱' ku̱u̱ ni̱a̱ xa'a̱' ne̱ yivi̱' nia'á ni̱a̱ nuu̱' sa̱kuu' ne̱ ja̱a̱n' ña̱ maso kuu' ni̱a̱.
56003003	Kua̱chi̱ ndii ni̱ ku̱u̱ tu̱ yoo' xta̱'an' naa kuu' ne̱ ja̱a̱n', ni̱ nduu̱ e̱' ne̱ küu' kaxi', te̱ ni̱ nduu̱ tu̱ e̱' ne̱ so̱'o̱ nuu̱' Ndiosí, te̱ xika' ni̱ yoo̱ e̱' nuu̱' ña̱ ndi̱xa̱, te̱ ni̱ xi̱ko̱ ni'i' sa̱kuu' nuu̱' ña̱ ni̱a̱'a, ña̱ ndioo̱' i̱ni̱ mi̱i' e̱' yoo', xiin' ña̱ sii̱', ña̱ yoo' i̱i̱n yivi̱'. Te̱ xa̱ nuu̱' nuu̱' ña̱ ni̱a̱'a ni̱ tiaku̱ e̱', te̱ nda̱si̱' nuu̱' e̱' ni̱ xi̱ni̱ ta'an' e̱', te̱ ki̱ni̱ va̱ ni̱ íin e̱', te̱ ni̱ nda̱si' ta'an' e̱'.
56003004	Ndisu̱ Ndiosí, ña̱ sakakú yoo' ndii, ni̱ nia'a̱ a̱ ña̱ kuvita i̱ni̱ a̱ xa'a̱' ne̱ yivi̱' i̱i̱n yivi̱' xiin' ña̱ ndani̱ a̱ sa̱kuu' e̱'.
56003005	Te̱ süu̱' xa'a̱' a̱ ña̱ ni̱ xa̱a̱ e̱' ña̱ va̱'a̱ na ni̱ sa̱kakú a̱ yoo', süu̱' ja̱a̱n' ndii xa'a̱' a̱ ña̱ kuvita i̱ni̱ a̱ xa'a̱' e̱' ni̱ xa̱a̱ a̱ ña̱ ja̱a̱n', sa̱kan' ña̱ ni̱ sa̱ndoyo' a̱ kua̱chi̱ e̱' kii̱' ni̱ ka̱ku̱ e̱' tu̱ku̱ i̱chi', te̱ ni̱ na̱'i̱n e̱' kivi̱' ñu̱u̱ xa̱a' ni̱ xa̱a̱ Espíritu Santo,
56003006	ña̱ ni̱ sa̱kutu' Ndiosí nimá e̱' xa'a̱' ña̱ ni̱ xa̱a̱ Jesucristo, ña̱ sakakú yoo'.
56003007	Ni̱ xa̱a̱ a̱ sa̱kan' te̱ sa̱nda̱ku a̱ nimá e̱' xa'a̱' a̱ ña̱ ndani̱ mi̱i' a̱ yoo', te̱ na̱ti̱i̱n e̱' kivi̱' ñu̱u̱ ña̱ kö̱o̱' kivi̱' ndi'i', ña̱ ndiatu' i̱ni̱ e̱' xa'a̱'.
56003008	Ña̱ yo̱'o̱' ndii, ña̱ nda̱ku nduu' a̱, te̱ kuní i̱ ña̱ ka'a̱n ndi̱e̱e' va̱ u̱n' u̱n xiin' ne̱ yivi̱', sa̱kan' te̱ ku̱ndi̱'ni̱ ne̱ i̱ni̱ xini Ndiosí te̱ sa̱a̱ ni̱a̱ ña̱ va̱'a̱. Te̱ ña̱ ja̱a̱n' ndii, ña̱ va̱'a̱ va̱ nduu' a̱, te̱ chindiee' kua'a̱' tu̱ a̱ sa̱kuu' ne̱ yivi̱'.
56003009	Ndisu̱ kä̱ni̱ ta'an' u̱n' kuento xiin' ne̱ yivi̱' xa'a̱' ña̱ kuä̱sa̱' kuní, ni̱ nde̱e̱ xa'a̱' kuento ya̱ta' ña̱ ka'án ni̱a̱ xa'a̱' ne̱ xii̱' ya̱ta' e̱', ni̱ nde̱e̱ xa'a̱' tu̱'u̱n nde̱i' Ndiosí. Kua̱chi̱ ndii ña̱ kuä̱sa̱' kuní nduu' a̱ kii̱' xaa' e̱' sa̱kan', te̱ kuä̱sa̱' tu̱ chindiee' a̱.
56003010	Te̱ ne̱ xika' nata'vi' ne̱ ndikún i̱chi' Jesús ndii, ka̱ni̱ ña̱'a' u̱n' kuento i̱i̱n uvi̱ ta̱'an i̱chi', te̱ naa' tä̱xi̱ so̱'o̱ ni̱a̱ ña̱ ka'án u̱n' ndii, tä̱xi̱ ka̱ u̱n' ndu̱i̱i̱n ni̱a̱ xiin' ndo̱'.
56003011	Kua̱chi̱ ndii xa̱ xiní kaxi' e̱' ña̱ xiin' ña̱ ja̱a̱n' nia'á ne̱ ja̱a̱n' ña̱ xa̱ ni̱ sa̱na̱ko' xiin' mi̱i' ni̱a̱ nuu̱' ña̱ ndi̱xa̱, te̱ xa̱ kua̱chi̱ mi̱i' ni̱a̱ katun' ña̱'a'.
56003012	Te̱ kii̱' ti̱'vi' i̱ Artemas uun Tíquico mii' ndu'u̱' u̱n' ñaa̱' ndii, sa̱a̱ u̱n' sa̱kuu' ña̱ nduxa̱' te̱ ki̱xi̱n ko̱to̱ u̱n' yu'u̱ ñu̱u̱ Nicópolis. Sa̱kan' ña̱ i̱kan' xanini i̱ xka'ndi̱a̱ i̱ yoo̱' vi̱xi̱n.
56003013	Te̱ chi̱ndi̱e̱e' u̱n' te̱ xikui'ní xa'a̱' ne̱ yivi̱', te̱ nani' Zenas, te̱ chi̱ndi̱e̱e' tu̱ u̱n' Apolos xiin' yo̱o̱ ka̱ nduu' ña̱'a̱ ña̱ kuní nuu̱' uvi̱ sa̱a' ra̱, te̱ ku̱vi̱ na̱kaa̱ ra̱ ku'u̱n ra̱ xiin' tu̱'u̱n Ndiosí, sa̱kan' te̱ kü̱ndo̱'o̱ ra̱ xa'a̱' nde̱e̱ i̱i̱n ña̱'a̱.
56003014	Sa̱kan' te̱ ku̱vi̱ sa̱kuaa̱n ne̱ ndikún i̱chi' Jesús xiin' e̱' sa̱a̱ ni̱a̱ ña̱ va̱'a̱, te̱ chi̱ndi̱e̱e' ni̱a̱ ne̱ natiín xna̱'a̱, te̱ ku̱ndu̱u̱ ni̱a̱ ne̱ chu̱u̱n va̱ nuu̱' Ndiosí.
56003015	Ti'vi' sa̱kuu' ne̱ chindiee' ta'an' xiin' i̱ cha'an' u̱n'. Te̱ kua'a̱n Ndiosí ko̱o̱ na ne̱ i̱ni̱ inga' xini Jesús xiin' e̱', ne̱ ndani̱ yoo'. Na sa̱ñu'u' na xto̱'o̱ e̱' Jesucristo sa̱kuu' ndo'ó. Sa̱kan' na ku̱ndu̱u̱ a̱.
57001001	Yu'u̱ nduu' Pablo, te̱ naá i̱ vi̱'e̱ ka̱a̱ xa'a̱' a̱ ña̱ nduu' i̱ te̱ xika' nuu' nuu̱' Jesucristo. Yu'u̱ xiin' ña̱ni̱ e̱' Timoteo ndii, ti'vi' ndu̱ cha'an' u̱n' Filemón kua'a, te̱ xachuun' inga' xiin' ndu̱.
57001002	Te̱ ti'vi' tu̱ ndu̱ cha'an' sa̱kuu' ne̱ nakayá xa'a̱' Jesús vi̱'e̱ u̱n'. Te̱ sa̱kan' tu̱ ti'vi' ndu̱ cha'an' ne̱ ta'an' e̱' xiin' Cristo, ña' nduu' Apia xiin' te̱ nduu' Arquipo, te̱ xachuun' inga' xiin' e̱'.
57001003	Te̱ na sa̱ñu'u' na Ndiosí, yu̱va' e̱', xiin' xto̱'o̱ e̱' Jesucristo, ndo'ó. Te̱ na ta̱xi̱ tu̱ a̱ ña̱ mani̱' ko̱o̱ xiin' ndo̱'.
57001004	Sa̱kuu' i̱chi' kii̱' ka'án i̱ xiin' Ndiosí ndii, taxi' i̱ ña̱ chi̱nda̱ni a̱ xa'a̱' u̱n', Filemón,
57001005	sa̱kan' ña̱ xini i̱ kuento ña̱ ndani̱ u̱n' xto̱'o̱ e̱' Jesús, te̱ i̱ni̱ tu̱ u̱n' xini ña̱'a' u̱n'. Te̱ sa̱kan' tu̱ ndani̱ u̱n' sa̱kuu' ne̱ nduu' kuenta a̱.
57001006	Te̱ ka'án va̱ i̱ xiin' Ndiosí ña̱ xa'a̱' a̱ ña̱ i̱i̱n kachi i̱ni̱ e̱' xini ña̱'a' e̱' ndii, ku̱nda̱ni̱ u̱n' sa̱kuu' ña̱ va̱'a̱ ña̱ ku̱vi̱ na̱ti̱i̱n e̱' xa'a̱' a̱ ña̱ ndikún e̱' i̱chi' Jesucristo.
57001007	Kua̱chi̱ ndii va̱'a̱ va̱ kuni nimá i̱, te̱ naá va̱'a̱ tu̱ i̱ni̱ i̱ xa'a̱' a̱ ña̱ tiakú tu̱'u̱n ña̱ kundani̱ va̱ u̱n' ne̱ i̱ni̱ xini Jesús. Ña̱ni̱ i̱, sa̱kan' ña̱ ni̱ sa̱ki'ví u̱n' nimá kua'a̱' ne̱ nduu' kuenta Ndiosí xiin' ña̱ xaa' u̱n' ja̱a̱n'.
57001008	Sa̱kan' na kuii', tee̱' ndee kumi' i̱ ña̱ ndi̱e̱e̱' ña̱ ni̱ ta̱xi̱ Cristo nuu̱' i̱ te̱ ti̱a̱chuun' i̱ yo'ó ndee ka̱ ña̱ kuní a̱ sa̱a̱ u̱n' ndii,
57001009	nde̱e̱ chaa' ka̱ ka'a̱n nda'vi i̱ xiin' u̱n' te̱ sa̱a̱ u̱n' i̱i̱n ña̱ va̱'a̱ xa'a̱' i̱ xa'a̱' a̱ ña̱ ndani̱ ta'an' e̱'. Yu'u̱, Pablo ndii, i̱i̱n te̱ xi̱xa̱ va̱ nduu' i̱, te̱ siin' tuku' ndii, vi̱'e̱ ka̱a̱ naá i̱ vi̱ti̱n xa'a̱' a̱ ña̱ sania'á i̱ i̱chi' Jesucristo.
57001010	Ka'án nda'vi i̱ xiin' u̱n' xa'a̱' Onésimo, te̱ ni̱ ka'a̱n ndo̱so̱' i̱ tu̱'u̱n va̱'a̱ nuu̱' ti̱xi̱n vi̱'e̱ ka̱a̱ yo'o', nde̱e̱ naa si'e̱ i̱ nduu' ra̱ nuu̱' i̱chi' Jesús.
57001011	Naa' nuu̱' ni̱ ki̱xi̱n ndii, i̱i̱n te̱ naá xachuun' kuä̱sa̱' kuní ni̱ nduu̱ Onésimo yo'o' nuu̱' yo'ó ndii, süu̱' sa̱kan' ka̱ nduu' a̱ vi̱ti̱n, süu̱' ja̱a̱n' ndii i̱i̱n te̱ xachuun' nda̱ku va̱ nduu' ra̱ nuu̱' i̱, te̱ sa̱kan' tu̱ nuu̱' yo'ó.
57001012	Sa̱kan' na kuii' ti'vi' ña̱'a' i̱ mii' ndu'u̱' u̱n', te̱ nde̱e̱ naa nimá i̱ nduu' ra̱.
57001013	Tee̱' ndee ni̱ kuni̱ nimá i̱ ña̱ ndoo̱ ra̱ xiin' i̱ nuu̱' yo'ó te̱ chi̱ndi̱e̱e' ra̱ yu'u̱ mii' naá i̱ vi̱'e̱ ka̱a̱ xa'a̱' a̱ ña̱ ka'án ndo̱so̱' i̱ tu̱'u̱n va̱'a̱,
57001014	ndisu̱ nï̱ kuni̱ i̱ sa̱a̱ i̱ nde̱e̱ i̱i̱n ña̱'a̱ xa'a̱' a̱ ña̱ tïa̱'an ndoo̱ e̱' kuento xa'a̱' ña̱ ja̱a̱n'. Sa̱kan' te̱ ña̱ va̱'a̱ ña̱ sa̱a̱ u̱n' xa'a̱' i̱ ndii, kü̱ndu̱u̱ a̱ nde̱e̱ naa ña̱ tiin' u'vi̱ yu'u̱ yo'ó te̱ sa̱a̱ u̱n' u̱n, süu̱' ja̱a̱n' ndii sa̱a̱ u̱n' sa̱kan' xa'a̱' a̱ ña̱ sa̱kan' ka'án nimá mi̱i' u̱n'.
57001015	Kua̱chi̱ ndii kuein' xa'a̱' a̱ ja̱a̱n' na ni̱ ku̱xi̱o̱o̱ Onésimo yo'o' nuu̱' u̱n' i̱i̱n xa'a'. Ndisu̱ vi̱ti̱n ndii sanandiko' i̱ ra̱ vi̱'e̱ u̱n', te̱ ndoo̱ ra̱ i̱kan' nde̱e̱ a̱ma̱a̱ ka̱ kivi̱' xiin' u̱n'.
57001016	Ndandii̱, kü̱ndu̱u̱ ka̱ ra̱ te̱ xika' nuu' nuu̱' kui̱ti̱' u̱n', süu̱' ja̱a̱n' ndii ku̱ndu̱u̱ ra̱ nde̱e̱ naa ña̱ni̱ mi̱i' u̱n', te̱ ndani̱ va̱ u̱n'. Sa̱kan' ña̱ va̱'a̱ ka̱ nduu' a̱ sa̱kan'. Yu'u̱ ndii, ndani̱ va̱ ña̱'a' i̱, ndisu̱ yo'ó ndii, kuní a̱ ña̱ ku̱ndani̱ ya'a̱ ka̱ ña̱'a' u̱n'. Ku̱ndani̱ u̱n' ra̱ sa̱kan' ña̱ süu̱' ndee ka̱ nuu̱' te̱ yivi̱' nduu' ra̱, süu̱' ja̱a̱n' ndii i̱i̱n te̱ ndikún xto̱'o̱ e̱' nduu' ra̱.
57001017	Sa̱kan' na kuii', naa' ndi̱xa̱ xna̱'a̱ ña̱ni̱ u̱n' nduu' i̱ nuu̱' i̱chi' xto̱'o̱ e̱' ndii, na̱ti̱i̱n va̱'a̱ u̱n' ra̱ nde̱e̱ naa natiin' u̱n' yu'u̱.
57001018	Naa' ni̱ xa̱a̱ Onésimo yo'o' ndee ka̱ nuu̱' ña̱ vä̱'a̱ xiin' u̱n', uun naa' ndiso' i̱ka' ra̱ yo'ó ndii, yu'u̱ na̱cha'vi̱ xa'a̱' ra̱.
57001019	Yu'u̱, te̱ nduu' Pablo, ke'i tu̱tu̱ yo'o', te̱ chindu'u̱' i̱ nuu̱' nda̱'a' i̱ nuu̱' a̱, te̱ ku̱ni̱ u̱n' ña̱ taxi' i̱ kuento i̱ ña̱ na̱cha'vi̱ i̱ yo'ó sa̱kuu' ña̱ ndiso' i̱ka' ra̱ yo'ó. Tee̱' ndee ku̱vi̱ sa̱na̱ka'an' i̱ yo'ó ña̱ ndiso' i̱ka' tu' mi̱i' u̱n' yu'u̱ xa'a̱' kivi̱' ñu̱u̱ u̱n'.
57001020	Ndi̱xa̱, ña̱ni̱ i̱ Filemón, ka'án nimá i̱ ña̱ sa̱a̱ u̱n' i̱i̱n ña̱ va̱'a̱ xa'a̱' i̱ xa'a̱' a̱ ña̱ i̱ni̱ e̱' xini e̱' xto̱'o̱ e̱' Jesús. Sa̱ki'ví u̱n' nimá i̱ xiin' ña̱ ja̱a̱n' xa'a̱' a̱ ña̱ i̱i̱n kachi xika' e̱' i̱chi' a̱.
57001021	Ti'vi' i̱ tu̱tu̱ yo'o' nda̱'a' u̱n', sa̱kan' ña̱ xiní kaxi' i̱ ña̱ sa̱xinú u̱n' ña̱ yo̱'o̱', te̱ nde̱e̱ kua'a̱' ka̱ sa̱a̱ u̱n' te̱ sa̱kan' ña̱ xikán i̱ ja̱a̱n'.
57001022	Te̱ nde̱e̱ vi̱ti̱n sakuni' tu̱'u̱n i̱ yo'ó ña̱ sa̱koo' tu̱'va̱ u̱n' i̱i̱n xaan' mii' ku̱ndu'u̱' i̱. Sa̱kan' ña̱ ndiatu' i̱ni̱ i̱ sa̱xinú Ndiosí ña̱ xikán ndo̱' nuu̱' a̱, te̱ ku̱vi̱ ke̱ta̱ i̱ vi̱'e̱ ka̱a̱, te̱ ku'u̱n ndi'e̱' i̱ mii' ndiee' ndo̱'.
57001023	Epafras, te̱ naá vi̱'e̱ ka̱a̱ xiin' i̱ xa'a̱' a̱ ña̱ xika' nuu' ndu̱ nuu̱' Cristo Jesús ndii, ti'vi' ra̱ cha'an' u̱n'.
57001024	Te̱ sa̱kan' tu̱ ti'vi' Marcos, xiin' Aristarco, xiin' Demas, xiin' Lucas cha'an' u̱n'. Te̱ chindiee' ta'an' xiin' tu̱ i̱ nduu' sa̱kuu' te̱ yo̱'o̱'.
57001025	Na sa̱ñu'u' na xto̱'o̱ e̱' Jesucristo nimá ndo̱'. Sa̱kan' na ku̱ndu̱u̱ a̱.
58001001	Nuu̱' ni̱ ki̱xi̱n ndii, kua'a̱' va̱ i̱chi' te̱ kua'a̱' va̱ tu̱ nuu̱' ni̱ sa̱ka'án Ndiosí te̱ ni̱ ka'a̱n tiakú tu̱'u̱n a̱ nuu̱' ne̱ xii̱' ya̱ta' e̱'.
58001002	Ndisu̱ kivi̱' ña̱ xa̱ kua'a̱n ndi'i' i̱i̱n yivi̱' vi̱ti̱n ndii, xiin' nda̱'a' si'e̱ a̱ ni̱ ka'a̱n a̱ xiin' e̱'. Te̱ ña̱ ja̱a̱n' ni̱ nda̱sa̱ndu̱u̱ a̱ ña̱ xiin' ña̱'a̱ sa̱kuu' ña̱ yoo. Te̱ xiin' nda̱'a' ña̱ ja̱a̱n' tu̱ ni̱ xa̱'a̱ Ndiosí i̱i̱n yivi̱'.
58001003	Ña̱ ja̱a̱n' nduu' ña̱ nia'á ña̱ ka'nu' koo' chukuu' Ndiosí. Te̱ su̱vi̱ tu̱ a̱ nduu' ña̱ nakuitá xa̱chi' xiin' Ndiosí ja̱a̱n'. Te̱ su̱vi̱ tu̱ a̱ nduu' ña̱ xito' sa̱kuu' ña̱ yoo' xiin' ndi̱e̱e̱' tu̱'u̱n yu̱'u' a̱. Te̱ kii̱' ndi̱'i̱ ni̱ sa̱ndoyo' mi̱i' a̱ kua̱chi̱ e̱' ndii, ni̱ xi̱ku̱ndu'u̱' a̱ ndi̱e̱nu̱ nda̱'a' kua̱'a̱ Ndiosí, ña̱ ka'nu' va̱.
58001004	Sa̱kan' na kuii' ña̱ ka'nu' ka̱ nduu' si'e̱ Ndiosí ja̱a̱n' te̱ sa̱kan' ángele, sa̱kan' ña̱ ka'nu' ka̱ kivi̱' ni̱ na̱ti̱i̱n a̱ te̱ sa̱kan' ña̱ ja̱a̱n'.
58001005	Kua̱chi̱ ndii, kö̱o̱' kivi̱' ni̱ ka'a̱n Ndiosí xiin' nde̱e̱ i̱i̱n ángele ndii: Si'e̱ i̱ nduu' yo'ó, kivi̱' vi̱ti̱n satuví i̱ ña̱ nduu' i̱ yu̱va' u̱n'. Te̱ tu̱ku̱ xaan' ni̱ ka'a̱n a̱ ndii: Yu'u̱ ku̱ndu̱u̱ yu̱va' te̱ ja̱a̱n', te̱ te̱ ja̱a̱n' ku̱ndu̱u̱ si'e̱ i̱. Sa̱kan' kachi a̱.
58001006	Te̱ ni̱ ka'a̱n ka̱ tu̱ Ndiosí kii̱' ni̱ ti̱'vi' a̱ si'e̱ a̱ ña̱ xkua'a̱' ja̱a̱n' i̱i̱n yivi̱' ndii: Naa sa̱ka'nu' ña̱'a' sa̱kuu' ángele, ña̱ xika' nuu' nuu̱' Ndiosí. Ni̱ kachi̱ a̱.
58001007	Te̱ ndisu̱ xa'a̱' ángele yoso̱' a̱ nuu̱' tu̱tu̱ Ndiosí ndii: Te̱ ángele, ña̱ xika' nuu' nuu̱' a̱ ndii, sananduu' ña̱'a' a̱ nde̱e̱ na tachi̱', uun nde̱e̱ na ñu'u̱ ndatin.
58001008	Ndisu̱ ni̱ ka'a̱n Ndiosí xa'a̱' si'e̱ a̱ ndii: Ndiosí, yo'ó nduu' ña̱ xa'ndia chuun' nde̱e̱ ndi'i' ni̱ kivi̱', te̱ xa'ndia chuun' nda̱ku tu̱ u̱n'.
58001009	Te̱ xtani̱ u̱n' ña̱ xachuun' nda̱ku, te̱ ndasi' u̱n' ña̱ ni̱a̱'a. Xa'a̱' ja̱a̱n' na ni̱ sa̱kuiso' chuun' Ndiosí u̱n' yo'ó, te̱ ni̱ ta̱xi̱ a̱ ña̱ sii̱' ka̱ ku̱ni̱ u̱n' te̱ sa̱kan' sa̱kuu' ndee ka̱ ne̱ ta'an' u̱n'. Ni̱ kachi̱ a̱.
58001010	Te̱ yoso̱' tu̱ a̱ nuu̱' tu̱tu̱ Ndiosí ña̱ ka'án a̱ xa'a̱' si'e̱ a̱ ja̱a̱n' ndii: Tákui'e, yo'ó nduu' ña̱ ni̱ xa̱'a̱ ñu̱'u' i̱i̱n yivi̱' nde̱e̱ ña̱ nu̱u', te̱ su̱vi̱ tu̱ u̱n' ni̱ xa̱'a̱ ndi̱vi'.
58001011	Te̱ ña̱ ja̱a̱n' ndii, ndo̱ñu'u' a̱, te̱ yo'ó ndii, yoo naa yoo u̱n'. Te̱ ku̱ya̱ta' sa̱kuu' a̱ nde̱e̱ naa toto̱,
58001012	te̱ na̱tu̱vi' u̱n' ña̱ ja̱a̱n' nde̱e̱ naa i̱i̱n toto̱, te̱ na̱ma̱ u̱n' nde̱e̱ naa xaa' ne̱ yivi̱' kii̱' nama' ni̱a̱ toto̱ ni̱a̱, sa̱kan' na̱ma̱ u̱n' sa̱kuu' ña̱ ja̱a̱n'. Ndisu̱ yo'ó ndii, kö̱o̱' kivi̱' nama̱ u̱n', te̱ kö̱o̱' kivi̱' ndi̱'i̱ tu̱ kivi̱' ñu̱u̱ u̱n'. Kachi a̱.
58001013	Kua̱chi̱ ndii kö̱o̱' kivi̱' ni̱ ka'a̱n Ndiosí xiin' nde̱e̱ i̱i̱n ángele ndii: Ku̱ndu'u̱' nda̱'a' kua̱'a̱ i̱, te̱ na sa̱ndoó kui'e xa̱chi' i̱ te̱ ndasi' yo'ó. Nï̱ ka'a̱n a̱ sa̱kan'.
58001014	Sa̱kan' ña̱ sa̱kuu' ángele ja̱a̱n' ndii, espíritu, ña̱ xika' nuu' nuu̱' Ndiosí kui̱ti̱' nduu' a̱, te̱ ti'vi' ña̱'a' Ndiosí te̱ chi̱ndi̱e̱e' a̱ yoo', ne̱ na̱ti̱i̱n ña̱ sa̱kakú Ndiosí yoo'.
58002001	Xa'a̱' a̱ ja̱a̱n' na kuní a̱ ndii, kui̱ta̱ ni̱'i̱ va̱ e̱' nuu̱' ña̱ ka'án tu̱'u̱n Ndiosí, ña̱ ni̱ xini so̱'o̱ e̱', ko̱to̱ ka̱ ku̱xi̱o̱o̱ e̱' nuu̱' i̱chi' a̱.
58002002	Te̱ naa' ni̱ sa̱xinú Ndiosí tu̱'u̱n nde̱i' a̱, ña̱ ni̱ sa̱ka'án a̱ ángele xta̱'an' nuu̱' ne̱ xii̱' ya̱ta' e̱', te̱ sa̱kuu' ne̱ ni̱ xa̱a̱ ña̱ ni̱a̱'a, te̱ nï̱ ta̱xi̱ so̱'o̱ ni̱a̱ tu̱'u̱n nde̱i' a̱ ja̱a̱n' ndii, ni̱ sa̱ndo'o' ña̱'a' Ndiosí sa̱a̱ xata'a̱n ku̱ndo̱'o̱ ni̱a̱,
58002003	sa̱a̱ ka̱ vi̱' tu̱ yoo' naa' tä̱va̱' e̱' kuenta kuu' tu̱'u̱n va̱'a̱ xa'a̱' ña̱ ka'nu' ya'a̱ ña̱ xa̱ ni̱ sa̱kakú Ndiosí yoo' nuu̱' kua̱chi̱ e̱'. Sa̱kan' su̱u̱ xi̱'na̱ ka̱ xto̱'o̱ e̱' Jesús ni̱ ka'a̱n ndo̱so̱' tu̱'u̱n ja̱a̱n', i̱kan' te̱ ni̱ ka'a̱n tu̱ ña̱'a' ne̱ ni̱ xi̱ni̱ so̱'o̱ a̱ ña̱ ña̱ ndi̱xa̱ nduu' a̱.
58002004	Te̱ sa̱kan' tu̱ Ndiosí ndii, ni̱ nia'a̱ a̱ ña̱ ña̱ ndi̱xa̱ nduu' ña̱ ni̱ ka'a̱n ne̱ ja̱a̱n' xiin' ña̱ nia'á ndi̱e̱e̱' a̱, xiin' ña̱ nandani̱ va̱ ne̱ yivi̱', te̱ sa̱kan' tu̱ xiin' ki'in' nuu̱' chu̱u̱n ka'nu' koo' chukuu'. Te̱ sa̱kan' tu̱ xiin' nda̱'a' Espíritu Santo ni̱ ta̱a̱n a̱ ña̱ chu̱u̱n va̱ nimá i̱'i̱n ne̱ ni̱ kuni̱ a̱ sa̱a̱ sa̱kan' xiin'.
58002005	Kua̱chi̱ ndii nï̱ ta̱xi̱ Ndiosí ña̱ ka̱'ndi̱a̱ chuun' ángele nuu̱' ku'u̱n e̱' nuu̱' ñu̱'u' i̱i̱n yivi̱', ña̱ ka'án ndu̱ xa'a̱' nuu̱' ndo̱' ja̱a̱n'.
58002006	Naa ni̱ ka'a̱n i̱i̱n te̱ yivi̱' i̱i̱n xaan' mii' yoso̱' a̱ nuu̱' tu̱tu̱ Ndiosí ndii: Yu̱va' e̱' Ndiosí, ¿yo̱o̱ nduu' ne̱ yivi̱' na naka'an' u̱n' xa'a̱' ni̱a̱? Te̱, ¿yo̱o̱ nduu' ni̱a̱ na ndi'ni̱ u̱n' xa'a̱' ni̱a̱?
58002007	Te̱ ni̱ sa̱nuu' ka̱ u̱n' ni̱a̱ i̱i̱n xa'a' te̱ sa̱kan' ángele, te̱ ni̱ ta̱xi̱ u̱n' ña̱ nda̱tu̱n' koo' chukuu' ni̱a̱, te̱ ni̱ ta̱xi̱ tu̱ u̱n' ña̱ na̱ti̱i̱n ni̱a̱ ña̱ tiin' ka'nu'. Te̱ ni̱ sa̱na̱kua'a u̱n' sa̱kuu' ña̱ ni̱ xa̱'a̱ u̱n' nda̱'a' ni̱a̱ te̱ ka̱'ndi̱a̱ chuun' ni̱a̱ nuu̱' ña̱ ja̱a̱n'.
58002008	Te̱ ni̱ sa̱kuiso' chuun' u̱n' ni̱a̱ nuu̱' sa̱kuu' ña̱ ja̱a̱n'. Sa̱kan' yoso̱' a̱. Te̱ kii̱' ka'án a̱ ña̱ ni̱ sa̱kuiso' chuun' u̱n' ni̱a̱ nuu̱' sa̱kuu' ña̱'a̱ ja̱a̱n' ndii, nde̱e̱ i̱i̱n a̱ nï̱ ndoo̱ ña̱ kä̱'ndi̱a̱ chuun' ni̱a̱ nuu̱' a̱. Ndisu̱ nde̱e̱ sa̱a̱ ka̱ni̱ ndii, tïa̱'an ku̱vi̱ ku̱ni̱ e̱' naa' xa̱ xa'ndia chuun' ni̱a̱ nuu̱' sa̱kuu' ña̱'a̱ ja̱a̱n'.
58002009	Te̱ ndii, ku̱vi̱ ku̱nda̱ni̱ e̱' ña̱ ni̱ sa̱nuu' ka̱ Ndiosí Jesús i̱i̱n xa'a' te̱ sa̱kan' ángele, te̱ ni̱ na̱ti̱i̱n a̱ ña̱ nda̱tu̱n' koo' chukuu' xiin' ña̱ tiin' ka'nu' xa'a̱' a̱ ña̱ ni̱ ndo̱'o̱ a̱ ña̱ xi'í. Sa̱kan' ña̱ xa'a̱' a̱ ña̱ kundani̱ va̱ mi̱i' Ndiosí yoo' na ni̱ xi'i̱ Jesús nuu̱' sa̱kuu' e̱'.
58002010	Te̱ Ndiosí nduu' ña̱ ni̱ xa̱'a̱ sa̱kuu' ña̱ yoo, te̱ su̱vi̱ tu̱ a̱ xaa' sa̱kan' te̱ yoo naa yoo a̱. Te̱ xa'a̱' a̱ ña̱ ni̱ kuni̱ a̱ ña̱ kua'a̱' si'e̱ a̱ ku̱ndi̱e̱e̱ xiin' a̱ mii' ndu'u̱' a̱, mii' nda̱tu̱n' kaa' ndii, ni̱ ndoo̱ a̱ kuento ña̱ Jesús sa̱xinú sa̱kuu' ña̱ kuní a̱ xiin' tu̱ndo'o̱' ña̱ ni̱ ndo̱'o̱ a̱. Sa̱kan' ña̱ su̱vi̱ a̱ nduu' ña̱ ni̱ sa̱kakú yoo' nuu̱' kua̱chi̱ e̱'.
58002011	Kua̱chi̱ ndii Jesús nduu' ña̱ ni̱ nda̱sa̱ndo̱o̱ yoo', te̱ yoo' nduu' ne̱ ni̱ nda̱sa̱ndo̱o̱ a̱, sa̱kan' na yu̱va' tu̱ sa̱kuu' yoo' nduu' Ndiosí xiin' a̱. Xa'a̱' a̱ ja̱a̱n' na kuä̱sa̱' ka'an' nuu̱' a̱ ja̱a̱n' ka'án a̱ ña̱ ña̱ni̱ ta'an' a̱ nduu' e̱'.
58002012	Naa yoso̱' a̱ nuu̱' tu̱tu̱ Ndiosí mii' ka'án a̱ ndii: “Ka'a̱n ndo̱so̱' i̱ xa'a̱' u̱n' nuu̱' ña̱ni̱ ta'an' i̱, te̱ mii' nakayá kua'a̱' ne̱ yivi̱' ka̱ta̱ i̱ ya̱a̱ nuu̱' u̱n'.” Sa̱kan' yoso̱' a̱.
58002013	Te̱ tu̱ku̱ xaan' yoso̱' a̱ nuu̱' tu̱tu̱ Ndiosí mii' ka'án a̱ ndii: I̱ni̱ yu'u̱ ku̱ni̱ i̱ Ndiosí. Sa̱kan' yoso̱' a̱. Te̱ ka'án ka̱ a̱ ndii: Ko̱to̱ ndo̱' yo'o' ita' ndu̱ xiin' si'e̱ i̱, ne̱ ni̱ xa̱mani̱' Ndiosí yu'u̱. Sa̱kan' yoso̱' a̱.
58002014	Xa'a̱' a̱ ña̱ yoo ñu̱'u' nde'i̱ xiin' níi' yoo', ne̱ nduu' si'e̱ Ndiosí ndii, ni̱ nda̱sa̱ndu̱u̱ xiin' mii' tu̱ Jesús ja̱a̱n' nde̱e̱ naa yoo'. Te̱ kii̱' ni̱ xi'i̱ a̱ ndii, ni̱ ka̱nando a̱ ña̱ xa'ndia chuun' nuu̱' ña̱ xi'í, te̱ ña̱ ja̱a̱n' nduu' ña̱ ndi̱va̱'a̱.
58002015	Te̱ xiin' ña̱ ja̱a̱n' ni̱ sa̱ndoó ndiká a̱ sa̱kuu' e̱' nuu̱' ña̱ yi'vi e̱' ku̱vi̱ e̱', sa̱kan' ña̱ nde̱e̱ ni̱ tuvi̱ e̱', te̱ ni̱ xi̱ko̱ ni'i' ña̱ ja̱a̱n' yoo'.
58002016	Kua̱chi̱ ndii nï̱ ki̱xi̱n Jesús te̱ chi̱ndi̱e̱e' a̱ ángele, süu̱' ja̱a̱n' ndii ni̱ ki̱xi̱n a̱ te̱ chi̱ndi̱e̱e' a̱ yoo', ne̱ nduu' si̱a̱ni' xika' Abraham.
58002017	Xa'a̱' a̱ ja̱a̱n' na ni̱ kuni̱ a̱ ña̱ na̱kuita̱ nii' a̱ xiin' yoo', ne̱ ta'an' a̱. Sa̱kan' te̱ ku̱ndu̱u̱ a̱ nuu̱' Ndiosí i̱i̱n sutu̱ ka'nu' xachuun' nda̱ku, ña̱ vi̱ta i̱ni̱ xa'a̱' ne̱ yivi̱'. Te̱ sa̱kan' te̱ sa̱ndoyo' a̱ kua̱chi̱ e̱' xiin' ña̱ ni̱ sa̱na̱soko̱' xiin' mi̱i' a̱ kii̱' ni̱ xi'i̱ a̱.
58002018	Te̱ xa'a̱' a̱ ña̱ ni̱ ndo̱'o̱ tu̱ mi̱i' Jesús, ña̱ xito' kua'a ña̱ ki̱ni̱ ndii, yoo ndi̱e̱e̱' a̱ te̱ chi̱ndi̱e̱e' a̱ yoo', ne̱ yoo nuu̱' ña̱ xito' kua̱'a̱ ña̱ ja̱a̱n'.
58003001	Xa'a̱' a̱ ja̱a̱n' na, ña̱ni̱ ta'an' i̱, ndo'ó, ne̱ nduu' kuenta Ndiosí, ne̱ ni̱ ka̱na̱ a̱ te̱ ku̱ndi̱e̱e̱ ndo̱' ndi̱vi' ndii, sa̱a̱ ndo̱' kuenta kuu' Cristo Jesús, ña̱ ni̱ ti̱a̱nu̱' a̱ sa̱nia'á i̱chi' a̱, te̱ nduu' tu̱ a̱ sutu̱ ka'nu' nuu̱' i̱chi' ña̱ ndikún e̱'.
58003002	Te̱ Jesús ja̱a̱n' ndii, ni̱ xika̱ nu̱u̱ nda̱ku a̱ nuu̱' chu̱u̱n ña̱ ni̱ sa̱kuiso' ña̱'a' Ndiosí, naa ni̱ xika̱ nu̱u̱ nda̱ku tu̱ Moisés nuu̱' sa̱kuu' chu̱u̱n ña̱ ni̱ sa̱kuiso' ña̱'a' Ndiosí nuu̱' ra̱ xa'a̱' ne̱ nduu' kuenta a̱.
58003003	Te̱ ndii, kua'a̱' ka̱ ña̱ ka'nu' xata'a̱n na̱ti̱i̱n Jesús te̱ sa̱kan' Moisés ja̱a̱n', nde̱e̱ naa xaa' ne̱ yivi̱' xiin' i̱i̱n te̱ xa'a vi̱'e̱ ndii, xito' ka'nu' ka̱ ni̱a̱ te̱ ja̱a̱n' te̱ sa̱kan' vi̱'e̱ ña̱ xa'a ra̱.
58003004	Kua̱chi̱ ndii, te̱ yivi̱' xa'a sa̱kuu' vi̱'e̱, ndisu̱ Ndiosí nduu' ña̱ ni̱ xa̱'a̱ sa̱kuu' ña̱'a̱ ña̱ yoo.
58003005	Te̱ ni̱ xika̱ nu̱u̱ nda̱ku Moisés nuu̱' sa̱kuu' chu̱u̱n ña̱ ni̱ sa̱kuiso' ña̱'a' Ndiosí nuu̱' ne̱ nduu' kuenta a̱, te̱ xiin' ña̱ ja̱a̱n' ni̱ nia'a̱ ra̱ ña̱ kuni kachi̱ chu̱u̱n ja̱a̱n' nuu̱' ku'u̱n e̱'.
58003006	Ndisu̱ Cristo ndii, xa'a̱' a̱ ña̱ si'e̱ Ndiosí nduu' a̱ ndii, xa'ndia chuun' nda̱ku a̱ nuu̱' ne̱ nduu' kuenta Ndiosí, te̱ ne̱ ja̱a̱n' nduu' yoo' naa' nä̱ko̱o̱ e̱' ña̱ i̱ni̱ ni̱'i̱ e̱' ña̱ ndiatu' i̱ni̱ e̱', te̱ va̱'a̱ kuni e̱' ndiatu' e̱' ña̱ ja̱a̱n'.
58003007	Xa'a̱' a̱ ja̱a̱n' na ka'án Espíritu Santo ndii: Naa' xini so̱'o̱ ndo̱' tu̱'u̱n yu̱'u' Ndiosí vi̱ti̱n ndii,
58003008	sä̱xi̱i̱ ndo̱' nimá ndo̱' nuu̱' a̱, naa ni̱ xa̱a̱ ne̱ xii̱' ya̱ta' ndo̱' xta̱'an' kii̱' ni̱ xa̱tei' ni̱a̱ nuu̱' a̱, te̱ ni̱ xi̱to̱ kua̱'a̱ tu̱ ña̱'a' ni̱a̱ mii' taxi̱n' kaa'.
58003009	I̱kan' ni̱ xi̱to̱ kua̱'a̱ ne̱ xii̱' ya̱ta' ndo̱' yu'u̱, tee̱' ndee ni̱ xi̱ni̱ ni̱a̱ chu̱u̱n ka'nu' ña̱ ni̱ xa̱a̱ i̱ nii' uvi̱ xi̱ko̱ kuiya̱.
58003010	Xa'a̱' a̱ ja̱a̱n' na ni̱ na̱saa̱' i̱ ni̱ xi̱ni̱ i̱ ne̱ ja̱a̱n', te̱ ni̱ ka'a̱n i̱ ndii: “Nde̱e̱ naa ne̱ xika' ndo̱so̱' i̱i̱n yivi̱' tiaa̱n tiaa̱n nduu' nimá ni̱a̱, te̱ tïa̱'an na̱ku̱ni̱ ni̱a̱ mii' kua'a̱n i̱chi' i̱.”
58003011	Sa̱kan' na ni̱ na̱saa̱' i̱, te̱ ni̱ ta̱xi̱ i̱ kuento i̱ ña̱ kö̱'ni̱ ni̱a̱ mii' na̱ndiee̱' ni̱a̱ xiin' i̱. Sa̱kan' kachi a̱.
58003012	Ko̱to̱ xiin' mii' ndo̱', ña̱ni̱ ta'an' i̱, te̱ nde̱e̱ i̱i̱n ndo̱' kü̱ndu̱u̱ ne̱ ni̱a̱'a nimá, te̱ kü̱ndu̱u̱ tu̱ ndo̱' ne̱ xi̱i̱ nimá, te̱ ku̱xi̱o̱o̱ ndo̱' nuu̱' Ndiosí tiaku.
58003013	Süu̱' ja̱a̱n' ndii va̱'a̱ ka̱ ko̱ndi̱a̱ yu̱'u' ta'an' i̱'i̱n ndo̱' i̱'i̱n kivi̱' kua'a̱n, ña̱ tani' ka̱ kivi̱' vi̱ti̱n ña̱ ka'án Ndiosí xa'a̱' ja̱a̱n', sa̱kan' te̱ nde̱e̱ i̱i̱n ndo'ó kü̱xi̱i̱ nimá nuu̱' Ndiosí xa'a̱' a̱ ña̱ xini xa'an' kua̱chi̱ ndo'ó.
58003014	Kua̱chi̱ ndii kuenta Cristo nduu' e̱' naa' i̱ni̱ na i̱ni̱ e̱' xini ña̱'a' e̱' nde̱e̱ so'o̱' ndi'i' nde̱e̱ naa i̱ni̱ e̱' ni̱ xi̱ni̱ ña̱'a' e̱' ña̱ nu̱u'.
58003015	Naa yoso̱' a̱ nuu̱' tu̱tu̱ Ndiosí mii' ka'án a̱ ndii: Naa' xini so̱'o̱ ndo̱' tu̱'u̱n yu̱'u' Ndiosí vi̱ti̱n ndii, sä̱xi̱i̱ ndo̱' nimá ndo̱' nuu̱' a̱ naa ni̱ xa̱a̱ ne̱ xii̱' ya̱ta' ndo̱' xta̱'an' kii̱' ni̱ xa̱tei' ni̱a̱ nuu̱' a̱. Sa̱kan' yoso̱' a̱.
58003016	Na̱ka'an' ndo̱' ña̱ ne̱ ni̱ ta̱va̱' Moisés ñu̱'u' Egipto xiin' ña̱ ndi̱e̱e̱' Ndiosí nduu' sa̱kuu' ne̱ ni̱ xi̱ni̱ so̱'o̱ tu̱'u̱n yu̱'u' a̱ ja̱a̱n', ndisu̱ tee̱' ndee sa̱kan' nduu' a̱ ndii, ni̱ xa̱tei' ni̱a̱ nuu̱' a̱.
58003017	Te̱ su̱vi̱ tu̱ ni̱a̱ nduu' ne̱ ni̱ xi'e̱ Ndiosí ni̱ xi̱ni̱ a̱ nii' uvi̱ xi̱ko̱ kuiya̱ xa'a̱' a̱ ña̱ ni̱ xa̱a̱ ni̱a̱ kua̱chi̱, sa̱kan' na ni̱ xi'i̱ ni̱a̱ mii' taxi̱n' kaa' ja̱a̱n'.
58003018	Te̱ su̱vi̱ ni̱ tu̱ ni̱a̱ nduu' ne̱ ni̱ ta̱xi̱ Ndiosí kuento a̱ nuu̱' ña̱ kö̱'ni̱ ni̱a̱ mii' na̱ndiee̱' ni̱a̱ xiin' a̱, sa̱kan' ña̱ nï̱ ta̱xi̱ so̱'o̱ ni̱a̱ ña̱ ni̱ ka'a̱n a̱ xiin' ni̱a̱.
58003019	Sa̱kan' na xiní e̱' ndii, nï̱ ko̱'ni̱ ni̱a̱ i̱kan' xa'a̱' a̱ ña̱ nï̱ i̱ni̱ ni̱a̱ ni̱ xi̱ni̱ ña̱'a' ni̱a̱.
58004001	Sa̱kan' na kuii' kuní a̱ ko̱to̱ xiin' mii' e̱' ña̱ kusaa' kandu'u̱' ka̱ kuento Ndiosí ña̱ ka'án ña̱ ku̱vi̱ ko̱'ni̱ e̱' mii' na̱ndiee̱' e̱' xiin' a̱, sä̱a̱ i̱i̱n kii̱' te̱ kö̱'ni̱ sa̱va̱ ndo̱' i̱kan'.
58004002	Kua̱chi̱ ndii, xa̱ ni̱ xi̱ni̱ so̱'o̱ tu̱ yoo' tu̱'u̱n va̱'a̱ naa ña̱ ni̱ xi̱ni̱ so̱'o̱ ne̱ ja̱a̱n', ndisu̱ nï̱ chi̱ndi̱e̱e' a̱ ne̱ ja̱a̱n' tee̱' ndee ni̱ xi̱ni̱ so̱'o̱ ni̱a̱ a̱. Sa̱kan' ña̱ nï̱ i̱ni̱ ni̱a̱ ku̱ni̱ ni̱a̱ Ndiosí xiin' tu̱'u̱n va̱'a̱ ja̱a̱n'.
58004003	Ndisu̱ yoo', ne̱ kandixa' tu̱'u̱n va̱'a̱ ja̱a̱n' ndii, ko̱'ni̱ e̱' mii' na̱ndiee̱' e̱' xiin' Ndiosí, mii' ni̱ ka'a̱n a̱ xiin' ne̱ ja̱a̱n' ndii: Sa̱kan' na ni̱ na̱saa̱' i̱, te̱ ni̱ ta̱xi̱ i̱ kuento i̱ ña̱ kö̱'ni̱ ni̱a̱ mii' na̱ndiee̱' ni̱a̱ xiin' i̱. Ni̱ ka'a̱n a̱ sa̱kan' tee̱' ndee xa̱ yoo mii' na̱ndiee̱' e̱' xiin' a̱ ja̱a̱n' nde̱e̱ kii̱' ni̱ sa̱ndi'i' a̱ ni̱ xa̱'a̱ a̱ i̱i̱n yivi̱'.
58004004	Sa̱kan' ña̱ yoo i̱i̱n xaan' mii' ka'án a̱ so̱'o̱ xa'a̱' kivi̱' ña̱ uxa̱ ndii: Te̱ ni̱ na̱ndiee̱' Ndiosí kivi̱' ña̱ uxa̱ nde̱e̱ ndi'i' ni̱ chu̱u̱n nuu̱' a̱. Kachi a̱.
58004005	Te̱ tu̱ku̱ ni̱ ni̱ ka'a̱n a̱ ndii: Kö̱'ni̱ ni̱a̱ mii' na̱ndiee̱' ni̱a̱ xiin' i̱. Ni̱ kachi̱ a̱.
58004006	Ndisu̱ kuní ka̱ ko̱'ni̱ sa̱va̱ ne̱ yivi̱' mii' na̱ndiee̱' ni̱a̱ ja̱a̱n', sa̱kan' ña̱ ne̱ ni̱ xi̱ni̱ so̱'o̱ tu̱'u̱n va̱'a̱ ja̱a̱n' ña̱ nu̱u' ndii, nï̱ ku̱vi̱ ko̱'ni̱ ni̱a̱ i̱kan' xa'a̱' a̱ ña̱ ni̱ xa̱so̱'o̱ ni̱a̱.
58004007	Sa̱kan' na ni̱ chi̱ndu'u̱' ni̱ tukuu' Ndiosí i̱nga̱ kivi̱', te̱ kivi̱' ja̱a̱n' nduu' kivi̱' vi̱ti̱n. Xa'a̱' a̱ ja̱a̱n' na xa̱ kua'a̱' kuiya̱ kua'a̱n ña̱ xa̱ ni̱ sa̱ka'án a̱ David xa'a̱' kivi̱' ja̱a̱n' ndii: Naa' ni̱ xi̱ni̱ so̱'o̱ ndo̱' tu̱'u̱n yu̱'u' Ndiosí vi̱ti̱n ndii, sä̱xi̱i̱ ndo̱' nimá ndo̱' nuu̱' a̱. Ni̱ kachi̱ a̱.
58004008	Kua̱chi̱ ndii, naa' sa̱kan' te̱ ni̱ taxi' Josué ña̱ na̱ndiee̱' xna̱'a̱ ne̱ xii̱' ya̱ta' e̱' ja̱a̱n' ndii, kä'án Ndiosí xa'a̱' tu̱ku̱ kivi̱' kii̱' xa̱ ni̱ ya'a̱.
58004009	Xa'a̱' a̱ ja̱a̱n' na yoo ka̱ i̱i̱n xaan' mii' na̱ndiee̱' sa̱kuu' yoo', ne̱ xika' i̱chi' Ndiosí.
58004010	Ña̱ ja̱a̱n' na kuii' yo̱o̱ ka̱ ni̱ ko̱'ni̱ mii' na̱ndiee̱' ni̱a̱ xiin' a̱ ja̱a̱n' ndii, na̱ndiee̱' xa̱chi' ni̱a̱ nde̱e̱ ndi'i' ni̱ chu̱u̱n nuu̱' ni̱a̱, naa ni̱ xa̱a̱ Ndiosí ni̱ na̱ndiee̱' a̱ xiin' chu̱u̱n nuu̱' a̱.
58004011	Sa̱kan' na kuii' na sa̱a̱ e̱' ña̱ nduxa̱' ña̱ ko̱'ni̱ e̱' mii' na̱ndiee̱' e̱' xiin' a̱ ja̱a̱n', te̱ nde̱e̱ i̱i̱n e̱' kü̱ndu̱u̱ ne̱ so̱'o̱ nuu̱' a̱ naa ni̱ xa̱a̱ ne̱ xii̱' ya̱ta' e̱' ja̱a̱n'.
58004012	Kua̱chi̱ ndii tu̱'u̱n yu̱'u' Ndiosí ndii, yoo tiaku a̱, te̱ yoo tu̱ ña̱ ndi̱e̱e̱' a̱, te̱ xíin' ka̱ a̱ te̱ sa̱kan' sa̱kuu' ichi̱ ña̱ xíin' uvi̱ sa̱a' ta'vi', te̱ ki'ví a̱ nde̱e̱ ti̱xi̱n nimá e̱', xiin' ti̱xi̱n espíritu e̱' nde̱e̱ ma̱a'. Te̱ ki'ví tu̱ a̱ nde̱e̱ mii' ñu'u' ta'an' i̱ki' e̱', xiin' nde̱e̱ mii' ñu'u' chi̱me̱ke̱ ti̱xi̱n a̱, te̱ ku̱vi̱ na̱ku̱ni̱ a̱ ña̱ xanini e̱', te̱ sa̱kan' tu̱ ña̱ ka'án nimá e̱' xa'a̱'.
58004013	Te̱ kö̱o̱' nde̱e̱ i̱i̱n ña̱ ni̱ kua̱'a̱ yoo si̱'e nuu̱' Ndiosí, süu̱' ja̱a̱n' ndii sa̱kuu' ña̱'a̱ yoo i̱i̱n' vichi' nuu̱' a̱, te̱ yoo nunia' tu̱ a̱ nuu̱' ña̱ xito' sa̱na'má yoo'.
58004014	Te̱ xa'a̱' a̱ ña̱ xa̱ kumi' e̱' i̱i̱n sutu̱ ka'nu', ña̱ ni̱ ka̱a̱ ndi̱vi' te̱ ndu'u̱' a̱ i̱kan', ña̱ nduu' Jesús, si'e̱ Ndiosí ndii, na kui̱ta̱ ni̱'i̱ e̱' nuu̱' ña̱ ndi̱xa̱ ña̱ kandixa' e̱'.
58004015	Kua̱chi̱ ndii kumi' e̱' i̱i̱n sutu̱ ka'nu' ña̱ ku̱vi̱ ku̱nda'vi i̱ni̱ xa'a̱' e̱' kii̱' kö̱o̱' ndi̱e̱e̱' e̱', sa̱kan' ña̱ ni̱ ndo̱'o̱ tu̱ mi̱i' ña̱ ja̱a̱n' ña̱ xito' kua'a ña̱ ki̱ni̱ nde̱e̱ naa ndo'o' yoo', ndisu̱ kö̱o̱' kivi̱' ni̱ xaa' a̱ kua̱chi̱.
58004016	Xa'a̱' a̱ ja̱a̱n' na i̱ni̱ e̱' te̱ ku̱ya̱ti̱n e̱' nuu̱' Ndiosí mii' ndu'u̱' a̱ nuu̱' tei̱ ka'nu' mii' na̱ti̱i̱n va̱'a̱ mani̱' a̱ yoo', te̱ ku̱vi̱ta i̱ni̱ a̱ xa'a̱' e̱', te̱ chi̱ndi̱e̱e' a̱ yoo' xiin' ndee ka̱ ña̱ ndo'o' e̱' sa̱va̱ ni̱ kii̱' kuní a̱ nuu̱' e̱'.
58005001	Kua̱chi̱ ndii, sa̱kuu' sutu̱ ka'nu' ndii, nakaxin ña̱'a' Ndiosí te̱i̱n ne̱ ta'an' ra̱ te̱ sa̱kuiso' chuun' ña̱'a' a̱, te̱ vi̱kui'ni̱ ra̱ xa'a̱' ne̱ yivi̱' nuu̱' a̱, te̱ sa̱na̱kua'a tu̱ ra̱ ña̱ nasoko̱' ni̱a̱ nuu̱' a̱ xiin' ña̱ ka̱'mi̱ ra̱ ki̱ti' xa'a̱' kua̱chi̱ ni̱a̱.
58005002	Te̱ ku̱vi̱ kuie ku̱u̱ i̱ni̱ ra̱ ku̱ni̱ ra̱ ne̱ sa'ví i̱ni̱ xiin' ne̱ sasana' xiin' mii' mi̱i', sa̱kan' ña̱ te̱ yoo kua̱chi̱ nduu' tu̱ mi̱i' ra̱.
58005003	Te̱ xa'a̱' a̱ ja̱a̱n' na kuní a̱ ka̱'mi̱ tu̱ ra̱ ki̱ti' xa'a̱' kua̱chi̱ mi̱i' ra̱ sa̱a̱ xaa' ra̱ xa'a̱' kua̱chi̱ ne̱ ñu̱u̱ ra̱.
58005004	Te̱ kü̱vi̱ na̱'i̱n ndee ka̱ te̱ yivi̱' chu̱u̱n ka'nu' ja̱a̱n' te̱ sa̱a̱ ra̱ a̱, süu̱' ja̱a̱n' ndii te̱ sakuiso' chuun' Ndiosí kui̱ti̱' ku̱vi̱ sa̱a̱ a̱ naa ni̱ xa̱a̱ a̱ xiin' Aarón.
58005005	Sa̱kan' tu̱ Cristo ndii, nï̱ xaka'nu' xiin' mii' mi̱i' a̱ ja̱a̱n' te̱ nda̱sa̱ndu̱u̱ xiin' mii' a̱ sutu̱ ka'nu', süu̱' ja̱a̱n' ndii mi̱i' Ndiosí, ña̱ ni̱ sa̱kuiso' chuun' ña̱'a', ni̱ ka'a̱n xiin' a̱ ndii: Si'e̱ i̱ nduu' yo'ó, kivi̱' vi̱ti̱n satuví i̱ ña̱ nduu' i̱ yu̱va' u̱n'. Ni̱ kachi̱ a̱.
58005006	Te̱ i̱nga̱ xaan' yoso̱' a̱ nuu̱' tu̱tu̱ Ndiosí mii' ka'án a̱ ndii: Yo'ó nduu' sutu̱ ka'nu' nde̱e̱ a̱ma̱a̱ ka̱ kivi̱' nde̱e̱ naa ni̱ nduu̱' te̱ ni̱ na̱ni' Melquisedec. Sa̱kan' yoso̱' a̱.
58005007	Te̱ kii̱' ni̱ xika̱ Cristo i̱i̱n yivi̱' yo'o' ndii, ti'e' ni̱ ka'a̱n nda'vi a̱ xiin' Ndiosí, te̱ ni̱ xa̱ku̱ tu̱ a̱, sa̱kan' ña̱ ña̱ ja̱a̱n' kui̱ti̱' ku̱vi̱ chi̱ndi̱e̱e' ña̱'a' nuu̱' ña̱ xi'í. Te̱ xa'a̱' ña̱ ni̱ sa̱xinu̱ a̱ ña̱ kuní Ndiosí ndii, ni̱ chi̱ndi̱e̱e' xna̱'a̱ ña̱'a' a̱.
58005008	Sa̱kan' na kuii' tee̱' ndee si'e̱ Ndiosí nduu' a̱ ndii, xiin' tu̱ndo'o̱' ña̱ ni̱ ndo̱'o̱ a̱ ni̱ ku̱nda̱ni̱ a̱ sa̱xinú a̱ ña̱ kuní Ndiosí.
58005009	Te̱ kii̱' ni̱ ndi̱'i̱ ni̱ xa̱a̱ Jesús sa̱kuu' chu̱u̱n ña̱ ni̱ ta̱xi̱ Ndiosí sa̱a̱ a̱ ndii, ni̱ na̱ndu̱u̱ a̱ xa'ndu̱ ña̱ kakú e̱', te̱ taxi' tu̱ a̱ kivi̱' ñu̱u̱ ña̱ kö̱o̱' kivi̱' ndi'i' nda̱'a' sa̱kuu' ne̱ xaa' ña̱ kuní a̱.
58005010	Te̱ ni̱ sa̱kuiso' chuun' ña̱'a' Ndiosí te̱ nduu' a̱ sutu̱ ka'nu' nde̱e̱ naa ni̱ nduu̱ Melquisedec.
58005011	Yoo kua'a̱' ka̱ ña̱ kuni sa̱nia'á ndu̱ ndo'ó xa'a̱' ña̱ ja̱a̱n', ndisu̱ xa'a̱' a̱ ña̱ täxi' so̱'o̱ kaxi' ndo̱' tu̱'u̱n va̱'a̱ ndii, vixi va̱ te̱ sa̱na̱kuachi' ndu̱ a̱.
58005012	Kua̱chi̱ ndii xa̱ kua'a̱' va̱ kuiya̱ sa̱kuaa̱n ndo̱' tu̱'u̱n Ndiosí, te̱ xa̱ xata'a̱n ku̱ndu̱u̱ ndo̱' ne̱ sania'á ña̱ ja̱a̱n'. Ndisu̱ kusaa' kuní a̱ ña̱ sa̱kuaa̱n ka̱ ndo̱' xa'a̱' ña̱ kuu' nu̱u' ña̱ xa̱ ni̱ sa̱nia'á ndu̱ ndo'ó xa'a̱' tu̱'u̱n ja̱a̱n'. Te̱ nduu' ndo̱' nde̱e̱ naa ne̱ kuachi̱' kuali', ne̱ kusaa' chichin' ka̱, te̱ kü̱vi̱ ku̱xi̱ ni̱a̱ ndee ka̱ ña̱ xaxi̱'.
58005013	Te̱ sa̱kuu' ne̱ kuu' ka̱ nde̱e̱ naa kuu' ne̱ kuali', ne̱ chichin' ndii, kü̱vi̱ ku̱nda̱ni̱ ni̱a̱ ndee ña̱ nduu' ña̱ va̱'a̱, uun ndee ña̱ nduu' ña̱ ni̱a̱'a. Sa̱kan' ña̱ kuu' ni̱a̱ nde̱e̱ naa ña̱ kuañu'u̱.
58005014	Ndisu̱ ne̱ xa̱ nduu' nde̱e̱ naa ne̱ xi̱xa̱, ne̱ xa̱ ku̱vi̱ xanini va̱'a̱, te̱ xa̱ ku̱vi̱ tu̱ xixi' ni̱a̱ ndee ka̱ nuu̱' ña̱ xaxi̱' ndii, ne̱ ja̱a̱n' nduu' ne̱ xa̱ xiní ndee ña̱ nduu' ña̱ va̱'a̱, uun ndee ña̱ nduu' ña̱ ni̱a̱'a.
58006001	Xa'a̱' a̱ ja̱a̱n' na vi̱kuii̱n e̱' ña̱ sakuaa̱n e̱' xa̱ nuu̱' xa'a̱' ña̱ kuu' nu̱u' kui̱ti̱' xa'a̱' i̱chi' Cristo. Nde̱e̱ chaa' ka̱ so̱'o̱ ku'u̱n kua̱'nu̱ ka̱ e̱' nuu̱' i̱chi' a̱ ja̱a̱n'. Süu̱' xa̱ nuu̱' xa'a̱' ña̱ kuu' nu̱u' ja̱a̱n' kui̱ti̱' nda̱tu'un' e̱', naa kuu' xa'a̱' ña̱ kuní a̱ na̱ma̱ e̱' nimá e̱' xa'a̱' ña̱ kuä̱sa̱' kuní ña̱ xaa' e̱', xiin' xa'a̱' ña̱ kuní a̱ i̱ni̱ e̱' ku̱ni̱ e̱' Ndiosí,
58006002	xiin' xa'a̱' sa̱a̱ kuní a̱ ku̱chi̱ e̱' kuenta Jesús, xiin' xa'a̱' ña̱ chindu'u̱' e̱' nda̱'a' e̱' xíni' ne̱ yivi̱', xiin' xa'a̱' ña̱ na̱ti̱a̱ku̱ e̱' kii̱' ku̱vi̱ e̱', xiin' xa'a̱' kii̱' sa̱na'má Ndiosí yoo' kivi̱' so'o̱' ndi'i'.
58006003	Sa̱kan' sa̱a̱ e̱' naa' kuní Ndiosí.
58006004	Kua̱chi̱ ndii, ne̱ xa̱ ni̱ nia'a̱ Ndiosí ña̱ ndi̱xa̱ nuu̱' unta', te̱ ni̱ xi̱ni̱ ni̱a̱ tu̱mani̱' ña̱ taxi' mi̱i' a̱, te̱ ni̱ ku̱mi' ni̱a̱ ña̱ ndi̱e̱e̱' Espíritu Santo,
58006005	te̱ xa̱ ni̱ xi̱ni̱ tu̱ ni̱a̱ ña̱ nda̱tu̱n' ka'án tu̱'u̱n Ndiosí, te̱ ni̱ xi̱ni̱ tu̱ ni̱a̱ ña̱ ndi̱e̱e' ña̱ ko̱o̱ nuu̱' ku'u̱n e̱',
58006006	te̱ ni̱ na̱ko̱o̱ ni̱a̱ sa̱kuu' ña̱ ja̱a̱n' xata̱' ni̱a̱ ndii, kö̱o̱' xa̱chi' ka̱ ku̱vi̱ sa̱a̱ e̱' te̱ na̱ma̱ ne̱ ja̱a̱n' nimá ni̱a̱ xa'a̱' kua̱chi̱ ña̱ xaa' ni̱a̱, te̱ na̱ndi̱ko' tu̱ku̱u̱ ni̱a̱ nuu̱' Ndiosí. Sa̱kan' ña̱ kii̱' xaa' ni̱a̱ sa̱kan' ndii, nde̱e̱ naa tu̱ku̱ ni̱ xa'ni̱' ni̱a̱ si'e̱ a̱ ja̱a̱n' nuu̱' krusín, te̱ nde̱e̱ naa tu̱ku̱ ni̱ tu̱ saka'an' ña̱'a' ni̱a̱ nuu̱' kua'a̱' ne̱ yivi̱'.
58006007	Sa̱kan' na kuii' ne̱ yivi̱' ja̱a̱n' ndii, nduu' ni̱a̱ nde̱e̱ naa ñu̱'u' mii' kuun' va̱'a̱ savi̱'. Naa' kua'a̱' ña̱ savi̱' ta̱xi̱ ñu̱'u' ja̱a̱n' ndii, sa̱ñu'u' ña̱'a' Ndiosí.
58006008	Ndisu̱ naa' mii' ndi'i' i̱ñu̱' xiin' ndi̱ki'i̱' kui̱ti̱' ta̱xi̱ a̱ ndii, kuä̱sa̱' kuní xa̱chi' a̱, te̱ ka̱ni̱ ña̱'a' Ndiosí, te̱ ka̱'mi̱ tu̱ ña̱'a' a̱.
58006009	Ne̱ ta'an' mani̱' ndu̱, tee̱' ndee ka'án ndu̱ sa̱kan', ndisu̱ xiní kaxi' ndu̱ ña̱ ndo'ó ndii, xa̱ yoo ña̱ va̱'a̱ va̱ xito' na̱ti̱i̱n ndo̱' xa'a̱' a̱ ña̱ nduu' ndo̱' ne̱ ni̱ kaku̱ ni̱ xa̱a̱ Ndiosí.
58006010	Kua̱chi̱ ndii ña̱ xachuun' nda̱ku nduu' Ndiosí, te̱ nä̱ndoso̱' a̱ ña̱ xachuun' ndo̱' nuu̱' a̱, te̱ ni̱ xika̱ nu̱u̱ tu̱ ndo̱' nuu̱' ne̱ nduu' kuenta a̱ xa'a̱' a̱ ña̱ ndani̱ ña̱'a' ndo̱', te̱ kusaa' xika' nuu' ka̱ ndo̱' nuu̱' ne̱ ja̱a̱n' nde̱e̱ vi̱ti̱n.
58006011	Ndisu̱ ka'án nimá ndu̱ ña̱ ku'u̱n naa ku'u̱n i̱'i̱n ndo̱' ña̱ xaa' ndo̱' sa̱kan' nde̱e̱ so'o̱' ndi'i', te̱ ku̱ni̱ ndo̱' xinu̱ xna̱'a̱ ña̱ ndiatu' i̱ni̱ e̱' xa'a̱'.
58006012	Kü̱ndu̱u̱ ndo̱' ne̱ suxan' nuu̱' i̱chi' Ndiosí, süu̱' ja̱a̱n' ndii i̱ni̱ naa i̱ni̱ ndo̱' ku̱ni̱ ndo̱' Ndiosí, te̱ ku̱ndi̱e̱ni ndo̱' nde̱e̱ naa xaa' ne̱ natiin' ña̱ ni̱ ta̱xi̱ a̱ kuento a̱ xa'a̱', xa'a̱' a̱ ña̱ i̱ni̱ ni̱a̱ xini ña̱'a' ni̱a̱.
58006013	Kua̱chi̱ ndii, kii̱' ni̱ ta̱xi̱ Ndiosí kuento a̱ nda̱'a' Abraham ndii, xa'a̱' a̱ ña̱ kö̱o̱' ka̱ ña̱ ka'nu' ka̱ ña̱ ku̱vi̱ ti̱i̱n ndi̱a̱a̱ a̱ ndii, ni̱ ti̱i̱n ndi̱a̱a̱ xiin' mii' mi̱i' a̱, te̱ ni̱ ta̱xi̱ a̱ kuento a̱
58006014	kii̱' ni̱ ka'a̱n a̱ ndii: “Sa̱ñu'u' kua'a̱' xa̱va̱'a̱ i̱ yo'ó, te̱ nda̱sa̱kua'a̱' xa̱va̱'a̱ tu̱ i̱ si̱a̱ni' xika' u̱n' nuu̱' ku'u̱n e̱'”, ni̱ kachi̱ a̱ xiin' ra̱.
58006015	Te̱ xa'a̱' a̱ ña̱ ni̱ ndiatu̱ te̱ ni̱ ndiatu̱ i̱ni̱ Abraham ja̱a̱n' ndii, ni̱ na̱ti̱i̱n ra̱ ña̱ ni̱ ta̱xi̱ Ndiosí kuento a̱ xa'a̱' ja̱a̱n'.
58006016	Sa̱kan' ña̱ i̱i̱n ne̱ yivi̱', kii̱' taxi' ni̱a̱ kuento ni̱a̱ ndii, tiin' ndi̱a̱a̱ ni̱a̱ i̱i̱n ña̱ ka'nu' ka̱ te̱ sa̱kan' mi̱i' ni̱a̱, te̱ kii̱' xaa' ni̱a̱ sa̱kan' ndii, kü̱vi̱ nda̱tu'un' ka̱ e̱' xa'a̱' ña̱ ja̱a̱n'.
58006017	Te̱ xa'a̱' a̱ ña̱ ni̱ kuni̱ Ndiosí nia'a̱ kaxi' a̱ nuu̱' ne̱ na̱ti̱i̱n ña̱ ni̱ chi̱ka̱ndu'u̱' a̱ kuento a̱ xa'a̱' ja̱a̱n', te̱ ku̱ni̱ ni̱a̱ ña̱ näma' a̱ ña̱ ka'án a̱ ndii, ni̱ ti̱i̱n ndi̱a̱a̱ xiin' mi̱i' a̱ kii̱' ni̱ ta̱xi̱ a̱ kuento a̱ ja̱a̱n'.
58006018	Te̱ xa'a̱' kuento ña̱ ni̱ ta̱xi̱ a̱, xiin' ña̱ ni̱ ti̱i̱n ndi̱a̱a̱ xiin' mii' mi̱i' a̱ ja̱a̱n' ndii, kü̱vi̱ na̱ma̱ a̱ uvi̱ sa̱a' ña̱ ja̱a̱n', sa̱kan' ña̱ kü̱vi̱ ku̱ni̱ xa'an' a̱. Te̱ xandieni ña̱ ja̱a̱n' yoo' ne̱ nduku' ña̱ ko̱to̱ Ndiosí yoo', te̱ ndiatu' i̱ni̱ e̱' ña̱ na̱ti̱i̱n e̱' ña̱ ni̱ ka'a̱n a̱ ta̱xi̱ a̱ nda̱'a' e̱'.
58006019	Te̱ ña̱ i̱ni̱ e̱' ja̱a̱n' xaa' sa̱kan', te̱ ita' ni̱'i̱ e̱'. Te̱ su̱vi̱ tu̱ a̱ xaa' sa̱kan', te̱ ita' nda̱ku e̱' nde̱e̱ naa i̱i̱n tundo̱o' kii̱' chu'un' ki̱'i' te̱ yivi̱' nu̱' xiin' ka̱a̱ ki̱'i' ti̱xi̱n mi̱ni̱. Te̱ ña̱ i̱ni̱ e̱' ja̱a̱n' xaa' sa̱kan', te̱ xka'ndi̱a̱ e̱' nde̱e̱ xata̱' toto̱ ndiká mii' ndu'u̱' Ndiosí ndi̱vi',
58006020	nde̱e̱ mii' ni̱ ki'vi̱ Jesús xa'a̱' e̱' ni'i' i̱chi' a̱ nuu̱' e̱' nduu' a̱ sutu̱ ka'nu' nde̱e̱ a̱ma̱a̱ ka̱ kivi̱' nde̱e̱ naa ni̱ nduu̱ Melquisedec.
58007001	Te̱ Melquisedec ja̱a̱n' ni̱ nduu̱' te̱ ni̱ xa̱'ndi̱a̱ chuun' kuu' nu̱u' ñu̱u̱ Salem, te̱ ni̱ nduu̱' tu̱ ra̱ sutu̱ ka'nu' kuu' nu̱u' xika' nuu' nuu̱' Ndiosí ndu'u̱' ndi̱vi'. Te̱ kii̱' ni̱ na̱ndi̱ko' Abraham ña̱ ni̱ xa'a̱n ku̱nta'an' ra̱, te̱ ni̱ ka̱nando ra̱ tu̱ku̱ te̱ xa'ndia chuun' kuu' nu̱u' ndii, ni̱ ki̱xi̱n na̱ta'an' Melquisedec ja̱a̱n' xiin' ra̱, te̱ ni̱ sa̱ñu'u' ña̱'a' ra̱.
58007002	Te̱ ni̱ cha̱'vi̱ Abraham ja̱a̱n' Melquisedec i̱i̱n ña̱'a̱ xa'a̱' i̱'i̱n uxi̱ sa̱kuu' ña̱'a̱ ña̱ ni̱ ka̱nando ra̱. Te̱ kivi̱' Melquisedec ja̱a̱n' ndii, yoo uvi̱ ta̱'an ña̱ kuni kachi̱ a̱, ña̱ nu̱u' ndii, “Te̱ xa'ndia chuun' nda̱ku.” Te̱ nduu' tu̱ ra̱ te̱ xa'ndia chuun' kuu' nu̱u' ñu̱u̱ Salem. Te̱ ña̱ ja̱a̱n' kuni kachi̱ a̱ ndii, “Te̱ xa'ndia chuun' xiin' ña̱ mani̱'.”
58007003	Te̱ ja̱a̱n' ndii, kö̱o̱' xiní xa̱chi' xa'a̱' yu̱va' si̱'i' ra̱, te̱ ni̱ nde̱e̱ xa'a̱' ne̱ xii̱' ya̱ta' ra̱, te̱ sa̱kan' tu̱ nde̱e̱ i̱i̱n kö̱o̱' xiní a̱ma̱a̱ ni̱ tuvi̱ ra̱, uun a̱ma̱a̱ ni̱ xi'i̱ ra̱, sa̱kan' ña̱ ni̱ nda̱ku̱ nii' ra̱ si'e̱ Ndiosí, ña̱ ja̱a̱n' ndii, nduu' a̱ sutu̱ ka'nu' kuu' nu̱u' nde̱e̱ a̱ma̱a̱ ka̱ kivi̱'.
58007004	Ko̱to̱ ndo̱', sa̱a̱ vi̱' te̱ ka'nu' koo' chukuu' ni̱ nduu̱ te̱ ja̱a̱n' na nde̱e̱ mi̱i' xii̱' ya̱ta' e̱' Abraham ni̱ cha̱'vi̱ ña̱'a' i̱i̱n ña̱'a̱ xa'a̱' i̱'i̱n uxi̱ sa̱kuu' ña̱ ni̱ ka̱nando ra̱ ja̱a̱n'.
58007005	Tu̱'u̱n nde̱i' Ndiosí ka'án chuun' ña̱ te̱ nduu' si̱a̱ni' xika' Leví, te̱ na'in' chuun' te̱ ku̱ndu̱u̱ ra̱ sutu̱ ndii, kande̱i' cha̱'vi̱ ña̱'a' sa̱kuu' ne̱ yivi̱' i̱i̱n ña̱'a̱ xa'a̱' i̱'i̱n uxi̱ sa̱kuu' ña̱ na̱'i̱n ni̱a̱ xa'a̱' chu̱u̱n ña̱ xaa' ni̱a̱, tee̱' ndee te̱ i̱i̱n kuu' xiin' ni̱a̱ nduu' ra̱ xa'a̱' a̱ ña̱ te̱ xii̱' ya̱ta' tu̱ ne̱ ja̱a̱n' nduu' Abraham, kachi a̱.
58007006	Ndisu̱ Melquisedec ja̱a̱n' ndii, süu̱' si̱a̱ni' xika' Leví nduu' ra̱, nde̱e̱ sa̱a̱ ka̱ ni̱ ndii ni̱ ki̱'i̱n ra̱ i̱i̱n ña̱'a̱ xa'a̱' i̱'i̱n uxi̱ sa̱kuu' ña̱ ni̱ ka̱nando Abraham, te̱ xa̱ ni̱ ta̱xi̱ Ndiosí kuento a̱ nda̱'a' ja̱a̱n', te̱ ni̱ sa̱ñu'u' tu̱ ña̱'a' ra̱.
58007007	Te̱ xiní kaxi' sa̱kuu' e̱' ndii, te̱ ka'nu' ka̱ nduu' te̱ sañu'u' ne̱ yivi̱' te̱ sa̱kan' ne̱ kuñu'u' xaa' ra̱ ja̱a̱n'.
58007008	Te̱ yivi̱', te̱ kendiaa̱' ya'vi' i̱i̱n ña̱'a̱ xa'a̱' i̱'i̱n uxi̱ sa̱kuu' ña̱ na'in' e̱' xa'a̱' chu̱u̱n ña̱ xaa' e̱' ja̱a̱n' ndii, te̱ ku̱vi̱ nduu' ra̱ naá kivi̱'. Ndisu̱ Melquisedec ja̱a̱n' ndii, kusaa' tiaku ka̱ ra̱, kachi tu̱'u̱n Ndiosí.
58007009	Sa̱kan' na kuii' ku̱vi̱ ka'a̱n e̱' ña̱ kii̱' ni̱ cha̱'vi̱ Abraham Melquisedec ja̱a̱n' xiin' i̱i̱n ña̱'a̱ xa'a̱' i̱'i̱n uxi̱ sa̱kuu' ña̱ ni̱ ka̱nando ra̱ ja̱a̱n' ndii, ni̱ cha̱'vi̱ tu̱ ña̱'a' sutu̱ te̱ nduu' si̱a̱ni' xika' Leví, te̱ kendiaa̱' ya'vi' i̱i̱n ña̱'a̱ xa'a̱' i̱'i̱n uxi̱ sa̱kuu' ña̱ na'in' e̱' xa'a̱' chu̱u̱n ña̱ xaa' e̱' vi̱ti̱n.
58007010	Kua̱chi̱ ndii, kii̱' ni̱ ki̱xi̱n na̱ta'an' Melquisedec ja̱a̱n' xiin' Abraham ja̱a̱n' ndii, xa̱ ni̱ ndiso̱ Abraham ja̱a̱n' te̱ vi̱'e̱ Leví ja̱a̱n' te̱i̱n níi' ra̱, tee̱' ndee tïa̱'an tuvi̱ nde̱e̱ i̱i̱n ra̱.
58007011	Sutu̱ te̱ vi̱'e̱ Leví ndii, ni̱ ndiso̱ chuun' ra̱ sa̱a̱ ka'án tu̱'u̱n nde̱i' ja̱a̱n', ndisu̱ xa'a̱' a̱ ña̱ nï̱ ku̱vi̱ ku̱ndu̱u̱ ne̱ yivi̱' ne̱ nda̱ku xa̱chi' nimá nuu̱' Ndiosí xiin' a̱ ndii, ni̱ kuni̱ a̱ tu̱ku̱ nuu̱' sutu̱ nde̱e̱ naa Melquisedec ja̱a̱n', te̱ süu̱' nde̱e̱ naa ni̱ nduu̱ Aarón sutu̱.
58007012	Kua̱chi̱ ndii, kii̱' namá te̱ ku̱ndu̱u̱ sutu̱ ndii, kuní a̱ ña̱ nama̱ tu̱ tu̱'u̱n nde̱i' ja̱a̱n'.
58007013	Sa̱kan' ña̱ xto̱'o̱ e̱' Jesús, ña̱ ndatu'un' e̱' xa'a̱' ja̱a̱n' ndii, süu̱' si̱a̱ni' xika' te̱ vi̱'e̱ Leví ni̱ nduu̱ a̱, te̱ nde̱e̱ i̱i̱n te̱ vi̱'e̱ a̱ ja̱a̱n' nï̱ nduu̱ sutu̱, te̱ nasoko̱' ki̱ti' nuu̱' Ndiosí.
58007014	Kua̱chi̱ ndii, xiní kaxi' e̱' ña̱ si̱a̱ni' xika' Judá nduu' ña̱ ja̱a̱n'. Te̱ xa'a̱' te̱ vi̱'e̱ Judá ja̱a̱n' ndii, kö̱o̱' kivi̱' ni̱ ka'a̱n Moisés naa' ku̱vi̱ ku̱ndu̱u̱ ra̱ sutu̱.
58007015	Te̱ kundani̱ e̱' ña̱ ni̱ nama̱ tu̱'u̱n nde̱i' ja̱a̱n' xa'a̱' a̱ ña̱ ni̱ ka̱ku̱ i̱nga̱ sutu̱ ka'nu' kuu' nu̱u' siin' kaa' nde̱e̱ naa Melquisedec.
58007016	Te̱ Jesús ndii, süu̱' nduu' a̱ sutu̱ sa̱a̱ ka'án chuun' tu̱'u̱n nde̱i', sa̱kan' ña̱ tu̱'u̱n nde̱i' ja̱a̱n' ka'án ndii, te̱ nduu' si̱a̱ni' xika' Leví kui̱ti̱' ku̱vi̱ sa̱a̱ sa̱kan', süu̱' ja̱a̱n' ndii nduu' a̱ sutu̱ xa'a̱' a̱ ña̱ kumi' a̱ ña̱ ndi̱e̱e̱', te̱ tiaku a̱ nde̱e̱ ndi'i' ni̱ kivi̱'.
58007017	Kua̱chi̱ ndii, yoso̱' a̱ nuu̱' tu̱tu̱ Ndiosí xa'a̱' a̱ ndii: Yo'ó nduu' sutu̱ ka'nu' kuu' nu̱u' nde̱e̱ a̱ma̱a̱ ka̱ kivi̱' nde̱e̱ naa Melquisedec. Sa̱kan' yoso̱' a̱.
58007018	Sa̱kan' na kuii' tu̱'u̱n nde̱i' ya̱ta' ja̱a̱n' ndii, xa̱ ni̱ ndoo̱ chu̱u̱n a̱ xa'a̱' a̱ ña̱ nï̱ ko̱o̱ chukuu' a̱ sa̱xinú a̱ ña̱ kuní Ndiosí, te̱ kuä̱sa̱' tu̱ kuní a̱.
58007019	Kua̱chi̱ ndii nï̱ ku̱vi̱ nda̱sa̱nda̱ku tu̱'u̱n nde̱i' ja̱a̱n' nimá e̱' nuu̱' Ndiosí. Te̱ siin' tuku' ndii, xa̱ yoo i̱nga̱ ña̱ va̱'a̱ ka̱ ndiatu' i̱ni̱ yoo' xa'a̱', ña̱ sakuyatin' yoo' nuu̱' Ndiosí.
58007020	Te̱ Jesús ndii, ni̱ ti̱i̱n ndi̱a̱a̱ xiin' mii' mi̱i' Ndiosí kii̱' ni̱ ta̱xi̱ a̱ kuento a̱ ña̱ ku̱ndu̱u̱ Jesús sutu̱ kuu' nu̱u',
58007021	ndisu̱ tu̱ku̱ nuu̱' sutu̱ ndii, nï̱ ti̱i̱n ndi̱a̱a̱ xiin' mii' a̱ xa'a̱' ra̱ nde̱e̱ i̱i̱n i̱chi'. Ndisu̱ yoso̱' a̱ nuu̱' tu̱tu̱ Ndiosí mii' ni̱ ta̱xi̱ a̱ kuento a̱ xa'a̱' Jesús ka'án a̱ ndii: Ni̱ ti̱i̱n ndi̱a̱a̱ xiin' mii' mi̱i' xto̱'o̱ e̱' Ndiosí, te̱ ña̱ ja̱a̱n' ndii nä̱ma̱ a̱ kuento a̱: “Yo'ó nduu' sutu̱ ka'nu' kuu' nu̱u' nde̱e̱ a̱ma̱a̱ ka̱ kivi̱' nde̱e̱ naa Melquisedec.” Sa̱kan' kachi̱ a̱.
58007022	Jesús nduu' ña̱ chikandia Ndiosí te̱ sa̱xinú a̱ kuento ña̱ ni̱ ndoo̱ Ndiosí xiin' e̱', te̱ ña̱ va̱'a̱ ka̱ nduu' ña̱ ja̱a̱n' te̱ sa̱kan' kuento ña̱ ni̱ ndoo̱ a̱ ña̱ nu̱u'.
58007023	Te̱ tu̱ku̱ nuu̱' sutu̱ ndii, kua'a̱' xa̱va̱'a̱ ra̱ ni̱ yoo̱ xa'a̱' a̱ ña̱ nde̱e̱ i̱i̱n ra̱ nï̱ ku̱vi̱ ku̱ti̱a̱ku̱ nde̱e̱ ndi'i' ni̱ kivi̱'.
58007024	Ndisu̱ Jesús ndii, xa'a̱' a̱ ña̱ tiaku a̱ nde̱e̱ a̱ma̱a̱ ka̱ kivi̱' ndii, nduu' a̱ sutu̱ nde̱e̱ a̱ma̱a̱ ka̱ kivi̱'.
58007025	Xa'a̱' a̱ ja̱a̱n' na ku̱vi̱ tu̱ sa̱kakú xa̱chi' a̱ ne̱ i̱ni̱ xini ña̱'a', ne̱ kuyatin' nuu̱' Ndiosí xiin' ña̱ ndi̱e̱e̱' a̱, sa̱kan' ña̱ tiaku a̱ nde̱e̱ ndi'i' ni̱ kivi̱', te̱ xikui'ní chito̱ a̱ xa'a̱' ni̱a̱ nuu̱' Ndiosí.
58007026	Sa̱kan' na kuii' ña̱ ja̱a̱n' nduu' sutu̱ ka'nu' ña̱ ni̱ kuni̱ a̱ ku̱mi' yoo', sa̱kan' su̱u̱ ña̱ ndo̱o̱ ndi̱'i̱ nduu' a̱, te̱ kö̱o̱' tu̱ kua̱chi̱ a̱, te̱ kö̱o̱' kivi̱' ni̱ xaa' tu̱ a̱ ña̱ ni̱a̱'a, te̱ ni̱ xta̱'ni' ña̱'a' Ndiosí te̱i̱n ne̱ xaa' kua̱chi̱, te̱ ni̱ sa̱kaa' ña̱'a' a̱ ndi̱vi', te̱ ni̱ ta̱xi̱ a̱ i̱i̱n chuun' ka'nu' ka̱ nda̱'a' a̱ i̱kan'.
58007027	Ña̱ ja̱a̱n' ndii, xäa' a̱ nde̱e̱ naa xaa' tu̱ku̱ sutu̱ ka'nu' ja̱a̱n', ña̱ xa'ni̱' ra̱ ki̱ti' i̱'i̱n kivi̱'. Te̱ xi̱'na̱ xa'mi' ra̱ ri' xa'a̱' kua̱chi̱ mi̱i' ra̱, te̱ sa̱kan' xa'mi' tu̱ ra̱ ri' xa'a̱' kua̱chi̱ ne̱ yivi̱'. Süu̱' ja̱a̱n' ndii unta' kui̱ti̱' ni̱ sa̱na̱soko̱' xiin' mi̱i' a̱, te̱ ni̱ xi'i̱ a̱ xa'a̱' kua̱chi̱ e̱', te̱ nde̱e̱ ndi'i' ni̱ kivi̱' ndiaa ya'vi' ña̱ ni̱ xa̱a̱ a̱ ja̱a̱n'.
58007028	Sa̱kan' ña̱ tu̱'u̱n nde̱i' Ndiosí ndii, te̱ yivi̱', te̱ ndiso' kua̱chi̱, kui̱ti̱' saki'in' chuun' a̱, te̱ nduu' ra̱ sutu̱ ka'nu'. Ndisu̱ Ndiosí, kii̱' ni̱ ti̱i̱n ndi̱a̱a̱ xiin' mii' mi̱i' a̱ ndii, ni̱ sa̱kuiso' chuun' a̱ si'e̱ a̱ ja̱a̱n', te̱ nduu' a̱ sutu̱ ña̱ sa̱xinú sa̱kuu' ña̱ kuní Ndiosí nde̱e̱ a̱ma̱a̱ ka̱ kivi̱'. Te̱ ni̱ xa̱a̱ Ndiosí ña̱ ja̱a̱n' kii̱' xa̱ yoo tu̱'u̱n nde̱i' ja̱a̱n'.
58008001	Va̱'a̱, ña̱ ka'nu' ka̱ ña̱ kuni ka'a̱n ndu̱ xiin' ndo̱' xa'a̱' ndii, sutu̱ ka'nu' ka̱ vi̱' nduu' ña̱ kumi' e̱' ja̱a̱n'. Nde̱e̱ nda̱'a' kua̱'a̱ tei̱ Ndiosí, ña̱ ka'nu' va̱, mii' ndu'u̱' a̱ xa'ndia chuun' a̱ ndi̱vi', ni̱ xi̱ku̱ndu'u̱' a̱.
58008002	Te̱ sutu̱ ka'nu' ja̱a̱n' ndii, xachuun' a̱ nuu̱' Ndiosí ti̱xi̱n yu̱kun' ka'nu' xna̱'a̱ ña̱ iin' ndi̱vi'. Te̱ süu̱' te̱ yivi̱' ni̱ xa̱'a̱ yu̱kun' ja̱a̱n', süu̱' ja̱a̱n' ndii mi̱i' xto̱'o̱ e̱' Ndiosí ni̱ xa̱'a̱ a̱.
58008003	Sa̱kan' ña̱ sa̱kuu' sutu̱ ka'nu' i̱i̱n yivi̱' yo'o' ndii, ndiso' chuun' ra̱ te̱ na̱soko̱' ra̱ tu̱mani̱', xiin' ña̱ ka̱'mi̱ ra̱ ki̱ti' xa'a̱' kua̱chi̱ ne̱ yivi̱'. Xa'a̱' a̱ ja̱a̱n' na sa̱kan' tu̱ Jesús ja̱a̱n' ndii, kuní a̱ ña̱ ko̱o̱ tu̱ i̱i̱n ña̱ na̱soko̱' a̱ nuu̱' Ndiosí xa'a̱' kua̱chi̱ e̱'.
58008004	Naa' sa̱kan' te̱ xika' ka̱ Jesús nuu̱' ñu̱'u' i̱i̱n yivi̱' yo'o' ndii, ni̱ nde̱e̱ kü̱ndu̱u̱ a̱ sutu̱ ka'nu' ja̱a̱n', kua̱chi̱ ndii kusaa' yoo ka̱ sutu̱ te̱ nasoko̱' tu̱mani̱' ja̱a̱n' sa̱a̱ ka'án tu̱'u̱n nde̱i' Ndiosí.
58008005	Sutu̱ ka'nu' ja̱a̱n' ndii, nde̱e̱ naa ña̱ niania', uun nde̱e̱ naa ku̱nda'vi̱ ña̱ yoo yu̱kun' ña̱ iin' ndi̱vi' kui̱ti̱' nduu' ña̱ xaa' ra̱ ja̱a̱n'. Naa ni̱ ka'a̱n Ndiosí xiin' Moisés kii̱' ni̱ sa̱kuiso' chuun' ña̱'a' a̱, te̱ ka̱sa̱'a̱ ra̱ vi̱'e̱ toto̱, ni̱ ka'a̱n a̱ xiin' ra̱ ndii: “Chu̱u̱n xa'a' va̱ u̱n' te̱ sa̱xinu̱ u̱n' sa̱kuu' ña̱ ni̱ nia'a̱ i̱ yo'ó sa̱a̱ nii' ni̱ xi̱ni̱ u̱n' u̱n xíni' i̱ku' yo'o'”, ni̱ kachi̱ a̱ xiin' ra̱.
58008006	Ndisu̱ chu̱u̱n sutu̱, ña̱ ni̱ sa̱kuiso' chuun' Ndiosí Jesús ndii, ña̱ ka'nu' ka̱ nduu' a̱ te̱ sa̱kan' ña̱ ni̱ xa̱a̱ te̱ yivi̱', te̱ ni̱ nduu̱ sutu̱ ja̱a̱n'. Sa̱kan' ña̱ i̱i̱n ña̱ xikui'ní va̱'a̱ ka̱ xa'a̱' e̱' nduu' a̱ ja̱a̱n' xa'a̱' a̱ ña̱ xiin' nda̱'a' a̱ ni̱ ndoo̱ Ndiosí kuento va̱'a̱ ka̱ ña̱ sa̱a̱ a̱ xiin' e̱', te̱ xiin' nda̱'a' a̱ ni̱ chi̱ka̱ndu'u̱' Ndiosí kuento va̱'a̱ ka̱ xiin' e̱'.
58008007	Kua̱chi̱ ndii, naa' ni̱ ku̱vi̱ ku̱nda̱ku nimá e̱' nuu̱' Ndiosí xiin' kuento ña̱ ni̱ ndoo̱ a̱ xiin' e̱' ña̱ nu̱u' ndii, küní a̱ ndoo̱ a̱ i̱nga̱ kuento xiin' e̱'.
58008008	Ndisu̱ xa'a̱' a̱ ña̱ ni̱ xi̱ni̱ Ndiosí ña̱ xïka' va̱'a̱ ne̱ ja̱a̱n' i̱chi' a̱ ndii, ni̱ xi'e̱ a̱ xi̱ni̱ ña̱'a' a̱ ka'án a̱ ndii: Kua̱xi̱ kivi̱', kachi xto̱'o̱ e̱' ndii, ndoo̱ i̱ i̱nga̱ kuento xa̱a' xiin' ne̱ vi̱'e̱ Israel, te̱ sa̱kan' tu̱ xiin' ne̱ vi̱'e̱ Judá.
58008009	Süu̱' naa kuento ña̱ ni̱ ndoo̱ i̱ xiin' ne̱ xii̱' ya̱ta' ni̱a̱ xta̱'an' kii̱' ni̱ ti̱i̱n i̱ nda̱'a' ne̱ ja̱a̱n', te̱ ni̱ ta̱va̱' ña̱'a' i̱ nuu̱' ñu̱'u' Egipto. Sa̱kan' ña̱ ne̱ ja̱a̱n' ndii, nï̱ sa̱xinú ni̱a̱ kuento i̱ ja̱a̱n'. Xa'a̱' a̱ ja̱a̱n' na ni̱ na̱ko̱o̱ ña̱'a' i̱. Kachi̱ a̱.
58008010	Te̱ ka'án tu̱ xto̱'o̱ e̱' ndii: Ña̱ yo̱'o̱' nduu' kuento xa̱a' ña̱ ndoo̱ i̱ xiin' ne̱ vi̱'e̱ Israel nuu̱' ku'u̱n e̱': Chi̱ndu'u̱' i̱ tu̱'u̱n nde̱i' i̱ nuu̱' ña̱ xanini ni̱a̱, te̱ ke̱'i̱ tu̱ e̱ ti̱xi̱n nimá ni̱a̱. Sa̱kan' te̱ ku̱ndu̱u̱ i̱ Ndiosí ña̱ xaka'nu' ni̱a̱, te̱ ne̱ ja̱a̱n' ku̱ndu̱u̱ kuenta i̱.
58008011	Te̱ sa̱kan' tu̱ küní ka̱ ña̱ sa̱nia'á ni̱a̱ ne̱ ñu̱u̱ ni̱a̱ xa'a̱' i̱, te̱ ni̱ nde̱e̱ küní ka̱ tu̱ a̱ ña̱ sa̱nia'á ni̱a̱ ne̱ i̱i̱n kuu' xiin' ni̱a̱ xa'a̱' i̱. Kua̱chi̱ ndii sa̱kuu' ni̱a̱ ku̱nda̱ni̱ kaxi' xa'a̱' i̱, nde̱e̱ ne̱ kuali', te̱ nde̱e̱ ne̱ xi̱xa̱.
58008012	Te̱ ko̱o̱ ka'nu' i̱ni̱ i̱ xa'a̱' sa̱kuu' ña̱ ni̱a̱'a ña̱ ni̱ xa̱a̱ ni̱a̱, te̱ kö̱o̱' kivi̱' ka̱ tu̱ na̱ka̱'an' i̱ xa'a̱' kua̱chi̱ ni̱a̱. Ni̱ kachi̱ a̱.
58008013	Kii̱' ni̱ ka'a̱n Ndiosí ña̱ ndoo̱ a̱ i̱nga̱ kuento xa̱a' ja̱a̱n' nuu̱' e̱' ndii, xa̱ ni̱ ndoo̱ chu̱u̱n kuento ña̱ ni̱ ndoo̱ a̱ nuu̱' e̱' ña̱ nu̱u', te̱ xa̱ ni̱ ku̱ya̱ta' tu̱ a̱ nuu̱' a̱, te̱ ña̱ xa̱ ya̱ta' ndii, nä̱'a' ka̱ te̱ nduxi̱n xa̱chi' a̱.
58009001	Va̱'a̱, te̱ xiin' kuento ña̱ ni̱ ndoo̱ Ndiosí xiin' ne̱ xii̱' ya̱ta' e̱' ña̱ nu̱u' ndii, ni̱ ta̱xi̱ a̱ nde̱i' sa̱a̱ kuní a̱ sa̱chuun' sutu̱ nuu̱' a̱ xaka'nu' ña̱'a' ra̱, xiin' sa̱a̱ kuní a̱ ko̱o̱ yu̱kun' a̱ i̱i̱n yivi̱' yo'o'.
58009002	Te̱ yu̱kun' ja̱a̱n' ndii, so̱'o̱ ni̱ kua̱'a̱ a̱: mii' xaa̱ u̱u̱n e̱' ndii, i̱i̱n xaan' su̱'u̱n nani' a̱. Te̱ i̱kan' ita' ka̱nde̱lero xiin' i̱i̱n mesa mii' ndiee' xita̱' va̱'a̱ ña̱ kuñu'u' nuu̱' Ndiosí.
58009003	Te̱ xata̱' toto̱ ndiká ña̱ uvi̱ ti̱xi̱n yu̱kun' ja̱a̱n' ndii, i̱i̱n xaan' mii' su̱'u̱n xa̱va̱'a̱ nani' a̱.
58009004	Te̱ i̱kan' iin' cho'o̱ oro mii' xixí su̱xa̱ chu̱'ma, te̱ i̱kan' tu̱ iin' xatu̱n', tun' ndisuku̱' mi̱i' ndi̱'i̱ oro, tun' nia'á ña̱ ni̱ ndoo̱ Ndiosí kuento a̱ xiin' ni̱a̱ xta̱'an' ka̱. Te̱ ti̱xi̱n tun' ja̱a̱n' naá i̱i̱n ki̱si̱ lulu ña̱ nduu' mi̱i' ndi̱'i̱ oro mii' ni̱ ta̱xa̱'a̱ ne̱ yivi̱' ña̱ xaxi̱' ña̱ na̱ni' maná, xiin' tun' ni̱ ka̱tu̱vi̱ Aarón, tun' ni̱ ni̱a̱ni̱a̱ nda̱'a', te̱ i̱kan' tu̱ ñu'u' yuu̱' mii' yoso̱' tu̱'u̱n nde̱i' Ndiosí.
58009005	Te̱ xata̱' xatu̱n' ja̱a̱n' ni̱ xa̱ta̱ ni̱a̱ uvi̱ ta̱'an ángele ña̱ ni̱ sa̱niania' ni̱a̱, ña̱ nani' Querubines. Te̱ xiin' ña̱ ja̱a̱n' nia'á Ndiosí ña̱ i̱kan' yoo a̱. Te̱ ni̱ ti̱sa'ví ángele ja̱a̱n' ña̱ ndasi tun' ja̱a̱n' xiin' ndi̱xi̱n a̱. Ndisu̱ vi̱ti̱n ndii küní a̱ ka'a̱n ka̱ ndu̱ xa'a̱' ña̱ ja̱a̱n'.
58009006	Te̱ kii̱' xa̱ yoo tu̱'va̱ sa̱kuu' ña̱ ja̱a̱n' ndii, ko'ni' chito̱ sutu̱ xaa' ra̱ chu̱u̱n nuu̱' Ndiosí mii' xaá u̱u̱n e̱' ti̱xi̱n yu̱kun' ja̱a̱n'.
58009007	Ndisu̱ xata̱' toto̱ ndiká ña̱ uvi̱ ja̱a̱n' ndii, sutu̱ ka'nu' kui̱ti̱' ku̱vi̱ xkan'di̱a̱ i̱kan' i̱i̱n i̱chi' i̱'i̱n kuiya̱. Te̱ ndii, xiin' níi' ki̱ti' kui̱ti̱' ku̱vi̱ xka'ndi̱a̱ ra̱ i̱kan' te̱ nasoko̱' ra̱ a̱ xa'a̱' kua̱chi̱ mi̱i' ra̱ xiin' xa'a̱' kua̱chi̱ ña̱ xaa' nianí ne̱ yivi̱'.
58009008	Te̱ xiin' ña̱ ja̱a̱n' ni̱ sa̱kuni' Espíritu Santo yoo' ña̱ naa' iin' ka̱ mii' xaá u̱u̱n e̱' ti̱xi̱n yu̱kun' ja̱a̱n' ndii, kü̱vi̱ ki'vi̱ e̱' mii' iin' ña̱ su̱'u̱n xa̱va̱'a̱ ja̱a̱n'.
58009009	Te̱ sa̱kuu' ña̱ ja̱a̱n' ndii, ña̱ ka'án ndi̱a̱a̱ kui̱ti̱' nduu' a̱ nuu̱' e̱' kivi̱' vi̱ti̱n. Sa̱kan' ña̱ kö̱o̱' ndi̱e̱e̱' ña̱ xa'mi' ni̱a̱ ki̱ti' ja̱a̱n', xiin' ña̱ nasoko̱' ni̱a̱ te̱ nda̱sa̱ndo̱o̱ a̱ nimá ni̱a̱, te̱ ku̱ni̱ ni̱a̱ ña̱ kö̱o̱' ka̱ kua̱chi̱ ja̱a̱n' ndiso' ni̱a̱.
58009010	Sa̱kan' ña̱ ña̱ ja̱a̱n' ndii, ka'án a̱ xa'a̱' ña̱ ku̱vi̱ ka̱xi̱' e̱', xiin' ña̱ ku̱vi̱ ko̱'o̱ e̱' kui̱ti̱', te̱ ka'án tu̱ a̱ xa'a̱' sa̱a̱ sa̱ndo̱o̱ xiin' mii' e̱' nuu̱' Ndiosí, te̱ ña̱ ja̱a̱n' ka'án a̱ sa̱a̱ kuní a̱ sa̱a̱ e̱' xiin' ñu̱'u' nde'i̱ e̱'. Sa̱kan' ni̱ yoo̱ a̱ nde̱e̱ ska̱chi' ni̱ xa̱a̱ kivi̱' ña̱ na̱ma̱ ña̱'a' Ndiosí.
58009011	Ndisu̱ vi̱ti̱n ña̱ xa̱ ni̱ ki̱xi̱n Cristo ndii, ña̱ ja̱a̱n' nduu' sutu̱ ka'nu' te̱ na̱ti̱i̱n e̱' ña̱ va̱'a̱, ña̱ ni̱ ndoo̱ Ndiosí kuento ta̱xi̱ a̱ nda̱'a' e̱'. Te̱ yu̱kun' mii' xa'ndia chuun' a̱ ndii, ña̱ va̱'a̱ ka̱ nduu' a̱, te̱ ña̱ su̱'u̱n ka̱ tu̱ nduu' a̱, te̱ süu̱' te̱ yivi̱' i̱i̱n yivi̱' ni̱ xa̱'a̱ yu̱kun' ja̱a̱n', sa̱kan' ña̱ süu̱' kuenta i̱i̱n yivi̱' yo'o' nduu' a̱.
58009012	Te̱ sa̱kan' tu̱ süu̱' níi' ti̱xu'u̱', uun níi' si̱ndiki̱' ni̱ na̱soko̱' a̱ nuu̱' Ndiosí ti̱xi̱n yu̱kun' mii' su̱'u̱n ka̱ ja̱a̱n'. Süu̱' ja̱a̱n' ndii xiin' níi' mi̱i' a̱ ni̱ ki'vi̱ a̱, te̱ na̱soko̱' a̱ xa̱ unta' sa̱kan' nuu̱' Ndiosí mii' su̱'u̱n ka̱ ja̱a̱n', te̱ ni̱ nda̱sa̱ndo̱o̱ a̱ yoo' nuu̱' Ndiosí nde̱e̱ a̱ma̱a̱ ka̱ kivi̱'.
58009013	Kua̱chi̱ ndii, naa' níi' toro, xiin' níi' ti̱xu'u̱' chie̱, xiin' yáa' nú'u vaca sie, ti' ni̱ xixi̱ ni̱ ko̱ndi̱a̱ liki̱n' sutu̱ kuu' nu̱u' ja̱a̱n' i̱i̱n' ne̱ ni̱ xka'ndi̱a̱ ña̱ ka'án tu̱'u̱n nde̱i' Moisés, te̱ ni̱ ku̱vi̱ nda̱sa̱ndo̱o̱ a̱ ñu̱'u' nde'i̱ ni̱a̱ nuu̱' ña̱ ni̱ xa̱a̱ ni̱a̱ ja̱a̱n' ndii,
58009014	ka̱chi̱ ka̱ vi̱' tu̱ e̱' níi' Cristo ndii, ni̱ nda̱sa̱ndo̱o̱ a̱ nimá e̱'. Kua̱chi̱ ndii xiin' ña̱ ndi̱e̱e' Espíritu Santo, ña̱ yoo nde̱e̱ ndi'i' ni̱ kivi̱,' ni̱ sa̱na̱soko̱' xiin' mii' a̱ xa'a̱' kua̱chi̱ e̱' nuu̱' Ndiosí. Te̱ xa'a̱' a̱ ña̱ ña̱ ndo̱o̱ ndi̱'i̱ nduu' a̱ ndii, ku̱vi̱ nda̱sa̱ndo̱o̱ níi' a̱ nimá e̱' nuu̱' ña̱ ki̱ni̱ ña̱ saxioo' yoo', te̱ ka̱ka̱ nu̱u̱ e̱' nuu̱' Ndiosí tiaku.
58009015	Xa'a̱' a̱ ja̱a̱n' na Jesucristo nduu' ña̱ xikui'ní xa'a̱' e̱' nuu̱' Ndiosí xa'a̱' a̱ ña̱ ni̱ sa̱xinú a̱ ña̱ ka'án chuun' kuento xa̱a', ña̱ ni̱ ndoo̱ Ndiosí xiin' e̱' sa̱a̱ a̱, te̱ ni̱ na̱ti̱i̱n yoo', ne̱ ni̱ na̱ka̱xi̱n a̱, sa̱kuu' ña̱ va̱'a̱ ña̱ yoo ndi̱vi', ña̱ ni̱ chi̱ka̱ndu'u̱' a̱ kuento a̱ xa'a̱' ja̱a̱n'. Sa̱kan' ña̱ ni̱ xi'i̱ Jesús te̱ sa̱ndoyo' a̱ kua̱chi̱ e̱' ña̱ ni̱ xa̱a̱ e̱' kii̱' ni̱ xika̱ e̱' sa̱a̱ ka'án chuun' kuento ya̱ta', ña̱ ni̱ ndoo̱ Ndiosí xiin' e̱'.
58009016	Kua̱chi̱ ndii, kii̱' xava̱'a̱ i̱i̱n ne̱ yivi̱' tu̱tu̱ ña̱ ka'án sa̱a̱ kuní ni̱a̱ na̱ta'vi̱' ña̱'a̱ ni̱a̱, te̱ yo̱o̱ nda̱'a' ndoo̱ a̱ kii̱' ku̱vi̱ ni̱a̱ ndii, nde̱e̱ kii̱' ku̱vi̱ ne̱ ja̱a̱n', sa̱kan' vi̱' te̱ ndiaa ya'vi' tu̱tu̱ ja̱a̱n'.
58009017	Sa̱kan' ña̱ tu̱tu̱ ja̱a̱n' ndii, nde̱e̱ na ku̱vi̱ ne̱ ni̱ xa̱'a̱ a̱ te̱ ku̱vi̱ chi̱ndi̱e̱e' a̱, sa̱kan' ña̱ kü̱vi̱ na̱ta'vi̱' ña̱'a̱ ja̱a̱n' kii̱' kusaa' tiaku ka̱ ne̱ nakoo' a̱.
58009018	Xa'a̱' a̱ ja̱a̱n' na nde̱e̱ kii̱' ni̱ xa̱'a' nu̱u' kuento ña̱ ni̱ ndoo̱ Ndiosí xiin' e̱' ndii, ni̱ xiti̱a̱ níi' ki̱ti', te̱ ni̱ xa̱'a' a̱ xachuun' a̱.
58009019	Kua̱chi̱ ndii, kii̱' ni̱ ndi̱'i̱ ni̱ ka'a̱n ndo̱so̱' Moisés sa̱kuu' ña̱ ka'án chuun' tu̱'u̱n nde̱i' Ndiosí nuu̱' sa̱kuu' ne̱ yivi̱' ja̱a̱n' ndii, ni̱ ki̱'i̱n ra̱ níi' si̱ndiki̱' xiin' níi' ti̱xu'u̱' chie̱, te̱ ni̱ na̱saka̱ ra̱ a̱ xiin' ti̱kui. Ikan', te̱ ni̱ ki̱'i̱n tu̱ ra̱ kachi̱' kua'a ndu̱kun', xiin' yuku̱ ndu̱ku̱ hisopo, te̱ ni̱ koso̱ liki̱n' ra̱ níi' xiin' ti̱kui ja̱a̱n' xata̱' yuu̱' mii' yoso̱' tu̱'u̱n nde̱i' ja̱a̱n', te̱ sa̱kan' tu̱ ni̱ ko̱ndi̱a̱ liki̱n' ra̱ te' ja̱a̱n' sa̱kuu' ne̱ yivi̱' ja̱a̱n'
58009020	ka'án ra̱ ndii: “Xiin' níi' ñaa̱' nia'á Ndiosí ndo'ó kuento a̱ ña̱ ni̱ ndoo̱ a̱ xiin' ndo̱'”, ni̱ kachi̱ ra̱.
58009021	Te̱ ni̱ ko̱ndi̱a̱ liki̱n' tu̱ ra̱ níi' ja̱a̱n' yu̱kun' xiin' sa̱kuu' nda̱chuun' ña̱ xi tiín sutu̱ kii̱' xaa' ra̱ chu̱u̱n nuu̱' Ndiosí.
58009022	Te̱ ka'án chuun' tu̱'u̱n nde̱i' ja̱a̱n' ña̱ yatin' sa̱kuu' ña̱'a̱ kuní a̱ ndu̱ndo̱o̱ xiin' níi', kachi a̱. Te̱ na kö̱o̱' níi' ja̱a̱n' kuiti̱a̱ ndii, kü̱vi̱ ko̱o̱ ka'nu' i̱ni̱ Ndiosí xa'a̱' kua̱chi̱ e̱'.
58009023	Sa̱kan' na, ni̱ kuni̱ a̱ ña̱ kuiti̱a̱ níi' ki̱ti' ja̱a̱n' te̱ ndu̱ndo̱o̱ sa̱kuu' ña̱ ja̱a̱n', ña̱ nduu' ña̱ ka'án ndi̱a̱a̱ kui̱ti̱' xa'a̱' ña̱ yoo ndi̱vi'. Ndisu̱ ña̱ ndi̱xa̱ xna̱'a̱ ña̱ yoo ndi̱vi' ndii, xiin' níi' va̱'a̱ ka̱ kuní a̱ te̱ ku̱vi̱ xka'ndi̱a̱ e̱' i̱kan' te̱ sa̱kan' xiin' níi' ki̱ti' ja̱a̱n'.
58009024	Kua̱chi̱ ndii nï̱ ndi'vi̱ Cristo i̱i̱n yu̱kun' ña̱ ni̱ xa̱'a̱ nda̱'a' te̱ yivi̱', ña̱ nduu' nde̱e̱ naa ña̱ ka'án ndi̱a̱a̱ xa'a̱' yu̱kun' ña̱ ndi̱xa̱ xna̱'a̱. Süu̱' ja̱a̱n' ndii ni̱ ndi'vi̱ a̱ nde̱e̱ ndi̱vi' mii' ndu'u̱' Ndiosí te̱ xikui'ní a̱ xa'a̱' e̱' nuu̱' a̱ ja̱a̱n'.
58009025	Te̱ nï̱ ndi'vi̱ a̱ i̱kan' te̱ na̱soko̱' xiin' mi̱i' a̱ kua'a̱' i̱chi' naa xi xaá sutu̱ ka'nu', ña̱ ndi'ví ra̱ sa̱a̱ kuiya̱ mii' su̱'u̱n xa̱va̱'a̱ ti̱xi̱n yu̱kun' xiin' níi' ki̱ti', te̱ süu̱' níi' mi̱i' ra̱.
58009026	Naa' sa̱kan' ni̱ xaa' Cristo ndii, ni̱ kuni̱ a̱ ña̱ ku̱vi̱ a̱ kua'a̱' ya'a̱ i̱chi' nde̱e̱ kii̱' ni̱ kua̱'a̱ i̱i̱n yivi̱', ndisu̱ vi̱ti̱n ña̱ xa̱ kuyatin' ndi̱'i̱ i̱i̱n yivi̱' ndii, ni̱ ki̱xi̱n a̱, te̱ ni̱ na̱soko̱' xiin' mii' a̱, te̱ ni̱ xi'i̱ a̱ unta' kui̱ti̱' xa'a̱' kua̱chi̱ e̱', te̱ ndiaa ya'vi' a̱ nde̱e̱ a̱ma̱a̱ ka̱ ni̱ xa'a̱' a̱ ña̱ ni̱ ndo̱'o̱ mi̱i' a̱, te̱ ni̱ sa̱ndoyo' a̱ kua̱chi̱ e̱'.
58009027	Te̱ sa̱kan' tu̱ yoo', ne̱ yivi̱' i̱i̱n yivi̱' ndii, unta' kui̱ti̱' xi'í e̱', ndi̱'i̱ ja̱a̱n' te̱ kua̱xi̱ ña̱ sa̱na'má Ndiosí yoo' xa'a̱' ña̱ ni̱ xa̱a̱ e̱'.
58009028	Sa̱kan' na kuii' Cristo ndii, unta' kui̱ti̱' tu̱ ni̱ xi'i̱ ña̱ ja̱a̱n' xa'a̱' kua̱chi̱ kua'a̱' ne̱ yivi̱'. Te̱ kii̱' ki̱xi̱n ni̱ tu̱ku̱u̱ a̱ ndii, süu̱' ki̱xi̱n a̱ te̱ ku̱vi̱ tu̱ku̱u̱ a̱ xa'a̱' kua̱chi̱ e̱', süu̱' ja̱a̱n' ndii ki̱xi̱n kui̱ti̱' a̱ te̱ sa̱kakú a̱, ne̱ ndiatu' ña̱'a'.
58010001	Tu̱'u̱n nde̱i' Ndiosí ndii, süu̱' ña̱ va̱'a̱ ña̱ ni̱ ka'a̱n Ndiosí ta̱xi̱ a̱ nda̱'a' e̱' ni̱ nduu̱' ña̱ ja̱a̱n', süu̱' ja̱a̱n' ndii ku̱nda'vi̱ kui̱ti̱' a̱ ni̱ nduu̱ a̱. Sa̱kan' na tee̱' ndee sa̱a̱ kuiya̱ xa'mi' sutu̱ ki̱ti' nuu̱' Ndiosí xa'a̱' kua̱chi̱ ne̱ yivi̱', ne̱ kua̱xi̱ i̱kan' ndii, ndä̱sa̱nda̱ku ña̱ ja̱a̱n' nimá ni̱a̱ nuu̱' Ndiosí.
58010002	Kua̱chi̱ ndii, naa' sa̱kan', te̱ ña̱ ku̱vi̱ sa̱ndoyo' kua̱chi̱ ni̱a̱ nduu' ña̱ xa'mi' ni̱a̱ ti' ja̱a̱n' ndii, kuä̱sa̱' ka̱ ki̱ni̱ ku̱ni̱ ne̱ xaka'nu' Ndiosí xiin' ña̱ ja̱a̱n' xa'a̱' kua̱chi̱ ni̱a̱, te̱ nä̱soko̱' ka̱ tu̱ ni̱a̱ ki̱ti' ja̱a̱n'.
58010003	Ndisu̱ ña̱ nasoko̱' sutu̱ ki̱ti' ja̱a̱n' ndii, sa̱a̱ kuiya̱ sanaka'an' ña̱'a' a̱ xa'a̱' kua̱chi̱ ni̱a̱.
58010004	Sa̱kan' ña̱ níi' toro xiin' níi' ti̱xu'u̱' chie̱ ndii, kü̱vi̱ sa̱ndoyo' a̱ kua̱chi̱ e̱' nuu̱' Ndiosí.
58010005	Xa'a̱' a̱ ja̱a̱n' na ni̱ ka'a̱n Cristo xiin' Ndiosí kii̱' ni̱ ki̱xi̱n a̱ i̱i̱n yivi̱' ndii: Xtäni̱ u̱n' ña̱ nasoko̱' ne̱ yivi̱' ña̱'a̱, ni̱ nde̱e̱ ña̱ taxi' ni̱a̱ tu̱mani̱' nuu̱' u̱n'. Xa'a̱' a̱ ja̱a̱n' na ni̱ ta̱xi̱ u̱n' ñu̱'u' nde'i̱ yu'u̱.
58010006	Nï̱ xta̱ni̱ u̱n' ña̱ nasoko̱' ne̱ yivi̱' ña̱'a̱, ni̱ nde̱e̱ ña̱ xa'mi' ni̱a̱ ki̱ti' xa'a̱' kua̱chi̱ ni̱a̱.
58010007	Sa̱kan' na ni̱ ka'a̱n i̱ ndii: “Ndiosí ka'nu', ko̱to̱ u̱n', yo'o' iin' i̱, kua̱xi̱ i̱ te̱ sa̱a̱ i̱ ña̱ ka'án nimá u̱n', sa̱a̱ nii' ka'án tu̱'u̱n nde̱i' u̱n' xa'a̱' i̱”, ni̱ kachi̱ i̱.
58010008	Ni̱ ka'a̱n a̱ ña̱ nu̱u' ndii: “Xtäni̱ u̱n' ña̱ nasoko̱' ne̱ yivi̱' ña̱'a̱, ni̱ nde̱e̱ ña̱ taxi' ni̱a̱ tu̱mani̱', ni̱ nde̱e̱ ña̱ xa'mi' ni̱a̱ ki̱ti' nuu̱' u̱n' xa'a̱' kua̱chi̱ ni̱a̱, te̱ vä̱'a̱ tu̱ kuni u̱n' xiin' ña̱ ja̱a̱n'.” Sa̱kan' ka'án a̱ tee̱' ndee tu̱'u̱n nde̱i' Ndiosí ni̱ ka'a̱n tuní ña̱ ja̱a̱n'.
58010009	Te̱ ni̱ ka'a̱n ka̱ Cristo ndii: “Ndiosí ka'nu', ko̱to̱ u̱n', yo'o' iin' i̱, kua̱xi̱ i̱ te̱ sa̱a̱ i̱ ña̱ ka'án nimá u̱n'”, ni̱ kachi̱ a̱. Te̱ xiin' ña̱ ja̱a̱n' xta̱'ni' Ndiosí ña̱ ya̱ta' ja̱a̱n', te̱ ni̱ na̱chi̱ndu'u̱' a̱ i̱i̱n ña̱ xa̱a'.
58010010	Te̱ xa'a̱' a̱ ña̱ ni̱ sa̱xinú Jesucristo ja̱a̱n' ña̱ kuní Ndiosí ndii, ni̱ nda̱sa̱ndu̱u̱ a̱ yoo' ndi̱ti̱a̱ Ndiosí, sa̱kan' ña̱ ni̱ sa̱na̱kua'a xiin' mi̱i' a̱, te̱ ni̱ xi'i̱ a̱ xa'a̱' kua̱chi̱ e̱' unta' kui̱ti̱', te̱ ndiaa ya'vi' ña̱ ni̱ xa̱a̱ a̱ ja̱a̱n' nde̱e̱ ndi'i' ni̱ kivi̱'.
58010011	Te̱ sa̱kuu' sutu̱ ndii, xiní kaxi' e̱' ña̱ sa̱a̱ kivi̱' xaa' ra̱ chu̱u̱n nuu̱' Ndiosí ti̱xi̱n yu̱kun', te̱ xa̱ nuu̱' ki̱ti' kui̱ti̱' xa'mi' chito̱ ra̱ tee̱' ndee kü̱vi̱ sa̱ndoyo' ña̱ ja̱a̱n' kua̱chi̱ ne̱ yivi̱' nuu̱' Ndiosí.
58010012	Ndisu̱ Cristo ndii, unta' kui̱ti̱' ni̱ sa̱na̱kua'a xiin' mii' a̱, te̱ ni̱ xi'i̱ a̱ xa'a̱' kua̱chi̱ e̱', te̱ ndiaa ya'vi' ña̱ ja̱a̱n' nde̱e̱ ndi'i' ni̱ kivi̱'. Te̱ ndi̱'i̱ ja̱a̱n', te̱ ni̱ xi̱ku̱ndu'u̱' a̱ nda̱'a' kua̱'a̱ Ndiosí.
58010013	Te̱ i̱kan' ndiatu' a̱ nde̱e̱ ska̱chi' sa̱ndoó kui'e xa̱chi' Ndiosí te̱ ndasi' ña̱'a'.
58010014	Sa̱kan' ña̱ xiin' i̱i̱n nda̱a̱' kui̱ti̱' ña̱ ni̱ na̱soko̱' xiin' mi̱i' a̱ ja̱a̱n' ni̱ nda̱sa̱ndo̱o̱ xa̱chi' a̱ yoo', ne̱ xa̱ nduu' ndi̱ti̱a̱ Ndiosí.
58010015	Te̱ sakuni' tu̱ Espíritu Santo yoo' ña̱ ja̱a̱n' a̱ kii̱' ni̱ ka'a̱n a̱ ndii:
58010016	Ka'án Ndiosí ndii: Ña̱ yo̱'o̱' nduu' kuento ña̱ ndoo̱ i̱ xiin' ne̱ vi̱'e̱ Israel nuu̱' ku'u̱n e̱': Ta̱a̱n' i̱ tu̱'u̱n nde̱i' i̱ nimá ni̱a̱, te̱ ke̱'i̱ tu̱ e̱ xíni' ni̱a̱.
58010017	I̱kan' te̱ ka'án ka̱ a̱ ndii: Te̱ kö̱o̱' kivi̱' na̱ka̱'an' ka̱ i̱ xa'a̱' kua̱chi̱ ni̱a̱, ni̱ nde̱e̱ ña̱ ni̱a̱'a ña̱ ni̱ xa̱a̱ ni̱a̱. Ni̱ kachi̱ a̱.
58010018	Sa̱kan' na kuii', xa'a̱' a̱ ña̱ ni̱ yoo̱ ka'nu' i̱ni̱ Ndiosí xa'a̱' kua̱chi̱ e̱' ndii, küní ka̱ ña̱ na̱soko̱' ka̱ e̱' ña̱'a̱ xa'a̱' kua̱chi̱ e̱' ja̱a̱n'.
58010019	Ña̱ni̱ ta'an' i̱, xa'a̱' a̱ ja̱a̱n' na xa̱ yoo ndiká e̱' te̱ ku̱vi̱ xka'ndi̱a̱ e̱' nuu̱' a̱ mii' su̱'u̱n ka̱ xa'a̱' a̱ ña̱ ni̱ xiti̱a̱ níi' Jesucristo xa'a̱' kua̱chi̱ e̱'.
58010020	Sa̱kan' ña̱ kii̱' ni̱ xi'i̱ Jesús ndii, ni̱ nu̱nia' a̱ i̱chi' xa̱a' ña̱ taxi' kivi̱' ñu̱u̱ e̱', te̱ ku̱vi̱ xka'ndi̱a̱ e̱' xata̱' toto̱ ndiká ja̱a̱n' xa'a̱' a̱ ña̱ ni̱ na̱soko̱' a̱ ñu̱'u' nde'i̱ a̱ ja̱a̱n'.
58010021	Te̱ yoo', ne̱ vi̱'e̱ Ndiosí ndii, xa̱ kumi' e̱' i̱i̱n sutu̱ ka'nu' va̱ ña̱ ni'i' i̱chi' nuu̱' e̱',
58010022	sa̱kan' na kuii' na ku̱ya̱ti̱n e̱' nuu̱' Ndiosí xiin' i̱i̱n nda̱a̱' nimá e̱', te̱ i̱ni̱ xa̱chi' e̱' ña̱ na̱ti̱i̱n va̱'a̱ a̱ yoo' xa'a̱' a̱ ña̱ xa̱ ni̱ nda̱sa̱ndo̱o̱ a̱ nimá e̱' nuu̱' ña̱ ni̱ ndo̱'o̱ e̱' ni̱ xa̱a̱ kua̱chi̱ e̱', nde̱e̱ naa ni̱ na̱ti̱a̱ a̱ ñu̱'u' nde'i̱ e̱' xiin' ti̱kui nda̱tu̱n' va̱.
58010023	I̱ni̱ naa i̱ni̱ e̱' ku̱ni̱ e̱' Ndiosí ndiatu' i̱ni̱ e̱' xa'a̱' a̱, te̱ i̱i̱n nda̱a̱' tu̱ ku̱naa̱ nimá e̱' nuu̱' ña̱ kandixa' e̱', sa̱kan' ña̱ xachuun' nda̱ku ña̱ ni̱ chi̱ka̱ndu'u̱' kuento ja̱a̱n' nuu̱' e̱'.
58010024	Te̱ kuní a̱ ña̱ ku̱ndi̱'ni̱ e̱' xa'a̱' sa̱a̱ ku̱vi̱ chi̱ndi̱e̱e' ta'an' i̱'i̱n e̱', te̱ xiin' ña̱ ja̱a̱n' ta̱xi̱ e̱' ndi̱e̱e̱' ta'an' e̱', te̱ ku̱ndani̱ ta'an' ka̱ e̱', te̱ sa̱a̱ e̱' ña̱ va̱'a̱.
58010025	Te̱ nä̱ko̱o̱ tu̱ e̱' ña̱ nakayá e̱' saka'nu' e̱' Ndiosí naa sakaán xiin' mi̱i' sa̱va̱ ne̱ yivi̱'. Süu̱' ja̱a̱n' ndii sa̱ndi̱e̱ni ta'an' i̱'i̱n e̱', kachi̱ ka̱ vi̱' e̱' vi̱ti̱n ña̱ xa̱ kuyatin' kivi̱' ña̱ na̱ndi̱ko' xto̱'o̱ e̱'.
58010026	Kua̱chi̱ ndii, naa' xa̱ xiní e̱' sa̱kuu' ña̱ ndi̱xa̱ ña̱ ka'án tu̱'u̱n va̱'a̱, te̱ kusaa' xaa' te̱ xaa' ka̱ e̱' kua̱chi̱ ndii, kö̱o̱' ka̱ nde̱e̱ i̱i̱n ña̱ ku̱vi̱ na̱soko̱' e̱' nuu̱' Ndiosí te̱ sa̱kakú a̱ yoo' xa'a̱' kua̱chi̱ e̱' ja̱a̱n'.
58010027	Süu̱' ja̱a̱n' ndii ndee ña̱ i̱yo̱ xa̱va̱'a̱ ña̱ kua̱xi̱ kii̱' ndi̱'i̱ sa̱na'má Ndiosí yoo' xa'a̱' kua̱chi̱ e̱' ja̱a̱n' kui̱ti̱' ndiatu' e̱', xiin' ña̱ ku'u̱n e̱' nuu̱' ñu'u̱ ndatin ña̱ ka̱'mi̱ Ndiosí ne̱ ndasi' ña̱'a'.
58010028	Naa' yo̱o̱ ka̱ nï̱ sa̱xinu̱ tu̱'u̱n nde̱i', ña̱ ni̱ na̱ti̱i̱n Moisés, te̱ yoo uvi̱ ta'an, uun uni̱ ta'an ne̱ yivi̱' ndiee' yu̱'u' xa'a̱' ni̱a̱ nuu̱' te̱ sana'má ña̱'a' ndii, kö̱o̱' ku̱vi̱ta xa̱chi' ka̱ i̱ni̱ xa'a̱' ni̱a̱, süu̱' ja̱a̱n' ndii ka'a̱n chuun' ra̱ te̱ ku̱vi̱ ni̱a̱ xa'a̱' ña̱ ni̱ xa̱a̱ ni̱a̱ ja̱a̱n'.
58010029	Sa̱kan' na kuii' sa̱a̱ ndo̱' kuenta ña̱ kua'a̱' ya'a̱ ka̱ ku̱ndo̱'o̱ ne̱ küni ko̱to̱ si'e̱ Ndiosí ja̱a̱n', sa̱kan' ña̱ nde̱e̱ naa xe'ní ndo̱so̱' ña̱'a' ni̱a̱. Te̱ xaa' ni̱a̱ ña̱ nde̱e̱ naa ña̱ kuä̱sa̱' kuní nduu' níi' a̱ ña̱ saxinú ña̱ ni̱ ndoo̱ Ndiosí kuento a̱ xiin' e̱', tee̱' ndee xiin' ña̱ ja̱a̱n' ndasanduu' a̱ ne̱ ja̱a̱n' ndi̱ti̱a̱ a̱. Te̱ ka'án ki̱ni̱ tu̱ ni̱a̱ xa'a̱' Espíritu Santo, ña̱ ndani̱ ña̱'a'.
58010030	Sa̱kan' ña̱ xa̱ xiní e̱' sa̱a̱ xachuun' Ndiosí naa yoso̱' a̱ nuu̱' tu̱tu̱ a̱ mii' ka'án a̱ ndii: “Mi̱i' yu'u̱ naka̱n kuenta nuu̱' ne̱ xaa' ña̱ ni̱a̱'a xiin' ne̱ yivi̱', te̱ na̱cha'vi̱ i̱ ne̱ ja̱a̱n' xa̱'a' ña̱ ni̱ xa̱a̱ ni̱a̱”, ni̱ kachi̱ xto̱'o̱ e̱'. Te̱ yoso̱' tu̱ a̱ ndii: “Sa̱na'má xto̱'o̱ e̱' ne̱ nduu' kuenta a̱.” Sa̱kan' yoso̱' a̱.
58010031	I̱yo̱ ya'a̱ ku̱ndo̱'o̱ yo̱o̱ ka̱ naa' ka̱ni̱ ña̱'a' Ndiosí tiaku.
58010032	Na̱ka̱'an' ndo̱' ña̱ u'vi̱ va̱ ni̱ ndo̱'o̱ ndo̱' nuu̱' ni̱ ki̱xi̱n kii̱' ni̱ na̱ti̱i̱n ndo̱' tu̱'u̱n va̱'a̱, ña̱ nduu' nde̱e̱ naa ñu'u̱ nuu̱' ndo̱'.
58010033	Yoo xaá ndii, ni̱ ka̱ni̱a̱'a ne̱ yivi̱' xiin' ndo̱' nuu̱' chitu', te̱ ni̱ sa̱ndo'o' tu̱ ni̱a̱ ndo'ó, te̱ xaá tu̱ku̱ ndii, ni̱ ndu̱i̱i̱n ndo̱' xiin' ne̱ ni̱ yoo̱ nuu̱' tu̱ndo'o̱' ja̱a̱n'.
58010034	Sa̱kan' tu̱ ni̱ ku̱vi̱ta i̱ni̱ ndo̱' xa'a̱' ne̱ ñu'u' vi̱'e̱ ka̱a̱, te̱ kii̱' ni̱ na̱ka̱ya̱ ne̱ yivi̱' ña̱ kumi' ndo̱' ndii, va̱'a̱ kui̱ti̱' ni̱ ku̱ni̱ ndo̱'. Sa̱kan' ña̱ xiní ndo̱' ndii, ndi̱vi' kumi' ndo̱' ña̱ va̱'a̱ ka̱ ña̱ kö̱o̱' kivi̱' ndi'i', ña̱ sa̱ni'í' Ndiosí yoo'.
58010035	Nä̱ko̱o̱ ndo̱' ña̱ i̱ni̱ ndo̱' xini ndo̱' kuento ña̱ ni̱ ta̱xi̱ Ndiosí nuu̱' ndo̱' ja̱a̱n', sa̱kan' ña̱ xiin' ña̱ ja̱a̱n' sa̱ñu'u' kua'a̱' a̱ ndo'ó ndi̱vi'.
58010036	Kua̱chi̱ ndii kuní a̱ ña̱ ku̱ndi̱e̱ni naa kundieni ndo̱' te̱ sa̱xinú ndo̱' ña̱ kuní Ndiosí, te̱ na̱ti̱i̱n ndo̱' ña̱ ni̱ ta̱xi̱ a̱ kuento a̱ nuu̱' ndo̱'.
58010037	Sa̱kan' ña̱ yoso̱' a̱ nuu̱' tu̱tu̱ a̱ mii' ka'án a̱ ndii: Ña̱ ki̱xi̱n ndii, xa̱ kuyatin' kuii ki̱xi̱n a̱, te̱ kü̱kuachí ka̱ a̱.
58010038	Ne̱ ni̱ xa̱nda̱ku Ndiosí nimá ndii, xika' ni̱a̱ nuu̱' a̱ xa'a̱' a̱ ña̱ i̱ni̱ ni̱a̱ xini ña̱'a' ni̱a̱. Te̱ ndii, naa' na̱ko̱o̱ ni̱a̱ i̱chi' i̱ xata̱' ni̱a̱ ndii, vä̱'a̱ ku̱ni̱ i̱ ku̱ni̱ ña̱'a' i̱. Sa̱kan' yoso̱' a̱.
58010039	Ndisu̱ yoo' ndii, ndüu' e̱' ne̱ nakoo' i̱chi' a̱, te̱ ko̱o̱ e̱' tu̱ndo'o̱' ja̱a̱n'. Süu̱' ja̱a̱n' ndii ne̱ i̱ni̱ xini Ndiosí nduu' e̱', te̱ sa̱kakú a̱ nimá e̱'.
58011001	Ña̱ i̱ni̱ e̱' xini e̱' Ndiosí kuni kachi a̱ ndii, i̱ni̱ xna̱'a̱ e̱' ña̱ na̱ti̱i̱n e̱' ña̱ ni̱ ta̱xi̱ Ndiosí kuento a̱ nuu̱' e̱' xa'a̱', te̱ xiin' ña̱ i̱ni̱ e̱' ja̱a̱n' tu̱ xiní xna̱'a̱ e̱' ña̱ ta̱xi̱ Ndiosí ña̱ ja̱a̱n' nda̱'a' e̱' naá kivi̱', tee̱' ndee kü̱vi̱ ku̱ni̱ e̱' ña̱ ja̱a̱n'.
58011002	Kua̱chi̱ ndii, xa'a̱' a̱ ña̱ ni̱ i̱ni̱ ne̱ xii̱' ya̱ta' e̱' ni̱ xi̱ni̱ ni̱a̱ Ndiosí xta̱'an', na ni̱ ki̱e̱e̱ va̱'a̱ ni̱a̱ nuu̱' a̱, te̱ ni̱ na̱ti̱i̱n ña̱'a' a̱.
58011003	Te̱ xa'a̱' a̱ ña̱ i̱ni̱ e̱' xini e̱' Ndiosí na xiní e̱' ndii, xiin' tu̱'u̱n yu̱'u' a̱ ni̱ xa̱'a̱ a̱ i̱i̱n yivi̱' xiin' ndi̱vi'. Sa̱kan' na kuii' ña̱ ku̱vi̱ xini e̱' vi̱ti̱n ndii, ni̱ kua̱'a̱ a̱ xiin' ña̱ kü̱vi̱ ku̱ni̱ e̱'.
58011004	Sa̱kan' tu̱ Abel ndii, xa'a̱' a̱ ña̱ ni̱ i̱ni̱ ra̱ ni̱ xi̱ni̱ ra̱ Ndiosí na ni̱ na̱soko̱' ra̱ ña̱ va̱'a̱ ka̱ nuu̱' a̱ te̱ sa̱kan' ña̱ni̱ ra̱ Caín. Xa'a̱' a̱ ja̱a̱n' na ni̱ ka'a̱n Ndiosí ña̱ te̱ xachuun' nda̱ku ni̱ nduu̱' ra̱, te̱ ni̱ na̱ti̱i̱n a̱ ña̱ ni̱ na̱soko̱' ra̱ ja̱a̱n'. Te̱ ña̱ ni̱ i̱ni̱ ra̱ ni̱ xi̱ni̱ ra̱ Ndiosí ja̱a̱n' ndii, kusaa' nia'á ka̱ a̱ yoo', tee̱' ndee xa̱ ni̱ xi'i̱ ra̱.
58011005	Sa̱kan' tu̱ Enoc ndii, xa'a̱' a̱ ña̱ ni̱ i̱ni̱ ra̱ ni̱ xi̱ni̱ ra̱ Ndiosí, na ni̱ nda̱ni̱'i̱ ña̱'a' a̱ te̱ kua'a̱n ra̱ ndi̱vi', te̱ nï̱ xi'i̱ ra̱. Te̱ sa̱kan' tu̱ kö̱o̱' ni̱ xini ka̱ ña̱'a', sa̱kan' ña̱ Ndiosí ni̱ na̱ka̱ ña̱'a'. Ndisu̱ ña̱ kuní ka̱ ku'u̱n ra̱ mii' ndu'u̱' Ndiosí ndii, ka'án tu̱tu̱ a̱ ña̱ ni̱ sa̱xinu̱ ra̱ ña̱ kuní a̱, te̱ va̱'a̱ ni̱ ku̱ni̱ a̱ xiin' ña̱ ni̱ xa̱a̱ ra̱.
58011006	Xa'a̱' a̱ ja̱a̱n' na kuii' naa' ï̱ni̱ e̱' xini e̱' Ndiosí ndii, kü̱vi̱ xa̱chi' va̱'a̱ kuni Ndiosí ku̱ni̱ a̱ yoo'. Sa̱kan' ña̱ yo̱o̱ ka̱ kuyatin' nuu̱' a̱ ndii, kuní a̱ ña̱ ka̱ndi̱xa' ni̱a̱ ña̱ yoo a̱, te̱ ka̱ndi̱xa' tu̱ ni̱a̱ ña̱ sa̱mani̱' a̱ ne̱ nanduku' ña̱'a'.
58011007	Xa'a̱' a̱ ña̱ ni̱ i̱ni̱ Noé ni̱ xi̱ni̱ ra̱ Ndiosí na kii̱' ni̱ sa̱kuni' tu̱'u̱n ña̱'a' a̱ xa'a̱' ña̱ tïa̱'an ko̱o̱, te̱ ku̱vi̱ ku̱ni̱ e̱' ndii, ni̱ sa̱xinu̱ ra̱ ña̱ ni̱ ka'a̱n a̱ xiin' ra̱, te̱ nï̱ xa̱so̱'o̱ ra̱ nuu̱' a̱. Te̱ ni̱ xa̱'a̱ ra̱ i̱i̱n tundo̱o' chie̱ mii' ni̱ sa̱kakú ra̱ ne̱ i̱i̱n kuu' xiin' ra̱. Te̱ xa'a̱' a̱ ña̱ ni̱ i̱ni̱ ra̱ ja̱a̱n' ni̱ na̱cha̱'a̱n ne̱ nï̱ i̱ni̱ ku̱ni̱ Ndiosí. Te̱ te̱ ja̱a̱n' ndii, ni̱ xa̱nda̱ku Ndiosí nimá ra̱ nuu̱' a̱ xa'a̱' a̱ ña̱ ni̱ i̱ni̱ ra̱ ni̱ xi̱ni̱ ña̱'a' ra̱.
58011008	Xa'a̱' a̱ ña̱ ni̱ i̱ni̱ Abraham ni̱ xi̱ni̱ ra̱ Ndiosí na ni̱ sa̱xinu̱ ra̱ ña̱ ni̱ ka'a̱n a̱ xiin' ra̱ ña̱ ke̱ta̱ ra̱ mii' ni̱ ndu'u̱' ra̱, te̱ ku'u̱n ra̱ tu̱ku̱ ñu̱'u' mii' ta̱xi̱ Ndiosí ku̱ndu̱u̱ ña̱'a̱ ra̱ naá kivi̱'. Te̱ ni̱ ke̱ta̱ ra̱ kua'a̱n nianí ra̱ tee̱' ndee xïní ra̱ mii' nduu' a̱.
58011009	Te̱ xa'a̱' a̱ ña̱ i̱ni̱ tu̱ Abraham ja̱a̱n' xini ra̱ Ndiosí na ni̱ ndu'u̱' ra̱ vi̱'e̱ toto̱ nuu̱' ñu̱'u' ña̱ ni̱ ndoo̱ Ndiosí kuento a̱ ta̱xi̱ a̱ nda̱'a' ra̱ nde̱e̱ naa te̱ kua̱xi̱ tu̱ku̱ xaan'. Te̱ i̱i̱n kachi naa ni̱ xa̱a̱ si'e̱ ra̱, te̱ na̱ni' Isaac, xiin' si̱a̱ni' ra̱, te̱ na̱ni' Jacob. Sa̱kan' tu̱ te̱ ja̱a̱n' ndii, ni̱ ta̱xi̱ Ndiosí kuento a̱ ña̱ ta̱xi̱ a̱ ñu̱'u' ja̱a̱n' nda̱'a' ra̱.
58011010	Sa̱kan' ña̱ ni̱ ndiatu̱ i̱ni̱ Abraham ja̱a̱n' i̱i̱n ñu̱u̱ ña̱ ni̱ sa̱kania' mi̱i' Ndiosí xa'a̱', te̱ su̱vi̱ tu̱ a̱ nduu' ña̱ ni̱ sa̱niania' ñu̱u̱ ja̱a̱n', te̱ su̱vi̱ ni̱ tu̱ a̱ ni̱ xa̱'a̱ ña̱'a'.
58011011	Te̱ sa̱kan' tu̱ xa'a̱' a̱ ña̱ ni̱ i̱ni̱ Sara ni̱ xi̱ni̱ a' Ndiosí, na ni̱ na̱ku̱naa̱ ña̱ ndi̱e̱e' a', te̱ ni̱ yoo̱ i̱i̱n si'e̱ a', tee̱' ndee ña' xi̱xa̱ va̱ ni̱ nduu̱ a', te̱ ña' kü̱vi̱ na̱kui̱so̱ ni̱ nduu̱ tu̱ a'. Sa̱kan' ña̱ i̱ni̱ a' ni̱ xi̱ni̱ a' Ndiosí ña̱ sa̱xinu̱ xna̱'a̱ a̱ kuento a̱ ña̱ ni̱ ta̱xi̱ a̱ nuu̱' a'.
58011012	Xa'a̱' a̱ ja̱a̱n' na tee̱' ndee te̱ xi̱xa̱ va̱ ni̱ nduu̱ Abraham ndii, ni̱ yoo̱ kua'a̱' xa̱va̱'a̱ si̱a̱ni' xika' ra̱ nde̱e̱ na kua'a̱' tiuu̱n' ndiee' ndi̱vi', uun nde̱e̱ na kua'a̱' ñu̱ti' mi̱ni̱, te̱ kü̱vi̱ ka̱'vi̱ e̱' a̱.
58011013	Te̱ sa̱kuu' ne̱ ja̱a̱n' ndii, ni̱ i̱ni̱ ni̱a̱ ni̱ xi̱ni̱ ni̱a̱ Ndiosí nde̱e̱ ni̱ xi'i̱ ni̱a̱, tee̱' ndee nï̱ na̱ti̱i̱n ni̱a̱ ña̱ ni̱ ta̱xi̱ a̱ kuento a̱ xa'a̱' ja̱a̱n', te̱ ni̱ xi'i̱ ni̱a̱. Ndisu̱ xa'a̱' a̱ ña̱ ni̱ i̱ni̱ ni̱a̱ ndii, nde̱e̱ naa' ni̱ xi̱ni̱ ni̱a̱ nde̱e̱ xika' ña̱ ni̱ chi̱ka̱ndu'u̱' Ndiosí kuento a̱ xa'a̱' ja̱a̱n', te̱ va̱'a̱ va̱ ni̱ ku̱ni̱ ni̱a̱ ni̱ xi̱ni̱ ni̱a̱ a̱. Te̱ ni̱ ndi̱e̱e̱ yu̱'u' ni̱a̱ ña̱ ne̱ tuku', ne̱ xka'ndíá kua'a̱n kui̱ti̱', nduu' ni̱a̱ nuu̱' ñu̱'u' i̱i̱n yivi̱'.
58011014	Sa̱kan' ña̱ ne̱ ka'án ña̱ ja̱a̱n' ndii, kundani̱ kaxi' e̱' ña̱ ne̱ nduku' ñu̱u̱ mii' ku̱ndi̱e̱e̱ nduu' ni̱a̱.
58011015	Kua̱chi̱ ndii, naa' sa̱kan' te̱ xa'a̱' ñu̱u̱ mii' ni̱ ki̱e̱e̱ ni̱a̱ ni̱ xa̱ni̱ni̱ ni̱a̱ kii̱' ni̱ ka'a̱n ni̱a̱ ña̱ ja̱a̱n' ndii, ku̱vi̱ na̱ndi̱ko' ni̱a̱ ñu̱u̱ ja̱a̱n'.
58011016	Ndisu̱ ne̱ ja̱a̱n' ndii, ni̱ ka'a̱n nimá ni̱a̱ xa'a̱' i̱i̱n ñu̱u̱ va̱'a̱ ka̱, te̱ ña̱ ja̱a̱n' nduu' ña̱ kandu'u̱' ndi̱vi'. Xa'a̱' a̱ ja̱a̱n' na kä'an' nuu̱' Ndiosí ka'án a̱ ña̱ xa̱ i̱i̱n nda̱a̱' a̱ ja̱a̱n' nduu' Ndiosí ni̱a̱, sa̱kan' ña̱ ni̱ xa̱va̱'a̱ a̱ i̱i̱n ñu̱u̱ chie̱ mii' ku̱ndi̱e̱e̱ ni̱a̱.
58011017	Xa'a̱' a̱ ña̱ ni̱ i̱ni̱ tu̱ Abraham ni̱ xi̱ni̱ ra̱ Ndiosí na kii̱' ni̱ xi̱to̱ kua̱'a̱ ña̱'a' a̱ ndii, ni̱ yoo̱ tu̱'va̱ ra̱ ña̱ na̱soko̱' ra̱ Isaac, si'e̱ ra̱, te̱ i̱i̱n nda̱a̱' tilu̱', tee̱' ndee xa̱ ni̱ ta̱xi̱ a̱ kuento a̱ xa'a̱' te̱ ja̱a̱n'
58011018	kii̱' ni̱ ka'a̱n a̱ ndii: “Te̱ xiin' Isaac, si'e̱ u̱n', ñaa̱' kui̱ti̱' ko̱o̱ kua'a̱' si̱a̱ni' xika' u̱n'”, ni̱ kachi̱ a̱ xiin' ra̱.
58011019	Sa̱kan' ña̱ ni̱ i̱ni̱ Abraham ja̱a̱n' ña̱ koo' chukuu' ya'a̱ Ndiosí, te̱ ku̱vi̱ sa̱na̱tiaku a̱ ne̱ yivi̱' tee̱' ndee xa̱ ni̱ xi'i̱ ni̱a̱. Xa'a̱' a̱ ja̱a̱n' na kuni kachi̱ a̱ ndii, nde̱e̱ naa ni̱ xi'i̱ Isaac ja̱a̱n', te̱ ni̱ na̱ti̱a̱ku̱ ra̱ nda̱'a' Abraham.
58011020	Te̱ sa̱kan' tu̱ Isaac ja̱a̱n' ndii, xa'a̱' a̱ ña̱ ni̱ i̱ni̱ ra̱ ni̱ xi̱ni̱ ra̱ Ndiosí na ni̱ ka'a̱n ra̱ xiin' si'e̱ ra̱ Jacob xiin' Esaú ña̱ sa̱ñu'u' ña̱'a' a̱ nuu̱' ku'u̱n e̱'.
58011021	Te̱ sa̱kan' tu̱ Jacob ja̱a̱n' ndii, xa'a̱' a̱ ña̱ i̱ni̱ ra̱ ni̱ xi̱ni̱ ra̱ Ndiosí na kii̱' xa̱ xito' ku̱vi̱ kuii ra̱ ndii, ni̱ ka'a̱n ra̱ xiin' uvi̱ sa̱a' si'e̱ José ña̱ sa̱ñu'u' ña̱'a' Ndiosí nuu̱' ku'u̱n e̱', te̱ ni̱ xi̱kuii̱n ndi̱chi̱ ra̱ xiin' tun' katuvi' ra̱, te̱ ni̱ xa̱ka'nu' ra̱ Ndiosí.
58011022	Te̱ sa̱kan' tu̱ José ja̱a̱n' ndii, xa'a̱' a̱ ña̱ ni̱ i̱ni̱ ra̱ ni̱ xi̱ni̱ ra̱ Ndiosí na kii̱' xa̱ xito' ku̱vi̱ kuii ra̱ ndii, ni̱ ka'a̱n tiakú ra̱ ña̱ ki̱e̱e̱ ne̱ vi̱'e̱ ra̱, ne̱ Israel, ñu̱u̱ Egipto, te̱ ni̱ ka'a̱n chuun' ra̱ sa̱a̱ sa̱a̱ ni̱a̱ xiin' i̱ki' ra̱.
58011023	Te̱ sa̱kan' tu̱ yu̱va' si̱'i' Moisés ndii, xa'a̱' a̱ ña̱ ni̱ i̱ni̱ ni̱a̱ ni̱ xi̱ni̱ ni̱a̱ Ndiosí na kii̱' sa̱kan' ni̱ tuvi̱ ra̱ ndii, ni̱ ti̱si̱'e ña̱'a' ni̱a̱ nii' uni̱ ta'an yoo̱', sa̱kan' ña̱ ni̱ xi̱ni̱ ni̱a̱ ndii, i̱i̱n te̱ kuañu'u̱ lu̱i̱ va̱ kaa' ni̱ nduu̱' ra̱, te̱ nï̱ yi̱'vi ni̱a̱ xa'a̱' ña̱ ni̱ ka'a̱n chuun' te̱ xa'ndia chuun' kuu' nu̱u' nuu̱' ñu̱'u' ja̱a̱n' ña̱ ka̱'ni̱' ra̱ sa̱kuu' te̱ kuañu'u̱ si'e̱ ne̱ vi̱'e̱ Israel.
58011024	Te̱ sa̱kan' tu̱ Moisés ndii, xa'a̱' a̱ ña̱ ni̱ i̱ni̱ ra̱ ni̱ xi̱ni̱ ra̱ Ndiosí na kii̱' ni̱ xi̱xa̱ ra̱ ndii, nï̱ xiin' ka̱ ra̱ ña̱ ti̱i̱n ka'nu' ña̱'a' ne̱ yivi̱' tee̱' ndee si'e̱ nda'vi ña' si'e̱ Faraón ni̱ nduu̱' ra̱.
58011025	Süu̱' ja̱a̱n' ndii ni̱ xi̱ndoo̱ nimá ra̱ ña̱ ku̱ndo̱'o̱ inga' ra̱ xiin' ne̱ ta'an' ra̱, ne̱ ndikún i̱chi' Ndiosí, te̱ sa̱kan' ña̱ sa̱sana̱' xiin' mi̱i' ra̱ nuu̱' kua̱chi̱ i̱i̱n xa'a'.
58011026	Sa̱kan' ña̱ ni̱ xi̱ni̱ ra̱ ndii, ña̱ va̱'a̱ ka̱ nduu' a̱ ña̱ ku̱ndo̱'o̱ ra̱ xa'a̱' Cristo, ña̱ tianu̱' Ndiosí, te̱ sa̱kan' ña̱ ku̱mi' ra̱ ña̱ vika' ne̱ Egipto ja̱a̱n'. Sa̱kan' ña̱ ni̱ ndiatu̱ i̱ni̱ ra̱ ña̱ sa̱ñu'u' ña̱'a' Ndiosí nuu̱' ku'u̱n e̱' xiin' ña̱ va̱'a̱ ka̱.
58011027	Te̱ xa'a̱' a̱ ña̱ i̱ni̱ tu̱ Moisés ja̱a̱n' ni̱ xi̱ni̱ ra̱ Ndiosí na ni̱ na̱ko̱o̱ ra̱ ñu̱u̱ Egipto, te̱ nï̱ yi̱'vi ra̱ tee̱' ndee xiní ra̱ ndii, ka̱si'e̱ te̱ xa'ndia chuun' kuu' nu̱u' nuu̱' ñu̱'u' ja̱a̱n' ña̱ ni̱ xa̱a̱ ra̱ ña̱ ja̱a̱n'. Te̱ ni̱ i̱ni̱ ra̱ xiin' i̱i̱n ka̱nii' nimá ra̱ ni̱ xi̱ni̱ ra̱ Ndiosí nde̱e̱ naa ni̱ xi̱ni̱ ña̱'a' ra̱ xiin' nimá ra̱ tee̱' ndee kü̱vi̱ ku̱ni̱ ña̱'a' e̱'.
58011028	Te̱ sa̱kan' tu̱ xa'a̱' a̱ ña̱ ni̱ i̱ni̱ Moisés ja̱a̱n' ni̱ xi̱ni̱ ra̱ Ndiosí na ni̱ xa̱'a' ra̱ vi̱ko' pascua, te̱ ni̱ ka'a̱n chuun' ra̱, te̱ ni̱ xa̱ti̱a̱ liki̱n' ne̱ ta'an' e̱' níi' mbe̱e̱ yi'e' ni̱a̱, sa̱kan' te̱ kii̱' xka'ndi̱a̱ ña̱ kumi' ndi̱e̱e̱', te̱ ka̱'ni̱' a̱ si'e̱ nu̱u' ne̱ Egipto ndii, kä̱'ni̱' a̱ si'e̱ nu̱u' ne̱ ja̱a̱n'.
58011029	Te̱ sa̱kan' tu̱ xa'a̱' a̱ ña̱ ni̱ i̱ni̱ ne̱ xii̱' ya̱ta' e̱', ne̱ Israel, ni̱ xi̱ni̱ ni̱a̱ Ndiosí na ni̱ xka'ndi̱a̱ ni̱a̱ mi̱ni̱ kua'a nde̱e̱ naa ñu̱'u' i̱chi ni̱ nduu̱ a̱. Ndisu̱ kii̱' ni̱ xika̱ te̱ xíin' Egipto xka'ndi̱a̱ ra̱ i̱kan' ndii, ni̱ ka'a̱ ndo̱o̱ ra̱ te̱ ni̱ xi'i̱ ra̱.
58011030	Te̱ sa̱kan' tu̱ xa'a̱' a̱ ña̱ ni̱ i̱ni̱ ne̱ ja̱a̱n' ni̱ xi̱ni̱ ni̱a̱ Ndiosí na ni̱ ndu̱va̱ nama̱ ña̱ ndasi i̱'nu̱ ñu̱u̱ Jericó kii̱' ndi̱'i̱ ni̱ ki̱e̱ndu̱u̱ ña̱'a' ni̱a̱ uxa̱ ta'an kivi̱'.
58011031	Te̱ sa̱kan' tu̱ ña' nani' Rahab, ña' ni̱ xi̱ko̱' xiin' mii' ndii, xa'a̱' a̱ ña̱ i̱ni̱ a' ni̱ xi̱ni̱ a' Ndiosí na nï̱ ndo̱ñu'u' a' xiin' i̱nga̱ ne̱ ñu̱u̱ a', ne̱ nï̱ taxi' so̱'o̱ ña̱ ni̱ ka'a̱n Ndiosí. Süu̱' ja̱a̱n' ndii ni̱ sa̱kakú ña̱'a' Ndiosí xa'a̱' a̱ ña̱ ni̱ na̱ti̱i̱n mani̱' a' te̱ Israel, te̱ ni̱ xa'a̱n ko̱to̱ si̱'e sa̱a̱ kaa' ñu̱u̱ Jericó ja̱a̱n'.
58011032	Yoo kua'a̱' ka̱ ña̱ ku̱vi̱ ka'a̱n i̱ xiin' ndo̱', ndisu̱ kë̱ta̱ i̱ na̱kaa̱ ka̱ i̱ ka'a̱n i̱ xa'a̱' naa kuu' ña̱ ni̱ xa̱a̱ Gedeón, xiin' Barac, xiin' Sansón, xiin' Jefté, xiin' David, xiin' Samuel, te̱ sa̱kan' tu̱ sa̱kuu' naa kuu' ña̱ ni̱ xa̱a̱ te̱ ni̱ ka'a̱n tiakú tu̱'u̱n Ndiosí.
58011033	Te̱ ja̱a̱n' ndii, xa'a̱' a̱ ña̱ ni̱ i̱ni̱ ra̱ ni̱ xi̱ni̱ ra̱ Ndiosí sa̱kan' na ni̱ ka̱nando ra̱ nuu̱' kua'a̱' mii' xa'ndia chuun' tu̱ku̱, te̱ koo' chukuu', sa̱kan' tu̱ na ni̱ xa̱chuun' nda̱ku ra̱, te̱ sa̱kan' tu̱ na ni̱ na̱ti̱i̱n ra̱ ña̱ ni̱ ta̱xi̱ Ndiosí kuento a̱ xa'a̱' ja̱a̱n', te̱ sa̱kan' ni̱ tu̱ na ni̱ nda̱si̱ ra̱ yu̱'u' león.
58011034	Te̱ xa'a̱' a̱ ña̱ i̱ni̱ tu̱ te̱ ja̱a̱n' ni̱ xi̱ni̱ ra̱ Ndiosí na ni̱ nda̱'va̱ ra̱ ñu'u̱ ndatin ndi̱e̱e' va̱, te̱ ni̱ kaku̱ tu̱ ra̱ nda̱'a' te̱ yivi̱', te̱ ni̱ kuni̱ ka̱'ni̱' ña̱'a' xiin' ichi̱, te̱ ni̱ ta̱xi̱ tu̱ Ndiosí ndi̱e̱e̱' ra̱ tee̱' ndee xa̱ ni̱ xa̱vi xa̱va̱'a̱ ra̱, te̱ sa̱kan' tu̱ ni̱ yoo̱ ndi̱e̱e̱' ra̱, te̱ ni̱ ki̱e̱e̱ va̱'a̱ ra̱ kii̱' ni̱ xa'a̱n ra̱ ti̱i̱n ra̱ ñu'u̱, te̱ ni̱ ka̱nando tu̱ ra̱ te̱ xíin', te̱ ndasi' ta'an' xiin' ra̱.
58011035	Ni̱ yoo̱ sa̱va̱ ña̱'a' ndii, xa'a̱' a̱ ña̱ i̱ni̱ ni̱a̱ ni̱ xi̱ni̱ ni̱a̱ Ndiosí na ni̱ na̱ti̱a̱ku̱ ne̱ i̱i̱n kuu' xiin' ni̱a̱, ne̱ ni̱ xi'i̱. Te̱ sa̱va̱ tu̱ku̱ ne̱ yivi̱' ndii, ni̱ na̱kui̱i̱n yu̱'u' ni̱a̱ ña̱ sa̱ndo'o' ña̱'a' te̱ yivi̱' xa'a̱' a̱ ña̱ i̱ni̱ ni̱a̱ ni̱ xi̱ni̱ ni̱a̱ Ndiosí, te̱ nï̱ xiin' ni̱a̱ na̱ko̱o̱ ni̱a̱ Ndiosí te̱ sa̱ndoó ndiká ña̱'a' ra̱, sa̱kan' ña̱ xiní ni̱a̱ ña̱ kii̱' na̱ti̱a̱ku̱ tu̱ku̱u̱ ni̱a̱ ndii, kivi̱' ñu̱u̱ va̱'a̱ ka̱ na̱ti̱i̱n ni̱a̱ ndi̱vi'.
58011036	Te̱ xa'a̱' a̱ ña̱ i̱ni̱ tu̱ sa̱va̱ ni̱a̱ ni̱ xi̱ni̱ ni̱a̱ Ndiosí na ni̱ xa̱ndi̱'i̱ ne̱ yivi̱' xiin' ni̱a̱, te̱ ni̱ su̱ku̱' i̱i̱n' tu̱ ña̱'a' ni̱a̱. Te̱ sa̱va̱ tu̱ku̱ ni̱a̱ ndii, ni̱ sa̱tiín ña̱'a' ne̱ yivi̱' ka̱rena, te̱ ni̱ ta̱a̱n tu̱ ña̱'a' ni̱a̱ vi̱'e̱ ka̱a̱.
58011037	Te̱ ni̱ xa̱'ni̱' tu̱ ne̱ yivi̱' sa̱va̱ ne̱ ja̱a̱n' xiin' yuu̱', te̱ sa̱va̱ ni̱a̱ ni̱ ke̱ndoso̱' ma̱'in' ña̱'a' ni̱a̱ xiin' serrucho, te̱ ni̱ xi̱to̱ kua̱'a̱ tu̱ ña̱'a' ni̱a̱, te̱ sa̱va̱ ni̱a̱ ni̱ xa̱'ni̱' ña̱'a' ni̱a̱ xiin' ichi̱, te̱ sa̱kan' tu̱ ni̱ xika̱ ni̱a̱ mii' ka̱ ni'nu' ni̱a̱ i̱i̱n' mbe̱e,̱ uun i̱i̱n' ti̱xu'u̱'. Te̱ ne̱ natiín xa̱va̱'a̱ ni̱ nduu̱ tu̱ ni̱a̱, te̱ ni̱ xika̱ ndo'o' i̱ni̱ va̱ ni̱a̱ i̱i̱n yivi̱', te̱ sa̱kan' tu̱ mi̱i' va̱ ni̱ ku̱u̱ ne̱ yivi̱' xiin' ni̱a̱.
58011038	Te̱ nï̱ xa̱ta̱'a̱n ne̱ yivi̱' i̱i̱n yivi̱' yo'o' ña̱ ka̱ka̱ ne̱ yivi̱' va̱'a̱ ja̱a̱n' te̱i̱n ni̱a̱. Sa̱kan' ña̱ ne̱ yivi̱' va̱'a̱ ja̱a̱n' ndii, ni̱ ndiee̱ ni̱a̱ xika' ndo̱so̱' ni̱a̱ mii' i̱chi' kaa', te̱ ni̱ ndiee̱ tu̱ ni̱a̱ xiki̱' te̱i̱n i̱ku', uun ti̱xi̱n yavi̱ yuu̱' ni̱ ndiee̱ ni̱a̱, uun ni̱ ndiee̱ tu̱ ni̱a̱ ti̱xi̱n yavi̱ ñu̱'u'.
58011039	Ndisu̱ tee̱' ndee va̱'a̱ ni̱ ku̱ni̱ Ndiosí xa'a̱' ña̱ ni̱ i̱ni̱ ne̱ ja̱a̱n' ni̱ xi̱ni̱ ña̱'a' ni̱a̱ ndii, nï̱ na̱ti̱i̱n nde̱e̱ i̱i̱n ni̱a̱ ña̱ ni̱ ta̱xi̱ a̱ kuento a̱ nuu̱' ni̱a̱ ja̱a̱n'.
58011040	Sa̱kan' ni̱ xa̱a̱ Ndiosí, sa̱kan' ña̱ xa̱ ni̱ chi̱tuní a̱ i̱i̱n ña̱ va̱'a̱ ka̱ xa'a̱' yoo', te̱ na xaa̱ inga' e̱' xiin' ne̱ ja̱a̱n' mii' nda̱sa̱ndo̱o̱ inga' ndi̱'i̱ a̱ yoo'.
58012001	Ña̱ ja̱a̱n' na kuii' sa̱kan' tu̱ yoo' ndii, xa'a̱' a̱ ña̱ yoo ne̱ yivi̱' kua'a̱' ja̱a̱n' sa̱a̱ xinundu̱u̱ xi̱i̱n' e̱', te̱ nia'á ni̱a̱ yoo' sa̱a̱ i̱ni̱ e̱' ku̱ni̱ e̱' Ndiosí ndii, na na̱ko̱o̱ e̱' sa̱kuu' ña̱ nakasi nuu̱' e̱', te̱ sa̱kan' tu̱ kua̱chi̱ e̱' ña̱ xiko ni'i' yoo', te̱ ku̱ndi̱e̱ni e̱' ku'u̱n naa ku'u̱n nuu̱' i̱chi' Ndiosí mii' xa̱ taví e̱' kua'a̱n e̱'.
58012002	Nuu̱' Jesús kui̱ti̱' na ta̱xi̱ so̱'o̱ e̱, sa̱kan' ña̱ ña̱ ja̱a̱n' nduu' xa'ndu̱ ña̱ i̱ni̱ e̱', te̱ su̱vi̱ tu̱ a̱ xaa' sa̱kan' te̱ i̱ni̱ naa i̱ni̱ e̱' xini ña̱'a' e̱' nde̱e̱ so'o̱' ndi'i'. Ña̱ ja̱a̱n' ndii, ni̱ ku̱ndi̱e̱ni a̱ ña̱ ka̱'a̱n ña̱ ni̱ xi'i̱ a̱ nuu̱' krusín, sa̱kan' ña̱ ni̱ xi̱ni̱ a̱ ña̱ va̱'a̱ va̱ ku̱ni̱ a̱ nuu̱' ku'u̱n e̱', te̱ vi̱ti̱n ndu'u̱' a̱ nda̱'a' kua̱'a̱ Ndiosí mii' ndu'u̱' ña̱ ja̱a̱n' xa'ndia chuun' a̱.
58012003	Xa'a̱' a̱ ja̱a̱n' na sa̱a̱ ndo̱' kuenta naa kuu' Jesús, sa̱a̱ vi̱' ni̱ sa̱ndo'o' ña̱'a' ne̱ ndiso' kua̱chi̱, ne̱ nï̱ na̱kuita̱ xiin' a̱, ndisu̱ ni̱ ku̱ndi̱e̱ni a̱ nuu̱' ña̱ ja̱a̱n'. Sa̱kan' na kuii' sä̱xa̱vi xiin' mi̱i' ndo̱' ña̱ i̱ni̱ ndo̱' xini ndo̱' Ndiosí, te̱ sä̱na̱ko' xiin' mi̱i' tu̱ ndo̱' nuu̱' i̱chi' a̱.
58012004	Kua̱chi̱ ndii tïa̱'an ku̱ndo̱'o̱ ndo̱' nde̱e̱ ku̱vi̱ ndo̱' xa'a̱' a̱ ña̱ küni sa̱a̱ ndo̱' kua̱chi̱ nde̱e̱ naa ni̱ ndo̱'o̱ Jesús.
58012005	Tee̱' xa̱ ni̱ na̱ndoso̱' ndo'ó ña̱ ka'án tu̱'u̱n Ndiosí xiin' yoo', ne̱ nduu' si'e̱ a̱, kii̱' kani kuento a̱ yoo' ka'án a̱ ndii: Si'e̱ mi̱i' i̱, ï̱chi ko̱o̱ i̱ni̱ u̱n' kii̱' ndiaa yu̱'u' xto̱'o̱ e̱' Ndiosí yo'ó, ni̱ nde̱e̱ künda'vi tu̱ ku̱ni̱ u̱n' kii̱' kani' kuento a̱ yo'ó.
58012006	Kua̱chi̱ ndii, xto̱'o̱ e̱' Ndiosí ja̱a̱n' ndii, ndiaa yu̱'u' a̱ sa̱kuu' ne̱ ndani̱ a̱, te̱ suku̱' yo̱'o' tu̱ a̱ ne̱ natiin' a̱ nduu' si'e̱ a̱. Sa̱kan' kachi a̱.
58012007	Va̱'a̱ ka̱ ku̱ndi̱e̱ni ndo̱' nuu̱' ña̱ ndiaa yu̱'u' Ndiosí ndo'ó, kua̱chi̱ ndii xaa' a̱ sa̱kan' xiin' ndo̱' xa'a̱' ña̱ nduu' ndo̱' si'e̱ a̱. Sa̱kan' ña̱ kö̱o̱' nde̱e̱ i̱i̱n yu̱va' si'i', te̱ kö̱o̱' kivi̱' ndiaa yu̱'u' si'e̱ ra̱.
58012008	Ndisu̱ naa' ndïaa yu̱'u' Ndiosí ndo'ó naa xaa' a̱ xiin' i̱nga̱ ne̱ nduu' si'e̱ a̱ ndii, süu̱' si'e̱ xna̱'a̱ a̱ nduu' ndo̱' nuu̱' a̱ na sa̱kan'.
58012009	Te̱ siin' tu̱ku̱ ndii, kii̱' ni̱ nduu̱ e̱' ne̱ kuali' ndii, ni̱ ndiaa̱ yu̱'u' yu̱va' si̱'i' e̱' i̱i̱n yivi̱' kaa̱' yoo', te̱ ni̱ xi̱to̱ ka'nu' ña̱'a' e̱'. Sa̱a̱ ka̱ vi̱' tu̱ kuní a̱ ña̱ ko̱to̱ ka'nu' e̱' yu̱va' e̱' Ndiosí, ña̱ ndu'u̱' ndi̱vi', te̱ ta̱xi̱ a̱ kivi̱' ñu̱u̱ e̱' ña̱ kö̱o̱' kivi̱' ndi'i'.
58012010	Kii̱' ni̱ nduu̱ e̱' ne̱ kuali' ndii, ni̱ ndiaa̱ yu̱'u' yu̱va' si̱'i' e̱' ja̱a̱n' yoo' i̱i̱n xa'a', sa̱kan' ña̱ nuu̱' ne̱ ja̱a̱n' ndii, ña̱ ja̱a̱n' nduu' ña̱ va̱'a̱ nuu̱' yoo'. Ndisu̱ Ndiosí ndii, ndiaa yu̱'u' a̱ yoo' xa'a̱' ña̱ va̱'a̱ mi̱i' e̱', sa̱kan' te̱ ku̱ndu̱u̱ e̱' ne̱ ndo̱o̱ nuu̱' a̱ nde̱e̱ naa yoo mi̱i' a̱.
58012011	Ña̱ nda̱ku nduu' a̱ ndii, kuä̱sa̱' xa̱chi' va̱'a̱ kuni e̱' kii̱' ndiaa yu̱'u' yu̱va' e̱' yoo', süu̱' ja̱a̱n' ndii kusuchi' ndi'i' i̱ni̱ e̱'. Ndisu̱ naa' yo̱o̱ ka̱ ni̱ ku̱ndi̱e̱ni nuu̱' ña̱ ja̱a̱n' ndii, taxi' a̱ ña̱ ndiee' mani̱' xiin' ta'an' ni̱a̱, te̱ taxi' tu̱ a̱ ña̱ sa̱chuun' nda̱ku ni̱a̱.
58012012	Xa'a̱' a̱ ja̱a̱n' na na̱chi̱naá ndo̱' ndi̱e̱e̱' nda̱'a' ndo̱' ña̱ xa̱ ni̱ xa̱vi, te̱ sa̱kan' tu̱ xa'a̱' ndo̱', ña̱ xa̱ ni̱ ku̱u̱ i̱tun', te̱ na̱kuita̱ ni̱'i̱ ndo̱'.
58012013	Te̱ na̱ka̱ka̱ nda̱ku ndo̱' i̱chi' Ndiosí, sa̱kan' te̱ nda̱'a̱ xa'a̱' ndo̱' ña̱ nduu' nde̱e̱ naa ña̱ ya̱kua' ñaa̱', te̱ kë̱ta̱ ndo̱' nuu̱' i̱chi' a̱.
58012014	Ku̱ndi̱e̱e̱ mani̱' naa ndiee' mani̱' ndo̱' xiin' sa̱kuu' ne̱ yivi̱', te̱ ka̱ka̱ naa xika' ndo̱' sa̱a̱ kuní mi̱i' xto̱'o̱ e̱' Ndiosí kui̱ti̱', sa̱kan' ña̱ ne̱ xäa' ña̱ ja̱a̱n' ndii, kü̱ni̱ ni̱a̱ nuu̱' a̱.
58012015	Te̱ ko̱to̱ ndo̱' ña̱ nde̱e̱ i̱i̱n ndo̱' sä̱na̱ko' xiin' mii' nuu̱' ña̱ ndani̱ mi̱i' Ndiosí yoo', sa̱kan' te̱ kü̱ndu̱u̱ nde̱e̱ i̱i̱n ndo̱' nde̱e̱ naa ti̱o̱'o̱ i̱i̱n ku'u̱ uva̱, te̱ xiin' ña̱ ja̱a̱n' sa̱tívi' ndo̱' kua'a̱' ne̱ yivi̱', te̱ ku̱xika' ni̱a̱ nuu̱' Ndiosí sa̱a̱ ndo̱'.
58012016	Te̱ ko̱to̱ va̱ tu̱ ndo̱' ña̱ nde̱e̱ i̱i̱n ndo̱' kü̱ndu̱u̱ ne̱ kumi' musa, ni̱ nde̱e̱ kä'nu̱ tu̱ ndo̱' tu̱'u̱n nde̱i' naa ni̱ xa̱a̱ Esaú, ña̱ xa'a̱' i̱i̱n nda̱a̱' ko'o̱' ña̱ xaxi̱' kui̱ti̱' ni̱ xi̱ko̱' ra̱ nde̱i' ña̱ kumi' ra̱ xa'a̱' a̱ ña̱ nduu' ra̱ te̱ xkua'a̱', te̱ na̱ti̱i̱n ra̱ ña̱'a̱ yu̱va' ra̱ kii̱' ku̱vi̱ te̱ ja̱a̱n'.
58012017	Sa̱kan' ña̱ xa̱ xiní e̱' ndii, kii̱' ni̱ ya'a̱, te̱ ni̱ kuni̱ te̱ ja̱a̱n' na̱ti̱i̱n ra̱ kuento va̱'a̱ yu̱'u' yu̱va' ra̱, ña̱ ni̱ xa̱ta̱'a̱n na̱ti̱i̱n ra̱ ja̱a̱n' ndii, nï̱ ku̱vi̱ ka̱ na̱ti̱i̱n ra̱ a̱. Tee̱' ndee ni̱ xika̱ ndu̱u̱ ra̱ nde̱e̱ ni̱ xa̱ku̱ va̱ ra̱ xa'a̱' ña̱ ja̱a̱n' ndii, nï̱ yoo̱ ka̱ tata̱n' a̱ xa'a̱' ña̱ ni̱ xa̱a̱ ra̱ ja̱a̱n'.
58012018	Te̱ yoo' ndii, nï̱ ku̱ya̱ti̱n e̱' i̱ku' naa ni̱ ku̱ya̱ti̱n ne̱ xii̱' ya̱ta' e̱', i̱i̱n i̱ku' ña̱ ku̱vi̱ tondi̱a̱ nda̱'a' ni̱a̱, ña̱ xixí, te̱ i̱i̱n yaví va̱ tu̱ a̱ xiin' viko̱' nu̱'u', te̱ sa̱kan' tu̱ ni̱ xika̱ ndi̱e̱e' va̱ tachi̱'.
58012019	Te̱ ni̱ nde̱e̱ nï̱ xi̱ni̱ so̱'o̱ tu̱ e̱' ña̱ nde'í ti'e' nda̱chuun', ni̱ nde̱e̱ tachi̱' yu̱'u' Ndiosí ña̱ ni̱ ka'a̱n xiin' e̱' nde̱e̱ naa ña̱ ni̱ xi̱ni̱ so̱'o̱ ne̱ xii̱' ya̱ta' e̱' ja̱a̱n'. Kii̱' ni̱ xi̱ni̱ so̱'o̱ ni̱a̱ ña̱ ja̱a̱n' ndii, ni̱ ka'a̱n nda'vi ni̱a̱ ña̱ kä'a̱n ka̱ tachi̱' yu̱'u' ja̱a̱n' xiin' ni̱a̱.
58012020	Sa̱kan' ña̱ nï̱ ku̱ndi̱e̱ni ka̱ ni̱a̱ ku̱ni̱ so̱'o̱ ni̱a̱ tu̱'u̱n nde̱i', ña̱ ni̱ ka'a̱n chuun' Ndiosí xiin' ni̱a̱ i̱kan', kii̱' ni̱ ka'a̱n a̱ ndii: “Naa' yo̱o̱ ka̱ tondi̱a̱ i̱ku' yo'o' ndii, ka̱'ni̱' ña̱'a' ne̱ yivi̱' xiin' yuu̱', uun xiin' kuxi̱. Te̱ sa̱kan' tu̱ sa̱a̱ ni̱a̱ tee̱' ndee i̱i̱n ki̱ti' tondi̱a̱ i̱ku' yo'o'”, ni̱ kachi̱ a̱.
58012021	I̱yo̱ xa̱va̱'a̱ ni̱ kaa̱' ña̱ ni̱ xi̱ni̱ ne̱ ja̱a̱n' i̱kan' sa̱kan' na nde̱e̱ mi̱i' Moisés ni̱ ka'a̱n ndii: “Yi'vi i̱ nde̱e̱ kisi' vi̱' a̱ yu'u̱”, ni̱ kachi̱ ra̱.
58012022	Ndisu̱ yoo' ndii, kuyatin' e̱' mii' iin' i̱ku' Sión, ña̱ nduu' ñu̱u̱ Jerusalén, ña̱ kandu'u̱' ndi̱vi', ña̱ nduu' ñu̱u̱ mi̱i' Ndiosí tiaku. Te̱ kuyatin' tu̱ e̱' nuu̱' kua'a̱' xa̱va̱'a̱ ángele ña̱ xita' si̱ni nuu̱' Ndiosí ndi̱vi'.
58012023	Te̱ kuyatin' tu̱ e̱' nuu̱' ti̱'vi̱ ne̱ xa̱ yoso̱' kivi̱' ndi̱vi'. Ne̱ ja̱a̱n' nduu' ne̱ ni̱ na̱ka̱xi̱n nu̱u' Ndiosí nde̱e̱ ña̱ nu̱u' te̱ nduu' ni̱a̱ si'e̱ a̱. Te̱ nii' sa̱kan' tu̱ kuyatin' e̱' nuu̱' Ndiosí, ña̱ xa'nú nda̱ku kua̱chi̱ sa̱kuu' e̱'. Te̱ kuyatin' tu̱ e̱' nuu̱' nimá ne̱ yivi̱', ne̱ ni̱ xa̱nda̱ku Ndiosí xa̱ ndiee' ndi̱vi'.
58012024	Te̱ sa̱kan' tu̱ kuyatin' e̱' nuu̱' Jesús, ña̱ xikui'ní xa'a̱' e̱', sa̱kan' na ni̱ ndoo̱ Ndiosí kuento xa̱a' xiin' e̱'. Te̱ nii' sa̱kan' tu̱ kiee' va̱'a̱ e̱' xiin' níi' Jesús ja̱a̱n' ña̱ ni̱ xiti̱a̱ xa'a̱' kua̱chi̱ e̱'. Te̱ níi' va̱'a̱ ka̱ nduu' ña̱ ja̱a̱n' te̱ sa̱kan' níi' Abel, sa̱kan' ña̱ xïkán ya'vi' a̱ xa'a̱' kua̱chi̱ e̱'.
58012025	Xa'a̱' a̱ ja̱a̱n' na ko̱to̱ va̱ ndo̱' sä̱a̱ i̱i̱n kii̱' sa̱so̱'o̱ ndo̱' nuu̱' Ndiosí kii̱' ka'án a̱ xiin' ndo̱'. Naa' nï̱ sa̱kakú Ndiosí ne̱ xii̱' ya̱ta' e̱' kii̱' ni̱ xa̱so̱'o̱ ni̱a̱ nuu̱' a̱ xta̱'an', kii̱' ni̱ ka'a̱n nde̱i' a̱ xiin' ni̱a̱ i̱i̱n yivi̱' yo'o' ndii, käku̱ xa̱chi' ka̱ vi̱' yoo' naa' tä̱xi̱ so̱'o̱ e̱' nuu̱' ña̱ ka'án a̱ xiin' e̱' nde̱e̱ ndi̱vi'.
58012026	Kii̱' ni̱ ka'a̱n Ndiosí xiin' ne̱ ja̱a̱n' xta̱'an' ndii, ni̱ ta̱a̱n ñu̱'u' i̱i̱n yivi̱' kui̱ti̱', ndisu̱ vi̱ti̱n ndii xa̱ ni̱ ta̱xi̱ ka̱ Ndiosí kuento a̱ ka'án a̱ ndii: “Sa̱taa̱n ka̱ tu̱ku̱u̱ i̱ i̱i̱n yivi̱', ndisu̱ süu̱' ñu̱'u' i̱i̱n yivi̱' kui̱ti̱', süu̱' ja̱a̱n' ndii sa̱taa̱n tu̱ i̱ nde̱e̱ ndi̱vi'”, ni̱ kachi̱ a̱.
58012027	Te̱ kii̱' ka'án a̱ ndii: “sa̱taa̱n ka̱ tu̱ku̱u̱ i̱”, kuni kachi̱ a̱ ña̱ sa̱ku̱ndia'á a̱ ña̱ ni̱ xa̱'a̱ a̱, ña̱ ku̱vi̱ kanda ja̱a̱n', te̱ ndoo̱ ña̱ kö̱o̱' kivi̱' ka̱nda̱ kui̱ti̱'.
58012028	Sa̱kan' na kuii', xa'a̱' a̱ ña̱ nduu' e̱' kuenta mii' kü̱vi̱ ka̱nda̱ mii' xa'ndia chuun' Ndiosí ndii, na ta̱xi̱ e̱' ña̱ chi̱nda̱ni a̱, te̱ sa̱ka'nu' ña̱'a' e̱' xiin' i̱i̱n ka̱nii' nimá e̱' sa̱a̱ xtani̱ a̱ ña̱ ki̱'i̱n ka'nu' ña̱'a' e̱'.
58012029	Sa̱kan' ña̱ Ndiosí e̱' ja̱a̱n' ndii, nde̱e̱ naa ñu'u̱ ña̱ xa'mi' sa̱kuu' nuu̱' ña̱'a̱ nduu' a̱.
58013001	Ku̱ndani̱ ta'an' naa ku̱ndani̱ ta'an' ndo̱' nde̱e̱ naa i̱i̱n nda̱a̱' nduu' ndo̱'.
58013002	Te̱ nä̱ndoso̱' ndo̱' ña̱ na̱ti̱i̱n mani̱' ndo̱' yo̱o̱ ka̱ kii̱' kua'a̱n ndi'e̱' ni̱a̱ mii' ndiee' ndo̱', kua̱chi̱ ndii sa̱kan' ni̱ na̱ti̱i̱n mani̱' sa̱va̱ ne̱ yivi̱' nde̱e̱ ángele, tee̱' ndee nï̱ na̱ku̱ni̱ ña̱'a' ni̱a̱.
58013003	Te̱ na̱ka̱'an' tu̱ ndo̱' xa'a̱' ne̱ ñu'u' vi̱'e̱ ka̱a̱ nde̱e̱ naa ñu'u' tu̱ mi̱i' ndo̱' vi̱'e̱ ka̱a̱ ja̱a̱n' xiin' ne̱ ja̱a̱n'. Te̱ sa̱kan' tu̱ na̱ka̱'an' ndo̱' xa'a̱' ne̱ mi̱i' kuu' ne̱ yivi̱' xiin', te̱ sa̱a̱ ndo̱' kuenta ña̱ nde̱e̱ naa mi̱i' ndo̱' ndo'o' ña̱ ja̱a̱n'.
58013004	Ko̱to̱ ka'nu' sa̱kuu' ndo̱' ña̱ tunda'á', te̱ va̱'a̱ nduu' a̱ ña̱ kusu̱n xiin' ta'an' ndo̱', ndisu̱ ne̱ kumi' musa xiin' ne̱ xaa' ña̱ xiín ndii, sa̱na'má ña̱'a' Ndiosí.
58013005	Te̱ ndiö̱o̱' i̱ni̱ va̱ ndo̱' xa'a̱' xu̱'un', na ku̱ndoo̱ nimá ndo̱' xiin' ña̱ kumi' kui̱ti̱' ndo̱'. Sa̱kan' ña̱ yoso̱' a̱ nuu̱' tu̱tu̱ Ndiosí mii' ka'án a̱ ndii: “Nde̱e̱ i̱i̱n kivi̱' sä̱ndie'ni' i̱ yo'ó, te̱ ni̱ nde̱e̱ nä̱ko̱o̱ tu̱ i̱ yo'ó”, kachi a̱.
58013006	Xa'a̱' a̱ ja̱a̱n' na i̱ni̱ e̱' te̱ ka'a̱n e̱' naa ka'án a̱ nuu̱' tu̱tu̱ Ndiosí mii' yoso̱' a̱ ndii: Kuä̱sa̱' yi'vi i̱ yo̱o̱ ka̱ nduu' ña̱ sa̱a̱ ne̱ yivi̱' xiin' i̱, sa̱kan' ña̱ xto̱'o̱ e̱' Ndiosí chindiee' yu'u̱. Kachi a̱.
58013007	Na̱ka̱'an' na ndo̱' xa'a̱' te̱ pa̱xto ndo̱', te̱ ni̱ sania'á ndo'ó tu̱'u̱n Ndiosí, te̱ na̱ka̱'an' tu̱ ndo̱' sa̱a̱ ni̱ i̱ni̱ te̱ ja̱a̱n' ni̱ xi̱ni̱ ra̱ Ndiosí, te̱ sa̱a̱ tu̱ ndo'ó naa ni̱ xa̱a̱ ra̱.
58013008	Jesucristo ndii, kö̱o̱' kivi̱' nama̱ kuu' a̱, naa ni̱ ku̱u̱ a̱ i̱ku̱, sa̱kan' tu̱ kuu' a̱ vi̱ti̱n, te̱ sa̱kan' tu̱ ku̱u̱ a̱ nde̱e̱ a̱ma̱a̱ ka̱ kivi̱'.
58013009	Te̱ tä̱xi̱ ndo̱' ku̱ni̱ xa'an' ne̱ yivi̱' ndo'ó xiin' i̱nga̱ ña̱ sania'á siin' ña̱ näkuitá xiin' ña̱ nda̱ku xa'a̱' Jesús. Kua̱chi̱ ndii va̱'a̱ ka̱ ña̱ kui̱ta̱ ni̱'i̱ e̱' xiin' ña̱ i̱ni̱ e̱' xini e̱' Ndiosí xa'a̱' a̱ ña̱ ndani̱ mi̱i' a̱ yoo', te̱ sa̱kan' ña̱ kui̱ta̱ ni̱'i̱ e̱' nuu̱' ña̱ ka'án xa'a̱' ña̱ ku̱vi̱ xaxi̱' e̱'. Sa̱kan' ña̱ ña̱ ja̱a̱n' ndii, nï̱ chi̱ndi̱e̱e' a̱ nde̱e̱ i̱i̱n ne̱ xaa' a̱.
58013010	Yoo' ndii, xa̱ kumi' e̱' ña̱ va̱'a̱ ka̱ te̱ sa̱kan' mii' nasoko̱' sutu̱ ki̱ti' kui̱ti̱' xa'a̱' a̱ ña̱ ni̱ na̱soko̱' xiin' mii' Jesús, te̱ ni̱ xi'i̱ a̱ nuu̱' krusín xa'a̱' e̱'. Te̱ sutu̱ ja̱a̱n' ndii, kö̱o̱' nde̱i' ku̱mi' ra̱ xa'a̱' ña̱ va̱'a̱ ja̱a̱n'.
58013011	Sa̱kan' ña̱ nde̱i̱' ki̱ti', ti' xatia sutu̱ ka'nu' níi' xa'a̱' kua̱chi̱ ne̱ yivi̱' ti̱xi̱n yu̱kun' toto̱ mii' su̱'u̱n ka̱ ndii, xa'mi' ra̱ a̱ nuu̱' ñu̱u̱ ya̱ti̱n mii' ndiee' ni̱a̱ ja̱a̱n'.
58013012	Xa'a̱' a̱ ja̱a̱n' na sa̱kan' tu̱ Jesús ndii, ni̱ xi'i̱ a̱ nuu̱' ñu̱u̱ Jerusalén te̱ nda̱sa̱ndu̱u̱ a̱ yoo' ndi̱ti̱a̱ a̱ xiin' níi' mi̱i' a̱ ja̱a̱n'.
58013013	Xa'a̱' a̱ ja̱a̱n' na na ku'u̱n e̱', te̱ ndu̱i̱i̱n e̱' xiin' Jesús nuu̱' ñu̱u̱ ja̱a̱n', te̱ i̱i̱n kachi sa̱ka'an' ne̱ yivi̱' yoo' xiin' a̱.
58013014	Kua̱chi̱ ndii, süu̱' xa̱ yo'o' ku̱ndi̱e̱e̱ xa̱chi' e̱', süu̱' ja̱a̱n' ndii ndiatu' i̱ni̱ e̱' xa'a̱' i̱i̱n ñu̱u̱ ña̱ ko̱o̱ nuu̱' ku'u̱n e̱', ña̱ kandu'u̱' ndi̱vi'.
58013015	Xa'a̱' a̱ ja̱a̱n' na na sa̱ka'nu' e̱' Ndiosí sa̱a̱ kivi̱' kua'a̱n xiin' ña̱ ndi̱e̱e̱' Jesucristo. Te̱ ña̱ ja̱a̱n' nduu' ña̱ nasoko̱' e̱' nuu̱' Ndiosí, te̱ xiin' ña̱ ja̱a̱n' ndiee' yu̱'u' e̱' xa'a̱' a̱.
58013016	Te̱ na nä̱ndoso̱' ndo̱' sa̱a̱ ndo̱' ña̱ va̱'a̱, te̱ sa̱kan' tu̱ chindiee' ta'an' ndo̱' xiin' ña̱ kumi' ndo̱'. Kua̱chi̱ ndii ña̱ ja̱a̱n' nduu' ña̱ nasoko̱' ña̱ xtani̱ Ndiosí.
58013017	Ta̱xi̱ so̱'o̱ ndo̱' ña̱ ka'án te̱ pa̱xto ndo̱', te̱ sa̱a̱ ndo̱' ña̱ ka'án chuun' ra̱ xiin' ndo̱'. Sa̱kan' ña̱ te̱ ja̱a̱n' nduu' te̱ xito' ndo'ó nuu̱' i̱chi' Ndiosí, te̱ xiní ra̱ ña̱ na̱ta̱xi̱ ra̱ kuenta nuu̱' Ndiosí xa'a̱' ndo̱'. Ta̱xi̱ so̱'o̱ ndo̱' ña̱ ka'án ra̱, te̱ ku̱naa̱ va̱'a̱ nimá ra̱ sa̱a̱ ra̱ chu̱u̱n nuu̱' Ndiosí. Sa̱kan' ña̱ naa' sa̱ku̱ndi'ni̱ ña̱'a' ndo̱' ndii, vä̱'a̱ xaa' ndo̱'.
58013018	Ka'a̱n ndo̱' xiin' Ndiosí xa'a̱' ndu̱. Xiní ndu̱ ña̱ naá va̱'a̱ nimá ndu̱, sa̱kan' ña̱ ka'án nimá ndu̱ ña̱ sa̱chuun' nda̱ku ndu̱ xiin' sa̱kuu' ña̱ xaa' ndu̱.
58013019	Te̱ ka'án nda'vi i̱ xiin' ndo̱' ña̱ ka'a̱n va̱ ndo̱' xiin' Ndiosí xa'a̱' i̱, te̱ ku̱vi̱ na̱ndi̱ko' yachi̱ tu̱ku̱u̱ i̱ mii' ndiee' ndo̱'.
58013020	Te̱ Ndiosí nduu' ña̱ taxi' ña̱ mani̱' yoo nimá e̱', te̱ ni̱ sa̱na̱tiaku tu̱ a̱ xto̱'o̱ e̱' Jesucristo te̱i̱n ne̱ ni̱ xi'i̱. Te̱ Jesús ja̱a̱n' nduu' ña̱ pa̱xto kuu' nu̱u' nuu̱' yoo', ne̱ nduu' nde̱e̱ naa mbe̱e̱. Te̱ xa'a̱' a̱ ña̱ ni̱ xiti̱a̱ níi' a̱ ni̱ ndoo̱ Ndiosí kuento a̱ xiin' e̱' nde̱e̱ ndi'i' ni̱ kivi̱'.
58013021	Na sa̱koo' chu̱u̱n a̱ ndo'ó nuu̱' ndee ka̱ chu̱u̱n va̱'a̱ te̱ ku̱vi̱ sa̱a̱ ndo̱' ña̱ kuní a̱. Te̱ na sa̱a̱ a̱ ña̱ ja̱a̱n' xiin' ndo̱' sa̱a̱ xtani̱ mi̱i' a̱ xiin' ña̱ ndi̱e̱e̱' Jesucristo, ña̱ xata'a̱n kui̱ti̱' sa̱ka'nu' e̱' nde̱e̱ a̱ma̱a̱ ka̱ kivi̱'. Sa̱kan' na ku̱ndu̱u̱ a̱.
58013022	Ña̱ni̱ ta'an' i̱, ka'án nda'vi i̱ xiin' ndo̱' ña̱ na̱ti̱i̱n va̱'a̱ ndo̱' ña̱ sie, ña̱ ni̱ ke̱'i̱ i̱ yo'o', ña̱ xandieni ndo'ó, ña̱ ti'vi' i̱ nda̱'a' ndo̱'.
58013023	Sakuni' tu̱'u̱n i̱ ndo'ó ña̱ xa̱ ni̱ ke̱ta̱ ña̱ni̱ e̱' Timoteo vi̱'e̱ ka̱a̱, sa̱kan' na kuii' naa' yachi̱ ki̱xi̱n ra̱ ndii, ku'u̱n i̱ xiin' ra̱ ku'u̱n ko̱to̱ i̱ ndo'ó.
58013024	Kua'a̱n Ndiosí na ko̱o̱ na sa̱kuu' te̱ pa̱xto ndo̱', te̱ sa̱kan' tu̱ sa̱kuu' i̱nga̱ ne̱ nduu' kuenta Ndiosí. Te̱ ti'vi' tu̱ ne̱ ta'an' e̱', ne̱ ndiee' Italia, cha'an' ndo̱'.
58013025	Na sa̱ñu'u' na Ndiosí sa̱kuu' ndo'ó. Sa̱kan' na ku̱ndu̱u̱ a̱.
59001001	Yu'u̱ nduu' Santiago, te̱ xika' nuu' nuu̱' Ndiosí xiin' nuu̱' xto̱'o̱ e̱' Jesucristo. Ti'vi' i̱ cha'an' ndo'ó ne̱ uxi̱ uvi̱ ti̱'vi̱, ne̱ ta'an' i̱, ne̱ Israel, ne̱ ni̱ kiku̱ ki'in' xaan' i̱i̱n yivi̱'.
59001002	Ña̱ni̱ ta'an' i̱, na na̱kua̱tia' va̱ nimá ndo̱' kii̱' ndo'o' ndo̱' nuu̱' ndee ka̱ tu̱ndo'o̱'.
59001003	Kua̱chi̱ ndii xa̱ xiní ndo̱' ña̱ kii̱' ndo'o' ndo̱' nuu̱' ndee ka̱ ña̱'a̱ xa'a̱' a̱ ña̱ i̱ni̱ ndo̱' xini ndo̱' Ndiosí ndii, chindiee' a̱ te̱ ita' ni̱'i̱ ka̱ ndo̱' nuu̱' ña̱ i̱ni̱ ndo̱' ja̱a̱n'.
59001004	Te̱ naa' ita' ni̱'i̱ ndo̱' nuu̱' ña̱ i̱ni̱ ndo̱' ja̱a̱n', te̱ chi̱ndi̱e̱e' a̱ ndo'ó nuu̱' tu̱ndo'o̱' nde̱e̱ so'o̱' ndi'i', te̱ ku̱ndu̱u̱ xa̱chi' ndo̱' ne̱ xata'a̱n nuu̱' Ndiosí, te̱ ku̱ndu̱u̱ tu̱ ndo̱' ne̱ xinu̱ xa̱chi' nuu̱' a̱, te̱ kö̱o̱' ña̱ kuni̱ xa̱chi' ka̱ nuu̱' ndo̱'.
59001005	Te̱ naa' yoo sa̱va̱ ndo'ó, ne̱ kuní ka̱ ña̱ xini tuní nuu̱' ndii, kaka̱n ndo̱' a̱ nuu̱' Ndiosí, te̱ ta̱xi̱ a̱ ña̱ ja̱a̱n' nda̱'a' ndo̱'. Sa̱kan' ña̱ Ndiosí ndii, taxi' a̱ kua'a̱' ña̱ va̱'a̱ nuu̱' e̱', te̱ xï'é a̱ nuu̱' e̱' xa'a̱' a̱ ña̱ xikán e̱' ña̱ ja̱a̱n' nuu̱' a̱.
59001006	Ndisu̱ i̱ni̱ ndo̱' te̱ kaka̱n ndo̱' a̱, te̱ kü̱ndu̱u̱ ndo̱' ne̱ uvi̱ a̱ xanini, sa̱kan' ña̱ ne̱ uvi̱ a̱ xanini ndii, nduu' ni̱a̱ nde̱e̱ naa ti̱kui mi̱ni̱ ka'nu', te' kua'a̱n kua̱xi̱ xika' xaa' tachi̱', te̱ yo'o' ni̱ ja̱a̱n' koyo' a̱ ra'.
59001007	Kua̱chi̱ ndii, ne̱ xaa' ña̱ ja̱a̱n' ndii, na kä̱ni̱ni̱ ni̱a̱ ña̱ na̱ti̱i̱n ni̱a̱ i̱i̱n ña̱ xikán ni̱a̱ ja̱a̱n' nuu̱' xto̱'o̱ e̱'.
59001008	Sa̱kan' ña̱ ne̱ uvi̱ nimá nduu' ni̱a̱, te̱ ximi̱' ko̱o̱ tu̱ i̱ni̱ ni̱a̱ nuu̱' sa̱kuu' ña̱ xaa' ni̱a̱.
59001009	Ña̱ni̱ ta'an' e̱', ne̱ nda'vi kuu' ndii, na va̱'a̱ ku̱ni̱ ni̱a̱ ña̱ nduu' ni̱a̱ ne̱ ka'nu' nuu̱' Ndiosí.
59001010	Ndisu̱ ne̱ vika̱' ndii, na va̱'a̱ kuni ni̱a̱ ña̱ nduu' ni̱a̱ ne̱ nda'vi kuu' nimá ni̱ xa̱a̱ Ndiosí, sa̱kan' ña̱ ña̱ vika' ni̱a̱ ja̱a̱n' ndii, ndo̱ñu'u' a̱ nde̱e̱ naa i̱ta̱ ku'u̱.
59001011	Kua̱chi̱ ndii, kii̱' ke̱ta̱ ñu̱'u̱ sanandii̱' ndi̱e̱e' a̱ ndii, ichi̱ ku'u̱ ja̱a̱n', te̱ koyo̱ i̱ta̱ a̱, te̱ ndo̱ñu'u' ña̱ nda̱tu̱n' a̱. I̱i̱n kachi ku̱ndo̱'o̱ tu̱ ne̱ vika̱', sa̱kan' ña̱ ndo̱ñu'u' ne̱ ja̱a̱n', te̱ ndo̱ñu'u' tu̱ ña̱ xachuun' ni̱a̱ xiin' ña̱ vika' ja̱a̱n'.
59001012	Sañu'u' va̱ Ndiosí yo̱o̱ ka̱ xandieni nuu̱' ña̱ xamaña, sa̱kan' ña̱ kii̱' ka̱nando ni̱a̱ nuu̱' ña̱ ja̱a̱n' ndii, na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i', ña̱ nduu' nde̱e̱ naa corona ña̱ ni'í' ne̱ kanando, ña̱ ni̱ ta̱xi̱ Ndiosí kuento a̱ xa'a̱' nuu̱' ne̱ ndani̱ ña̱'a'.
59001013	Na kä'a̱n yo̱o̱ ka̱ kii̱' xito' kua'a ña̱'a' ña̱ ki̱ni̱ ndii: “Ndiosí ni̱ xi̱to̱ kua̱'a̱ yu'u̱.” Kua̱chi̱ ndii kö̱o̱' ndi̱e̱e̱' nde̱e̱ i̱i̱n ña̱'a̱ te̱ sa̱nama' a̱ Ndiosí nuu̱' kua̱chi̱, te̱ ni̱ nde̱e̱ mi̱i' Ndiosí xïto' kua̱'a̱ nde̱e̱ i̱i̱n ne̱ yivi̱' te̱ koyo̱ ni̱a̱ nuu̱' kua̱chi̱.
59001014	Süu̱' ja̱a̱n' ndii ña̱ ki̱ni̱, ña̱ ndioo̱' i̱ni̱ mi̱i' ni̱a̱, nduu' ña̱ xito' kua'a ña̱'a', te̱ xiku'ún ni̱a̱ nuu̱' kua̱chi̱.
59001015	Te̱ xa'a̱' a̱ ña̱ ki̱ni̱ ndioo̱' i̱ni̱ ni̱a̱ ndii, xaa' ni̱a̱ kua̱chi̱. Te̱ kii̱' xaa' te̱ xaa' ni̱a̱ kua̱chi̱ ja̱a̱n' ndii, ku̱vi̱ xa̱chi' ni̱a̱ nuu̱' Ndiosí xa'a̱' a̱ ja̱a̱n'.
59001016	Ne̱ kua'a ña̱ni̱ ta'an' i̱, kü̱ni̱ xa'an' xiin' mi̱i' ndo̱'.
59001017	Kua̱chi̱ ndii Ndiosí taxi' sa̱kuu' ña̱ va̱'a̱, te̱ sa̱kuu' ña̱ ndo̱o̱ kua̱xi̱ mii' ndu'u̱' a̱ ndi̱vi', te̱ su̱vi̱ tu̱ a̱ nduu' ña̱ ni̱ xa̱'a̱ sa̱kuu' ña̱ yi'é ndiee' ndi̱vi'. Te̱ Ndiosí ndii, kö̱o̱' kivi̱' namá a̱ nde̱e̱ naa xaa' ña̱ yi'é ndiee' ndi̱vi' ja̱a̱n', ni̱ nde̱e̱ näma̱ tu̱ a̱ nde̱e̱ naa xaa' ku̱nda'vi̱ ña̱ ja̱a̱n'.
59001018	Te̱ xa'a̱' a̱ ña̱ kuní mi̱i' a̱, ni̱ sa̱tuví a̱ yoo' xiin' tu̱'u̱n a̱, ña̱ ndi̱xa̱, te̱ ku̱ndu̱u̱ e̱' si'e̱ a̱, ne̱ nu̱u' nuu̱' sa̱kuu' ña̱ ni̱ xa̱'a̱ a̱.
59001019	Ne̱ kua'a, ña̱ni̱ ta'an' i̱, xa'a̱' a̱ ja̱a̱n' na kuní a̱ ña̱ ko̱o̱ tu̱'va̱ sa̱kuu' e̱' te̱ ku̱ni̱ so̱'o̱ e̱' ña̱ ka'án i̱nga̱ ne̱ yivi̱', te̱ ndiatu' e̱' xiin' ña̱ ka'a̱n e̱', te̱ nä̱saa̱' yachi̱ tu̱ e̱'.
59001020	Kua̱chi̱ ndii, ña̱ kui'e̱ ne̱ yivi̱' ndii, täxi' a̱ sa̱chuun' nda̱ku ni̱a̱ sa̱a̱ kuní Ndiosí.
59001021	Ña̱ ja̱a̱n' na kuii' na̱ko̱o̱ ndo̱' sa̱kuu' ña̱ xe'na', xiin' sa̱kuu' ña̱ ni̱a̱'a ña̱ yoo va̱ nuu̱' kivi̱' ñu̱u̱ ndo̱'. Te̱ na̱ti̱i̱n maso ndo̱' tu̱'u̱n ña̱ ni̱ chi̱'i̱ Ndiosí nimá ndo̱', sa̱kan' ña̱ ña̱ ja̱a̱n' kumi' ndi̱e̱e̱' te̱ sa̱kakú a̱ ndo'ó.
59001022	Ndisu̱ kü̱ni̱ xa'an' xiin' mi̱i' ndo̱', süu̱' ku̱ni̱ so̱'o̱ kui̱ti̱' ndo̱' tu̱'u̱n ja̱a̱n'. Süu̱' ja̱a̱n' ndii, kuní a̱ sa̱a̱ tu̱ ndo̱' ña̱ ka'án a̱.
59001023	Kua̱chi̱ ndii, ne̱ xini so̱'o̱ kui̱ti̱' tu̱'u̱n ja̱a̱n', te̱ xäa' ni̱a̱ ña̱ ka'án a̱ ndii, nduu' ni̱a̱ nde̱e̱ naa i̱i̱n ne̱ xito' ndi̱a̱a̱ ndi'i̱ nuu̱' ni̱a̱ nuu̱' yuu̱' peko.
59001024	Te̱ kii̱' ndi̱'i̱ ko̱to̱ ndi̱a̱a̱ xiin' mi̱i' ni̱a̱, te̱ kua'a̱n ni̱a̱ ndii, i̱i̱n kani̱' va̱ te̱ nandoso̱' ni̱a̱ sa̱a̱ kaa' nuu̱' ni̱a̱.
59001025	Ndisu̱ ne̱ xini so̱'o̱ tu̱'u̱n nde̱i' Ndiosí, te̱ xito' ndi'i̱ ni̱a̱ ña̱ ka'án a̱ xiin' ni̱a̱, te̱ ndikún ki̱xin' ni̱a̱ a̱, te̱ nändoso̱' ni̱a̱ a̱ ndii, sañu'u' ña̱'a' Ndiosí, te̱ xaa' ni̱a̱ a̱. Sa̱kan' ña̱ tu̱'u̱n nde̱i' ja̱a̱n' ndii, i̱i̱n ña̱ va̱'a̱ ndi̱'i̱ nduu' a̱, te̱ sandoó ndiká a̱ yoo' nuu̱' kua̱chi̱ e̱'.
59001026	Te̱ naa' yo̱o̱ ka̱ tuu ña̱ nduu' ni̱a̱ ne̱ xaa' xna̱'a̱ ña̱ kuní Ndiosí, ndisu̱ xïto' ni̱a̱ sa̱a̱ ko̱o̱ yu̱'u' ni̱a̱ ndii, xini xa'an' xiin' mi̱i' ni̱a̱, te̱ ndïaa ya'vi' ña̱ xaa' ni̱a̱ ja̱a̱n' nuu̱' a̱.
59001027	Sa̱kan' ña̱ ña̱ ndo̱o̱ xiin' ña̱ nda̱ku nuu̱' yu̱va' e̱' Ndiosí, ña̱ xtani̱ a̱ sa̱a̱ e̱' ndii, ña̱ yo̱'o̱' nduu' a̱: ña̱ ko̱to̱ e̱' ne̱ kuachi̱' nda'vi, te̱ sa̱kan' tu̱ ña̱'a' kuaa̱n' kii̱' ndo'o' ni̱a̱, te̱ ko̱to̱ xiin' mi̱i' e̱' nuu̱' kua̱chi̱ ña̱ yoo i̱i̱n yivi̱'.
59002001	Ña̱ni̱ ta'an' i̱, xa'a̱' a̱ ña̱ i̱ni̱ e̱' xini e̱' xto̱'o̱ e̱' Jesucristo, ña̱ ka'nu' koo' chukuu' ndii, kuní a̱ ña̱ i̱i̱n kachi ti̱i̱n mani̱' e̱' ndee ka̱ nuu̱' ne̱ yivi̱'.
59002002	Sa̱a̱ e̱' kuenta ndii, ndi'vi̱ i̱i̱n te̱ vika̱' ni'nu' toto̱ va̱'a̱, te̱ ñu'u' tu̱ i̱i̱n ka̱xun nda̱'a' va̱'a̱ nuu̱' nda̱'a' ra̱, mii' nakayá ndo̱', te̱ ndi'vi̱ tu̱ i̱i̱n te̱ nda'vi kuu' ni'nu' toto̱ ya̱ta' i̱kan'.
59002003	Te̱ ko̱to̱'ni̱ ndo̱' nuu̱' te̱ vika̱' ja̱a̱n', te̱ ka'a̱n ndo̱' xiin' ra̱ ndii: “Ni̱a̱'a̱ ya̱ti̱n yo'o' ku̱ndu'u̱' u̱n', tákui'e”, kachi̱ ndo̱'. Te̱ ka'a̱n tu̱ ndo̱' xiin' te̱ nda'vi kuu' ja̱a̱n' ndii: “Nde̱e̱ kaa̱' kui̱i̱n ndi̱chi̱ yo'ó, uun ñu̱'u' mii' ita' xa'a̱' i̱ yo'o' ku̱ndu'u̱' u̱n'”, kachi̱ ndo̱' xiin' te̱ ja̱a̱n'. Naa' sa̱kan' nduu' a̱ ndii,
59002004	xa̱ i̱i̱n kächi ti̱i̱n mani̱' ndo̱' ne̱ yivi̱' kii̱' xaa' ndo̱' sa̱kan', te̱ nduu' ndo̱' nde̱e̱ naa te̱ xa'nú kua̱chi̱, te̱ xächuun' nda̱ku.
59002005	Ne̱ kua'a ña̱ni̱ ta'an' i̱, chu̱u̱n xa'a' va̱ ndo̱' ña̱ ka'a̱n i̱ xiin' ndo̱' vi̱ti̱n: ¿Ñáá xïní ndo̱' ña̱ ni̱ na̱ka̱xi̱n Ndiosí ne̱ nda'vi kuu' i̱i̱n yivi̱' yo'o' te̱ i̱ni̱ va̱ ni̱a̱ ku̱ni̱ ña̱'a' ni̱a̱? Te̱ kii̱' xaa' ni̱a̱ sa̱kan' ndii, nde̱e̱ naa vika' ni̱a̱ nuu̱' a̱ xa'a̱' a̱ ña̱ natiin' ni̱a̱ ña̱ ka̱'ndi̱a̱ chuun' a̱ nimá ni̱a̱ sa̱a̱ ni̱ ta̱xi̱ a̱ kuento a̱ nuu̱' ne̱ ndani̱ ña̱'a'.
59002006	Ndisu̱ ndo'ó ndii, mi̱i' kuu' ndo̱' xiin' ne̱ nda'vi kuu' ja̱a̱n'. ¿Sa̱a̱ tu̱ xïní ndo̱' ña̱ ne̱ vika̱' ja̱a̱n' nduu' ne̱ mi̱i' kuu' xiin' ndo̱', te̱ su̱vi̱ tu̱ ni̱a̱ nduu' ne̱ tiin' kua̱chi̱ siki' ndo'ó, te̱ kua'a̱n ni̱a̱ xiin' ndo̱' nde̱e̱ vi̱'e̱ mii' xa'nú te̱ yivi̱' kua̱chi̱?
59002007	¿Sa̱a̱ tu̱ xïní ndo̱' ña̱ su̱vi̱ tu̱ ni̱a̱ nduu' ne̱ kani̱a̱'a xa'a̱' kivi̱' nda̱tu̱n' xto̱'o̱ e̱', ña̱ i̱ni̱ e̱' xini e̱'?
59002008	Ka'án tu̱'u̱n nde̱i' ka'nu' ka̱ mii' yoso̱' a̱ nuu̱' tu̱tu̱ Ndiosí ndii: “Ku̱ndani̱ ndo̱' ne̱ yivi̱' xiin' ndo̱' nde̱e̱ naa ndani̱ xiin' mii' mi̱i' ndo̱'.” Sa̱kan' yoso̱' a̱. Naa' ndi̱xa̱ xna̱'a̱ saxinú ndo̱' ña̱ ja̱a̱n' ndii, va̱'a̱ xaa' ndo̱'.
59002009	Ndisu̱ na ï̱i̱n kachi ti̱i̱n mani̱' ndo̱' ne̱ yivi̱' ndii, xa̱ ni̱ xa̱a̱ ndo̱' kua̱chi̱ xa'a̱' a̱ ña̱ ni̱ xka'ndi̱a̱ ndo̱so̱' ndo̱' ña̱ ka'án tu̱'u̱n nde̱i' ja̱a̱n', te̱ xa̱ ne̱ ndiso' kua̱chi̱ nduu' ndo̱' nuu̱' a̱.
59002010	Kua̱chi̱ ndii yo̱o̱ ka̱ saxinú sa̱kuu' tu̱'u̱n nde̱i' ja̱a̱n', ndisu̱ xka'ndíá ndo̱so̱' ni̱a̱ i̱i̱n yu̱'u' kui̱ti̱' a̱ ndii, kumi' kua̱chi̱ ni̱a̱ nuu̱' Ndiosí xa'a̱' sa̱kuu' a̱.
59002011	Kua̱chi̱ ndii, su̱vi̱ Ndiosí ja̱a̱n' ni̱ ka'a̱n ndii: “Kümi' u̱n' musa u̱n'.” Te̱ su̱vi̱ tu̱ a̱ ni̱ ka'a̱n ndii: “Kä̱'ni̱' u̱n' ne̱ yivi̱'”, ni̱ kachi̱ a̱. Ña̱ ja̱a̱n' na kuii' naa' nï̱ kumi' ndo̱' musa ndo̱', ndisu̱ ni̱ xa̱'ni̱' ndo̱' i̱i̱n ne̱ yivi̱' ndii, xa̱ kumi' kua̱chi̱ ndo̱' nuu̱' Ndiosí xa'a̱' sa̱kuu' tu̱'u̱n nde̱i' a̱.
59002012	Sa̱kan' na kuii' ndo'ó ndii, nda̱tu'un' va̱'a̱ ndo̱', te̱ sa̱chuun' va̱'a̱ tu̱ ndo̱', sa̱kan' ña̱ xiní ndo̱' ña̱ sa̱na'má Ndiosí yoo' nuu̱' kua̱chi̱ e̱' xiin' tu̱'u̱n nde̱i' a̱, ña̱ sandoó ndiká yoo' nuu̱' kua̱chi̱ e̱'.
59002013	Kua̱chi̱ ndii kü̱vi̱ta xa̱chi' i̱ni̱ Ndiosí xa'a̱' yo̱o̱ ka̱ kii̱' sa̱na'má ña̱'a' a̱ naa' nï̱ ku̱vi̱ta i̱ni̱ ni̱a̱ xa'a' ne̱ yivi̱', sa̱kan' ña̱ ne̱ ni̱ ku̱vi̱ta i̱ni̱ xa'a̱' ne̱ yivi̱' ndii, ke̱ta̱ va̱'a̱ ni̱a̱ kii̱' sa̱na'má ña̱'a' a̱.
59002014	Ña̱ni̱ ta'an' i̱, ne̱ ka'án ña̱ i̱ni̱ ni̱a̱ xini ni̱a̱ Ndiosí, te̱ xäa' ni̱a̱ ña̱ va̱'a̱ ndii, kuä̱sa̱' kuní xa̱chi' ña̱ ka'án ni̱a̱ ja̱a̱n', te̱ kü̱vi̱ kaku̱ ni̱a̱ nuu̱' kua̱chi̱ xiin' ña̱ ka'án kui̱ti̱' ni̱a̱ ña̱ i̱ni̱ ni̱a̱.
59002015	Sa̱a̱ e̱' kuenta ndii, yoo i̱i̱n ne̱ xika' i̱chi' Ndiosí xiin' e̱', tiaa̱, uun ña̱'a' nduu' ni̱a̱, te̱ kuní toto̱ kui̱'nu̱ ni̱a̱, te̱ kuní tu̱ ña̱ ku̱ti̱a̱ku̱ ni̱a̱,
59002016	te̱ ka'án i̱i̱n ndo'ó xiin' ne̱ ja̱a̱n' ndii: “Ndiosí na ku'u̱n xiin' u̱n', na ko̱o̱ na toto̱ u̱n' xiin' ña̱ tiaku u̱n'”, kachi̱ ndo̱', ndisu̱ tä̱xi̱ ndo̱' ña̱ kuní nuu̱' ni̱a̱ ndii, kö̱o̱' nde̱e̱ i̱i̱n ña̱ va̱'a̱ ni̱ xaa' ndo̱' xa'a̱' ne̱ ja̱a̱n' na sa̱kan'.
59002017	Nii' sa̱kan' nduu' tu̱ a̱ xiin' ne̱ ka'án kui̱ti̱' ña̱ i̱ni̱ ni̱a̱ xini Ndiosí, te̱ xäa' ni̱a̱ ña̱ va̱'a̱ ndii, i̱i̱n ña̱ kuä̱sa̱' kuní nduu' ña̱ i̱ni̱ ni̱a̱ ja̱a̱n'.
59002018	Ndisu̱ sa̱a̱ e̱' kuenta ndii, ka'a̱n yo̱o̱ ka̱ ndii: “Yo'ó ndii, i̱ni̱ u̱n' xini u̱n' Ndiosí, te̱ yu'u̱ ndii, xaa' i̱ ña̱ va̱'a̱.” Kü̱vi̱ nia'a̱ ndo̱' yu'u̱ ña̱ i̱ni̱ ndo̱' xini ndo̱' Ndiosí kii̱' kö̱o̱' ña̱ va̱'a̱ xaa' ndo̱'. Ndisu̱ yu'u̱ ndii, xiin' ña̱ va̱'a̱ ña̱ xaa' i̱ ku̱vi̱ nia'á i̱ ndo'ó ña̱ i̱ni̱ i̱ xini i̱ Ndiosí.
59002019	¿Ñáá kandixa' ndo'ó ña̱ yoo i̱i̱n nda̱a̱' kui̱ti̱' Ndiosí? Va̱'a̱ xaa' ndo̱'. Ndisu̱ nde̱e̱ ña̱ ndi̱va̱'a̱ kandixa' ña̱ ja̱a̱n', te̱ yi'vi va̱ ña̱'a' a̱.
59002020	¡Ne̱ küu' kaxi' nduu' ndo'ó! Xa'a̱' a̱ ña̱ ka'án kui̱ti̱' ndo̱' ña̱ i̱ni̱ ndo̱' xini ndo̱' Ndiosí, te̱ xäa' ndo̱' ña̱ va̱'a̱ ndii, i̱i̱n ña̱ kuä̱sa̱' kuní nduu' ña̱ i̱ni̱ ja̱a̱n'.
59002021	Xa̱ xiní ndo̱' ña̱ Abraham, te̱ xii̱' ya̱ta' e̱' ndii, ni̱ ka'a̱n Ndiosí ña̱ te̱ nda̱ku nimá nduu' ra̱ nuu̱' a̱ xa'a̱' a̱ ña̱ ni̱ xa̱a̱ ra̱ kii̱' ni̱ xika̱ ra̱ na̱soko̱' ra̱ si'e̱ ra̱ Isaac sa̱a̱ ni̱ ka'a̱n chuun' a̱ xiin' ra̱.
59002022	Te̱ ko̱to̱ ndo̱' sa̱a̱ ni̱ xa̱chuun' inga' ña̱ i̱ni̱ ra̱ xini ra̱ Ndiosí xiin' ña̱ ni̱ xa̱a̱ ra̱. Te̱ xiin' ña̱ ni̱ xa̱a̱ ra̱ ja̱a̱n' ni̱ xinu̱ ña̱ i̱ni̱ ra̱ ja̱a̱n'.
59002023	Xa'a̱' a̱ ja̱a̱n' na ni̱ xinu̱ ña̱ yoso̱' nuu̱' tu̱tu̱ Ndiosí mii' ka'án a̱ ndii: “Ni̱ i̱ni̱ Abraham ni̱ xi̱ni̱ ra̱ Ndiosí, te̱ ni̱ ka'a̱n a̱ ña̱ te̱ xachuun' nda̱ku nduu̱' ra̱ nuu̱' a̱.” Sa̱kan' yoso̱' a̱. Te̱ ni̱ ka'a̱n tu̱ a̱ ña̱ te̱ xiní ta'an' xiin' a̱ nduu' ra̱.
59002024	Ña̱ ja̱a̱n' na kuii' xiní e̱' ndii, süu̱' xa'a̱' a̱ ña̱ ka'án kui̱ti̱' ne̱ yivi̱' ña̱ i̱ni̱ ni̱a̱ xini ni̱a̱ Ndiosí, te̱ nduu' ni̱a̱ ne̱ xachuun' nda̱ku nuu̱' a̱. Süu̱' ja̱a̱n' ndii xa'a̱' a̱ ña̱ xaa' tu̱ ni̱a̱ ña̱ va̱'a̱ nduu' ni̱a̱ ne̱ xachuun' nda̱ku nuu̱' a̱.
59002025	Te̱ xa̱ xiní tu̱ ndo̱' sa̱a̱ ni̱ xka'ndi̱a̱ a̱ xiin' Rahab, ña' ni̱ xi̱ko̱' xiin' mii' mi̱i'. Nde̱e̱ ña' ja̱a̱n' ni̱ ka'a̱n Ndiosí ña̱ ña' xachuun' nda̱ku nduu' a' nuu̱' a̱ xa'a̱' a̱ ña̱ ni̱ na̱ti̱i̱n va̱'a̱ a' te̱ Israel, te̱ kuan ko̱to̱ maña ñu̱u̱ a', te̱ ni̱ ti̱'vi' ña̱'a' a' i̱nga̱ i̱chi', te̱ ni̱ kaku̱ ra̱.
59002026	Sa̱kan' na kuii' i̱i̱n ñu̱'u' nde'i̱ kii̱' kö̱o̱' ka̱ nimá a̱ ndii, xa̱ ni̱ xi'i̱ a̱, nii' sa̱kan' tu̱ yoo ña̱ i̱ni̱ e̱' naa' kö̱o̱' ña̱ va̱'a̱ xaa' e̱'.
59003001	Ña̱ni̱ ta'an' i̱, na ndü̱ku' kua'a̱' va̱ ndo'ó ña̱ ku̱ndu̱u̱ ndo̱' ne̱ sania'á, sa̱kan' ña̱ xiní e̱' ndii, ndi̱e̱e' ka̱ naka̱n Ndiosí kuenta nuu̱' ndu'u̱, ne̱ sania'á, te̱ sa̱kan' ne̱ xini so̱'o̱ ña̱ ja̱a̱n'.
59003002	Sa̱kuu' e̱' ndii, ki'in' va̱ i̱chi' xaa' e̱' ña̱ vä̱'a̱. Ndisu̱ naa' yoo i̱i̱n ne̱ yivi̱', ne̱ kö̱o̱' kivi̱' xaa' ña̱ ja̱a̱n' xiin' ña̱ ka'án ni̱a̱ ndii, ne̱ yivi̱' va̱'a̱ xa̱chi' nduu' ni̱a̱, te̱ ku̱vi̱ ndiko' ni'i' xiin' mi̱i' tu̱ ni̱a̱ nuu̱' kua̱chi̱.
59003003	Nde̱e̱ naa xaa' tu̱ e̱' kii̱' chika'ni' e̱' ka̱a̱ yu̱'u' kuei, te̱ sa̱a̱ ri' ña̱ kuní e̱' ndii, ku̱vi̱ ndi̱ko̱ ni'i' e̱' ri', te̱ ku'u̱n ri' mii' ka̱ kuní e̱'.
59003004	Ko̱to̱ tu̱ ndo̱' sa̱a̱ xaa' tundo̱o', tee̱' ndee na'nu' xa̱va̱'a̱ tun' ja̱a̱n', te̱ ndi̱e̱e' va̱ xika' tachi̱' ndii, xiin' i̱i̱n tun' lulu kui̱ti̱' ku̱vi̱ satuvi̱' te̱ yivi̱' nu̱', te̱ kua'a̱n nu̱' mi̱i' ka̱ kuní ra̱.
59003005	Sa̱kan' tu̱ xaa' yaa̱' e̱' ndii, i̱i̱n ña̱ lulu kuenta ñu̱'u' nde'i̱ e̱' nduu' a̱, ndisu̱ kumi' a̱ ndi̱e̱e̱' te̱ ka'án ni̱nu̱ a̱ xa'a̱' ña̱ na'nu' ya'a̱. Te̱ nduu' a̱ nde̱e̱ naa i̱i̱n ñu'u̱ ti̱liki̱n', ña̱ ku̱vi̱ ka̱'mi̱ kua'a̱' xa̱va̱'a̱ xiki̱' na'nu'.
59003006	Te̱ sa̱kan' tu̱ yaa̱' e̱' ndii, nde̱e̱ naa ñu'u̱ nduu' a̱. Te̱ i̱i̱n xaan' mii' ñu'u' chitu' vi̱' ña̱ ni̱a̱'a nduu' tu̱ a̱. Te̱ i̱i̱n tu'u̱n' ñu̱'u' nde'i̱ e̱', ña̱ ku̱vi̱ sati̱vi' ka̱nii' e̱', nduu' a̱, te̱ nde̱e̱ kii̱' tuví e̱' xiin' nde̱e̱ skachi' ku̱vi̱ e̱' ndii, ku̱vi̱ sati̱vi' a̱ yoo', sa̱kan' ña̱ nde̱e̱ naa ñu'u̱, ña̱ kua̱xi̱ vi̱'e̱ ndi̱a̱ya', nduu' a̱.
59003007	Ndi̱xa̱ nduu' a̱ ndii, chu̱u̱n va̱ ne̱ yivi̱' sa̱maso ni̱a̱ sa̱kuu' nuu̱' ki̱ti' i̱ku', naa kuu' ti' ku̱mi' ta'an xa'a̱', xiin' sa̱a̱, xiin' ti' kañuu' ti̱xi̱n, xiin' ti' ñu'u' mi̱ni̱ ka'nu'.
59003008	Ndisu̱ nde̱e̱ i̱i̱n e̱' kü̱vi̱ sa̱maso yaa̱' e̱'. Sa̱kan' ña̱ i̱i̱n ña̱ ni̱a̱'a nduu' a̱, te̱ kü̱vi̱ ndi̱ko' ni'i' ña̱'a' e̱'. Te̱ xiin' yaa̱' e̱' ja̱a̱n' ka'án e̱' kuento xatu̱, ña̱ satuxu'ví ne̱ yivi̱'.
59003009	Te̱ xiin' yaa̱' e̱' ja̱a̱n' tu̱ xaka'nu' e̱' Ndiosí, yu̱va' e̱', te̱ xiin' ña̱ ja̱a̱n' tu̱ sanacha'an' e̱' ne̱ yivi̱', ne̱ ni̱ xa̱'a̱ Ndiosí sa̱a̱ kuu' mi̱i' a̱.
59003010	Xiin' yu̱'u' e̱' ka'án va̱'a̱ e̱' xa'a̱' ne̱ yivi̱' te̱ xiin' ña̱ ja̱a̱n' tu̱ sanacha'an' ña̱'a' e̱'. Ña̱ni̱ ta'an' i̱, xäta'a̱n sa̱a̱ e̱' sa̱kan'.
59003011	Sa̱kan' ña̱ i̱i̱n xaan' mii' kiee' ti̱kui ndii, kü̱vi̱ ki̱e̱e̱ ti̱kui va̱'a̱ xiin' ti̱kui uva̱.
59003012	Ña̱ni̱ ta'an' i̱, sa̱kan' tu̱ i̱tun' higo ndii, kü̱vi̱ ku̱u̱n nduu̱' olivo nda̱'a' nu̱', ni̱ nde̱e̱ kü̱vi̱ tu̱ ku̱u̱n nduu̱' higo nda̱'a' yo̱'o' uva, sa̱kan' na kuii' ni̱ nde̱e̱ kü̱vi̱ tu̱ ki̱e̱e̱ ti̱kui va̱'a̱ mii' kiee' ti̱kui uva̱.
59003013	Naa' ka'ni̱ sa̱va̱ ndo'ó ne̱ xini tuní ndii, na nia'a̱ ndo̱' ña̱ ja̱a̱n' xiin' ña̱ va̱'a̱ ña̱ xaa' ndo̱', xiin' ña̱ maso kuu' ndo̱', ña̱ taxi' ña̱ xini tuní ndo̱' ja̱a̱n'.
59003014	Ndisu̱ naa' nda̱si̱' va̱ nuu̱' ndo̱' xini ndo̱' ne̱ yivi̱', te̱ kuni na̱kuita̱ tu̱ ndo̱' xiin' ni̱a̱ ndii, kö̱o̱' nde̱e̱ i̱i̱n xa'a̱' ña̱ ka'a̱n ni̱nu̱ ndo̱', te̱ xini xa'an' ndo̱' xa'a̱' ña̱ ndi̱xa̱.
59003015	Ña̱ xini tuní ña̱ kumi' ndo̱' ja̱a̱n' ndii, süu̱' Ndiosí taxi' a̱, süu̱' ja̱a̱n' ndii ña̱ xini tuní, ña̱ yoo i̱i̱n yivi̱' kui̱ti̱' nduu' a̱, ña̱ ni̱ na̱ta̱'vi' xíni' ne̱ yivi̱', ña̱ taxi' ña̱ ndi̱va̱'a̱.
59003016	Kua̱chi̱ ndii mii' yoo ne̱ nda̱si̱' nuu̱' xini ni̱a̱ ne̱ yivi̱', te̱ kuni na̱kuita̱ tu̱ ni̱a̱ xiin' i̱nga̱ ne̱ yivi̱' ndii, ndïee' mani̱' ni̱a̱, te̱ xaa' ni̱a̱ sa̱kuu' nuu̱' ña̱ ni̱a̱'a.
59003017	Ndisu̱ yoo', ne̱ kumi' ña̱ xini tuní ña̱ taxi' Ndiosí ja̱a̱n' ndii, xika' ndo̱o̱ e̱' nuu̱' i̱chi' a̱, te̱ sa̱kan' tu̱ ndiee' mani̱' e̱', te̱ va̱'a̱ nimá e̱' xini e̱' ne̱ yivi̱', te̱ nda'vi kuu' e̱' xiin' ne̱ yivi̱', te̱ kuvita i̱ni̱ e̱' xa'a̱' ne̱ yivi̱', te̱ sa̱kan' tu̱ xaa' e̱' kua'a̱' ña̱ va̱'a̱, te̱ näkaxin tu̱ e̱' ne̱ yivi̱', te̱ ndüu' tu̱ e̱' ne̱ uvi̱ nimá.
59003018	Sa̱kan' ña̱ ne̱ nduku' ña̱ ndiee' mani̱' ne̱ yivi̱' ndii, xika' mani̱' ni̱a̱ i̱i̱n yivi̱', te̱ na̱ti̱i̱n ni̱a̱ ña̱ xaa' ne̱ yivi̱' ña̱ kuní Ndiosí.
59004001	¿Ñáá xïní ndo̱' mii' kua̱xi̱ tu̱n kui'e̱ xiin' ñu'u̱ ña̱ yoo te̱i̱n ndo̱'? Su̱u̱ ña̱ ki̱ni̱ ndioo̱' i̱ni̱ mi̱i' ndo̱' ja̱a̱n' sakaku' ña̱ ku̱nta'an' nimá ndo̱' xiin' ña̱ va̱'a̱ ña̱ kuní a̱ sa̱a̱ ndo̱'.
59004002	Ndioo̱' i̱ni̱ ndo̱' xa'a̱' ña̱'a̱, te̱ kö̱o̱' a̱ natiin' ndo̱'. Xa'ni̱' ndo̱' ne̱ yivi̱', te̱ kündieni ka̱ ndo̱' ña̱ nda̱si̱' va̱ nuu̱' ndo̱' xini ña̱'a' ndo̱', ndisu̱ kö̱o̱' a̱ natiin' ndo̱'. Xa'a tu̱ ndo̱' tu̱n kui'e̱ xiin' ñu'u̱, ndisu̱ kö̱o̱' ña̱'a̱ natiin' ndo̱', sa̱kan' ña̱ xïkán ndo̱' a̱ nuu̱' Ndiosí.
59004003	Te̱ kii̱' xikán ndo̱' a̱ nuu̱' a̱ ndii, kö̱o̱' a̱ natiin' ndo̱' sa̱kan' ña̱ xïkán va̱'a̱ ndo̱' a̱ sa̱a̱ kuní Ndiosí. Süu̱' ja̱a̱n' ndii xikán ndo̱' a̱ te̱ ku̱siki̱' saka ndo̱' a̱ mii' yoo ña̱ sii̱' nuu̱' ndo̱'.
59004004	Ndo'ó, ne̱ xa'ní ndo̱so̱' Ndiosí nde̱e̱ naa ne̱ kumi' musa ndii, ¿ñáá xïní ndo̱' ña̱ ne̱ xtani̱ va̱ sa̱a̱ ña̱ nduu' kuenta i̱i̱n yivi̱' ndii, nanduu' ni̱a̱ ne̱ nï̱ ta'an' va̱'a̱ ka̱ xiin' Ndiosí? Sa̱kan' na kuii' yo̱o̱ ka̱ xtani̱ sa̱a̱ ña̱ nduu' kuenta i̱i̱n yivi̱' ndii, nï̱ ta'an' va̱'a̱ ka̱ ni̱a̱ xiin' Ndiosí.
59004005	¿Ñáá xanini ndo̱' ña̱ yoso̱' saka ña̱ ka'án nuu̱' tu̱tu̱ Ndiosí ndii: “Kuiñu va̱ Espíritu Ndiosí, ña̱ ni̱ ta̱xi̱ a̱ naá nimá e̱', xini a̱ yoo'”? Sa̱kan' yoso̱' a̱.
59004006	Ndisu̱ chindiee' kua'a̱' ka̱ Ndiosí yoo' naa yoso̱' a̱ nuu̱' tu̱tu̱ a̱ mii' ka'án a̱ ndii: “Tä̱xi̱ Ndiosí ña̱ ke̱ta̱ va̱'a̱ ne̱ ñuñu', ndisu̱ chindiee' a̱ ne̱ nda'vi kuu' nimá.” Sa̱kan' yoso̱' a̱.
59004007	Sa̱kan' na kuii' ta̱xi̱ ndo̱' ña̱ ka̱'ndi̱a̱ chuun' Ndiosí nuu̱' ndo̱', te̱ tä̱xi̱ ndo̱' ña̱ ke̱ta̱ va̱'a̱ ña̱ ndi̱va̱'a̱ xiin' ndo̱', te̱ ku̱xi̱o̱o̱ a̱ nuu̱' ndo̱'.
59004008	Nda̱sa̱ya̱ti̱n ndo̱' nimá ndo̱' nuu̱' Ndiosí te̱ ku̱ya̱ti̱n tu̱ a̱ ja̱a̱n' nuu̱' ndo̱'. Ndo'ó, ne̱ ndiso' kua̱chi̱ ndii, na̱ko̱o̱ ndo̱' a̱, te̱ ndu̱ndo̱o̱ nimá ndo̱', sa̱kan' ña̱ ne̱ uvi̱ nimá nduu' ndo̱'.
59004009	Xa'a̱' a̱ ja̱a̱n' na na ku̱suchi' u'vi̱ i̱ni̱ ndo̱', te̱ kua̱ku̱ ndo̱', te̱ ta̱na̱ ndi̱i va̱ ndo̱' xa'a̱' kua̱chi̱ ndo̱'. Na na̱ndu̱u̱ ña̱ ni̱ xaku̱ ndo̱' ña̱ kua̱ku̱ u'vi̱ ndo̱', te̱ ña̱ sii̱' ni̱ xi̱ni̱ ndo̱' ndii, na na̱ndu̱u̱ a̱ ña̱ ku̱suchi' va̱ i̱ni̱ ndo̱'.
59004010	Na sa̱nuu' xiin' mii' mi̱i' ndo̱' nuu̱' xto̱'o̱ e̱' Ndiosí, te̱ ki̱'i̱n ka'nu' a̱ ndo'ó.
59004011	Ña̱ni̱ ta'an' i̱, kä̱ni̱a̱'a xiin' ta'an' ndo̱'. Sa̱kan' ña̱ naa' kani̱a̱'a ndo̱' xa'a̱' ne̱ yivi̱', uun naa' natava̱' ndo̱' kuenta kuu' ne̱ ja̱a̱n' ndii, kani̱a̱'a tu̱ ndo̱' xa'a̱' tu̱'u̱n nde̱i' Ndiosí, te̱ natava̱' tu̱ ndo̱' kuenta kuu' tu̱'u̱n nde̱i' a̱ ja̱a̱n'. Te̱ kii̱' xaa' ndo̱' sa̱kan' ndii, süu̱' te̱ saxinú tu̱'u̱n nde̱i' ja̱a̱n' nduu' ndo̱', süu̱' ja̱a̱n' ndii te̱ xa'nú kua̱chi̱ sananduu' xiin' mii' ndo̱'.
59004012	Kua̱chi̱ ndii Ndiosí kui̱ti̱' nduu' ña̱ xa'a tu̱'u̱n nde̱i' ja̱a̱n', te̱ su̱vi̱ tu̱ a̱ nduu' ña̱ xa'nú kua̱chi̱ e̱'. Te̱ ña̱ ja̱a̱n' kumi' ña̱ ndi̱e̱e̱' te̱ sa̱kakú a̱ yoo' nuu̱' kua̱chi̱ e̱', uun ka̱tun' a̱ yoo'. Ndisu̱ ndo'ó ndii, ¿yo̱o̱ nduu' ndo̱', tuu ndo̱', na natava̱' ndo̱' kuenta kuu' i̱nga̱ ne̱ yivi̱'?
59004013	Chu̱u̱n xa'a' va̱ ndo'ó vi̱ti̱n, ne̱ ka'án ndii: “Vi̱ti̱n, uun tiaa̱n ku'u̱n e̱' i̱i̱n ñu̱u̱, te̱ ku̱ndi̱e̱e̱ e̱' i̱kan' i̱i̱n kuiya̱, te̱ xi̱ko̱' e̱' ña̱'a̱, te̱ ka̱nando e̱' xu̱'un'.” Sa̱kan' kachi ndo̱'.
59004014	Ndisu̱ xïní ndo̱' sa̱a̱ sa̱a̱ a̱ xiin' kivi̱' ñu̱u̱ ndo̱' tiaa̱n. Kua̱chi̱ ndii, kivi̱' ñu̱u̱ e̱' ndii, nduu' a̱ nde̱e̱ naa viko̱' nu̱'u', ña̱ yoo i̱i̱n kani̱', te̱ ndi̱'i̱ tu̱ku̱u̱ a̱ so̱'o̱.
59004015	Kuní a̱ ña̱ va̱'a̱ ka̱ ka'a̱n ndo̱' ndii: “Naa' kuní xto̱'o̱ e̱' ndii, ku̱ti̱a̱ku̱ e̱', te̱ sa̱a̱ e̱' ña̱ yo̱'o̱', uun ña̱ ja̱a̱n'.” Sa̱kan' kuní a̱ ka'a̱n ndo̱'.
59004016	Ndisu̱ ndo'ó ndii, ka'án ñuñu' ndo̱'. Te̱ sa̱kuu' ña̱ ñuñu' naa ña̱ ja̱a̱n' ndii, ña̱ ni̱a̱'a nduu' a̱.
59004017	Sa̱kan' na kuii' ne̱ xiní sa̱a̱ ña̱ va̱'a̱, te̱ xäa' ni̱a̱ a̱ ndii, kua̱chi̱ xaa' ni̱a̱ nuu̱' Ndiosí.
59005001	Ndo'ó, ne̱ vika̱' ndii, chu̱u̱n xa'a' va̱ ndo̱' ña̱ ka'a̱n i̱ vi̱ti̱n, sa̱kan' ña̱ xa̱ kuyatin' kuii ña̱ ku̱ndo̱'o̱ ndo̱'. Sa̱kan' na xa̱'a' ndo̱' kua̱ku̱ ndo̱' te̱ nde'i̱ ndo̱'.
59005002	Sa̱kan' ña̱ ña̱ vika' ndo̱' ndii, te'í a̱, te̱ toto̱ ndo̱' ndii, xaxi̱' ku̱xi̱ a̱.
59005003	Te̱ oro ndo̱' xiin' plata ndo̱' ndii, ku̱xi̱ a̱. Te̱ ku̱xi̱ ña̱ vika' ndo̱' ja̱a̱n' ku̱ndu̱u̱ ña̱ ti̱i̱n kua̱chi̱ ndo'ó nuu̱' Ndiosí, te̱ ku̱ndu̱u̱ a̱ nde̱e̱ naa ñu'u̱ kii̱' xa'mi' a̱ ña̱'a̱. Ndisu̱ taxa'a te̱ taxa'a ka̱ ndo̱' ña̱ vika' ja̱a̱n' tee̱' ndee xa̱ kuyatin' kivi̱' so'o̱' ndi'i'.
59005004	Ku̱ni̱ so̱'o̱ ndo̱' ña̱ ka'án kua̱chi̱ te̱ tatú ndo̱' nuu̱' ndo̱', te̱ ni̱ na̱ka̱ya̱ ña̱ savi̱' ndo̱', sa̱kan' ña̱ nï̱ cha̱'vi̱' ña̱'a' ndo̱'. Te̱ xto̱'o̱ e̱' Ndiosí ka'nu' koo' chukuu' ndii, xa̱ ni̱ xi̱ni̱ so̱'o̱ a̱ ña̱ ka'án kua̱chi̱ te̱ ja̱a̱n'.
59005005	Ndo'ó ndii, sii̱' xika' ndo̱' i̱i̱n yivi̱' yo'o', te̱ sasa̱na' xiin' mi̱i' ndo̱'. Te̱ sanda'ni ndo̱' nimá ndo̱' xiin' sa̱kuu' ña̱ kuní ndo̱'. Xa'a̱' a̱ ja̱a̱n' na ni̱ ku̱xa̱'an ndo̱' nde̱e̱ naa ki̱ti', ti' xito' ku̱xi̱ ne̱ yivi̱', te̱ xa̱ ni̱ xa̱a̱ kivi̱' ña̱ ku̱vi̱ ri'.
59005006	Te̱ ni̱ ka̱tun' ndo̱' ne̱ yivi̱', ne̱ kö̱o̱' kua̱chi̱, te̱ ni̱ xa̱'ni̱' ña̱'a' ndo̱' tee̱' ndee nï̱ ku̱vi̱ ndo̱ni̱'i̱ nda̱'a' ni̱a̱ te̱ na̱ka'a̱n ni̱a̱ xa'a̱' ni̱a̱.
59005007	Ña̱ni̱ ta'an' i̱, kuie ku̱u̱ i̱ni̱ ndo̱' nde̱e̱ xaa̱ kivi̱' ña̱ na̱ndi̱ko' xto̱'o̱ e̱'. Ko̱to̱ ndo̱' sa̱a̱ kuie kuu' i̱ni̱ te̱ xachuun' xa'a̱' ku'u̱ nde̱e̱ na̱kui̱xa̱ ña̱ savi̱'. Te̱ ja̱a̱n' ndii, kuie kuu' i̱ni̱ ra̱ ndiatu' ra̱ savi̱' ña̱ ku̱u̱n nu̱u' xiin' savi̱' ña̱ ku̱u̱n ndi'i' ndo̱so̱'.
59005008	Nii' sa̱kan' tu̱ kuní a̱ ña̱ kuie ku̱u̱ tu̱ i̱ni̱ ndo'ó, te̱ kui̱ta̱ ni̱'i̱ ndo̱' nuu̱' i̱chi' Ndiosí nde̱e̱ xaa̱ kivi̱' ja̱a̱n'. Kua̱chi̱ ndii xa̱ kuyatin' xaa̱ kivi̱' ña̱ na̱ndi̱ko' xto̱'o̱ e̱' ja̱a̱n'.
59005009	Ña̱ni̱ ta'an' i̱, kü̱chi̱ ta'an' ndo̱', saa̱' i̱i̱n kii̱' katu̱n' ndo̱' xa'a̱' ña̱ ja̱a̱n'. Sa̱kan' ña̱ xa̱ kuyatin' kuii kivi̱' ña̱ na̱ndi̱ko' ña̱ xa'nú kua̱chi̱.
59005010	Ña̱ni̱ ta'an' i̱, na̱ka̱'an' ndo̱' sa̱a̱ ni̱ ku̱ndi̱e̱ni te̱ ni̱ ka'a̱n tiakú tu̱'u̱n xto̱'o̱ e̱' Ndiosí xiin' ña̱ ndi̱e̱e̱' a̱. Te̱ ja̱a̱n' ndii, kuie ni̱ ku̱u̱ tu̱ i̱ni̱ ra̱ kii̱' ni̱ sa̱ndo'o' ña̱'a' ne̱ yivi̱', nii' sa̱kan' tu̱ kuní a̱ ku̱ndi̱e̱ni ndo'ó, te̱ kuie ku̱u̱ tu̱ i̱ni̱ ndo̱'.
59005011	Ña̱ ndi̱xa̱ nduu' a̱ ndii, ka'án e̱' ña̱ sañu'u' va̱ Ndiosí ne̱ ni̱ ku̱ndi̱e̱ni nuu̱' tu̱ndo'o̱'. Te̱ ni̱ xi̱ni̱ so̱'o̱ ndo̱' sa̱a̱ ni̱ ku̱ndi̱e̱ni Job nuu̱' tu̱ndo'o̱', ña̱ kuie ni̱ ku̱u̱ i̱ni̱ ra̱. Te̱ xiní tu̱ ndo̱' sa̱a̱ ni̱ sa̱ñu'u' va̱ ña̱'a' xto̱'o̱ e̱' Ndiosí so'o̱' ndi'i', sa̱kan' ña̱ kuvita va̱ i̱ni̱ a̱ xa'a̱' e̱', te̱ yoo ka'nu' va̱ tu̱ i̱ni̱ a̱ xa'a̱' e̱'.
59005012	Ña̱ni̱ ta'an' i̱, ña̱ ka'nu' ka̱ nduu' a̱ ña̱ tï̱i̱n ndi̱a̱a̱ ndo̱' kivi̱' Ndiosí kii̱' taxi' ndo̱' kuento ndo̱'. Ni̱ nde̱e̱ tï̱i̱n ndi̱a̱a̱ tu̱ ndo̱' ndi̱vi'. Te̱ sa̱kan' tu̱ tï̱i̱n ndi̱a̱a̱ ndo̱' ñu̱'u' i̱i̱n yivi̱'. Te̱ tï̱i̱n ndi̱a̱a̱ ndo̱' nde̱e̱ i̱i̱n nuu̱' tu̱ku̱ ña̱'a̱ kii̱' taxi' ndo̱' kuento ndo̱' ja̱a̱n'. Süu̱' ja̱a̱n' ndii kii̱' ka'án ndo̱' “uun” ndii, ña̱ ja̱a̱n' kui̱ti̱' ka'a̱n ndo̱'. Te̱ kii̱' ka'án ndo̱' “ü'u̱n'” ndii, ña̱ ja̱a̱n' kui̱ti̱' tu̱ ka'a̱n ndo̱'. Sa̱kan' sa̱a̱ ndo̱', saa̱' i̱i̱n kii̱' ka̱tun' Ndiosí ndo'ó xa'a̱' ña̱ ja̱a̱n'.
59005013	Naa' yoo sa̱va̱ ndo'ó, ne̱ ndo'o' ndii, na ka'a̱n ni̱a̱ xiin' Ndiosí. Naa' yoo sa̱va̱ ne̱ va̱'a̱ va̱ kuni te̱i̱n ndo̱' ndii, na ka̱ta̱ ni̱a̱ ya̱a̱ Ndiosí.
59005014	Naa' yoo sa̱va̱ ne̱ kuni ku̱vi̱ te̱i̱n ndo̱' ndii, na ka̱na̱ ni̱a̱ te̱ xi̱xa̱, te̱ xito' ne̱ nakayá xa'a̱' Ndiosí, te̱ ka'a̱n ra̱ xiin' a̱ xa'a̱' ni̱a̱, te̱ xiin' ña̱ ndi̱e̱e̱' xto̱'o̱ e̱' ka̱ki̱n ña̱'a' ra̱ xa̱'a̱n oliva.
59005015	Te̱ kii̱' i̱ni̱ e̱', te̱ ka'án e̱' xiin' Ndiosí xa'a̱' ni̱a̱ ndii, nda̱'a̱ ne̱ kuni ku̱vi̱ ja̱a̱n' sa̱a̱ xto̱'o̱ e̱', te̱ ndo̱koo̱ ni̱a̱. Te̱ naa' ni̱ xa̱a̱ ni̱a̱ kua̱chi̱ ndii, ko̱o̱ ka'nu' i̱ni̱ a̱ xa'a̱' ni̱a̱.
59005016	Sa̱kan' na kuii' na'ma̱ ndo̱' kua̱chi̱ ndo̱' nuu̱' ta'an' ndo̱', te̱ ka'a̱n ndo̱' xiin' Ndiosí xa'a̱' ta'an' ndo̱', te̱ nda̱'a̱ ndo̱'. Te̱ kii̱' i̱i̱n ne̱ xachuun' nda̱ku nuu̱' Ndiosí ka'án xiin' a̱ ndii, chindiee' kua'a̱' ña̱ ka'án ne̱ ja̱a̱n'.
59005017	Naa kuu' Elías ndii, i̱i̱n te̱ yivi̱' naa yoo' tu̱ ni̱ nduu̱ te̱ ja̱a̱n'. Te̱ kii̱' ni̱ ka'a̱n, te̱ ni̱ ka'a̱n ra̱ xiin' Ndiosí ña̱ kü̱u̱n savi̱' ndii, nï̱ ku̱u̱n xna̱'a̱ a̱ uni̱ kuiya̱ yoso̱' sa̱va̱.
59005018	Ni̱ ya'a̱, te̱ ni̱ ka'a̱n tu̱ku̱u̱ ra̱ xiin' Ndiosí ña̱ ku̱u̱n tu̱ku̱u̱ savi̱'. Te̱ ni̱ ku̱u̱n a̱, te̱ ni̱ yoo̱ ña̱ savi̱'.
59005019	Ña̱ni̱ ta'an' i̱, naa' i̱i̱n ndo'ó sa̱na̱ko' xiin' mi̱i' nuu̱' ña̱ ndi̱xa̱ ña̱ kandixa' e̱', te̱ sa̱na̱ndiko' i̱nga̱ ne̱ ta'an' e̱' ndo'ó nuu̱' ña̱ ndi̱xa̱ ja̱a̱n' ndii,
59005020	kuní i̱ ña̱ ku̱nda̱ni̱ ndo̱' ña̱ yo̱o̱ ka̱ sa̱na̱ndiko' ne̱ xaa' kua̱chi̱ ja̱a̱n' nuu̱' i̱chi' Ndiosí ndii, sa̱kakú ña̱'a' ni̱a̱ nuu̱' vi̱'e̱ ña̱ ndi̱va̱'a̱. Te̱ ko̱o̱ ka'nu' i̱ni̱ Ndiosí xa'a̱' sa̱kuu' kua̱chi̱ ne̱ ni̱ xa̱a̱ kua'a̱' xa̱va̱'a̱ kua̱chi̱ ja̱a̱n'.
60001001	Yu'u̱ nduu' Pedro, te̱ Jesucristo ni̱ ti̱a̱nu̱' yu'u̱ sania'á i̱ i̱chi' a̱. Ti'vi' i̱ cha'an' ndo'ó, ne̱ ndiee' tu̱ku̱ xaan', ne̱ ni̱ xiti̱a̱ i̱'nu̱ nuu̱' ñu̱'u' ña̱ na̱ni' Ponto, xiin' ñu̱'u' Galacia, xiin' ñu̱'u' Capadocia, xiin' ñu̱'u' Asia, xiin' ñu̱'u' Bitinia.
60001002	Te̱ yu̱va' e̱' Ndiosí ndii, ni̱ na̱ka̱xi̱n a̱ ndo'ó sa̱a̱ nii' ni̱ chi̱tuní a̱ nde̱e̱ xta̱'an' te̱ nda̱sa̱ndu̱u̱ Espíritu Santo ndo'ó kuenta Ndiosí, te̱ ka̱ndi̱xa' ña̱'a' ndo̱', te̱ xiin' níi' Jesucristo ku̱ndu̱u̱ ndo̱' ne̱ ndo̱o̱ nimá. Te̱ i̱'i̱n kivi̱' kua'a̱n na sa̱ñu'u' na Ndiosí ndo'ó, te̱ na ta̱xi̱ ya'a̱ tu̱ a̱ ña̱ mani̱' ko̱o̱ xiin' ndo̱'.
60001003	Ka'nu' va̱ ña̱ nduu' Ndiosí, yu̱va' xto̱'o̱ e̱' Jesucristo. Te̱ xa'a̱' a̱ ña̱ kuvita xa̱va̱'a̱ i̱ni̱ a̱ xa'a̱' e̱' ndii, ni̱ ka̱ku̱ e̱' tu̱ku̱ i̱chi' ni̱ xa̱a̱ a̱, te̱ ni̱ na̱ti̱i̱n e̱' ña̱ ndiatu' i̱ni̱ ndi̱tu̱ni̱ e̱' xa'a̱' ña̱ ni̱ na̱ti̱a̱ku̱ Jesucristo.
60001004	Te̱ na̱ti̱i̱n e̱' ña̱ kö̱o̱' kivi̱' te'í, te̱ kö̱o̱' kivi̱' tu̱ ti̱vi' a̱, te̱ sa̱kan' tu̱ kö̱o̱' kivi̱' ndi'i' ña̱ nda̱tu̱n' a̱ ña̱ yoo tu̱'va̱ xa'a̱' e̱' xaa' Ndiosí ndi̱vi'.
60001005	Te̱ xiin' ña̱ ndi̱e̱e̱' Ndiosí xito' a̱ ndo'ó xa'a̱' a̱ ña̱ i̱ni̱ ndo̱' xini ña̱'a' ndo̱' nde̱e̱ xaa̱ ña̱ na̱ti̱i̱n ndo̱' ña̱ sa̱kakú xa̱chi' a̱ ndo'ó, ña̱ xa̱ yoo tu̱'va̱ na̱ti̱i̱n ndo̱', te̱ nia'a̱ ña̱'a' a̱ nde̱e̱ kivi̱' so'o̱' ndi'i'.
60001006	Xa'a̱' a̱ ja̱a̱n' na na va̱'a̱ va̱ ku̱ni̱ ndo̱' tee̱' ndee ndo'o' kua'a̱' ndo̱' nde̱e̱ vi̱ti̱n ki'in' nuu̱' tu̱ndo'o̱' i̱i̱n kani̱'.
60001007	Sa̱kan' ña̱ xiin' tu̱ndo'o̱' ja̱a̱n' nia'a̱ ndo̱' ña̱ nde̱e̱ naa oro vi̱' nduu' ña̱ i̱ni̱ ndo̱' ja̱a̱n'. Sa̱kan' ña̱ oro ndii, tee̱' nde̱e̱ ña̱ ndoñu'u' nduu' a̱ ndii, saxka'ndíá te̱ yivi̱' a̱ nuu̱' ñu'u̱ te̱ ku̱ni̱ ra̱ naa' oro ndi̱'i̱ xna̱'a̱ nduu' a̱. Te̱ ña̱ i̱ni̱ ndo'ó ja̱a̱n' ndii, ndiaa ya'vi' ya'a̱ ka̱ a̱ te̱ sa̱kan' oro, te̱ naa' ki̱e̱e̱ va̱'a̱ a̱ nuu̱' tu̱ndo'o̱' ndii, xa̱ta̱'a̱n na̱ti̱i̱n ndo̱' ña̱ nda̱tu̱n' xiin' ña̱ tiin' ka'nu' xiin' ña̱ va̱'a̱ sa̱a̱ Jesucristo kii̱' na̱ndi̱ko' a̱.
60001008	Tee̱' ndee nï̱ xi̱ni̱ ndu̱chi' nuu̱' ndo̱' a̱ ndii, ndani̱ ña̱'a' ndo̱'. Tee̱' ndee kü̱vi̱ ku̱ni̱ ña̱'a' ndo̱' vi̱ti̱n ndii, i̱ni̱ ndo̱' xini ña̱'a' ndo̱'. Te̱ va̱'a̱ xa̱va̱'a̱ kuni ndo̱', te̱ nde̱e̱ kü̱vi̱ ka'a̱n ndi̱'i̱ ndo̱' sa̱a̱ kuni ndo̱'.
60001009	Sa̱kan' ña̱ na̱ti̱i̱n ndo̱' ña̱ va̱'a̱ xa'a̱' a̱ ña̱ i̱ni̱ ndo̱' ja̱a̱n', te̱ ña̱ ja̱a̱n' nduu' ña̱ kaku̱ nimá ndo̱' nuu̱' kua̱chi̱ ndo̱'.
60001010	Te̱ ni̱ ka'a̱n tiakú tu̱'u̱n Ndiosí ndii, ni̱ ka'a̱n ra̱ ña̱ ndani̱ mi̱i' Ndiosí ndo'ó, sa̱kan' ña̱ ni̱ sa̱kuaa̱n ndi'i̱ ra̱, te̱ ni̱ xika̱ tu̱ ra̱ ku̱nda̱ni̱ ra̱ sa̱a̱ sa̱a̱ Ndiosí te̱ sa̱kakú a̱ yoo'.
60001011	Te̱ ni̱ xika̱ tu̱ ra̱ ku̱ni̱ ra̱ a̱ma̱a̱ ko̱o̱ ña̱ ja̱a̱n' xiin' sa̱a̱ xka'ndi̱a̱ a̱, sa̱kan' ña̱ Espíritu mi̱i' Cristo ni̱ naa̱ nimá ra̱, te̱ ni̱ nia'a̱ ña̱'a' a̱ xa'a̱' ña̱ ja̱a̱n', te̱ ni̱ sa̱kuni' ña̱'a' a̱ nde̱e̱ ña̱ kuní ka̱ ko̱o̱ ña̱ ku̱ndo̱'o̱ Cristo, ña̱ ki̱xi̱n sa̱kakú yoo', xiin' xa'a̱' ña̱ nda̱tu̱n' xa̱va̱'a̱, ña̱ na̱ti̱i̱n a̱ kii̱' ndi̱'i̱ ku̱ndo̱'o̱ a̱ tu̱ndo'o̱' ja̱a̱n'.
60001012	Te̱ ni̱ sa̱kuni' a̱ te̱ ja̱a̱n' ña̱ süu̱' xa'a̱' ña̱ va̱'a̱ mi̱i' ra̱ ni̱ ka'a̱n ra̱ ña̱ ja̱a̱n', süu̱' ja̱a̱n' ndii xa'a̱' ña̱ va̱'a̱ yoo' ni̱ ka'a̱n ra̱ a̱. Te̱ ña̱ ja̱a̱n' nduu' tu̱ ña̱ ni̱ ka'a̱n te̱ yivi̱', te̱ ni̱ ka'a̱n ndo̱so̱' tu̱'u̱n va̱'a̱ nuu̱' ndo̱' xiin' ña̱ ndi̱e̱e̱' Espíritu Santo, ña̱ ni̱ ti̱a̱nu̱' Ndiosí nde̱e̱ ndi̱vi'. Te̱ nde̱e̱ sa̱kuu' ángele, ña̱ xika' nuu' nuu̱' Ndiosí ndii, kuni ku̱ni̱ a̱ ña̱ ja̱a̱n'.
60001013	Sa̱kan' na kuii' ko̱o̱ tu̱'va̱ ndo̱' xiin' ña̱ xanini ndo̱', te̱ ko̱o̱ ñu'u' i̱ni̱ va̱ ndo̱', te̱ ku̱ndi̱a̱tu̱ ndi̱'i̱ tu̱ i̱ni̱ ndo̱' xa'a̱' a̱ ña̱ ndani̱ mi̱i' Ndiosí ndo'ó kii̱' ki̱xi̱n tu̱ku̱u̱ Jesucristo.
60001014	Nde̱e̱ naa xaa' si'e̱, ña̱ saxinú ni̱a̱ ña̱ ka'án yu̱va' si̱'i' ni̱a̱ ndii, nii' sa̱kan' tu̱ kuní a̱ saxinú ndo'ó ña̱ ka'án Ndiosí, ña̱ kä̱ka̱ ka̱ ndo̱' sa̱a̱ ni̱ xika̱ ndo̱' kii̱' tïa̱'an ku̱nda̱ni̱ ndo̱' xa'a̱' Ndiosí.
60001015	Süu̱' ja̱a̱n' ndii ka̱ka̱ ndo̱o̱ ndo̱' xiin' sa̱kuu' ña̱ xaa' ndo̱' nde̱e̱ naa xaa' mi̱i' Ndiosí, ña̱ ni̱ ka̱na̱ yoo', sa̱kan' ña̱ ña̱ ja̱a̱n' ndii, ña̱ ndo̱o̱ nduu' a̱.
60001016	Sa̱kan' ña̱ yoso̱' a̱ nuu̱' tu̱tu̱ Ndiosí mii' ka'án a̱ ndii: “Ka̱ka̱ ndo̱o̱ ndo̱', sa̱kan' ña̱ ña̱ ndo̱o̱ nduu' yu'u̱”, kachi a̱.
60001017	Sa̱kan' na kuii' naa' nakuni ndo'ó ña̱ Ndiosí nduu' yu̱va' ndo̱' ndii, kuní a̱ ka̱ka̱ ndo̱' tiin' ka'nu' ña̱'a' ndo̱', ña̱ xika' nuu' ndo̱' i̱i̱n yivi̱' yo'o', sa̱kan' ña̱ ña̱ ja̱a̱n' nduu' ña̱ sana'má nda̱ku yoo' xa'a̱' ña̱ xaa' i̱'i̱n e̱', te̱ näkaxin a̱ ne̱ yivi̱'.
60001018	Te̱ xiní kaxi' ndo̱' sa̱a̱ ni̱ sa̱ndoó ndiká Ndiosí yoo' nuu̱' ña̱ ni̱ xika̱ saka e̱' sa̱a̱ ni̱ sa̱ya'á ne̱ xii̱' ya̱ta' e̱' nuu̱' e̱'. Süu̱' ni̱ xa̱a̱ a̱ sa̱kan' xiin' ña̱ ndoñu'u' naa ña̱ nduu' oro, uun plata.
60001019	Süu̱' ja̱a̱n' ndii xiin' ña̱ nda̱tu̱n' xa̱va̱'a̱ ña̱ nduu' níi' Cristo, ña̱ ni̱ xiti̱a̱ xa'a̱' kua̱chi̱ e̱', ni̱ xa̱a̱ Ndiosí ña̱ ja̱a̱n'. Sa̱kan' ña̱ Cristo ja̱a̱n' ni̱ nduu̱' nde̱e̱ naa mbe̱e̱, ti' nasoko̱' ne̱ yivi̱' nuu̱' Ndiosí, ti' nda̱tu̱n' va̱, te̱ kuä̱sa̱' kui'e ri' nde̱e̱ sie.
60001020	Te̱ xa̱ ni̱ chi̱tuní Ndiosí nde̱e̱ kii̱' tïa̱'an kua̱'a̱ i̱i̱n yivi̱' ña̱ Cristo ja̱a̱n' sa̱a̱ chu̱u̱n ja̱a̱n'. Ndisu̱ vi̱ti̱n, ña̱ xa̱ kua'a̱n ndi'i' kivi̱' ndii, ni̱ sa̱tuví ña̱'a' a̱ xa'a̱' ña̱ va̱'a̱ yoo'.
60001021	Te̱ xa'a̱' a̱ ña̱ ni̱ xa̱a̱ Cristo, i̱ni̱ ndo'ó xini ndo̱' Ndiosí, sa̱kan' ña̱ ni̱ sa̱na̱tiaku ña̱'a' a̱, te̱ ni̱ ki̱'i̱n ka'nu' ña̱'a' a̱ ndi̱vi', sa̱kan' te̱ i̱ni̱ ndo̱' ku̱ni̱ ndo̱' Ndiosí, te̱ xa'a̱' ña̱ ja̱a̱n' kui̱ti̱' ku̱ndi̱a̱tu̱ i̱ni̱ ndo̱'.
60001022	Te̱ vi̱ti̱n, ña̱ xa̱ ni̱ nda̱sa̱ndo̱o̱ Ndiosí nimá ndo̱' xa'a̱' a̱ ña̱ ni̱ ka̱ndi̱xa' ndo̱' ña̱ ndi̱xa̱ xa'a̱' Jesús ni̱ xa̱a̱ Espíritu, te̱ ku̱ndani̱ ta'an' ndo̱' xiin' i̱i̱n ka̱nii' nimá ndo̱' ndii, na ku̱ndani̱ ta'an' ndo̱' xiin' ña̱ ndo̱o̱ nimá ndo̱'.
60001023	Kua̱chi̱ ndii xa̱ ni̱ ka̱ku̱ ndo'ó tu̱ku̱ i̱chi', te̱ süu̱' ni̱ ka̱ku̱ ndo̱' naa ni̱ xa̱a̱ kii̱' ni̱ sa̱kaku' si'i' ndo̱' ndo'ó. Süu̱' ja̱a̱n' ndii ni̱ ka̱ku̱ ndo̱', te̱ ku̱ti̱a̱ku̱ xa̱chi' ndo̱' sa̱a̱ tu̱'u̱n Ndiosí. Te̱ tu̱'u̱n ja̱a̱n' ndii, ña̱ yoo tiaku nduu' a̱, te̱ kö̱o̱' kivi̱' ndo̱ñu'u' a̱.
60001024	Xa'a̱' a̱ ja̱a̱n' na yoso̱' a̱ nuu̱' tu̱tu̱ Ndiosí mii' ka'án a̱ ndii: Ne̱ yivi̱' ndii, nde̱e̱ naa ku'u̱ nduu' ni̱a̱. Te̱ nde̱e̱ naa i̱ta̱ ku'u̱ ja̱a̱n' nduu' ña̱ ka'nu' ni̱a̱. Te̱ ku'u̱ ja̱a̱n' ndii, ichí a̱, te̱ koyó tu̱ i̱ta̱ a̱.
60001025	Ndisu̱ tu̱'u̱n xto̱'o̱ e̱' Ndiosí ndii, kö̱o̱' kivi̱' ndo̱ñu'u' a̱. Sa̱kan' yoso̱' a̱. Te̱ ña̱ yoso̱' ja̱a̱n' nduu' tu̱'u̱n va̱'a̱, ña̱ ka'án xa'a̱' Jesús, ña̱ ni̱ ka'a̱n ndo̱so̱' ndu̱ nuu̱' ndo̱'.
60002001	Xa'a̱' a̱ ja̱a̱n' na na̱ko̱o̱ ndo̱' sa̱kuu' ña̱ ki̱ni̱ yoo i̱ni̱ ndo̱', te̱ na̱ko̱o̱ tu̱ ndo̱' sa̱kuu' ña̱ xini xa'an', xiin' ña̱ xasuvi' xiin' mi̱i', xiin' ña̱ nda̱si̱' nuu̱' ndo̱', xiin' sa̱kuu' ña̱ kani̱a̱'a ndo̱' xa'a̱' ne̱ yivi̱'.
60002002	Sa̱a̱ nii' xaa' ña̱ kuañu'u̱, ña̱ xikán va̱ i̱ni̱ a̱ xa'a̱' lechin si̱'i' a̱ ndii, nii' sa̱kan' tu̱ kaka̱n va̱ i̱ni̱ ndo'ó xa'a̱' ña̱ ndi̱xa̱, ña̱ taxi' Ndiosí, te̱ xiin' ña̱ ja̱a̱n' kua̱'nu̱ ndo̱' ña̱ ndiatu' ndo̱' kivi̱' ña̱ sa̱kakú Ndiosí ndo'ó,
60002003	sa̱kan' ña̱ xa̱ ni̱ xi̱to̱ ndo̱' ña̱ va̱'a̱ va̱ kuu' xto̱'o̱ e̱'.
60002004	Te̱ ku̱ya̱ti̱n ndo̱' nuu̱' Jesucristo, ña̱ nduu' nde̱e̱ naa i̱i̱n yuu̱', ña̱ tiaku, te̱ yuu̱' ja̱a̱n' ndii, ni̱ na̱ko̱o̱ te̱ yivi̱' a̱, ndisu̱ Ndiosí ndii, ni̱ na̱ka̱xi̱n ña̱'a' a̱ te̱ nduu' a̱ i̱i̱n yuu̱' nda̱tu̱n' va̱.
60002005	Sa̱kan' tu̱ ndo'ó ndii, nde̱e̱ naa yuu̱' tiaku nduu' ndo̱'. Te̱ xa'a Ndiosí i̱i̱n vi̱'e̱ a̱ xiin' ndo̱' te̱ ku̱ndu̱u̱ ndo̱' i̱i̱n ti̱'vi̱ sutu̱ ndi̱ti̱a̱ mi̱i' a̱, te̱ na̱soko̱' ndo̱' ña̱ xtani̱ va̱ Ndiosí, ña̱ natiin' a̱ xa'a̱' ña̱ ni̱ xa̱a̱ Jesucristo.
60002006	Naa yoso̱' a̱ nuu̱' tu̱tu̱ Ndiosí mii' ka'án a̱ ndii: Ko̱to̱ ndo̱', chindu'u̱' i̱ i̱i̱n yuu̱', ña̱ kua'a̱n xiki̱' vi̱'e̱, ñu̱u̱ Sión. Te̱ yuu̱' ja̱a̱n' ndii, yuu̱' kuu' nu̱u' nduu' a̱, te̱ ni̱ na̱ka̱xi̱n ña̱'a' i̱ te̱ nduu' a̱ i̱i̱n yuu̱' nda̱tu̱n' va̱, te̱ yo̱o̱ ka̱ i̱ni̱ xini ña̱ ja̱a̱n' ndii, kö̱o̱' kivi̱' sa̱ka'an' xiin' mi̱i' ni̱a̱. Sa̱kan' yoso̱' a̱.
60002007	Te̱ ña̱ nduu' nde̱e̱ naa yuu̱' ja̱a̱n' ndii, ña̱ nda̱tu̱n' nduu' a̱ nuu̱' ndo'ó, ne̱ i̱ni̱ xini ña̱'a'. Ndisu̱ nuu̱' ne̱ ï̱ni̱ xini ña̱'a' ndii, nduu' a̱ nde̱e̱ naa yoso̱' a̱ nuu̱' tu̱tu̱ Ndiosí ndii: Yuu̱', ña̱ ni̱ na̱ko̱o̱ te̱ xa'a vi̱'e̱ ndii, yuu̱' nu̱u' ña̱ tiin' xa'a̱' vi̱'e̱ ni̱ na̱ndu̱u̱ a̱.
60002008	Te̱ yoso̱' tu̱ a̱ nuu̱' tu̱tu̱ Ndiosí ndii: Xiin' yuu̱' ja̱a̱n' ka̱ki'i̱ ne̱ ja̱a̱n', te̱ ña̱ ja̱a̱n' sa̱a̱ sa̱kan' te̱ xaa̱ ni̱a̱ ñu̱'u'. Sa̱kan' yoso̱' a̱. Sa̱kan' ndo'o' ni̱a̱ xa'a̱' a̱ ña̱ kändixa' ni̱a̱ ña̱ yoso̱' nuu̱' tu̱tu̱ Ndiosí, te̱ xa̱ ña̱ ja̱a̱n' chi̱tuní Ndiosí ku̱ndo̱'o̱ ni̱a̱.
60002009	Ndisu̱ ndo'ó ndii, ne̱ yivi̱', ne̱ xa̱ ni̱ na̱ka̱xi̱n Ndiosí, nduu' ndo̱', te̱ nduu' ndo̱' sutu̱ xika' nuu' nuu̱' a̱, te̱ xa̱ ndi̱ti̱a̱ mi̱i' kui̱ti̱' a̱ nduu' ndo̱', te̱ xa̱ kuenta mi̱i' kui̱ti̱' tu̱ a̱ nduu' ndo̱' te̱ ka'a̱n ndo̱so̱' ndo̱' xa'a̱' chu̱u̱n va̱'a̱ koo' chukuu' ña̱ ni̱ xa̱a̱ ña̱ ni̱ ka̱na̱ ndo'ó ja̱a̱n'. Te̱ ña̱ ja̱a̱n' ndii, ni̱ ta̱va̱' a̱ ndo'ó nuu̱' i̱chi' ña̱ i̱i̱n yaví, te̱ ni̱ ko̱'ni̱ a̱ ndo'ó nuu̱' i̱chi' a̱, ña̱ yi'é nda̱tu̱n' va̱.
60002010	Ndo'ó, ña̱ nu̱u' ndii, nde̱e̱ nï̱ nduu̱ ndo̱' i̱i̱n ti̱'vi̱, ndisu̱ vi̱ti̱n ndii, ni̱ na̱ndu̱u̱ ndo̱' kuenta Ndiosí. Te̱ sa̱kan' tu̱ nï̱ ku̱vi̱ta i̱ni̱ a̱ xa'a̱' ndo̱' ña̱ nu̱u', ndisu̱ vi̱ti̱n ndii, xa̱ kuvita i̱ni̱ a̱ xa'a̱' ndo̱'.
60002011	Ña̱ni̱ ta'an' mani̱' i̱, xa'a̱' a̱ ña̱ nduu' ndo̱' nde̱e̱ naa ne̱ ndi̱va̱'a̱, ne̱ xka'ndíá kua'a̱n i̱i̱n yivi̱' ndii, ka'án nda'vi i̱ xiin' ndo̱' ña̱ tä̱xi̱ ndo̱' ke̱ta̱ va̱'a̱ ña̱ ndioo̱' i̱ni̱ i̱i̱n' ndo̱', ña̱ kuun' ta'an' xiin' ña̱ va̱'a̱ ña̱ kuní nimá ndo̱'.
60002012	Te̱ va̱'a̱ ku̱u̱ ndo̱' te̱i̱n ne̱ tuku', ne̱ ï̱ni̱ xini Jesús, sa̱kan' te̱ tee̱' ndee kani̱a̱'a ne̱ ja̱a̱n' xa'a̱' ndo̱' ndii, ku̱ni̱ ni̱a̱ ña̱ va̱'a̱ ña̱ xaa' ndo̱' ja̱a̱n', te̱ sa̱ka'nu' ni̱a̱ Ndiosí kii̱' naka̱n a̱ kuenta nuu̱' sa̱kuu' ne̱ yivi̱'.
60002013	Te̱ xa'a̱' a̱ ña̱ nduu' ndo̱' kuenta xto̱'o̱ e̱' ndii, sa̱xinu̱ ndo̱' ña̱ ka'án sa̱kuu' te̱ xa'ndia chuun' kuenta i̱i̱n yivi̱', naa kuu' rey, te̱ xa'ndia chuun' ka'nu' kuu' nu̱u',
60002014	xiin' naa kuu' nda̱'a' xa'a̱' ra̱, te̱ tianu̱' ra̱ sando'o' ne̱ xaa' ña̱ ni̱a̱'a, te̱ tiin' ka'nu' ra̱ ne̱ xaa' ña̱ va̱'a̱.
60002015	Kua̱chi̱ ndii kuní Ndiosí ña̱ xiin' ña̱ xaa' ndo̱' ña̱ va̱'a̱, kö̱o̱' ña̱ ku̱vi̱ ka'a̱n ne̱ küu' kaxi' xa'a̱' ndo̱'.
60002016	Ña̱ ja̱a̱n' na xika' ndiká ndo̱' ni̱ xa̱a̱ Ndiosí, ndisu̱ tïin' ndi̱a̱a̱ ndo̱' ña̱ xika' ndiká ndo̱' ja̱a̱n' te̱ sa̱a̱ ndo̱' ña̱ ni̱a̱'a, süu̱' ja̱a̱n' ndii ti̱i̱n ndo̱' a̱ te̱ ka̱ka̱ nu̱u̱ ndo̱' nuu̱' Ndiosí kui̱ti̱'.
60002017	Ña̱ ja̱a̱n' na kuii' ti̱i̱n ka'nu' ndo̱' sa̱kuu' ne̱ yivi̱', te̱ ku̱ndani̱ ndo̱' ne̱ i̱ni̱ xini Jesús xiin' ndo̱', te̱ ku̱yi̱'vi ndo̱' Ndiosí, te̱ ti̱i̱n ka'nu' ndo̱' rey.
60002018	Ndo'ó, ne̱ ni̱ ke'vi̱ xachuun' nuu̱' xto̱'o̱ ndii, sa̱xinu̱ ndo̱' ña̱ kuní ne̱ ja̱a̱n', te̱ ti̱i̱n ka'nu' ndi̱'i̱ ña̱'a' ndo̱'. Te̱ süu̱' xiin' xto̱'o̱ ndo̱', ne̱ va̱'a̱, ne̱ vi̱ta kuu' i̱ni̱ kui̱ti̱' sa̱a̱ ndo̱' ña̱ ja̱a̱n', süu̱' ja̱a̱n' ndii sa̱a̱ tu̱ ndo̱' a̱ xiin' xto̱'o̱ ndo̱', ne̱ ni̱a̱'a, ne̱ mi̱i' kuu' xiin' ndo̱'.
60002019	Kua̱chi̱ ndii i̱i̱n ña̱ ndiaa ya'vi' nduu' a̱ nuu̱' Ndiosí naa' xa'a̱' a̱ ña̱ kuni saxinú ndo̱' ña̱ kuní a̱ kundieni ndo̱' ña̱ sando'o' xto̱'o̱ ndo̱' ndo'ó tee̱' ndee kö̱o̱' i̱i̱n xa'a̱'.
60002020	Naa' xa'a̱' a̱ ña̱ xaa' ndo̱' kua̱chi̱, te̱ sando'o' xto̱'o̱ ja̱a̱n' ndo'ó, te̱ kundieni kuie ndo̱' nuu̱' ña̱ ja̱a̱n' ndii, kuä̱sa̱' ndiaa ya'vi' xa̱chi' a̱ ja̱a̱n'. Ndisu̱ naa' sando'o' ne̱ ja̱a̱n' ndo'ó xa'a̱' a̱ ña̱ xaa' ndo̱' ña̱ va̱'a̱, te̱ kundieni kuie ndo̱' nuu̱' a̱ ndii, i̱i̱n ña̱ ndiaa ya'vi' nduu' a̱ nuu̱' Ndiosí.
60002021	Te̱ xa̱ xa'a̱' ña̱ ja̱a̱n' ni̱ ka̱na̱ Ndiosí ndo'ó, sa̱kan' ña̱ sa̱kan' tu̱ ni̱ ndo̱'o̱ Cristo xa'a̱' e̱', te̱ ni̱ nia'a̱ a̱ yoo' sa̱a̱ kuní a̱ ku̱ndiku̱n e̱' i̱chi' ña̱ ni̱ xika̱ a̱.
60002022	“Ña̱ ja̱a̱n' ndii, kö̱o̱' kivi̱' ni̱ xaa' a̱ kua̱chi̱, te̱ ni̱ nde̱e̱ nï̱ ka'a̱n tu̱ a̱ tu̱n vixi̱.”
60002023	Te̱ kii̱' ni̱ ka̱ni̱a̱'a ne̱ yivi̱' xiin' a̱ ndii, nï̱ ka̱ni̱a̱'a ña̱ ja̱a̱n' xiin' ni̱a̱, te̱ kii̱' ni̱ sa̱ndo'o' ña̱'a' ni̱a̱ ndii, nï̱ ka'a̱n a̱ ña̱ ka̱ni̱ ña̱'a' a̱, süu̱' ja̱a̱n' ndii ni̱ sa̱na̱kua'a a̱ sa̱kuu' ña̱ ndo'o' a̱ nda̱'a' Ndiosí, ña̱ sana'má nda̱ku ne̱ yivi̱'.
60002024	Te̱ mi̱i' Cristo ni̱ na̱cha'vi̱ xiin' ñu̱'u' nde'i̱ a̱ xa'a̱' kua̱chi̱ e̱' nuu̱' krusín, sa̱kan' te̱ ku̱ndu̱u̱ e̱' nde̱e̱ naa ne̱ ni̱ xi'i̱ nuu̱' kua̱chi̱ ja̱a̱n', te̱ ku̱ti̱a̱ku̱ e̱', te̱ sa̱a̱ e̱' ña̱ nda̱ku ña̱ kuní Ndiosí. Te̱ xa'a̱' a̱ ña̱ ni̱ tu̱xu'ví a̱ ni̱ nda̱'a̱ e̱'.
60002025	Kua̱chi̱ ndii ni̱ xika̱ ndo̱' nde̱e̱ naa mbe̱e̱, ti' ni̱ xiti̱a̱ i̱'nu̱. Ndisu̱ vi̱ti̱n ndii, xa̱ ni̱ na̱ndi̱ko' ndo̱' nuu̱' ña̱ pa̱xto e̱', ña̱ xito' nimá ndo̱'.
60003001	Nii' sa̱kan' tu̱ ndo'ó, ne̱ yoo i̱i̱' ndii, ko̱to̱ ka'nu' ndo̱' ra̱, sa̱kan' te̱ naa' kändixa' ra̱ tu̱'u̱n va̱'a̱ ndii, ku̱vi̱ na̱ma̱ ra̱ nimá ra̱ xa'a̱' ña̱ kuu' ndo̱' ja̱a̱n', te̱ nde̱e̱ küní a̱ ña̱ ka'a̱n vi̱' ndo̱' xiin' ra̱
60003002	kii̱' ku̱ni̱ ra̱ sa̱a̱ xika' ndo̱o̱ ndo̱' xiin' sa̱a̱ xito' ka'nu' ña̱'a' ndo̱'.
60003003	Na ndä̱sa̱nda̱tu̱n' ya'a̱ ndo̱' i̱i̱n' ndo̱', naa kuu' ña̱ kachi'i' ndo̱' i̱xi' xíni' ndo̱', xiin' ka̱a̱ va̱'a̱ oro ña̱ ndondia i̱i̱n' ndo̱', xiin' toto̱ ya̱'vi̱, ña̱ ni'nu' ndo̱'.
60003004	Süu̱' ja̱a̱n' ndii nimá ndo̱' nda̱sa̱nda̱tu̱n' ndo̱' xiin' ña̱ kuä̱sa̱' ti̱vi', ña̱ nduu' ña̱ va̱'a̱ nimá ndo̱', xiin' ña̱ maso ndo̱'. Ña̱ ja̱a̱n' nduu' ña̱ ndiaa ya'vi' xna̱'a̱ nuu̱' Ndiosí.
60003005	Sa̱kan' ña̱ xta̱'an' ndii, sa̱kan' ni̱ nda̱sa̱nda̱tu̱n' xiin' mii' ña̱'a', ne̱ nduu' kuenta Ndiosí, ne̱ ni̱ i̱ni̱ xi̱ni̱ ña̱'a', te̱ ni̱ xi̱to̱ ka'nu' ni̱a̱ i̱i̱' ni̱a̱.
60003006	Naa ni̱ xa̱a̱ Sara, ña̱ ni̱ xi̱to̱ ka'nu' a' Abraham, te̱ ni̱ ka'a̱n a' ña̱ xto̱'o̱ a' nduu' ra̱. Te̱ ndo'ó ndii, nde̱e̱ naa si'e̱ ña' ja̱a̱n' nduu' ndo̱' naa' xaa' ndo̱' ña̱ va̱'a̱, te̱ xïka' ni'vi ndo̱' i̱i̱n yivi̱'.
60003007	Te̱ sa̱kan' tu̱ ndo'ó, te̱ yoo ña̱ si'i ndii, ku̱ndi̱a̱ka̱ ña̱'a' ndo̱' xiin' ña̱ xini tuní, te̱ ti̱i̱n ka'nu' ña̱'a' ndo̱' xa'a̱' a̱ ña̱ nduu' ni̱a̱ ne̱ ii̱' ka̱. Sa̱kan' ña̱ sa̱mani̱' tu̱ Ndiosí ne̱ ja̱a̱n' xiin' ndo̱' kivi̱' ñu̱u̱ ña̱ kö̱o̱' kivi̱' ndi'i'. Te̱ kii̱' xaa' ndo̱' sa̱kan' ndii, kö̱o̱' ña̱ ti̱a̱si̱ nuu̱' ndo̱' kii̱' ka'án ndo̱' xiin' Ndiosí.
60003008	Sa̱kan' na kuii' kuní a̱ ña̱ ku̱ndi̱e̱e̱ mani̱' xiin' ta'an' ndo̱', te̱ ko̱o̱ ka'nu' i̱ni̱ ndo̱' ku̱ni̱ ta'an' ndo̱', te̱ ku̱ndani̱ ndo̱' ne̱ yivi̱' nde̱e̱ naa ta'an' mi̱i' ndo̱', te̱ ku̱vi̱ta i̱ni̱ ndo̱' xa'a̱' ta'an' ndo̱', te̱ va̱'a̱ ko̱o̱ nimá ndo̱' ku̱ni̱ ta'an' ndo̱'.
60003009	Te̱ sä̱na̱ndiko' ndo̱' ña̱ vä̱'a̱ nuu̱' ne̱ yivi̱' xa'a̱' ña̱ vä̱'a̱ ña̱ xaa' ni̱a̱ xiin' ndo̱'. Te̱ ni̱ nde̱e̱ sä̱na̱ndiko' ndo̱' ña̱ kani̱a̱'a ne̱ yivi̱' xa'a̱' ndo̱'. Süu̱' ja̱a̱n' ndii kaka̱n ndo̱' nuu̱' Ndiosí te̱ sa̱ñu'u' ña̱'a' a̱, sa̱kan' ña̱ ndo'ó ndii, ni̱ ka̱na̱ Ndiosí ndo'ó te̱ na̱ti̱i̱n ndo̱' ña̱ sa̱ñu'u' a̱ xa'a̱' a̱ ña̱ xaa' ndo̱' ja̱a̱n'.
60003010	Kua̱chi̱ ndii yoso̱' a̱ nuu̱' tu̱tu̱ Ndiosí mii' ka'án a̱ ndii: Yo̱o̱ ka̱ kuni ku̱ti̱a̱ku̱ va̱'a̱, te̱ ka̱ka̱ sii̱' i̱ni̱ ni̱a̱ i̱i̱n yivi̱' ndii, na ko̱to̱ ni̱a̱ yaa̱' ni̱a̱, te̱ kä̱ni̱a̱'a ni̱a̱ xa'a̱' ne̱ yivi̱', te̱ na ko̱to̱ tu̱ ni̱a̱ yu̱'u' ni̱a̱, te̱ kä'án ni̱a̱ tu̱n vixi̱,
60003011	te̱ na ku̱xi̱o̱o̱ ni̱a̱ nuu̱' ña̱ ni̱a̱'a, te̱ sa̱a̱ ni̱a̱ ña̱ va̱'a̱. Te̱ na ndu̱ku' ni̱a̱ ña̱ ku̱ndi̱e̱e̱ mani̱' ni̱a̱ xiin' ne̱ yivi̱', te̱ sa̱a̱ ni̱a̱ a̱ xiin' i̱i̱n ka̱nii' nimá ni̱a̱.
60003012	Kua̱chi̱ ndii xito' ndo̱so̱' xto̱'o̱ e̱' ne̱ xachuun' nda̱ku, te̱ xini so̱'o̱ tu̱ a̱ ña̱ ka'án ni̱a̱ xiin' a̱, ndisu̱ xito' xi'é a̱ ne̱ xaa' ña̱ ni̱a̱'a. Sa̱kan' kachi a̱.
60003013	Kö̱o̱' sa̱a̱ xa̱chi' ña̱ vä̱'a̱ xiin' ndo̱' naa' sa̱nduxa̱' ndo̱', te̱ sa̱a̱ ndo̱' ña̱ va̱'a̱.
60003014	Ndisu̱ naa' sa̱ndo'o' ne̱ yivi̱' ndo'ó xa'a̱' ña̱ xachuun' nda̱ku ndo̱' ndii, sa̱ñu'u' va̱ Ndiosí ndo'ó. Xa'a̱' a̱ ja̱a̱n' na kü̱yi̱'vi ndo̱' ne̱ yivi̱' ja̱a̱n', ni̱ nde̱e̱ kü̱ndi̱'ni̱ tu̱ ndo̱'.
60003015	Süu̱' ja̱a̱n' ndii ti̱i̱n ka'nu' ndo̱' xto̱'o̱ e̱' Ndiosí xiin' nimá ndo̱'. Te̱ ko̱o̱ tu̱'va̱ ndo̱' sa̱kuu' i̱chi' te̱ na̱kui̱i̱n ndo̱' nuu̱' sa̱kuu' ne̱ ndatu'ún' ndo'ó xa'a̱' ña̱ ndiatu' i̱ni̱ ndo̱'. Te̱ kii̱' xaa' ndo̱' sa̱kan' ndii, maso ku̱u̱ ndo̱' xiin' ne̱ ja̱a̱n', te̱ ti̱i̱n ka'nu' tu̱ ña̱'a' ndo̱'.
60003016	Te̱ xiin' ña̱ ja̱a̱n' xiní ndo̱' ña̱ kö̱o̱' nde̱e̱ i̱i̱n xa'a̱' ña̱ ku̱vi̱ ti̱i̱n kua̱chi̱ ni̱a̱ ndo'ó. Sa̱kan' te̱ ne̱ kani̱a̱'a xa'a̱' ndo̱' xa'a̱' ña̱ va̱'a̱ ña̱ xaa' ndo̱' xa'a̱' a̱ ña̱ nduu' ndo̱' kuenta Cristo ndii, ku̱ka̱'a̱n nuu̱' ni̱a̱.
60003017	Ña̱ ja̱a̱n' na kuii', naa' kuní Ndiosí ña̱ ku̱ndo̱'o̱ e̱' xa'a̱' a̱ ña̱ xaa' e̱' ña̱ va̱'a̱ ndii, va̱'a̱ ka̱ nduu' a̱ te̱ sa̱kan' ku̱ndo̱'o̱ e̱' xa'a̱' a̱ ña̱ xaa' e̱' ña̱ vä̱'a̱.
60003018	Sa̱kan' ña̱ Cristo ndii, xa̱ unta' sa̱kan' kui̱ti̱' ni̱ xi'i̱ a̱ xa'a̱' kua̱chi̱ e̱', te̱ ña̱ ja̱a̱n' ndii, ña̱ kö̱o̱' kua̱chi̱ nduu' a̱, te̱ ni̱ xi'i̱ a̱ xa'a̱' yoo', ne̱ ndiso' kua̱chi̱, sa̱kan' te̱ ku'u̱n ndi̱a̱ka̱ a̱ yoo' nuu̱' Ndiosí. Ña̱ ndi̱xa̱ nduu' a̱ ndii, ni̱ xi'i̱ xna̱'a̱ ñu̱'u' nde'i̱ a̱, ndisu̱ ni̱ na̱ti̱a̱ku̱ espíritu a̱.
60003019	Sa̱kan' te̱ ni̱ xa'a̱n a̱, te̱ ni̱ ka'a̱n ndo̱so̱' a̱ nuu̱' nimá ña̱ ndasi i̱'nu̱.
60003020	Te̱ ña̱ ja̱a̱n' nduu' nimá ne̱ yivi̱', ne̱ nï̱ xi̱i̱n ka̱ndi̱xa' ña̱ ka'án chuun' Ndiosí ni̱ ndiee̱ i̱i̱n yivi̱' xta̱'an' kii̱' ni̱ xika̱ Noé i̱i̱n yivi̱'. Tee̱' ndee ni̱ ndiatu̱ kuie i̱ni̱ a̱ xa'a̱' ni̱a̱ kii̱' xa'a' Noé ja̱a̱n' tundo̱o' chie̱ ndii, ndia'vi' kui̱ti̱' ne̱ yivi̱' ni̱ kaku̱ xiin' tundo̱o' ja̱a̱n' kii̱' ni̱ ki̱xi̱n ti̱kui savi' ja̱a̱n'. Uni̱a̱ ta'an kui̱ti̱' ni̱a̱ nduu' ne̱ ni̱ kaku̱ ña̱ sa̱kuu' ni̱a̱.
60003021	Te̱ ti̱kui ja̱a̱n' ndii, ka'án ndi̱a̱a̱ ra' xa'a̱' ña̱ chichi' e̱' kuenta Cristo, te̱ xiin' ña̱ ja̱a̱n' ni̱ sa̱kakú Ndiosí yoo' vi̱ti̱n. Te̱ ña̱ chichi' e̱' ja̱a̱n' ndii, süu̱' kuenta ña̱ natia' e̱' i̱i̱n e̱' nduu' a̱, süu̱' ja̱a̱n' ndii i̱i̱n nuu̱' ña̱ taxi' e̱' kuento e̱' nuu̱' Ndiosí xiin' i̱i̱n ka̱nii' nimá e̱' nduu' a̱, te̱ xa'a̱' a̱ ña̱ ni̱ na̱ti̱a̱ku̱ Jesucristo, na ni̱ sa̱kakú a̱ yoo'.
60003022	Te̱ ña̱ ja̱a̱n' ndii, ni̱ nda̱a̱ a̱ ndi̱vi', te̱ ndu'u̱' a̱ xi̱i̱n' kua̱'a̱ Ndiosí. Te̱ sa̱kuu' ángele, xiin' sa̱kuu' ña̱ kumi' ndi̱e̱e̱', xiin' sa̱kuu' ña̱ kumi' ña̱ ndi̱e̱e' yoo nda̱'a' Jesús.
60004001	Xa'a̱' a̱ ña̱ ni̱ ndo̱'o̱ Cristo xiin' ñu̱'u' nde'i̱ a̱ xa'a̱' e̱' ndii, nii' sa̱kan' tu̱ kuní a̱ ko̱o̱ tu̱'va̱ ndo'ó te̱ ku̱ndo̱'o̱ ndo̱', sa̱kan' ña̱ ña̱ ni̱ ndo̱'o̱ xiin' ñu̱'u' nde'i̱ a̱ ndii, xa̱ ni̱ sa̱ndi'i' a̱ kua̱chi̱ e̱'.
60004002	Te̱ vi̱ti̱n, ña̱ kuu' saa' tiaku ka̱ e̱' ndii, na ka̱ka̱ e̱' xaa' e̱' ña̱ kuní Ndiosí, te̱ süu̱' ka̱ka̱ e̱' sa̱a̱ e̱' ña̱ ndioo̱' i̱ni̱ e̱', ña̱ nduu' kuenta i̱i̱n yivi̱'.
60004003	Vi̱kuii̱n ndo̱' ña̱ xaa' ndo̱' ña̱ xtani̱ ne̱ tuku', ne̱ ï̱ni̱ xini Jesús, ña̱ ni̱ xa̱a̱ ndo̱' xta̱'an' kii̱' ni̱ nduu̱ ndo̱' ne̱ ni̱ xika̱ xaa' ña̱ ki̱ni̱ kuu' xiin' i̱i̱n' ndo̱', xiin' ña̱ ki̱ni̱ ña̱ ndioo̱' i̱ni̱ ndo̱', xiin' ña̱ xini̱, xiin' ña̱ xa'a ndo̱' vi̱ko' loco, xiin' ña̱ ndiee' sii̱' ndo̱' te̱ xini̱ va̱ ndo̱', xiin' ña̱ xaka'nu' ndo̱' ndiosí saka, ña̱ kuä̱sa̱' kuní.
60004004	Ndisu̱ vi̱ti̱n ña̱ xäa' ka̱ ndo̱' ña̱ ki̱ni̱ naa ña̱ xaa' ne̱ ja̱a̱n' ndii, siin' kuu' ndo̱' tuu ni̱a̱, sa̱kan' na kani̱a̱'a ni̱a̱ xa'a̱' ndo̱'.
60004005	Ndisu̱ ne̱ ja̱a̱n' ndii, naá kivi̱' kuni̱ a̱ ña̱ na̱ta̱xi̱ ni̱a̱ kuenta nuu̱' Ndiosí, ña̱ xa̱ yoo tu̱'va̱, te̱ sa̱na'má a̱ ne̱ tiaku, xiin' ne̱ xa̱ ni̱ xi'i̱.
60004006	Xa'a̱' a̱ ja̱a̱n' na ni̱ xi̱ni̱ so̱'o̱ tu̱ ne̱ xa̱ ni̱ xi'i̱ vi̱ti̱n tu̱'u̱n va̱'a̱ te̱ ku̱vi̱ na̱ti̱i̱n ni̱a̱ kivi̱' ñu̱u̱ ña̱ kö̱o̱' kivi̱' ndi'i' tee̱' ndee ni̱ xi'i̱ ni̱a̱ nde̱e̱ naa xi'í ndee ka̱ ne̱ yivi̱'.
60004007	Xa̱ kuyatin' kivi̱' ndi̱'i̱ i̱i̱n yivi̱'. Xa'a̱' a̱ ja̱a̱n' na ko̱o̱ ñu'u' i̱ni̱ ndo̱', te̱ ko̱o̱ tu̱'va̱ ndo̱', te̱ ka'a̱n ndo̱' xiin' Ndiosí.
60004008	Te̱ ña̱ ka'nu' ka̱ ndii, ku̱ndani̱ ta'an' xa̱va̱'a̱ ndo̱'. Kua̱chi̱ ndii kii̱' xaa' e̱' ña̱ ja̱a̱n' xa'a̱' ne̱ yivi̱' ndii, yoo ka'nu' i̱ni̱ e̱' xa'a̱' kua'a̱' kua̱chi̱ ni̱a̱.
60004009	Te̱ na na̱ti̱i̱n ta'an' va̱'a̱ ndo̱' vi̱'e̱ ndo̱', te̱ kä'a̱n yu̱'u' ndo̱' kii̱' xaa' ndo̱' ña̱ ja̱a̱n'.
60004010	Te̱ i̱'i̱n ndo̱' ndii, ka̱ka̱ nu̱u̱ ndo̱' nuu̱' i̱nga̱ ne̱ yivi̱' xiin' i̱'i̱n nuu̱' ña̱ chu̱u̱n ña̱ ni̱ ta̱xi̱ Ndiosí nda̱'a' ndo̱'. Te̱ chi̱ndi̱e̱e' va̱'a̱ ndo̱' ni̱a̱ xiin' i̱'i̱n ña̱ chu̱u̱n ja̱a̱n'.
60004011	Xa'a̱' a̱ ja̱a̱n' na, ne̱ ka'án ndo̱so̱' ndii, na ka'a̱n ni̱a̱ sa̱a̱ nii' sa̱ka'án ña̱'a' Ndiosí kui̱ti̱', te̱ ne̱ xika' nuu' ndii, na ka̱ka̱ nu̱u̱ ni̱a̱ xiin' ndi̱e̱e̱' Ndiosí kui̱ti̱'. Te̱ xiin' ña̱ ja̱a̱n' na̱ti̱i̱n Ndiosí sa̱kuu' ña̱ xaka'nu' xiin' nda̱'a' Jesucristo, ña̱ xata'a̱n na̱ti̱i̱n ña̱ tiin' ka'nu' ña̱'a' e̱', xiin' sa̱kuu' ña̱ ndi̱e̱e̱' nde̱e̱ ndi'i' ni̱ kivi̱'. Sa̱kan' na ku̱ndu̱u̱ a̱.
60004012	Ña̱ni̱ ta'an' mani̱' i̱, nä̱nda̱ni̱ ndo̱' kii̱' yoo tu̱ndo'o̱' chie̱ va̱ nuu̱' kivi̱' ñu̱u̱ ndo̱', te̱ kä̱ni̱ni̱ ndo̱' ña̱ küní a̱ xka'ndi̱a̱ tu̱ndo'o̱' naa ña̱ ja̱a̱n' nuu̱' kivi̱' ñu̱u̱ ndo̱'.
60004013	Süu̱' ja̱a̱n' ndii na̱kua̱tia' va̱ nimá ndo̱' xa'a̱' a̱ ña̱ ndo'o' ndo̱' nde̱e̱ naa ni̱ ndo̱'o̱ Cristo, sa̱kan' te̱ na̱kua̱tia' ya'a̱ ka̱ nimá ndo̱' kii̱' ku̱ni̱ ndo̱' na̱ndi̱ko' a̱ i̱i̱n yivi̱' xiin' ña̱ nda̱tu̱n' koo' chukuu' a̱.
60004014	Sañu'u' va̱ Ndiosí ndo'ó naa' ka'án ki̱ni̱ ne̱ yivi̱' xiin' ndo̱' xa'a̱' a̱ ña̱ nduu' ndo̱' kuenta Cristo, sa̱kan' ña̱ naá Espíritu Ndiosí, ña̱ nda̱tu̱n' koo' chukuu', nimá ndo̱'.
60004015	Te̱ naa' sa̱ndo'o' ne̱ yivi̱' yo̱o̱ ka̱ nduu' ndo'ó ndii, na kü̱ndu̱u̱ a̱ xa'a̱' a̱ ña̱ nduu' ndo̱' ne̱ xa'ni̱' ne̱ yivi̱', uun xa'a̱' a̱ ña̱ nduu' ndo̱' ne̱ kui'na̱', uun xa'a̱' a̱ ña̱ nduu' ndo̱' ne̱ xaa' nde̱e̱ ka̱ nuu̱' ña̱ ni̱a̱'a, uun xa'a̱' a̱ ña̱ nduu' ndo̱' ne̱ chi'ni' yu̱'u' nuu̱' a̱, mii' kö̱o̱' kana' ndo'ó.
60004016	Ndisu̱ naa' ndo'o' yo̱o̱ ka̱ xa'a̱' a̱ ña̱ nduu' ndo̱' kuenta Cristo ndii, kö̱o̱' xa'a̱' ña̱ ku̱chani ndo̱', süu̱' ja̱a̱n' ndii sa̱ka'nu' ndo̱' Ndiosí xa'a̱' a̱ ña̱ ndo'o' ndo̱' ja̱a̱n' xa'a̱' a̱ ña̱ nduu' ndo̱' kuenta Cristo.
60004017	Kua̱chi̱ ndii xa̱ ni̱ xa̱'a' kivi̱' ña̱ sana'má Ndiosí sa̱kuu' ne̱ yivi̱', te̱ kuní a̱ ña̱ xi̱'na̱ xa̱'a' a̱ xiin' yoo', ne̱ nduu' kuenta a̱, te̱ naa' xi̱'na̱ ka̱ xiin' yoo' xa̱'a' a̱ ndii, sa̱a̱ ka̱ vi̱' tu̱ ku̱ndo̱'o̱ ne̱ küni ka̱ndi̱xa' tu̱'u̱n va̱'a̱ xa'a̱' Ndiosí.
60004018	Kua̱chi̱ ndii yoso̱' a̱ nuu̱' tu̱tu̱ Ndiosí mii' ka'án a̱ ndii: Te̱ naa' tu̱ndo'o̱' xa̱va̱'a̱ te̱ kaku̱ ne̱ xachuun' nda̱ku ndii, sa̱a̱ ka̱ vi̱' tu̱ ku̱ndo̱'o̱ ne̱ xaa' ña̱ ni̱a̱'a xiin' ne̱ xaa' kua̱chi̱. Sa̱kan' kachi a̱.
60004019	Sa̱kan' na kuii', yo̱o̱ ka̱ ndo'o' xa'a̱' a̱ ña̱ sa̱kan' kuní Ndiosí ndii, na sa̱na̱kua'a xiin' mi̱i' ni̱a̱ nda̱'a' a̱, sa̱kan' ña̱ ña̱ ni̱ xa̱'a̱ i̱i̱n yivi̱' ndii, saxinú a̱ kuento ña̱ taxi' a̱. Xa'a̱' a̱ ja̱a̱n' na nä̱ko̱o̱ ndo̱' ña̱ xaa' ndo̱' ña̱ va̱'a̱.
60005001	Kuni ka'a̱n nda'vi i̱ xiin' te̱ xi̱xa̱, te̱ xito' ndo'ó, ne̱ nakayá xa'a̱' Jesús, xa'a̱' a̱ ña̱ nduu' tu̱ yu'u̱ te̱ xi̱xa̱ nde̱e̱ naa te̱ ja̱a̱n', te̱ ni̱ xi̱ni̱ ndu̱chi' nuu̱' i̱ ña̱ ni̱ ndo̱'o̱ Cristo, sa̱kan' tu̱ na̱ti̱i̱n inga' i̱ xiin' te̱ ja̱a̱n' ña̱ nda̱tu̱n' koo' chukuu' ña̱ tuvi̱ sa̱a̱ Ndiosí nuu̱' ku'u̱n e̱'.
60005002	Ka'án nda'vi i̱ xiin' ndo̱' ña̱ ko̱to̱ va̱'a̱ ndo̱' ne̱ nduu' kuenta Ndiosí, ne̱ ni̱ ta̱xi̱ a̱ nda̱'a' ndo̱' xito' ndo̱', te̱ nduu' ni̱a̱ nde̱e̱ naa mbe̱e̱ xito' ndo̱'. Te̱ sä̱a̱ ndo̱' ña̱ ja̱a̱n' xiin' ña̱ ndi̱e̱e', ni̱ nde̱e̱ sä̱a̱ tu̱ ndo̱' a̱ xa'a̱' a̱ ña̱ too ndo̱' xu̱'un', süu̱' ja̱a̱n' ndii sa̱a̱ ndo̱' a̱ xa'a̱' a̱ ña̱ kuni ka̱ka̱ nu̱u̱ ndo̱' nuu̱' ne̱ ni̱ ta̱xi̱ Ndiosí xito' ndo̱' ja̱a̱n'.
60005003	Te̱ kü̱u̱ ndo̱' nde̱e̱ naa xto̱'o̱ xiin' ne̱ xito' ndo̱' ja̱a̱n', süu̱' ja̱a̱n' ndii ku̱ndu̱u̱ ndo̱' ne̱ nia'á i̱chi' Ndiosí nuu̱' ne̱ ja̱a̱n'.
60005004	Te̱ kii̱' na̱ndi̱ko' ña̱ pa̱xto kuu' nu̱u' ndii, na̱ti̱i̱n ndo̱' corona nda̱tu̱n' xa̱va̱'a̱ ña̱ kö̱o̱' kivi̱' ti̱vi'.
60005005	Ndo'ó, ne̱ sa̱va̱ ndii, ko̱to̱ ka'nu' ndo̱' te̱ xi̱xa̱. Te̱ sa̱kuu' ndo̱' ndii, ko̱to̱ ka'nu' ta'an' ndo̱' xiin' ña̱ nda'vi ku̱u̱ nimá ndo̱'. Naa yoso̱' a̱ nuu̱' tu̱tu̱ Ndiosí mii' ka'án a̱ ndii: Nakasi Ndiosí nuu̱' ne̱ ñuñu', ndisu̱ ne̱ nda'vi kuu' nimá ndii, chindiee' ña̱'a' a̱. Sa̱kan' yoso̱' a̱.
60005006	Ña̱ ja̱a̱n' na kuii' ko̱'ni̱ xa̱chi' ndo̱' xiin' ña̱ nda'vi kuu' nimá ndo̱' nda̱'a' ka'nu' koo' chukuu' Ndiosí, te̱ ti̱i̱n ka'nu' a̱ ndo'ó kii̱' xaa̱ kivi̱' ña̱ ni̱ chi̱tuní a̱.
60005007	Te̱ na̱ko̱o̱ ndo̱' sa̱kuu' ña̱ sandi'ni̱ nimá ndo̱' nda̱'a' Ndiosí, sa̱kan' ña̱ ndi'ni̱ ña̱ ja̱a̱n' xa'a̱' ña̱ ndo'o' ndo̱'.
60005008	Ko̱o̱ ñu'u' i̱ni̱ ndo̱', te̱ ko̱o̱ tu̱'va̱ tu̱ ndo̱', sa̱kan' ña̱ ña̱ ndi̱va̱'a̱, ña̱ ndasi' ta'an' xiin' e̱' ndii, xika' nduu' a̱ yoo' nde̱e̱ naa león kii̱' xiña ri' nanduku' ri' yo̱o̱ ku̱vi̱ ko̱ko' ri'.
60005009	Te̱ tä̱xi̱ ndo̱' ña̱ ke̱ta̱ va̱'a̱ ña̱ ndi̱va̱'a̱ ja̱a̱n' nuu̱' ndo̱', te̱ kui̱ta̱ ni̱'i̱ va̱ ndo̱' nuu̱' ña̱ i̱ni̱ ndo̱' xini ndo̱' Jesús, sa̱kan' ña̱ xiní ndo̱' ña̱ ndo'o' tu̱ i̱nga̱ ne̱ i̱ni̱ xini Jesús i̱i̱n kachi nuu̱' tu̱ndo'o̱' mii' ka̱ ndi̱e̱e̱' ni̱a̱ i̱i̱n yivi̱'.
60005010	Ndisu̱ kii̱' ndi̱'i̱ ku̱ndo̱'o̱ ndo̱' i̱i̱n xa'a' ndii, mi̱i' Ndiosí nda̱sa̱nda̱ku nimá ndo̱' te̱ kui̱ta̱ ni̱'i̱ ndo̱' nuu̱' i̱chi' a̱, te̱ kui̱ta̱ kutu̱' tu̱ ndo̱'. Sa̱kan' ña̱ Ndiosí ja̱a̱n' ndii, ndani̱ mi̱i' a̱ yoo', te̱ su̱vi̱ a̱ ni̱ ka̱na̱ yoo' te̱ ku̱ndi̱e̱e̱ e̱' nde̱e̱ ndi'i' ni̱ kivi̱' mii' nda̱tu̱n' xa̱va̱'a̱ kaa' xa'a̱' a̱ ña̱ nduu' e̱' kuenta Cristo.
60005011	Te̱ Ndiosí na na̱ti̱i̱n sa̱kuu' ña̱ tiin' ka'nu', xiin' sa̱kuu' ña̱ ndi̱e̱e' nde̱e̱ ndi̱'i̱ ni̱ kivi̱'. Sa̱kan' na ku̱ndu̱u̱ a̱.
60005012	Xiní i̱ ña̱ Silvano ndii, i̱i̱n te̱ xika' nda̱ku i̱chi' Jesús nduu' ra̱, te̱ ja̱a̱n' ni̱ chi̱ndi̱e̱e' yu'u̱ ni̱ ke̱'i̱ i̱ tu̱tu̱ ña̱ sie yo'o' te̱ sa̱ndi̱e̱ni i̱ ndo'ó, te̱ ta̱xi̱ i̱ ña̱ ku̱nda̱ni̱ va̱'a̱ ndo̱' ndee xa'a̱' xna̱'a̱ nduu' a̱ na̱ ndani̱ mi̱i' Ndiosí yoo'. Ña̱ ja̱a̱n' na kuii' na kui̱ta̱ ni̱'i̱ ndo̱' nuu̱' ña̱ ja̱a̱n'.
60005013	Ne̱ ni̱ na̱ka̱xi̱n tu̱ Ndiosí, ne̱ nakayá xa'a̱' Jesús ñu̱u̱ Babilonia ndii, ti'vi' ni̱a̱ cha'an' ndo̱'. Te̱ sa̱kan' tu̱ ti'vi' Marcos, te̱ nduu' nde̱e̱ naa si'e̱ i̱, cha'an' ndo̱'.
60005014	Te̱ chi̱to nuu̱' ta'an' sa̱kuu' ndo̱' kuenta Jesús xa'a̱' a̱ ña̱ ndani̱ ta'an' ndo̱' nde̱e̱ naa ta'an' mi̱i' ndo̱', te̱ xiin' ña̱ ja̱a̱n' na̱kua̱tu̱ ta'an' ndo̱'. Te̱ na ko̱o̱ na ña̱ mani̱' ña̱ taxi' Ndiosí xiin' sa̱kuu' ndo'ó, ne̱ nduu' kuenta Jesucristo. Sa̱kan' na ku̱ndu̱u̱ a̱.
61001001	Yu'u̱ nduu' Simón Pedro, te̱ xika' nuu' nuu̱' Jesucristo, te̱ ña̱ ja̱a̱n' ni̱ ti̱a̱nu̱' yu'u̱ sania'á i̱ i̱chi' a̱. Te̱ ti'vi' i̱ cha'an' ndo'ó, ne̱ ni̱ na̱ti̱i̱n i̱i̱n ña̱ va̱'a̱ xa̱va̱'a̱, ña̱ i̱ni̱ na ndo̱' xini ndo̱' Jesús sa̱a̱ nii' i̱ni̱ ndu̱. Te̱ ni̱ na̱ti̱i̱n ndo̱' ña̱ ja̱a̱n' xa'a̱' a̱ ña̱ xachuun' nda̱ku Ndiosí e̱' Jesucristo, ña̱ ni̱ sa̱kakú yoo'.
61001002	Te̱ i̱'i̱n kivi̱' na sa̱ñu'u' na Ndiosí ndo'ó, te̱ na ta̱xi̱ ya'a̱ tu̱ a̱ ña̱ mani̱' ko̱o̱ xiin' ndo̱' xa'a̱' ña̱ xiní ndo̱' xa'a̱' a̱, xiin' ña̱ xiní ndo̱' xa'a̱' xto̱'o̱ e̱' Jesús.
61001003	Xiin' ña̱ ndi̱e̱e̱' Ndiosí ni̱ ta̱xi̱ a̱ sa̱kuu' ña̱ kuní nuu̱' e̱' te̱ ku̱ti̱a̱ku̱ e̱, te̱ ka̱ka̱ nda̱ku xna̱'a̱ e̱' nu̱u' a̱ xa'a̱' a̱ ña̱ ni̱ ta̱xi̱ a̱ ku̱nda̱ni̱ e̱' xa'a̱' Jesús, ña̱ ni̱ ka̱na̱ yoo' xiin' ña̱ ndi̱e̱e̱' mi̱i' a̱ xiin' chu̱u̱n ka'nu' ña̱ ni̱ xa̱a̱ a̱.
61001004	Te̱ xiin' ña̱ ja̱a̱n' ni̱ ta̱xi̱ Ndiosí kuento a̱ nuu̱' e̱', te̱ kuento ja̱a̱n' ndii, nda̱tu̱n' va̱ a̱, te̱ ka'nu' va̱ tu̱ a̱. Sa̱kan' te̱ kii̱' ndi̱'i̱ ki̱e̱e̱ ndo̱' nda̱'a' ña̱ ki̱ni̱ ña̱ kuní i̱i̱n' ndo̱', ña̱ yoo i̱i̱n yivi̱' yo'o' ndii, na̱ti̱i̱n ndo̱' ñu̱'u' nde'i̱ ña̱ yoo ndi̱vi'.
61001005	Xa'a̱' a̱ ja̱a̱n' na sa̱a̱ ndo̱' sa̱kuu' ña̱ nduxa̱', te̱ süu̱' i̱ni̱ kui̱ti̱' ndo̱' ku̱ni̱ ndo̱' Jesús, süu̱' ja̱a̱n' ndii sa̱a̱ tu̱ ndo̱' ña̱ nduxa̱' te̱ ka̱ka̱ nda̱ku ndo̱', te̱ süu̱' ña̱ ja̱a̱n' kui̱ti̱' sa̱a̱ ndo̱', süu̱' ja̱a̱n' ndii sa̱a̱ tu̱ ndo̱' ña̱ nduxa̱' te̱ ku̱nda̱ni̱ ka̱ ndo̱' xa'a̱' Ndiosí.
61001006	Te̱ süu̱' ña̱ ja̱a̱n' kui̱ti̱' sa̱a̱ ndo̱', süu̱' ja̱a̱n' ndii sa̱a̱ tu̱ ndo̱' ña̱ nduxa̱' te̱ ndi̱ko̱ ni'i' xiin' mi̱i' ndo̱', te̱ süu̱' ña̱ ja̱a̱n' kui̱ti̱' sa̱a̱ ndo̱', süu̱' ja̱a̱n' ndii sa̱nduxa̱' tu̱ ndo̱' te̱ kuie ku̱u̱ i̱ni̱ ndo̱', te̱ süu̱' ña̱ ja̱a̱n' kui̱ti̱' sa̱a̱ ndo̱', süu̱' ja̱a̱n' ndii sa̱nduxa̱' tu̱ ndo̱' te̱ sa̱a̱ ndo̱' ña̱ kuní Ndiosí kui̱ti̱'.
61001007	Te̱ süu̱' ña̱ ja̱a̱n' kui̱ti̱' sa̱a̱ ndo̱', süu̱' ja̱a̱n' ndii sa̱nduxa̱' tu̱ ndo̱' te̱ ku̱ndani̱ ta'an' ndo̱' nde̱e̱ naa ta'an' mi̱i' ndo̱' nduu' ne̱ yivi̱', te̱ süu̱' ña̱ ja̱a̱n' kui̱ti̱' sa̱a̱ ndo̱', süu̱' ja̱a̱n' ndii sa̱a̱ tu̱ ndo̱' ña̱ nduxa̱' te̱ ku̱ndani̱ ta'an' ndo̱' xiin' i̱i̱n ka̱nii' nimá ndo̱'.
61001008	Sa̱kan' ña̱, naa' xaa' ndo̱' sa̱kuu' ña̱ ja̱a̱n', te̱ chitu' vi̱' a̱ nimá ndo̱' ndii, sa̱kua'nu' a̱ ndo'ó nuu̱' ña̱ xiní ndo̱' xa'a̱' xto̱'o̱ e̱' Jesucristo, te̱ täxi' a̱ ku̱ndu̱u̱ ndo̱' ne̱ kuä̱sa̱' kuní, uun ne̱ kö̱o̱' xa̱chi' ña̱ va̱'a̱ xaa' xa'a̱' Ndiosí.
61001009	Te̱ ne̱ kö̱o̱' ña̱ ja̱a̱n' ñu'u' nimá ndii, xïto' xa̱chi' ni̱a̱ ña̱ xaa' ni̱a̱, te̱ nduu' ni̱a̱ nde̱e̱ naa ne̱ kui'e nuu̱' näka'an' ka̱ ni̱a̱ ña̱ xa̱ ni̱ sa̱ndoyo' Ndiosí kua̱chi̱ ña̱ ni̱ xa̱a̱ ni̱a̱ xta̱'an'.
61001010	Ña̱ni̱ ta'an' i̱, sa̱kan' na kuii' sa̱a̱ ka̱ ndo̱' sa̱kuu' ña̱ nduxa̱' te̱ sa̱a̱ ndo̱' ña̱ ja̱a̱n', te̱ ko̱to̱ va̱ ndo̱' ña̱ ni̱ ka̱na̱ Ndiosí ndo'ó, sa̱kan' ña̱ su̱vi̱ a̱ ni̱ na̱ka̱xi̱n ndo'ó. Te̱ naa' xaa' ndo̱' sa̱kan' ndii, kö̱o̱' kivi̱' ku̱xi̱o̱o̱ ndo̱' nuu̱' a̱.
61001011	Te̱ kii̱' xaa' ndo̱' ña̱ ja̱a̱n' ndii, nu̱nia' ko'o' Ndiosí yi'e' nuu̱' ndo̱' te̱ xka'ndi̱a̱ ndo̱' mii' xa'ndia chuun' Jesucristo nde̱e̱ ndi'i' ni̱ kivi̱', ña̱ nduu' xto̱'o̱ e̱', ña̱ ni̱ sa̱kakú yoo'.
61001012	Ña̱ ja̱a̱n' na kuii' sanaka'an' chito̱ i̱ ndo'ó xa'a̱' ña̱ ni̱ ka'a̱n i̱ ja̱a̱n' tee̱' ndee xa̱ xiní ndo̱' a̱, te̱ xika' ni̱'i̱ ndo̱' xiin' ña̱ ndi̱xa̱ ja̱a̱n', ña̱ kumi' ndo̱' vi̱ti̱n.
61001013	Sa̱kan' ña̱ xiní i̱ ña̱ vi̱ti̱n ña̱ kusaa' tiaku i̱ xiin' ñu̱'u' nde'i̱ yo'o' ndii, kuní a̱ sa̱na̱ka'an' chito̱ i̱ ndo'ó xa'a̱' ña̱ ja̱a̱n'.
61001014	Sa̱kan' ña̱ xiní i̱ ndii, nä̱'a' ka̱ te̱ na̱ko̱o̱ i̱ ñu̱'u' nde'i̱ i̱ naa ni̱ ka'a̱n xto̱'o̱ e̱' Jesucristo xiin' i̱.
61001015	Te̱ xiin' ña̱ ndi̱e̱e' sanaka'an' tu̱ i̱ ndo'ó sa̱kuu' ña̱ yo̱'o̱' vi̱ti̱n te̱ na̱ka̱'an' ndo̱' a̱ tee̱' ndee xa̱ ni̱ xi'i̱ i̱.
61001016	Kii̱' ni̱ sa̱kuni' ndu̱ ndo'ó xa'a̱' ña̱ ndi̱e̱e̱' koo' chukuu' xto̱'o̱ e̱' Jesucristo, xiin' xa'a̱' ña̱ na̱ndi̱ko' a̱ i̱i̱n yivi̱' ndii, nï̱ ka'a̱n ndu̱ xiin' kuento xini tuní nda'vi so̱'o̱. Süu̱' ja̱a̱n' ndii ni̱ ka'a̱n ndu̱ xa'a̱' ña̱ ni̱ xi̱ni̱ ndu̱chi' nuu̱' ndu̱, ña̱ ka'nu' va̱ ña̱ nduu' Jesús ja̱a̱n'.
61001017	Kua̱chi̱ ndii ni̱ ti̱i̱n ka'nu' ña̱'a' yu̱va' e̱' Ndiosí, te̱ ni̱ nda̱sa̱yi'é va̱ tu̱ ña̱'a' a̱. Te̱ nde̱e̱ ndi̱vi', mii' ndu'u̱' ña̱ ka'nu' koo' chukuu', ni̱ xi̱ni̱ so̱'o̱ ndu̱ tachi̱' yu̱'u' a̱ ña̱ ka'án ndii: “Si'e̱ i̱, ña̱ ndani̱ va̱ i̱, nduu' ña̱ ñaa̱'. Te̱ va̱'a̱ va̱ kuni i̱ xini ña̱'a' i̱”, ni̱ kachi̱ a̱.
61001018	Te̱ mi̱i' ndu'u̱ nduu' te̱ ni̱ xi̱ni̱ so̱'o̱ tachi̱' yu̱'u' ña̱ ni̱ ki̱xi̱n nde̱e̱ ndi̱vi' kii̱' ni̱ ita̱ ndu̱ xiin' Jesús xíni' i̱ku' su̱'u̱n.
61001019	Te̱ xiin' ña̱ ja̱a̱n' ni̱ xi̱ni̱ e̱' ni̱ xinu̱ ña̱ ni̱ ka'a̱n te̱ ni̱ ka'a̱n tiakú tu̱'u̱n Ndiosí, sa̱kan' na va̱'a̱ xaa' ndo̱' naa' ka̱ndi̱xa' ndo̱' a̱, sa̱kan' ña̱ ku̱ndu̱u̱ a̱ nde̱e̱ naa ñu'u̱ ña̱ ko̱tuu̱n nuu̱' ndo̱' mii' i̱i̱n yaví nde̱e̱ kitu̱', te̱ tuvi̱ Jesús nimá ndo̱', ña̱ nduu' nde̱e̱ naa tiuu̱n' chie̱, ti' keta' kua̱xi̱ kitú'.
61001020	Te̱ ña̱ ka'nu' ka̱ nduu' a̱ ña̱ ku̱nda̱ni̱ ndo̱' ña̱ nde̱e̱ i̱i̱n tu̱'u̱n ña̱ yoso̱' nuu̱' tu̱tu̱ Ndiosí, ña̱ ka'án tiakú ja̱a̱n' ndii, nï̱ ka̱ku̱ a̱ xíni' nde̱e̱ i̱i̱n te̱ yivi̱'.
61001021	Kua̱chi̱ ndii, kii̱' ni̱ ka'a̱n tiakú te̱ yivi̱' tu̱'u̱n Ndiosí ndii, nï̱ ka̱ku̱ a̱ xíni' mi̱i' ra̱, süu̱' ja̱a̱n' ndii Espíritu Santo ni̱ sa̱ka'án ña̱'a', te̱ ni̱ ka'a̱n tiakú ra̱ sa̱a̱ kuní Ndiosí.
61002001	Ndisu̱ ni̱ yoo̱ tu̱ te̱ ka'án tiakú tu̱'u̱n vixi̱ te̱i̱n ne̱ i̱chi' ya̱ta' e̱', ne̱ Israel. Te̱ nii' sa̱kan' ko̱o̱ tu̱ te̱ sania'á tu̱n vixi̱ te̱i̱n ndo'ó. Te̱ sa̱nia'á si̱'e ra̱ ña̱ xini xa'an' ña̱ sa̱tívi' ne̱ yivi̱', te̱ xiin' ña̱ ja̱a̱n' ndii, nde̱e̱ xa'a̱' xto̱'o̱ e̱', ña̱ ni̱ sa̱kakú ña̱'a', ndï̱e̱e̱ yu̱'u' ra̱. Te̱ xa'a̱' ña̱ ja̱a̱n' ndii, ki'i̱' va̱ ki̱xi̱n ña̱ sa̱ndo̱ñu'u' ña̱'a'.
61002002	Kua'a̱' va̱ ne̱ nduu' kuenta Ndiosí ku̱ndiku̱n xata̱' ña̱ ka̱'a̱n ña̱ sania'á te̱ ja̱a̱n'. Te̱ xa'a̱' a̱ ña̱ xaa' ni̱a̱ ña̱ ja̱a̱n' ndii, ka̱ni̱a̱'a ne̱ yivi̱' xa'a̱' i̱chi' ña̱ ndi̱xa̱, ña̱ ndikún e̱'.
61002003	Te̱ xa'a̱' a̱ ña̱ ndioo̱' i̱ni̱ va̱ ra̱ xa'a̱' xu̱'un' ndii, ta̱va̱' ra̱ xu̱'un' nda̱'a' ndo̱' xa'a̱' kuento nda'vi so̱'o̱, ña̱ xini xa'an' ja̱a̱n'. Xa'a̱' a̱ ja̱a̱n' na nde̱e̱ xta̱'an' vi̱' xa̱ ni̱ chi̱tuní Ndiosí ña̱ sa̱ndo'o' a̱ ra̱, te̱ xa̱ yoo tu̱'va̱ kivi̱' ña̱ ndo̱ñu'u' ra̱.
61002004	Ndiosí ndii, nï̱ yoo̱ ka'nu' i̱ni̱ a̱ xa'a̱' ángele, ña̱ ni̱ xa̱a̱ kua̱chi̱, süu̱' ja̱a̱n' ndii ni̱ ko̱'ni̱ ña̱'a' a̱ ti̱xi̱n i̱i̱n yavi̱ kunu va̱, te̱ ni̱ nda̱si̱ i̱'nu̱ ña̱'a' a̱ mii' i̱i̱n yaví i̱kan', te̱ ni̱ ta̱xi̱ ndi̱a̱tu̱ ña̱'a' a̱ nde̱e̱ xaa̱ kivi̱' ña̱ sa̱na'má a̱ sa̱kuu' ne̱ yivi̱'.
61002005	Te̱ sa̱kan' tu̱ nï̱ yoo̱ ka'nu' i̱ni̱ Ndiosí xa'a̱' ne̱ ni̱ xa̱a̱ ña̱ ni̱a̱'a ni̱ ndiee̱ i̱i̱n yivi̱' xta̱'an', kii̱' ni̱ ti̱'vi' a̱ savi̱', te̱ ni̱ xa̱'ni̱' ña̱'a' a̱, te̱ ni̱ sa̱kakú a̱ Noé kui̱ti̱', te̱ ni̱ ka'a̱n ndo̱so̱' xa'a̱' ña̱ sana'má nda̱ku Ndiosí, te̱ ni̱ sa̱kakú tu̱ a̱ uxa̱ ta'an ka̱ ne̱ yivi̱' xiin' ra̱.
61002006	Te̱ ni̱ sa̱nduxín tu̱ a̱ ne̱ ni̱ ndiee̱ ñu̱u̱ Sodoma xiin' ñu̱u̱ Gomorra nde̱e̱ ni̱ na̱ndu̱u̱ ñu̱u̱ ja̱a̱n' ndee yáa' nú'u kui̱ti̱', te̱ xiin' ña̱ ja̱a̱n' nia'á a̱ sa̱a̱ sa̱ndo'o' a̱ ne̱ xaa' ña̱ ni̱a̱'a.
61002007	Ndisu̱ Lot ndii, ni̱ sa̱kakú ña̱'a' Ndiosí xa'a̱' a̱ ña̱ ni̱ xa̱chuun' nda̱ku ra̱ nuu̱' a̱, te̱ ni̱ ndi̱'ni̱ va̱ nimá ra̱ kii̱' xito' ra̱ ña̱ ni̱a̱'a, ña̱ xaa' ne̱ ñu̱u̱ ra̱ ja̱a̱n'.
61002008	Te̱ ni̱ xa̱chuun' nda̱ku ja̱a̱n' ndii, ni̱ ndo̱'o̱ kua'a̱' nimá nda̱ku ra̱ i̱'i̱n kivi̱' kua'a̱n xa'a̱' ña̱ ni̱a̱'a ña̱ ni̱ xa̱a̱ ni̱a̱, ña̱ ni̱ xi̱ni̱ ra̱ xiin' ña̱ ni̱ xi̱ni̱ so̱'o̱ ra̱.
61002009	Te̱ xiin' sa̱kuu' ña̱ ja̱a̱n' nia'á xto̱'o̱ e̱' Ndiosí ña̱ kumi' a̱ ndi̱e̱e̱', te̱ sa̱kakú a̱ ne̱ xaa' ña̱ kuní a̱ nuu̱' ña̱ sando'o' ña̱'a'. Te̱ kumi' tu̱ a̱ ndi̱e̱e̱' te̱ sando'o' a̱ ne̱ xächuun' nda̱ku ja̱a̱n' kii̱' xaa̱ kivi̱' ña̱ sa̱na'má a̱ sa̱kuu' ne̱ yivi̱'.
61002010	Ña̱ ja̱a̱n' na sa̱ndo'o' xto̱'o̱ e̱' sa̱kuu' ne̱ xaa' ña̱ xe'na' ja̱a̱n' xiin' ña̱ ka̱'a̱n ña̱ ndioo̱' i̱ni̱ i̱i̱n' mi̱i' ni̱a̱, te̱ yï'vi ni̱a̱ kani̱a̱'a ni̱a̱ xa'a̱' a̱ ña̱ ndi̱e̱e' a̱. Te̱ sania'á ña̱ xini xa'an' ja̱a̱n' ndii, tïaku yu̱'u' ra̱, te̱ ñuñu' tu̱ ra̱, te̱ yï'vi tu̱ ra̱ ña̱ kani̱a̱'a ra̱ xa'a̱' ña̱ kumi' ndi̱e̱e̱', ña̱ ndiee' ndi̱vi'.
61002011	Ndisu̱ ángele ndii, tee̱' ndee koo' chukuu' ka̱ a̱, te̱ kumi' ka̱ tu̱ a̱ ña̱ ndi̱e̱e̱' te̱ sa̱kan' te̱ xini xa'an' ja̱a̱n' ndii, kündieni a̱ ka̱ni̱a̱'a a̱ xa'a̱' ña̱ kumi' ndi̱e̱e̱' ja̱a̱n' nuu̱' xto̱'o̱ e̱' Ndiosí.
61002012	Te̱ ja̱a̱n' ndii, kuu' ra̱ nde̱e̱ naa ki̱ti', ña̱ kö̱o̱' ña̱ xanini ri' te̱ xika' ri' sa̱a̱ tuu mi̱i' kui̱ti̱' ri', te̱ tuví ri', te̱ ti̱i̱n te̱ yivi̱' ri', te̱ ka̱'ni̱' ra̱ ri'. Te̱ ja̱a̱n' ndii, kani̱a̱'a ra̱ xa'a̱' ña̱ kündani̱ ra̱, sa̱kan' na kuii' ti̱vi' xa̱chi' ra̱ nuu̱' ña̱ ki̱ni̱ ja̱a̱n',
61002013	te̱ ku̱ndo̱'o̱ ra̱ sa̱a̱ Ndiosí xa'a̱' a̱ ña̱ ni̱ sa̱tívi' ra̱ i̱nga̱ ne̱ yivi̱'. Sa̱kan' ña̱ tuu ra̱ ndii, va̱'a̱ kuni ra̱ ña̱ xaa' ra̱ ndee ka̱ nuu̱' ña̱ ki̱ni̱ kuu' ra̱ nde̱e̱ i̱i̱n ke'in'. Te̱ kii̱' naka' ña̱'a' ndo̱', te̱ xixi' ra̱ mii' ndiee' sii̱' ndo̱' ndii, kua'a̱n ka'an' nuu̱' e̱' kuu' ra̱ xa'a̱' ña̱ ki̱ni̱ ña̱ xaa' ra̱ xiin' ña̱ kuaa' loco ra̱.
61002014	Te̱ ja̱a̱n' ndii, kü̱vi̱ xka'ndi̱a̱ sa̱na' vi̱' i̱i̱n ña̱'a' nuu̱' ra̱, sa̱kan' ña̱ xa̱ ndiku̱n ni̱, te̱ kuni ti̱i̱n ña̱'a' ra̱, te̱ kö̱o̱' kivi̱' xikuiín ra̱ ña̱ xaa' ra̱ kua̱chi̱. Te̱ xamaña ra̱ ne̱ iti̱a̱' i̱ni̱ nuu̱' ña̱ kandixa' ni̱a̱ Cristo, te̱ chu̱u̱n va̱ ra̱ ña̱ ta̱va̱' ra̱ ndee ka̱ ña̱ ndioo̱' i̱ni̱ ra̱ xa'a̱' nda̱'a' ne̱ yivi̱'. Sa̱kan' na kuii' te̱ xa̱ yoo ko̱o̱ tu̱ndo'o̱' sa̱a̱ Ndiosí nduu' ra̱.
61002015	Te̱ ja̱a̱n' ndii, ni̱ na̱ko̱o̱ ra̱ i̱chi' nda̱ku, te̱ ni̱ ko̱'ni̱ ra̱ nuu̱' i̱chi' Balaam, si'e̱ te̱ nduu' Beor. Balaam ja̱a̱n' ndii, ni̱ xta̱ni̱ va̱ ra̱ sa̱a̱ ra̱ ña̱ ni̱a̱'a, te̱ ki̱'i̱n ra̱ xu̱'un' nda̱'a' ne̱ yivi̱'.
61002016	Ndisu̱ ni̱ ka̱ni̱ kuento ña̱'a' i̱i̱n mburru xiko' ña̱'a̱ xa'a̱' kua̱chi̱ ra̱ xiin' i̱i̱n tachi̱' yu̱'u' nde̱e̱ naa ka'án i̱i̱n ne̱ yivi̱', te̱ ni̱ sa̱i̱i̱n kuiín ri' ña̱ ni̱ kuni̱ te̱ ka'án tiakú siki' ja̱a̱n' sa̱a̱ ra̱, tee̱' ndee kö̱o̱' tu̱'u̱n ti' ja̱a̱n'.
61002017	Te̱ sania'á ña̱ xini xa'an' ja̱a̱n' ndii, nduu' ra̱ nde̱e̱ naa ti̱ko̱'yo', mii' ni̱ ndo̱ko̱ ti̱kui, te̱ nduu' tu̱ ra̱ nde̱e̱ naa viko̱', ña̱ xiko' ni'i' tachi̱' ndi̱e̱e', te̱ xa'a̱' te̱ ja̱a̱n' tu̱ ni̱ sa̱koo' tu̱'va̱ Ndiosí mii' i̱i̱n yaví ndiaa' xa̱chi'.
61002018	Kua̱chi̱ ndii ka'án ñuñu' ra̱ xa'a̱' mi̱i' ra̱ xiin' kuento ña̱ kuä̱sa̱' kuní, te̱ xiin' ña̱ ka̱'a̱n ña̱ xaa' ra̱ sati̱vi' ra̱ ne̱ sa̱kan' xinu' nuu̱' ne̱ xïní ña̱ ndi̱xa̱ xa'a̱' Ndiosí.
61002019	Taxi' ra̱ kuento ra̱ ña̱ sa̱ndoó ndiká ra̱ ne̱ yivi̱' ja̱a̱n' nuu̱' tu̱'u̱n nde̱i' Ndiosí, kii̱' nde̱e̱ mi̱i' ra̱ tïa̱'an ndoo̱ ndiká nuu̱' ña̱ ki̱ni̱ ña̱ xaa' ra̱. Sa̱kan' ña̱ yo̱o̱ ka̱ kü̱vi̱ vi̱ko̱ ni'i' xiin' mii' mi̱i' nuu̱' ndee ka̱ ña̱'a̱ ndii, ña̱ ja̱a̱n' xiko' ni'i' ña̱'a'.
61002020	Naa' xa̱ ni̱ kaku̱ yo̱o̱ ka̱ nda̱'a' ña̱ ndioo̱' i̱ni̱ ña̱ nduu' kuenta i̱i̱n yivi̱' xa'a̱' a̱ ña̱ ni̱ xi̱ni̱ ni̱a̱ tu̱'u̱n xa'a̱' xto̱'o̱ e̱' Jesucristo, ña̱ ni̱ sa̱kakú yoo' nuu̱' kua̱chi̱ e̱', te̱ tu̱ku̱ ni̱ sanasuku̱' ña̱'a' ña̱ ki̱ni̱ ja̱a̱n', te̱ kanando ña̱'a' a̱ ndii, sa̱tívi' ya'a̱ ka̱ ña̱'a' a̱ i̱chi' ña̱ uvi̱ te̱ sa̱kan' ña̱ nu̱u' kii̱' xïní ni̱a̱ i̱chi' Jesús.
61002021	Sa̱kan' na kuii' nde̱e̱ chaa' ka̱ na kö̱o̱' kivi̱' ni̱ xini ne̱ ja̱a̱n' i̱chi' ña̱ nda̱ku ja̱a̱n', te̱ sa̱kan' ña̱ na̱ko̱o̱ ni̱a̱ a̱ kii̱' xa̱ ni̱ xi̱ni̱ ni̱a̱ a̱, sa̱kan' te̱ ku̱xi̱o̱o̱ ni̱a̱ nuu̱' tu̱'u̱n va̱'a̱ su̱'u̱n, ña̱ ni̱ xi̱ni̱ so̱'o̱ ni̱a̱.
61002022	Ndisu̱ ni̱ xa̱a̱ te̱ ja̱a̱n' sa̱kan' te̱ xinu̱ naa ka'án ne̱ yivi̱' ndii: “Naya̱' ndii, nakaxi̱' ri' suxa̱n yu̱'u' ri'”, kachi ni̱a̱. Te̱ naa ka'án tu̱ ne̱ yivi̱' ndii: “Kii̱' xa̱ ni̱ sa̱kuchi' e̱' kini̱ ndii, tu̱ku̱ ni̱ xiko kava̱ ri' nuu̱' nde'i̱”, kachi ni̱a̱.
61003001	Ña̱ni̱ ta'an' mani̱' i̱, tu̱tu̱ yo'o' nduu' ña̱ uvi̱ ña̱ ti'vi' i̱ nda̱'a' ndo̱'. Te̱ xiin' uvi̱ sa̱a' a̱ kuní i̱ ko̱ndi̱a̱ yu̱'u' i̱ ndo'ó te̱ ndo̱to̱ nuu̱' i̱ni̱ ndo̱', te̱ ka̱ni̱ni̱ va̱'a̱ ndo̱',
61003002	te̱ na̱ka̱'an' ndo̱' ña̱ ni̱ ka'a̱n te̱ nduu' kuenta Ndiosí, te̱ ni̱ ka'a̱n tiakú tu̱'u̱n a̱ xta̱'an'. Te̱ kuní tu̱ i̱ ña̱ na̱ka̱'an' ndo̱' tu̱'u̱n nde̱i' ña̱ ni̱ ta̱xi̱ xto̱'o̱ e̱', ña̱ ni̱ sa̱kakú yoo' nuu̱' kua̱chi̱ e̱', nuu̱' ndu'u̱, te̱ ni̱ ti̱a̱nu̱' a̱ sa̱nia'á i̱chi' a̱, te̱ ni̱ sa̱ya'á ndu̱ a̱ nuu̱' ndo̱'.
61003003	Ña̱ xi̱'na̱ ka̱ ña̱ kuní a̱ ku̱nda̱ni̱ ndo̱' ndii, ña̱ yo̱'o̱' nduu' a̱: kivi̱' so'o̱' ndi'i' ndii, ka̱nde̱ku̱i̱e̱ te̱ ku̱ndi̱'i̱ xiin' e̱', te̱ ku̱ndiku̱n ra̱ ña̱ ki̱ni̱ ña̱ ka'án nimá mi̱i' kui̱ti̱' ra̱,
61003004	te̱ ka'a̱n ndii̱' ra̱ ndii: “Ni̱ na̱ko̱o̱ xto̱'o̱ ndo̱' kuento ra̱ ña̱ na̱ndi̱ko' ra̱, te̱ kö̱o̱' ra̱ xaá, te̱ nde̱e̱ kii̱' ni̱ xi'i̱ te̱ xii̱' ya̱ta' e̱' ndii, i̱i̱n kachi kaa' i̱i̱n yivi̱' nde̱e̱ vi̱ti̱n nde̱e̱ naa ña̱ nu̱u' kii̱' ni̱ kua̱'a̱ a̱”, kachi̱ ra̱.
61003005	Ndisu̱ te̱ yivi̱' ja̱a̱n' ndii, küni na̱ka̱'an' mi̱i' ra̱ ña̱ nde̱e̱ xta̱'an' i̱i̱n yivi̱' ndii, xa'a̱' a̱ ña̱ ni̱ ka'a̱n chuun' Ndiosí na ni̱ kua̱'a̱ ndi̱vi' xiin' ñu̱'u' i̱i̱n yivi̱', te̱ küni na̱ka̱'an' tu̱ ra̱ ña̱ ti̱xi̱n ti̱kui ni̱ ke̱ta̱ ñu̱'u' ja̱a̱n', te̱ xiin' ti̱kui ja̱a̱n' ni̱ ku̱va̱'a̱ a̱.
61003006	Te̱ xiin' ña̱ ni̱ ka'a̱n chuun' ña̱ ja̱a̱n' tu̱ ni̱ sa̱nde̱ka'nú a̱ i̱i̱n yivi̱' kii̱' sa̱kan' xiin' ti̱kui.
61003007	Te̱ xiin' tu̱'u̱n nde̱i', ña̱ ni̱ ka'a̱n chuun' a̱ ja̱a̱n', tu̱ yoo tu̱'va̱ ndi̱vi' xiin' ñu̱'u' i̱i̱n yivi̱' ña̱ yoo vi̱ti̱n, te̱ ko̱ko̱ a̱. Sa̱kan' na xiin' ñu'u̱ ja̱a̱n' ko̱ko̱ ña̱ ja̱a̱n' kii̱' xaa̱' kivi̱' ña̱ sa̱na'má Ndiosí sa̱kuu' ne̱ yivi̱', te̱ sa̱ndo̱ñu'u' a̱ ne̱ xaa' ña̱ ki̱ni̱.
61003008	Ndisu̱ ndo'ó, ne̱ ña̱ni̱ ta'an' mani̱' i̱ ndii, ka'án i̱ xiin' ndo̱' ña̱ nä̱ndoso̱' ndo̱' ña̱ i̱i̱n kivi̱' nuu̱' xto̱'o̱ e̱' ndii, nduu' a̱ nde̱e̱ naa i̱i̱n mi̱i' kuiya̱, te̱ i̱i̱n mi̱i' kuiya̱ ndii, nduu' a̱ nde̱e̱ naa i̱i̱n kivi̱' kui̱ti̱' nuu̱' a̱.
61003009	Sa̱kan' na xto̱'o̱ e̱' ja̱a̱n' ndii, nä̱'a' ka̱ te̱ sa̱xinú a̱ kuento a̱, ña̱ ni̱ ta̱xi̱ a̱ nuu̱' e̱' ja̱a̱n', te̱ süu̱' ni̱ ku̱u̱ kuachí a̱ naa xanini sa̱va̱ ne̱ yivi̱', süu̱' ja̱a̱n' ndii ndiatu' a̱ xa'a̱' a̱ ña̱ kuie i̱ni̱ a̱ xa'a̱' e̱', te̱ küní a̱ ña̱ ku̱vi̱ nde̱e̱ i̱i̱n ne̱ yivi̱' xa'a̱' kua̱chi̱ ni̱a̱. Süu̱' ja̱a̱n' ndii kuní a̱ ña̱ na̱ma̱ sa̱kuu' ni̱a̱ nimá ni̱a̱ xa'a̱' kua̱chi̱ ña̱ xaa' ni̱a̱, te̱ ka̱ndi̱xa' ña̱'a' ni̱a̱.
61003010	Ndisu̱ kivi̱' ña̱ na̱ndi̱ko' xto̱'o̱ e̱' ndii, i̱i̱n xaa̱ ki'i̱' kui̱ti̱' a̱ nde̱e̱ naa i̱i̱n te̱ kui'na̱'. Te̱ ndi̱vi' mii' ndiee' ña̱ tuún nuu̱' e̱' ndii, ndo̱ñu'u' a̱ sa̱a̱ i̱i̱n ña̱ ni'i̱ i̱yo̱ xa̱va̱'a̱ kii̱' sa̱kan', te̱ ko̱ko̱ ndo̱o̱ ña̱ yi'é ndiee' ndi̱vi', te̱ ñu̱'u' i̱i̱n yivi̱' xiin' sa̱kuu' ña̱ yoo nuu̱' a̱ ndii, ko̱ko̱ sa̱kuu' a̱.
61003011	Te̱ xa'a̱' a̱ ña̱ sa̱kan' ndo̱ñu'u' sa̱kuu' ña̱ ja̱a̱n' ndii, kuní a̱ ña̱ ndi̱e̱e' ka̱ ka̱ka̱ ndo̱o̱ ndo̱', te̱ ka̱ka̱ va̱'a̱ tu̱ ndo̱', te̱ sa̱a̱ ndo̱' ña̱ kuní Ndiosí,
61003012	ña̱ ndiatu' ndo̱' xaa̱ kivi̱' ña̱ sa̱na'má a̱ ne̱ yivi̱', te̱ sa̱a̱ ndo̱' ña̱ nduxa̱', te̱ xaa̱ ki'i̱' va̱ kivi̱' ja̱a̱n'. Kii̱' sa̱kan' ndii, ndi̱vi' mii' ndiee' ña̱ tuún nuu̱' e̱' ndii, ndo̱ñu'u' a̱ sa̱a̱ ñu'u̱, te̱ ndu̱ti̱a̱ ndo̱o̱ ña̱ yi'é ndiee' ndi̱vi' ja̱a̱n' sa̱a̱ ña̱ i̱'ni' ñu'u̱ ja̱a̱n'.
61003013	Ndisu̱ yoo' ndii, ndiatu' e̱' ña̱ ka̱sa̱'a̱ Ndiosí i̱i̱n ndi̱vi' xa̱a' xiin' i̱i̱n ñu̱'u' i̱i̱n yivi̱' xa̱a', sa̱a̱ ni̱ ta̱xi̱ a̱ kuento a̱ nuu̱' e̱', mii' ko̱o̱ mi̱i' ndi̱'i̱ ña̱ nda̱ku.
61003014	Sa̱kan' na kuii', ña̱ni̱ ta'an' mani̱' i̱, vi̱ti̱n ña̱ ndiatu' ndo̱' xaa̱ kivi̱' ña̱ na̱ndi̱ko' xto̱'o̱ e̱' ja̱a̱n' ndii, sa̱a̱ ndo̱' sa̱kuu' ña̱ nduxa̱', te̱ sä̱tivi̱' ndo̱' nimá ndo̱', te̱ kö̱o̱' nde̱e̱ i̱i̱n xa'a̱' ña̱ ku̱vi̱ ti̱i̱n kua̱chi̱ Ndiosí ndo'ó. Te̱ sa̱a̱ tu̱ ndo̱' sa̱kuu' ña̱ nduxa̱', te̱ ko̱o̱ ndo̱' ña̱ mani̱' xiin' a̱.
61003015	Te̱ na̱ka̱'an' ndo̱' ña̱, ña̱ kuie kuu' i̱ni̱ xto̱'o̱ e̱' xa'a̱' e̱' ja̱a̱n' ndii, xa'a̱' ña̱ kuni sa̱kakú a̱ yoo' na xaa' a̱ sa̱kan' xiin' e̱', sa̱a̱ nii' ni̱ ke̱'i̱ tu̱ ña̱ni̱ mani̱' e̱' Pablo nuu̱' ndo̱' xiin' ña̱ xini tuní ña̱ ni̱ ta̱xi̱ Ndiosí nda̱'a' ra̱.
61003016	Te̱ kuyatin' sa̱kuu' tu̱tu̱ ña̱ ni̱ ke̱'i̱ Pablo ja̱a̱n' ndii, ka'án a̱ xa'a̱' ña̱ yo̱'o̱'. Te̱ yoo sa̱va̱ ña̱ ni̱ ke̱'i̱ ra̱ ja̱a̱n' ndii, vixi va̱ ka'án a̱. Sa̱kan' na kuii', ne̱ küu' kaxi' xiin' ne̱ iti̱a̱' i̱ni̱ nuu̱' i̱chi' Ndiosí ndii, sänakuachi' nda̱ku ni̱a̱ ña̱ ja̱a̱n'. Te̱ sa̱kan' tu̱ xaa' ni̱a̱ xiin' i̱nga̱ xaan' mii' yoso̱' a̱ nuu̱' tu̱tu̱ Ndiosí. Xa'a̱' a̱ ja̱a̱n' na sa̱ndo̱ñu'u' xiin' mii' mi̱i' ni̱a̱.
61003017	Ne̱ ña̱ni̱ ta'an' mani̱' i̱, sa̱kan' na kuii', ndo'ó ndii, xa'a̱' a̱ ña̱ xa̱ xiní ndo̱' ña̱ ja̱a̱n' ndii, ka̱ka̱ ndito' i̱ni̱ va̱ ndo̱' ko̱to̱ ka̱ ku̱ndiku̱n ndo̱' xata̱' ña̱ xini xa'an' ña̱ xaa' ne̱ ki̱ni̱ kuu', te̱ na̱ko̱o̱ ndo̱' ña̱ ita' ni̱'i̱ ndo̱' nuu̱' i̱chi' Jesús.
61003018	Nde̱e̱ chaa' ka̱ kua̱'nu̱ naa kua̱'nu̱ ka̱ ndo̱' nuu̱' ña̱ ndani̱ va̱ xto̱'o̱ e̱' Jesucristo, ña̱ ni̱ sa̱kakú yoo', ndo'ó, xiin' ña̱ kua̱'nu̱ ndo̱' nuu̱' ña̱ xiní ndo̱' xa'a̱' a̱. Te̱ ña̱ ja̱a̱n' na na̱ti̱i̱n sa̱kuu' ña̱ tiin' ka'nu' ña̱'a' e̱' nde̱e̱ ndi'i' ni̱ kivi̱'. Sa̱kan' na ku̱ndu̱u̱ a̱.
62001001	Ka'án ndu̱ xiin' ndo̱' xa'a̱' tu̱'u̱n ña̱ taxi' kivi̱' ñu̱u̱ ña̱ kö̱o̱' kivi̱' ndi'i', ña̱ xa̱ yoo nde̱e̱ ña̱ nu̱u' kii̱' tïa̱'an kua̱'a̱ i̱i̱n yivi̱'. Ndu'u̱ ndii, ni̱ xi̱ni̱ so̱'o̱ ndu̱ ña̱ ni̱ ka'a̱n a̱, te̱ ni̱ xi̱ni̱ ndu̱chi' nuu̱' ña̱'a' ndu̱, te̱ ni̱ tondi̱a̱ nda̱'a' tu̱ ña̱'a' ndu̱.
62001002	Te̱ ña̱ taxi' kivi̱' ñu̱u̱ e̱' ja̱a̱n' ndii, ni̱ tuvi̱ a̱ i̱i̱n yivi̱'. Te̱ ndu'u̱ ndii, ni̱ xi̱ni̱ ndu̱chi' nuu̱' ña̱'a' ndu̱, te̱ ndiee' yu̱'u' ndu̱ xa'a̱' a̱, te̱ ka'án ndo̱so̱' ndu̱ nuu̱' ndo̱' xa'a̱' ña̱ taxi' kivi̱' ñu̱u̱ ña̱ kö̱o̱' kivi̱' ndi'i' ja̱a̱n', ña̱ yoo xiin' yu̱va' e̱' Ndiosí, te̱ ni̱ tuvi̱ a̱ te̱i̱n e̱'.
62001003	Te̱ ña̱ ni̱ xi̱ni̱ ndu̱chi' nuu̱' ndu̱ xiin' ña̱ ni̱ xi̱ni̱ so̱'o̱ ndu̱ ja̱a̱n' nduu' ña̱ ka'án ndo̱so̱' ndu̱ nuu̱' ndo̱', sa̱kan' te̱ i̱i̱n nda̱a̱' ku̱ndu̱u̱ tu̱ ndo'ó xiin' ndu̱, nde̱e̱ naa i̱i̱n nda̱a̱' nduu' ndu'u̱ xiin' yu̱va' e̱' Ndiosí, xiin' si'e̱ a̱ Jesucristo.
62001004	Ke'i ndu̱ ña̱ yo̱'o̱' nuu̱' ndo̱', te̱ na̱kua̱tia' ndi̱'i̱ nimá e̱'.
62001005	Ña̱ yo̱'o̱' nduu' ña̱ ni̱ xi̱ni̱ so̱'o̱ ndu̱ ni̱ ka'a̱n Jesucristo, te̱ ka'án ndo̱so̱' tu̱ ndu'u̱ a̱ nuu̱' ndo'ó: Ndiosí nduu' ña̱ tuún nda̱tu̱n', te̱ kö̱o̱' nde̱e̱ ma'á ña̱ i̱i̱n yaví i̱ni̱ a̱.
62001006	Naa' ka'án e̱' ña̱ i̱i̱n nda̱a̱' nduu' e̱' xiin' Ndiosí, te̱ kusaa' xaa' ka̱ e̱' kua̱chi̱ xika' e̱' i̱chi' i̱i̱n yaví ndii, xini xa'an' e̱', te̱ kö̱o̱' ña̱ ndi̱xa̱ xaa' e̱'.
62001007	Ndisu̱ naa' xika' e̱' i̱chi' mii' tuún ñu'u̱ nda̱tu̱n' ja̱a̱n' nde̱e̱ naa xaa' Ndiosí ndii, i̱i̱n nda̱a̱' nduu' e̱' xiin' ta'an' e̱', te̱ níi' Jesucristo, si'e̱ a̱, sandoyo' sa̱kuu' kua̱chi̱ e̱'.
62001008	Naa' ka'án e̱' ña̱ ne̱ kö̱o̱' kua̱chi̱ kumi' nduu' e̱' ndii, xini xa'an' xiin' mii' mi̱i' e̱', te̱ kö̱o̱' ña̱ ndi̱xa̱ naá nimá e̱'.
62001009	Ndisu̱ naa' ndi̱e̱e̱ yu̱'u' e̱' kua̱chi̱ e̱' nuu̱' Ndiosí ndii, xa'a̱' a̱ ña̱ xachuun' nda̱ku a̱, te̱ saxinú tu̱ a̱ ña̱ ka'án a̱ ndii, ko̱o̱ ka'nu' i̱ni̱ a̱ xa'a̱' kua̱chi̱ e̱', te̱ nda̱sa̱ndo̱o̱ a̱ nimá e̱' nuu̱' sa̱kuu' ña̱ ni̱a̱'a ña̱ ni̱ xa̱a̱ e̱'.
62001010	Naa' ka'án e̱' ña̱ ne̱ kö̱o̱' kivi̱' xaa' kua̱chi̱ nduu' e̱' ndii, ña̱ xini xa'an' ndasanduu' e̱' Ndiosí, te̱ kö̱o̱' tu̱'u̱n a̱ ñu'u' nimá e̱'.
62002001	Ne̱ kua'a mani̱' i̱, ke'i i̱ ña̱ yo̱'o̱' nuu̱' ndo̱' te̱ sä̱a̱ ndo̱' kua̱chi̱. Ndisu̱ naa' ni̱ xa̱a̱ yo̱o̱ ka̱ kua̱chi̱ ndii, xachuun' nda̱ku Jesucristo, te̱ ña̱ ja̱a̱n' nduu' ña̱ xikui'ní xa'a̱' e̱' nuu̱' yu̱va' e̱' Ndiosí.
62002002	Te̱ ña̱ ja̱a̱n' nduu' ña̱ ni̱ xi'i̱ te̱ cha̱'vi̱ a̱ xa'a̱' kua̱chi̱ e̱' nuu̱' Ndiosí. Te̱ süu̱' kua̱chi̱ yoo' kui̱ti̱', süu̱' ja̱a̱n' ndii su̱vi̱ tu̱ a̱ ni̱ xi'i̱ xa'a̱' kua̱chi̱ sa̱kuu' ne̱ yivi̱' i̱i̱n yivi̱'.
62002003	Te̱ naa' saxinú e̱' ña̱ ka'án chuun' a̱ xiin' e̱' ndii, kundani̱ e̱' ña̱ xiní xna̱'a̱ ña̱'a' e̱'.
62002004	Te̱ yo̱o̱ ka̱ ka'án ndii: “Xiní ña̱'a' yu'u̱”, kachi ni̱a̱, ndisu̱ xäa' ni̱a̱ ña̱ ka'án chuun' a̱ ndii, ne̱ xini xa'an' nduu' ni̱a̱, te̱ kö̱o̱' ña̱ ndi̱xa̱ naá nimá ni̱a̱.
62002005	Ndisu̱ yo̱o̱ ka̱ saxinú ña̱ ka'án chuun' a̱ ndii, ne̱ ja̱a̱n' nduu' ne̱ kundani̱ xinu̱ xna̱'a̱ sa̱a̱ xaa' Ndiosí. Te̱ xiin' ña̱ ja̱a̱n' xiní e̱' ña̱ i̱i̱n nda̱a̱' nduu' xna̱'a̱ e̱' xiin' Jesús.
62002006	Yo̱o̱ ka̱ ka'án ña̱ nduiin' ni̱a̱ xiin' a̱ ndii, kuní a̱ ña̱ ka̱ka̱ ni̱a̱ sa̱a̱ nii' ni̱ xika̱ ña̱ ja̱a̱n'.
62002007	Ña̱ni̱ ta'an' mani̱' i̱, ña̱ ka'án chuun' i̱ nuu̱' ndo̱' yo'o' ndii, süu̱' ña̱ xa̱a' nduu' a̱, süu̱' ja̱a̱n' ndii ña̱ xa̱ ni̱ xi̱ni̱ so̱'o̱ ndo̱' nduu' a̱, te̱ xa̱ ni̱ na̱ti̱i̱n ndo̱' a̱ nde̱e̱ ña̱ nu̱u'.
62002008	Ndisu̱ ke'i tu̱ku̱u̱ i̱ ña̱ yo̱'o̱' nuu̱' ndo̱' nde̱e̱ naa ña̱ ka'án chuun' xa̱a', ña̱ ka'án xa'a̱' ña̱ ni̱ nia'a̱ Jesús xiin' xa'a̱' ña̱ saxinú tu̱ ndo'ó. Kua̱chi̱ ndii xa̱ kua'a̱n xka'ndíá ña̱ i̱i̱n yaví, te̱ xa̱ xa̱'a' yi'é ñu'u̱ ña̱ ndi̱xa̱ nuu̱' e̱'.
62002009	Yo̱o̱ ka̱ ka'án ña̱ xika' ni̱a̱ i̱chi' mii' tuún ñu'u̱ a̱, ndisu̱ ndasi' ni̱a̱ ña̱ni̱ ta'an' ni̱a̱ ndii, kusaa' xika' i̱i̱n yaví ka̱ ni̱a̱.
62002010	Yo̱o̱ ka̱ ndani̱ ña̱ni̱ ta'an' ni̱a̱ ndii, xika' ni̱a̱ mii' tuún ñu'u̱ a̱, te̱ kö̱o̱' ña̱ ku̱vi̱ ka̱vi̱ko' ña̱'a' te̱ sa̱a̱ ni̱a̱ kua̱chi̱.
62002011	Ndisu̱ yo̱o̱ ka̱ ndasi' ña̱ni̱ ta'an' ni̱a̱ ndii, mii' i̱i̱n yaví yoo ni̱a̱, te̱ xa̱ i̱kan' xika' ni̱a̱. Te̱ xïní ni̱a̱ mii' kua'a̱n ni̱a̱, sa̱kan' ña̱ tüvi' ka̱ nuu̱' ni̱a̱ xaa' ña̱ i̱i̱n yaví ja̱a̱n'.
62002012	Ña̱ni̱ ta'an' mani̱' i̱, ke'i i̱ ña̱ yo̱'o̱' nuu̱' ndo̱' sa̱kan' ña̱ xa̱ ni̱ yoo̱ ka'nu' i̱ni̱ Ndiosí xa'a̱' kua̱chi̱ ndo̱' xa'a̱' ña̱ ni̱ xa̱a̱ Jesús.
62002013	Ndo'ó, te̱ xi̱xa̱ ndii, ke'i i̱ ña̱ yo̱'o̱' nuu̱' ndo̱' sa̱kan' ña̱ xa̱ xiní ndo̱' ña̱ xa̱ yoo nde̱e̱ kii̱' tïa̱'an kua̱'a̱ i̱i̱n yivi̱'. Ndo'ó, ne̱ sa̱va̱ ndii, ke'i i̱ ña̱ yo̱'o̱' nuu̱' ndo̱' sa̱kan' ña̱ xa̱ ni̱ ka̱nando ndo̱' ña̱ ndi̱va̱'a̱. Ña̱ni̱ ta'an' mani̱' i̱, ke'i i̱ ña̱ yo̱'o̱' nuu̱' ndo̱' sa̱kan' ña̱ xa̱ xiní ndo̱' yu̱va' e̱' Ndiosí.
62002014	Ndo'ó, te̱ xi̱xa̱ ndii, ke'i i̱ ña̱ yo̱'o̱' nuu̱' ndo̱' sa̱kan' ña̱ xa̱ xiní ndo̱' ña̱ xa̱ yoo nde̱e̱ kii̱' tïa̱'an kua̱'a̱ i̱i̱n yivi̱'. Ndo'ó, ne̱ sa̱va̱ ndii, ke'i i̱ ña̱ yo̱'o̱' nuu̱' ndo̱' sa̱kan' ña̱ ita' ni̱'i̱ ndo̱' nuu̱' i̱chi' Ndiosí, te̱ taxa'a' ndo̱' tu̱'u̱n a̱ nimá ndo̱', te̱ xa̱ ni̱ ka̱nando ndo̱' ña̱ ndi̱va̱'a̱.
62002015	Sa̱kan' na kuii' kündani̱ ndo̱' i̱i̱n yivi̱' yo'o' ni̱ nde̱e̱ ña̱ nduu' kuenta a̱. Sa̱kan' ña̱ yo̱o̱ ka̱ ndani̱ ña̱ ja̱a̱n' ndii, ndäni̱ ni̱a̱ yu̱va' e̱' Ndiosí.
62002016	Kua̱chi̱ ndii nde̱e̱ i̱i̱n ña̱ ki̱ni̱, ña̱ nduu' kuenta i̱i̱n yivi̱' yo'o', kuä̱xi̱ nda̱'a' yu̱va' e̱' Ndiosí. Süu̱' ja̱a̱n' ndii xa̱ i̱i̱n yivi̱' yo'o' ni̱ ka̱'ndi̱ a̱: naa kuu' ña̱ ndioo̱' i̱ni̱ ki̱ni̱ i̱i̱n' ne̱ yivi̱', xiin' ña̱ xikán i̱ni̱ ni̱a̱ xa'a̱' ña̱ xini ndu̱chi' nuu̱' ni̱a̱, xiin' ña̱ ka'án ñuñu' ni̱a̱.
62002017	Te̱ ndii, i̱i̱n yivi̱' xiin' ña̱ ki̱ni̱, ña̱ nduu' kuenta a̱ ndii, ña̱ xka'ndíá kui̱ti̱', nduu' a̱, ndisu̱ ne̱ xaa' ña̱ kuní Ndiosí ndii, ku̱ti̱a̱ku̱ ni̱a̱ nde̱e̱ ndi'i' ni̱ kivi̱'.
62002018	Ña̱ni̱ ta'an' mani̱' i̱, xa̱ kuyatin' kuii va̱ xaa̱ kivi̱' so'o̱' ndi'i'. Te̱ ndo'ó ndii, xa̱ ni̱ xi̱ni̱ so̱'o̱ ndo̱' ña̱ ki̱xi̱n te̱ ndasi' ta'an' xiin' Cristo, su̱u̱ kua'a̱' ya'a̱ ra̱ xa̱ ni̱ ka̱'ndi̱, sa̱kan' na kundani̱ e̱' ndii, xa̱ kuyatin' kuii va̱ xaa̱' kivi̱' so'o̱' ndi'i' ja̱a̱n'.
62002019	Te̱ ja̱a̱n' ndii, tee̱' ndee te̱i̱n ndu̱ ni̱ ki̱e̱e̱ ra̱, ndisu̱ nï̱ nduu̱ xna̱'a̱ ra̱ kuenta Jesús xiin' e̱', sa̱kan' ña̱ naa' ni̱ nduu' ra̱ kuenta a̱ xiin' e̱' ndii, yoo ra̱ xiin' e̱' nde̱e̱ vi̱ti̱n. Ndisu̱ xiin' ña̱ ni̱ xa̱a̱ ra̱ ja̱a̱n' ku̱vi̱ ku̱nda̱ni̱ e̱' ña̱ süu̱' kuenta Jesús xna̱'a̱ ni̱ nduu̱ nde̱e̱ i̱i̱n ra̱.
62002020	Ndisu̱ ndo'ó ndii, ni̱ ta̱xi̱ Ndiosí Espíritu Santo naá nimá ndo̱', sa̱kan' na kuii' xiní sa̱kuu' ndo̱' xa'a̱' ña̱ ndi̱xa̱.
62002021	Süu̱' ni̱ ke̱'i̱ ña̱ yo̱'o̱' nuu̱' ndo̱' xa'a̱' a̱ ña̱ xïni ndo̱' ña̱ ndi̱xa̱ ja̱a̱n'. Süu̱' ja̱a̱n' ndii ni̱ ke̱'i̱ e̱ sa̱kan' ña̱ xa̱ xiní ndo̱' a̱, te̱ nde̱e̱ i̱i̱n yu̱'u' tu̱n vixi̱ kuä̱xi̱ xiin' ña̱ ndi̱xa̱ ja̱a̱n'.
62002022	¿Yo̱o̱ nduu' te̱ xini xa'an' naa' süu̱' te̱ ka'án ña̱ süu̱' Jesús nduu' Cristo, ña̱ ni̱ sa̱kakú yoo'? Te̱ ja̱a̱n' nduu' te̱ ndasi' ta'an' xiin' Cristo, sa̱kan' ña̱ saxioo' ra̱ yu̱va' e̱' Ndiosí xiin' si'e̱ a̱ ja̱a̱n'.
62002023	Sa̱kuu' ne̱ saxioo' si'e̱ a̱ ja̱a̱n' ndii, ï̱i̱n nda̱a̱' nduu' tu̱ ni̱a̱ xiin' Ndiosí, yu̱va' e̱'. Ndisu̱ yo̱o̱ ka̱ ndiee' yu̱'u' xa'a̱' si'e̱ a̱ ja̱a̱n' ndii, i̱i̱n nda̱a̱' nduu' tu̱ ni̱a̱ xiin' yu̱va' e̱' Ndiosí ja̱a̱n'.
62002024	Sa̱kan' na kuii' ta̱xa̱'a̱ ndo̱' ña̱ ni̱ xi̱ni̱ so̱'o̱ ndo̱' nde̱e̱ kii̱' ni̱ xa̱'a' xika' ndo̱' i̱chi' Jesús, te̱ kii̱' xaa' ndo̱' sa̱kan' ndii, i̱i̱n nda̱a̱' xa̱chi' ku̱ndu̱u̱ ndo̱' xiin' si'e̱ yu̱va' e̱' Ndiosí xiin' mi̱i' a̱.
62002025	Te̱ ña̱ yo̱'o̱' nduu' kuento ña̱ ni̱ ta̱xi̱ Cristo nuu̱' e̱' ndii, ña̱ na̱ti̱i̱n e̱' kivi̱' ñu̱u̱ ña̱ kö̱o̱' kivi̱' ndi'i'.
62002026	Ke'i i̱ ña̱ yo̱'o̱' te̱ ko̱to̱ xiin' mi̱i' ndo̱' nuu̱' te̱ kuni ku̱ni̱ xa'an' ndo'ó.
62002027	Ndisu̱ ndo'ó ndii, xa̱ ni̱ chi̱naá Ndiosí Espíritu Santo nimá ndo̱', te̱ naá ka̱ ña̱ ja̱a̱n' i̱kan', sa̱kan' na kuii' küní ka̱ ña̱ sania'á nde̱e̱ i̱i̱n ne̱ yivi̱' ndo'ó. Sa̱kan' ña̱ Espíritu Santo ja̱a̱n' nduu' ña̱ sania'á ndo'ó sa̱kuu' ña̱ kuní a̱ ku̱nda̱ni̱ ndo̱'. Te̱ ña̱ sania'á ña̱ ja̱a̱n' ndii, ña̱ ndi̱xa̱ nduu' a̱, te̱ süu̱' ña̱ xini xa'an' nduu' a̱, sa̱kan' na kuii' kua'a̱n naa kua'a̱n ndo̱' ña̱ i̱i̱n nda̱a̱' nduu' ndo̱' xiin' Cristo sa̱a̱ nii' ni̱ sa̱nia'á ña̱ ja̱a̱n' ndo'ó.
62002028	Ne̱ ta'an' mani̱' i̱, vi̱ti̱n ndii, i̱i̱n nda̱a̱' naa i̱i̱n nda̱a̱' ku̱ndu̱u̱ e̱' xiin' Cristo, sa̱kan' te̱ ndi̱tu̱ni̱ e̱' ku̱ni̱ ña̱'a' e̱' kii̱' na̱ndi̱ko' a̱, te̱ kü̱ka̱'a̱n nuu̱' e̱' kii̱' ku̱ni̱ ña̱'a' e̱'.
62002029	Naa' xiní xna̱'a̱ ndo̱' ña̱ xachuun' nda̱ku a̱ ndii, kuní a̱ ku̱nda̱ni̱ tu̱ ndo̱' ña̱ sa̱kuu' ne̱ xachuun' nda̱ku ndii, xa̱ ni̱ ka̱ku̱ xa̱a' ni̱a̱ ni̱ xa̱a̱ a̱.
62003001	Ko̱to̱ ndo̱', sa̱a̱ vi̱' kua'a̱' kundani̱ yu̱va' e̱' Ndiosí yoo', sa̱kan' na si'e̱ a̱ nani' e̱' ni̱ xa̱a̱ a̱. Te̱ xa̱ si'e̱ xna̱'a̱ nduu' e̱', sa̱kan' na kuii' ne̱ nduu' kuenta i̱i̱n yivi̱' ndii, näkuni ni̱a̱ yoo' sa̱kan' ña̱ nï̱ na̱ku̱ni̱ tu̱ ni̱a̱ Ndiosí.
62003002	Ña̱ni̱ ta'an' mani̱' i̱, xa̱ si'e̱ Ndiosí nduu' e̱' vi̱ti̱n, tee̱' ndee xïní e̱' sa̱a̱ kui̱ti̱' ko̱o̱ e̱', ndisu̱ xiní e̱' ña̱ kii̱' na̱ndi̱ko' Cristo ndii, ku̱u̱ e̱' sa̱a̱ nii' kuu' mi̱i' a̱, sa̱kan' ña̱ ku̱ni̱ e̱' sa̱a̱ nii' kuu' xna̱'a̱ a̱.
62003003	Te̱ sa̱kuu' ne̱ kumi' ña̱ ndiatu' i̱ni̱ ja̱a̱n' xa'a̱' Jesús ndii, i̱'i̱n kivi̱' kua'a̱n xika' ndo̱o̱ ka̱ ni̱a̱ nuu̱' a̱, sa̱kan' ña̱ ña̱ ja̱a̱n' ndii, ña̱ ndo̱o̱ ndi̱'i̱ nduu' a̱.
62003004	Sa̱kuu' ne̱ xaa' kua̱chi̱ ndii, xka'ndíá ndo̱so̱' tu̱ ni̱a̱ tu̱'u̱n nde̱i' Ndiosí, sa̱kan' ña̱ kua̱chi̱ nduu' a̱ kii̱' xka'ndíá ndo̱so̱' e̱' tu̱'u̱n nde̱i' a̱.
62003005	Ndisu̱ xiní ndo̱' ña̱ ni̱ ki̱xi̱n Jesús i̱i̱n yivi̱' te̱ sa̱ndoyo' a̱ kua̱chi̱ e̱'. Te̱ ña̱ ja̱a̱n' ndii, ña̱ kö̱o̱' kua̱chi̱ nduu' a̱.
62003006	Sa̱kan' na kuii' yo̱o̱ ka̱ nduiin' xiin' Jesús ndii, xäa' ka̱ ni̱a̱ kua̱chi̱. Te̱ yo̱o̱ ka̱ xaa' kua̱chi̱ ndii, tïa̱'an i̱ni̱ ni̱a̱ ku̱ni̱ ña̱'a' ni̱a̱, ni̱ nde̱e̱ xïni tu̱ ni̱a̱ yo̱o̱ nduu' Jesús ja̱a̱n'.
62003007	Ña̱ni̱ ta'an' mani̱' i̱, tä̱xi̱ ndo̱' ku̱ni̱ xa'an' nde̱e̱ i̱i̱n ne̱ yivi̱' ndo'ó. Sa̱kuu' ne̱ xachuun' nda̱ku ndii, ne̱ nda̱ku nimá nduu' ni̱a̱ nde̱e̱ naa nda̱ku nimá ña̱ ja̱a̱n'.
62003008	Ne̱ xaa' na xaa' kua̱chi̱ ndii, kuenta ña̱ ndi̱va̱'a̱ nduu' ni̱a̱. Sa̱kan' ña̱ ña̱ ndi̱va̱'a̱ ja̱a̱n' ndii, nde̱e̱ xta̱'an' kivi̱' xaa' a̱ kua̱chi̱. Xa'a̱' a̱ ja̱a̱n' na ni̱ ki̱xi̱n si'e̱ Ndiosí, te̱ sa̱ndo̱ñu'u' a̱ ña̱ ki̱ni̱ ña̱ xaa' ña̱ ndi̱va̱'a̱ ja̱a̱n'.
62003009	Te̱ sa̱kuu' ne̱ nduu' si'e̱ Ndiosí ndii, xäa' ka̱ ni̱a̱ kua̱chi̱, sa̱kan' ña̱ kivi̱' ñu̱u̱ xa̱a' kumi' ni̱a̱ ni̱ xa̱a̱ a̱, sa̱kan' na kü̱vi̱ ka̱ sa̱a̱ ni̱a̱ kua̱chi̱ ja̱a̱n' xa'a̱' a̱ ña̱ si'e̱ a̱ nduu' ni̱a̱.
62003010	Te̱ xiin' ña̱ yo̱'o̱' ku̱vi̱ ku̱nda̱ni̱ kaxi' e̱' yo̱o̱ nduu' si'e̱ Ndiosí, te̱ yo̱o̱ nduu' si'e̱ ña̱ ndi̱va̱'a̱ ja̱a̱n'. Sa̱kuu' ne̱ xächuun' nda̱ku ndii, süu̱' si'e̱ Ndiosí nduu' ni̱a̱, ni̱ nde̱e̱ sü̱vi̱ tu̱ ne̱ ndäni̱ ne̱ i̱ni̱ xini Jesús xiin' ni̱a̱.
62003011	Sa̱kan' ña̱ ña̱ yo̱'o̱' nduu' tu̱'u̱n va̱'a̱, ña̱ ni̱ xi̱ni̱ so̱'o̱ ndo̱' nde̱e̱ ña̱ nu̱u' kii̱' ni̱ xa̱'a' ndo̱' ndikún ndo̱' i̱chi' Jesús, ña̱ ku̱ndani̱ ta'an' i̱'i̱n e̱'.
62003012	Te̱ kü̱ndu̱u̱ e̱' nde̱e̱ naa Caín. Te̱ ja̱a̱n' ndii, kuenta ña̱ ndi̱va̱'a̱ ni̱ nduu̱' ra̱ sa̱kan' na ni̱ xa̱'ni̱' ra̱ ña̱ni̱ mi̱i' ra̱. ¿Ndee xa'a̱' ni̱ xa̱a̱ ra̱ ña̱ ja̱a̱n'? Ni̱ xa̱a̱ ra̱ a̱ ña̱ ja̱a̱n' xa'a̱' a̱ ña̱ te̱ xaa' ña̱ ni̱a̱'a ni̱ nduu̱ ra̱, ndisu̱ ña̱ni̱ ra̱ ja̱a̱n' ndii, te̱ xa̱chuun' nda̱ku ni̱ nduu̱ te̱ ja̱a̱n'.
62003013	Ña̱ni̱ ta'an' i̱, nä̱nda̱ni̱ ndo̱' ña̱ ndasi' ne̱ nduu' kuenta i̱i̱n yivi̱' ndo'ó.
62003014	Te̱ yoo' ndii, xiní e̱' ña̱ xa̱ ni̱ ki̱e̱e̱ e̱' nuu̱' i̱chi' ña̱ kua'a̱n mii' xi'í e̱', te̱ xa̱ xika' e̱' i̱chi' ña̱ taxi' kivi̱' ñu̱u̱ ña̱ kö̱o̱' kivi̱' ndi'i', sa̱kan' ña̱ ndani̱ e̱' ta'an' e̱' ne̱ i̱ni̱ xini Jesús xiin' e̱', te̱ yo̱o̱ ka̱ ndäni̱ ne̱ ja̱a̱n' ndii, xika' ka̱ ni̱a̱ i̱chi' ña̱ kua'a̱n mii' xi'í e̱'.
62003015	Sa̱kuu' ne̱ ndasi' ne̱ i̱ni̱ xini Jesús xiin' ni̱a̱ ndii, ne̱ xa'ni̱' ne̱ yivi̱' nduu' ni̱a̱. Te̱ xa̱ xiní ndo'ó ña̱ nde̱e̱ i̱i̱n ne̱ xa'ni̱' ne̱ yivi̱' ndii, kö̱o̱' kivi̱' ñu̱u̱ ña̱ kö̱o̱' kivi̱' ndi'i' kumi' ni̱a̱ nuu̱' Ndiosí.
62003016	Te̱ yoo' ndii, xiin' ña̱ yo̱'o̱' ni̱ ku̱nda̱ni̱ e̱' sa̱a̱ nduu' a̱ ña̱ ku̱ndani̱ ta'an' e̱', ña̱ ni̱ ta̱xi̱ Jesucristo kivi̱' ñu̱u̱ a̱, te̱ ni̱ xi'i̱ a̱ xa'a̱' kua̱chi̱ e̱'. Te̱ sa̱kan' tu̱ kuní a̱ sa̱a̱ yoo' ta̱xi̱ e̱' kivi̱' ñu̱u̱ e̱' xa'a̱' ta'an' e̱', ne̱ i̱ni̱ xini Jesús xiin' e̱'.
62003017	Ndisu̱ naa' kumi' yo̱o̱ ka̱ ña̱'a̱, ña̱ tiaku ni̱a̱ i̱i̱n yivi̱' yo'o', te̱ xini ni̱a̱ i̱i̱n ne̱ i̱ni̱ xini Jesús xiin' ni̱a̱, ne̱ nakotiín xa'a̱' ña̱'a̱, te̱ saxi'ndi̱a̱' ni̱a̱ ña̱'a̱ ni̱a̱ nuu̱' ne̱ ja̱a̱n' ndii, kuä̱sa̱' xa̱chi' nia'á ni̱a̱ ña̱ ndani̱ ña̱'a' ni̱a̱ sa̱a̱ kuní Ndiosí.
62003018	Ne̱ ta'an' mani̱' i̱, süu̱' xiin' tu̱'u̱n ña̱ kiee' yu̱'u' kui̱ti̱' e̱' kuní a̱ ka'a̱n e̱' ña̱ ndani̱ ta'an' e̱', süu̱' ja̱a̱n' ndii kuní tu̱ a̱ ña̱ nia'a̱ e̱' ña̱ ja̱a̱n' xiin' chu̱u̱n va̱'a̱ ña̱ xaa' e̱', te̱ chi̱ndi̱e̱e' xna̱'a̱ e̱' ne̱ ja̱a̱n'.
62003019	Te̱ xiin' ña̱ ja̱a̱n' ku̱ni̱ e̱' ña̱ ña̱ ndi̱xa̱ kandixa' e̱', te̱ na̱chi̱naá va̱'a̱ tu̱ e̱' nimá e̱' nuu̱' Ndiosí.
62003020	Tee̱' ndee ti̱i̱n kua̱chi̱ nimá e̱' ja̱a̱n' yoo' nuu̱' a̱ ndii, Ndiosí nduu' ña̱ ka'nu' ka̱ te̱ sa̱kan' nimá e̱' ja̱a̱n', te̱ xiní ña̱ ja̱a̱n' sa̱kuu' ña̱'a̱.
62003021	Ne̱ ta'an' mani̱' i̱, naa' kuä̱sa̱' tiin' kua̱chi̱ nimá e̱' yoo' ndii, i̱ni̱ e̱' te̱ ku̱ya̱ti̱n e̱' nuu̱' Ndiosí,
62003022	te̱ natiin' e̱' ndee ka̱ ña̱ xikán e̱' nuu̱' a̱, sa̱kan' ña̱ kandixa' e̱' ña̱ ka'án chuun' a̱, te̱ xaa' tu̱ e̱' ña̱ xtani̱ a̱.
62003023	Te̱ ña̱ yo̱'o̱' nduu' ña̱ ka'án chuun' a̱ ña̱ i̱ni̱ e̱' ku̱ni̱ e̱' si'e̱ a̱ Jesucristo, te̱ kundani̱ ta'an' tu̱ e̱' sa̱a̱ ni̱ ka'a̱n chuun' a̱ xiin' e̱'.
62003024	Te̱ yo̱o̱ ka̱ kandixa' ña̱ ka'án chuun' a̱ ja̱a̱n' ndii, nduiin' ni̱a̱ xiin' a̱, te̱ nduiin' tu̱ a̱ ja̱a̱n' xiin' ni̱a̱. Te̱ xiní e̱' ña̱ ja̱a̱n' sa̱kan' ña̱ ni̱ ta̱xi̱ a̱ Espíritu Santo naá nimá e̱'.
62004001	Ña̱ni̱ ta'an' mani̱' i̱, kä̱ndi̱xa' ndo̱' ña̱ sania'á ndee ka̱ ne̱ yivi̱', ne̱ ka'án ña̱ Espíritu Santo saka'án ña̱'a', süu̱' ja̱a̱n' ndii sa̱a̱ ndo̱' kuenta xiin' ña̱ sania'á ne̱ ja̱a̱n' te̱ ku̱ni̱ ndo̱' naa' kuenta Ndiosí nduu' ni̱a̱. Sa̱kan' ña̱ xa̱ ni̱ na̱ku̱chi kua'a̱' va̱ te̱ ka'án tiakú tu̱n vixi̱ i̱i̱n yivi̱'.
62004002	Te̱ xiin' ña̱ yo̱'o̱' ku̱vi̱ na̱ku̱ni̱ e̱' yo̱o̱ nduu' ne̱ naá Espíritu Ndiosí nimá. Yo̱o̱ ka̱ ndiee' yu̱'u' ña̱ te̱ yivi̱' xa̱chi' ni̱ nduu̱ Jesucristo kii̱' ni̱ ki̱xi̱n a̱ i̱i̱n yivi̱' ndii, ne̱ ja̱a̱n' naá Espíritu Ndiosí nimá.
62004003	Ndisu̱ yo̱o̱ ka̱ ndïee' yu̱'u' ña̱ te̱ yivi̱' xa̱chi' ni̱ nduu̱ Jesucristo ndii, süu̱' Espíritu Ndiosí naá nimá ni̱a̱. Süu̱' ja̱a̱n' ndii espíritu kuenta ña̱ ndasi' ta'an' xiin' Cristo kumi' ni̱a̱. Xa̱ ni̱ xi̱ni̱ so̱'o̱ ndo'ó ña̱ ki̱xi̱n ña̱ ja̱a̱n' i̱i̱n yivi̱', te̱ vi̱ti̱n ndii, xa̱ yoo a̱ i̱i̱n yivi̱'.
62004004	Ña̱ni̱ ta'an' mani̱' i̱, ndo'ó ndii, kuenta Ndiosí nduu' ndo̱'. Te̱ xa̱ ni̱ ke̱ta̱ va̱'a̱ ndo̱' nuu̱' ne̱ xini xa'an' ja̱a̱n', sa̱kan' ña̱ ña̱ ka'nu' ka̱ nduu' Espíritu Ndiosí, ña̱ naá nimá ndo'ó, te̱ sa̱kan' espíritu ña̱ ñu'u' nimá ne̱ nduu' kuenta i̱i̱n yivi̱' ja̱a̱n'.
62004005	Ne̱ ja̱a̱n' ndii, kuenta i̱i̱n yivi̱' nduu' ni̱a̱ sa̱kan' na ka'án ni̱a̱ xa'a̱' ña̱ tuu ne̱ yivi̱' kuenta i̱i̱n yivi̱'. Te̱ ne̱ yivi̱' kuenta i̱i̱n yivi̱' ndii, xini so̱'o̱ ni̱a̱ ña̱ ka'án ne̱ ja̱a̱n'.
62004006	Yoo' ndii, kuenta Ndiosí nduu' e̱'. Te̱ ne̱ xiní Ndiosí ndii, xini so̱'o̱ ni̱a̱ ña̱ ka'án e̱'. Ndisu̱ ne̱ ndüu' kuenta Ndiosí ndii, xïni so̱'o̱ ni̱a̱ ña̱ ka'án e̱'. Xiin' ña̱ ja̱a̱n' ku̱vi̱ ku̱ni̱ e̱' yo̱o̱ nduu' ne̱ kumi' Espíritu Ndiosí, uun ne̱ kumi' espíritu ña̱ xini xa'an' ja̱a̱n'.
62004007	Ña̱ni̱ ta'an' mani̱' i̱, kuní a̱ ku̱ndani̱ ta'an' e̱', kua̱chi̱ ndii nuu̱' Ndiosí kiee' ña̱ ndani̱ ja̱a̱n'. Te̱ yo̱o̱ ka̱ ndani̱ ne̱ yivi̱' ndii, si'e̱ Ndiosí nduu' ni̱a̱, te̱ xiní ni̱a̱ Ndiosí.
62004008	Ndisu̱ yo̱o̱ ka̱ ndäni̱ ne̱ yivi̱' ndii, tïa̱'an ku̱ni̱ ni̱a̱ Ndiosí, sa̱kan' ña̱ ndani̱ ña̱ ja̱a̱n' yoo'.
62004009	Te̱ xiin' ña̱ yo̱'o̱' ni̱ nia'a̱ Ndiosí ña̱ kundani̱ a̱ yoo', ña̱ ni̱ ti̱'vi' a̱ si'e̱ a̱, ña̱ i̱i̱n nda̱a̱' tilu̱', i̱i̱n yivi̱' yo'o', te̱ ni̱ na̱ti̱i̱n e̱' kivi̱' ñu̱u̱ ña̱ kö̱o̱' kivi̱' ndi'i' ni̱ xa̱a̱ ña̱ ja̱a̱n'.
62004010	Te̱ ña̱ kundani̱ xna̱'a̱ ndii, so̱'o̱ yoo a̱: süu̱' ña̱ ni̱ ku̱ndani̱ yoo' Ndiosí ña̱ nu̱u', süu̱' ja̱a̱n' ndii ña̱ xi̱'na̱ ka̱ mi̱i' a̱ ni̱ ku̱ndani̱ yoo', te̱ ni̱ ti̱'vi' a̱ si'e̱ a̱, te̱ ni̱ xi'i̱ a̱, te̱ ni̱ cha̱'vi̱ a̱ xa'a̱' kua̱chi̱ e̱'.
62004011	Ña̱ni̱ ta'an' mani̱' i̱, xa'a̱' a̱ ña̱ sa̱kan' kundani̱ Ndiosí yoo' ndii, nii' sa̱kan' tu̱ kuní a̱ kundani̱ ta'an' yoo'.
62004012	Ndiosí ndii, nde̱e̱ i̱i̱n ne̱ yivi̱' tïa̱'an ku̱ni̱ ndu̱chi' nuu̱' ña̱'a', ndisu̱ naa' ndani̱ ta'an' i̱'i̱n e̱' ndii, i̱i̱n nda̱a̱' nduu' e̱' xiin' a̱, te̱ naa' ndani̱ ta'an' e̱' nde̱e̱ naa ndani̱ ña̱ ja̱a̱n' yoo' ndii, xa̱ yoo xinu̱ xna̱'a̱ ña̱ ndani̱ a̱ ja̱a̱n' nimá e̱'.
62004013	Te̱ xa'a̱' a̱ ña̱ ni̱ ta̱xi̱ a̱ Espíritu a̱ naá nimá e̱' na xiní e̱' ña̱ i̱i̱n nda̱a̱' xna̱'a̱ nduu' e̱' xiin' a̱, te̱ i̱i̱n nda̱a̱' tu̱ nduu' a̱ xiin' e̱'.
62004014	Te̱ ndu'u̱ ndii, ni̱ xi̱ni̱ ndu̱, te̱ ndiee' yu̱'u' ndu̱ ña̱ ni̱ ti̱a̱nu̱' yu̱va' e̱' Ndiosí si'e̱ a̱, te̱ ni̱ tuvi̱ a̱ i̱i̱n yivi̱' te̱ sa̱kakú a̱ ne̱ yivi̱' i̱i̱n yivi̱' nuu̱' kua̱chi̱ ni̱a̱.
62004015	Yo̱o̱ ka̱ ndiee' yu̱'u' ña̱ si'e̱ Ndiosí nduu' Jesús ndii, nduiin' ni̱a̱ xiin' Ndiosí, te̱ nduiin' tu̱ a̱ ja̱a̱n' xiin' ni̱a̱.
62004016	Te̱ xiní e̱' ña̱ kundani̱ Ndiosí yoo', te̱ i̱ni̱ e̱' xini e̱' ña̱ kundani̱ a̱ yoo'. Ndiosí nduu' ña̱ ndani̱ yoo'. Te̱ yo̱o̱ ka̱ nduu' ne̱ ndani̱ ta'an' ndii, nduiin' ni̱a̱ xiin' a̱, te̱ nduiin' tu̱ a̱ xiin' ni̱a̱.
62004017	Te̱ xiin' ña̱ yo̱'o̱' xinú ña̱ ndani̱ ta'an' e̱' sa̱a̱ kuní Ndiosí, te̱ i̱ni̱ e̱' kii̱' xaa̱ kivi̱' ña̱ sa̱na'má a̱ sa̱kuu' ne̱ yivi̱'. Sa̱kan' ña̱ xika' e̱' i̱i̱n yivi̱' yo'o' sa̱a̱ nii' ni̱ xika̱ Jesucristo.
62004018	Ne̱ ndani̱ ne̱ yivi̱' ndii, yï'vi ni̱a̱ xa'a̱' kivi̱' ja̱a̱n'. Kua̱chi̱ ndii kii̱' ndani̱ xna̱'a̱ e̱' ndii, xinu' ña̱ yi'vi e̱' ja̱a̱n'. Sa̱kan' na kuii' ne̱ yi'vi ndii, xanini ni̱a̱ ña̱ sa̱ndo'o' ña̱'a' Ndiosí xa'a̱' ña̱ tïa̱'an xinu̱ xna̱'a̱ ña̱ ndani̱ ni̱a̱ sa̱a̱ kuní Ndiosí.
62004019	Yoo' ndii, kundani̱ ña̱'a' e̱', sa̱kan' ña̱ xi̱'na̱ ka̱ ña̱ ja̱a̱n' ni̱ ku̱ndani̱ yoo'.
62004020	Naa' ka'án yo̱o̱ ka̱ ndii, “Kundani̱ yu'u̱ Ndiosí”, kachi ni̱a̱, ndisu̱ ndasi' ni̱a̱ ne̱ i̱ni̱ xini Jesús xiin' ni̱a̱ ndii, ne̱ xini xa'an' nduu' ni̱a̱ na sa̱kan'. Kua̱chi̱ ndii, naa' kündani̱ ni̱a̱ ne̱ i̱ni̱ xini Jesús xiin' ni̱a̱, ne̱ ku̱vi̱ xini ndu̱chi' nuu̱' ni̱a̱ ndii, ¿sa̱a̱ ku̱vi̱ ka'án ni̱a̱ ña̱ ku̱ndani̱ ni̱a̱ Ndiosí, ña̱ tïa̱'an ku̱ni̱ ndu̱chi' nuu̱' ni̱a̱?
62004021	Jesucristo ni̱ ka'a̱n chuun' nuu̱' ndu̱ ña̱ naa' ndani̱ e̱' Ndiosí ndii, kuní tu̱ a̱ ña̱ ku̱ndani̱ e̱' ne̱ i̱ni̱ xini Jesús xiin' e̱'.
62005001	Yo̱o̱ ka̱ kandixa' ña̱ Jesús nduu' Cristo ni̱ ti̱a̱nu̱' Ndiosí kuenta a̱ ndii, ne̱ ja̱a̱n' nduu' si'e̱ Ndiosí. Yo̱o̱ ka̱ kundani̱ i̱i̱n yu̱va' ndii, kuní a̱ ña̱ kundani̱ tu̱ ni̱a̱ si'e̱ ra̱.
62005002	Te̱ xiin' ña̱ yo̱'o̱' xiní e̱' ña̱ kundani̱ e̱' ne̱ nduu' si'e̱ Ndiosí xiin' e̱', kii̱' kundani̱ e̱' Ndiosí, te̱ kandixa' tu̱ e̱' ña̱ ka'án chuun' a̱.
62005003	Sa̱kan' na kuii' naa' kundani̱ xna̱'a̱ e̱' Ndiosí ndii, saxinú e̱' ña̱ ka'án chuun' a̱. Te̱ ña̱ ka'án chuun' a̱ ja̱a̱n' ndii, süu̱' ña̱ vixi nduu' a̱.
62005004	Kua̱chi̱ ndii sa̱kuu' yoo', ne̱ nduu' si'e̱ Ndiosí ndii, kanando e̱' nuu̱' ña̱ nduu' kuenta i̱i̱n yivi̱'. Te̱ xiin' ña̱ yo̱'o̱' kanando e̱' nuu̱' ña̱ nduu' kuenta i̱i̱n yivi̱' ja̱a̱n', ña̱ nduu' ña̱ i̱ni̱ e̱' xini e̱' Jesucristo.
62005005	Süu̱' ndee ka̱ ne̱ yivi̱' kanando nuu̱' ña̱ nduu' kuenta i̱i̱n yivi̱' ja̱a̱n'. Süu̱' ja̱a̱n' ndii ne̱ kandixa' ña̱ si'e̱ Ndiosí nduu' Jesús, ne̱ ja̱a̱n' kui̱ti̱' kanando nuu̱' ña̱ nduu' kuenta i̱i̱n yivi̱'.
62005006	Te̱ ti̱kui xiin' níi' nduu' ña̱ nia'á ña̱ ni̱ ki̱xi̱n Jesucristo nuu̱' Ndiosí, süu̱' ti̱kui kui̱ti̱' nia'á ña̱ ja̱a̱n', süu̱' ja̱a̱n' ndii ti̱kui xiin' níi' nia'á ña̱ ja̱a̱n'. Te̱ Espíritu Santo nduu' ña̱ ndiee' yu̱'u' xa'a̱' ña̱ ja̱a̱n', sa̱kan' ña̱ Espíritu ja̱a̱n' ndii, ña̱ ndi̱xa̱ nduu' a̱.
62005007	Kua̱chi̱ ndii, uni̱ ta'an kuu' ña̱ ndiee' yu̱'u' ndi̱vi': [Te̱ ña̱ ja̱a̱n' nduu' Ndiosí, yu̱va' e̱', xiin' si'e̱ a̱, xiin' Espíritu Santo. Te̱ i̱i̱n nda̱a̱' nduu' uni̱ sa̱a' ña̱ ja̱a̱n'.
62005008	Te̱ uni̱ ta'an kuu' ña̱ ndiee' yu̱'u' i̱i̱n yivi̱', te̱ ña̱ ja̱a̱n' nduu'] Espíritu Santo ja̱a̱n', xiin' ti̱kui ja̱a̱n', xiin' níi'. Te̱ nakuitá ña̱ ndiee' yu̱'u' uni̱ sa̱a' ña̱ ja̱a̱n'.
62005009	Naa' natiin' e̱' ña̱ ndiee' yu̱'u' ne̱ yivi̱' ndii, sa̱a̱ ka̱ vi̱' tu̱ xata'a̱n ka̱ na̱ti̱i̱n e̱' ña̱ ndiee' yu̱'u' Ndiosí, sa̱kan' ña̱ ña̱ ka'nu' ka̱ nduu' ña̱ ndiee' yu̱'u' a̱ ja̱a̱n'. Sa̱kan' ña̱ xa'a̱' si'e̱ a̱ ni̱ ndi̱e̱e̱ yu̱'u' a̱.
62005010	Yo̱o̱ ka̱ i̱ni̱ xini si'e̱ Ndiosí ja̱a̱n' ndii, natiin' ni̱a̱ ña̱ ndiee' yu̱'u' ña̱ ja̱a̱n'. Ndisu̱ yo̱o̱ ka̱ ï̱ni̱ xini si'e̱ a̱ ja̱a̱n' ndii, sandiee' vixi̱ ni̱a̱ Ndiosí xa'a̱' ña̱ nï̱ kandixa' ni̱a̱ ña̱ ndiee' yu̱'u' a̱ xa'a̱' si'e̱ a̱ ja̱a̱n'
62005011	Te̱ xa'a̱' ña̱ yo̱'o̱' nduu' ña̱ ni̱ ndiee' yu̱'u' Ndiosí, ña̱ ni̱ ta̱xi̱ a̱ kivi̱' ñu̱u̱ e̱' ña̱ kö̱o̱' kivi̱' ndi'i'. Te̱ kivi̱' ñu̱u̱ e̱' ja̱a̱n' ndii, nda̱'a' si'e̱ a̱ ja̱a̱n' natiin' e̱'.
62005012	Ne̱ i̱ni̱ xini si'e̱ Ndiosí ndii, natiin' ni̱a̱ kivi̱' ñu̱u̱ ña̱ kö̱o̱' kivi̱' ndi'i', ndisu̱ ne̱ ï̱ni̱ xini si'e̱ a̱ ja̱a̱n' ndii, kö̱o̱' kivi̱' ñu̱u̱ ja̱a̱n' natiin' ni̱a̱.
62005013	Ke'i i̱ ña̱ yoso̱' yo'o' nuu̱' ndo'ó, ne̱ i̱ni̱ xini si'e̱ Ndiosí, te̱ ku̱ni̱ ndo̱' ña̱ xa̱ kumi' ndo̱' kivi̱' ñu̱u̱ ña̱ kö̱o̱' kivi̱' ndi'i', te̱ i̱ni̱ ndo̱' ku̱ni̱ ndo̱' si'e̱ a̱ ja̱a̱n'.
62005014	Te̱ ña̱ yo̱'o̱' nduu' ña̱ i̱ni̱ e̱' xini e̱' Ndiosí, ña̱ kii̱' xikán e̱' ndee ka̱ ña̱'a̱ nuu̱' a̱ sa̱a̱ kuní mi̱i' a̱ ndii, xini so̱'o̱ a̱ ña̱ ka'án e̱'.
62005015	Te̱ naa' xiní e̱' ña̱ xini so̱'o̱ a̱ ña̱ xikán e̱' nuu̱' a̱ ndii, xiní kaxi' tu̱ e̱' ña̱ xa̱ natiin' e̱' ña̱ xikán e̱' nuu̱' a̱ ja̱a̱n'.
62005016	Naa' xiní sa̱va̱ ndo'ó ña̱ xaa' i̱i̱n ne̱ nakayá xiin' ndo̱' xa'a̱' Jesús kua̱chi̱, ña̱ sä̱ku'ún ña̱'a' te̱ ku̱vi̱ ni̱a̱ ndii, ka'a̱n ndo̱' xiin' Ndiosí xa'a̱' ni̱a̱, te̱ ta̱xi̱ ña̱ ja̱a̱n' kivi̱' ñu̱u̱ ña̱ kö̱o̱' kivi̱' ndi'i' nda̱'a' ni̱a̱. Sa̱kan' sa̱a̱ ndo̱' xa'a̱' ne̱ xaa' kua̱chi̱ ña̱ sä̱ku'ún ña̱'a' te̱ ku̱vi̱ ni̱a̱. Kua̱chi̱ ndii yoo kua̱chi̱ ña̱ saku'ún ne̱ yivi̱' te̱ ku̱vi̱ ni̱a̱, te̱ kä'án i̱ na ka'a̱n ndo̱' xiin' Ndiosí xa'a̱' ne̱ ja̱a̱n'.
62005017	Sa̱kuu' ña̱ ni̱a̱'a nduu' kua̱chi̱. Ndisu̱ yoo kua̱chi̱ ña̱ sä̱ku'ún ña̱'a' te̱ ku̱vi̱ ni̱a̱.
62005018	Xiní e̱' ña̱ yoo', ne̱ nduu' si'e̱ Ndiosí ndii, xäa' ka̱ e̱' kua̱chi̱. Sa̱kan' ña̱ Jesús, si'e̱ Ndiosí, xito' yoo', te̱ kü̱vi̱ sa̱tu̱xu'ví ña̱ ndi̱va̱'a̱ yoo'.
62005019	Te̱ xiní tu̱ e̱' ña̱ si'e̱ Ndiosí nduu' e̱', te̱ nda̱'a' ña̱ ndi̱va̱'a̱ naá ka̱nii' i̱i̱n yivi̱'.
62005020	Te̱ xiní tu̱ e̱' ña̱ ni̱ ki̱xi̱n si'e̱ Ndiosí i̱i̱n yivi̱', te̱ ni̱ ta̱xi̱ a̱ ña̱ ku̱nda̱ni̱ e̱' ndee ña̱ nduu' Ndiosí xna̱'a̱. Te̱ yoo' ndii, nduiin' e̱' xiin' ña̱ ndi̱xa̱ ja̱a̱n', te̱ nduiin' tu̱ e̱' xiin' si'e̱ a̱ ja̱a̱n', ña̱ nduu' Jesucristo, te̱ ña̱ ja̱a̱n' nduu' Ndiosí xna̱'a̱, te̱ ña̱ ja̱a̱n' tu̱ taxi' kivi̱' ñu̱u̱ e̱' ña̱ kö̱o̱' kivi̱' ndi'i'.
62005021	Ne̱ kua'a mi̱i' i̱, ko̱to̱ xiin' mi̱i' va̱ ndo̱' nuu̱' ndiosí saka. Sa̱kan' na ku̱ndu̱u̱ a̱.
63001001	Yu'u̱, te̱ nduu' i̱i̱n te̱ xi̱xa̱ va̱ ndii, ti'vi' i̱ cha'an' yo'ó, ña' ta'an' i̱, ña' xa̱ ni̱ na̱ka̱xi̱n Ndiosí nduu' kuenta a̱, te̱ ti'vi' tu̱ i̱ cha'an' si'e̱ u̱n'. Te̱ ndani̱ i̱ ndo'ó sa̱a̱ ka'án ña̱ ndi̱xa̱, ña̱ kandixa' e̱'. Te̱ süu̱' yu'u̱ kui̱ti̱' ndani̱ ndo'ó. Süu̱' ja̱a̱n' ndii sa̱kan' tu̱ sa̱kuu' ne̱ xiní ña̱ ndi̱xa̱.
63001002	Te̱ ndani̱ i̱ ndo'ó xa'a̱' a̱ ña̱ naá ña̱ ndi̱xa̱ ja̱a̱n' nimá e̱', te̱ xa̱ i̱kan' ku̱naa̱ a̱ nde̱e̱ ndi'i' ni̱ kivi̱'.
63001003	Na sa̱ñu'u' va̱ na Ndiosí, yu̱va' e̱', xiin' si'e̱ a̱ Jesucristo, ndo'ó. Te̱ na ku̱vi̱ta tu̱ i̱ni̱ a̱ xa'a̱' ndo̱'. Te̱ na ta̱xi̱ tu̱ a̱ ña̱ mani̱' ko̱o̱ xiin' ndo̱'. Na sa̱a̱ a̱ ña̱ ja̱a̱n' xa'a̱' a̱ ña̱ xiní ndo̱' ña̱ ndi̱xa̱ ja̱a̱n', te̱ ndani̱ ta'an' ndo̱'.
63001004	Va̱'a̱ va̱ ni̱ ku̱ni̱ i̱ kii̱' ni̱ xi̱ni̱ i̱ sa̱va̱ si'e̱ u̱n', ne̱ xaa' ña̱ ndi̱xa̱ sa̱a̱ nii' ni̱ ka'a̱n chuun' Ndiosí, yu̱va' e̱', xiin' e̱'.
63001005	Ña' ta'an' i̱, vi̱ti̱n ndii ka'án nda'vi xiin' ndo̱' ña̱ na ku̱ndani̱ ta'an' na e̱'. Te̱ süu̱' i̱i̱n ña̱ ka'án chuun' xa̱a' nduu' ña̱ ka'án i̱ nuu̱' ndo̱'. Süu̱' ja̱a̱n' ndii ña̱ xa̱ yoo nuu̱' e̱' nde̱e̱ kii̱' ni̱ xa̱'a' ndikún e̱' i̱chi' Jesús nduu' a̱.
63001006	Te̱ ña̱ yo̱'o̱' nduu' ña̱ kundani̱ ta'an' e̱' ndii, ña̱ ka̱ka̱ e̱' sa̱a̱ ka'án chuun' Ndiosí. Te̱ ña̱ yo̱'o̱' nduu' ña̱ ka'án chuun' a̱ ja̱a̱n' ña̱ ku̱ndani̱ ta'an' e̱' sa̱a̱ nii' ni̱ xi̱ni̱ so̱'o̱ ndo̱' nde̱e̱ ña̱ nu̱u'.
63001007	Ka'án i̱ ña̱ ja̱a̱n' sa̱kan' ña̱ xa̱ kua'a̱' va̱ te̱ xini xa'an' xika' i̱i̱n yivi̱' ka'án ña̱ Jesucristo ndii, nï̱ nduu' a̱ te̱ yivi̱' xa̱chi' kii̱' ni̱ ki̱xi̱n a̱ i̱i̱n yivi̱'. Te̱ ja̱a̱n' ndii, te̱ xini xa'an' nduu' ra̱, te̱ ndasi' tu̱ ra̱ Cristo.
63001008	Ko̱to̱ xiin' mii' ndo̱' nuu̱' te̱ ja̱a̱n', ko̱to̱ ka̱ ndo̱ñu'u' saka ña̱ xata'a̱n na̱ti̱i̱n ndo̱' xa'a̱' chu̱u̱n ña̱ ni̱ xa̱a̱ ndo̱' nuu̱' Ndiosí, va̱'a̱ ka̱ sa̱nduxa̱' ndo̱' te̱ na̱ti̱i̱n ndo̱' sa̱kuu' ña̱ kuní a̱ ta̱xi̱ a̱ nda̱'a' ndo̱'.
63001009	Yo̱o̱ ka̱ kuxioo' nuu̱' ña̱ ndi̱xa̱ ña̱ ka'án xa'a̱' Cristo, te̱ kuä̱sa̱' ita' ni̱'i̱ ni̱a̱ nuu̱' a̱ ndii, kö̱o̱' Ndiosí naá nimá ni̱a̱. Ndisu̱ yo̱o̱ ka̱ ita' ni̱'i̱ xiin' ña̱ ja̱a̱n' ndii, naá Ndiosí xiin' si'e̱ a̱ ja̱a̱n' nimá ni̱a̱.
63001010	Sa̱kan' na kuii' naa' kua̱xi̱ yo̱o̱ ka̱ nduu' te̱ ja̱a̱n' mi̱i' ndiee' ndo̱', te̱ sänia'á ra̱ ña̱ ndi̱xa̱ xa'a̱' Jesús ndii, tä̱xi̱ ndo̱' xka'ndi̱a̱ ra̱ vi̱'e̱ ndo̱' ku̱ndi̱e̱e̱ ra̱, te̱ ni̱ nde̱e̱ nä̱kua̱tu̱ ña̱'a' ndo̱'.
63001011	Kua̱chi̱ ndii, ne̱ nakuatu' ña̱'a' ndii, chindiee' ta'an' ni̱a̱ xiin' te̱ ja̱a̱n' nuu̱' chu̱u̱n ni̱a̱'a ña̱ xaa' ra̱ ja̱a̱n'.
63001012	Yoo kua'a̱' ka̱ ña̱ kuni ka'a̱n i̱ xiin' ndo̱', ndisu̱ küni ke̱'i̱ i̱ e̱ nuu̱' tu̱tu̱, sa̱kan' ña̱ ndiatu' i̱ni̱ i̱ ku'u̱n i̱ mii' ndiee' ndo̱', te̱ nda̱tu'un' xiin' ta'an' e̱'. Sa̱kan' sa̱a̱ i̱ te̱ va̱'a̱ ndi̱'i̱ ku̱ni̱ na i̱'i̱n e̱' kua'an.
63001013	Ne̱ nduu' si'e̱ ña' ta'an' u̱n', ña' ni̱ na̱ka̱xi̱n tu̱ Ndiosí, ne̱ ndiee' yo'o' ndii, ti'vi' ni̱a̱ cha'an' u̱n'. Sa̱kan' na ku̱ndu̱u̱ a̱.
64001001	Yu'u̱, te̱ nduu' i̱i̱n te̱ xi̱xa̱ va̱ ndii, ti'vi' i̱ cha'an' yo'ó, Gayo kua'a, te̱ ndani̱ i̱ yo'ó sa̱a̱ ka'án ña̱ ndi̱xa̱ ña̱ kandixa' e̱'.
64001002	Ña̱ni̱ kua'a, ka'án va̱ i̱ xiin' Ndiosí xa'a̱' u̱n' te̱ ki̱e̱e̱ va̱'a̱ u̱n' xiin' sa̱kuu' ña̱ xaa' u̱n', te̱ ko̱o̱ va̱'a̱ tu̱ u̱n' sa̱a̱ nii' yoo va̱'a̱ nimá u̱n' nuu̱' Ndiosí.
64001003	Va̱'a̱ va̱ ni̱ ku̱ni̱ i̱ kii̱' ni̱ ki̱xi̱n sa̱va̱ ña̱ni̱ e̱', te̱ ni̱ ndi̱e̱e̱ yu̱'u' ra̱ nuu̱' i̱ ña̱ i̱ni̱ va̱ u̱n' xini u̱n' ña̱ ndi̱xa̱, te̱ xika' nda̱ku tu̱ u̱n' xiin' ña̱ ja̱a̱n'.
64001004	Kö̱o̱' ka̱ nde̱e̱ i̱i̱n ña̱'a̱ ña̱ xaa' sa̱kan' te̱ va̱'a̱ ka̱ kuni yu'u̱, te̱ sa̱kan' ña̱ xini so̱'o̱ i̱ ña̱ xika' ne̱ kua'a si'e̱ i̱ xiin' ña̱ ndi̱xa̱ ja̱a̱n'.
64001005	Ña̱ni̱ kua'a, xachuun' nda̱ku va̱ u̱n' nuu̱' chu̱u̱n Ndiosí ña̱ chindiee' u̱n' ne̱ ndikún i̱chi' Jesús xiin' e̱'. Tee̱' ndee ne̱ xïní ta'an' xiin' u̱n' nduu' sa̱va̱ ne̱ ja̱a̱n' ndii, chindiee' ña̱'a' u̱n'.
64001006	Te̱ ne̱ ja̱a̱n' ndii, ndiee' yu̱'u' ni̱a̱ xa'a̱' u̱n' nuu̱' ne̱ nakayá yo'o' xa'a̱' Jesús ña̱ kundani̱ va̱ ña̱'a' u̱n'. Chi̱ndi̱e̱e' naa chindiee' u̱n' ne̱ ja̱a̱n' sa̱a̱ kuní Ndiosí xiin' ña̱ kuní nuu̱' ni̱a̱ kii̱' kua'a̱n ni̱a̱ i̱chi'.
64001007	Kua̱chi̱ ndii, xa'a̱' a̱ ña̱ ndani̱ ni̱a̱ Jesús na ni̱ ki̱e̱e̱ ni̱a̱ xika' ni̱a̱ sa̱kan'. Te̱ kö̱o̱' a̱ ni'í' ni̱a̱ nda̱'a' ne̱ ï̱ni̱ xini Jesús.
64001008	Sa̱kan' na kuii' yoo' ndii, kuní a̱ chi̱ndi̱e̱e' e̱' ne̱ ja̱a̱n', te̱ sa̱chuun' inga' e̱' xiin' ni̱a̱ xa'a̱' ña̱ ndi̱xa̱ ja̱a̱n'.
64001009	Xa̱ ni̱ ke̱'i̱ i̱ i̱i̱n tu̱tu̱ nuu̱' ne̱ nakayá xa'a̱' Jesús ñu̱u̱ ñaa̱'. Ndisu̱ te̱ nduu' Diótrefe ndii, nätiin' ra̱ ña̱ ka'án ndu̱ ja̱a̱n', sa̱kan' ña̱ xtani̱ ra̱ ña̱ nduu' ra̱ te̱ kuu' nu̱u' nuu̱' ni̱a̱.
64001010	Sa̱kan' na kuii' kii̱' xaa̱ i̱ ñaa̱' ndii, ka'a̱n i̱ xiin' ra̱ nuu̱' ndo̱' xa'a̱' ña̱ kuu' ra̱ ja̱a̱n', xiin' xa'a̱' ña̱ kani̱a̱'a ra̱ xa'a̱' ndu̱. Te̱ süu̱' ña̱ ja̱a̱n' kui̱ti̱' xaa' ra̱, süu̱' ja̱a̱n' ndii nätiin' tu̱ ra̱ ña̱ni̱ ta'an' e̱', ne̱ xaá ñu̱u̱ ñaa̱'. Te̱ ni̱ nde̱e̱ täxi' tu̱ ra̱ na̱ti̱i̱n i̱nga̱ ne̱ i̱ni̱ xini Jesús, ne̱ ndiee' ñaa̱', ne̱ ja̱a̱n', te̱ ni̱ nde̱e̱ täxi' tu̱ ra̱ na̱kaya̱ ka̱ ne̱ natiin' ña̱'a' ja̱a̱n' xiin' i̱nga̱ ne̱ nakayá xa'a̱' Jesús ñaa̱'.
64001011	Ña̱ni̱ kua'a, sä̱a̱ u̱n' ña̱ ni̱a̱'a ña̱ xaa' ne̱ yivi̱'. Süu̱' ja̱a̱n' ndii ña̱ va̱'a̱ kui̱ti̱' sa̱a̱ u̱n'. Kua̱chi̱ ndii yo̱o̱ ka̱ xaa' ña̱ va̱'a̱ ndii, kuenta Ndiosí nduu' ni̱a̱. Ndisu̱ ne̱ xaa' ña̱ ni̱a̱'a ndii, xïní ni̱a̱ Ndiosí.
64001012	Sa̱kuu' ne̱ nakayá xa'a̱' Jesús ka'án va̱'a̱ xa'a̱' Demetrio. Te̱ nde̱e̱ mi̱i' ña̱ ndi̱xa̱, ña̱ kandixa' e̱' ndii, nakuitá xiin' sa̱a̱ xika' ra̱. Te̱ sa̱kan' tu̱ ndu'u̱ ndii, ka'án va̱'a̱ ndu̱ xa'a̱' ra̱. Te̱ xiní u̱n' ña̱ ña̱ nda̱ku nduu' ña̱ ndiee' yu̱'u' ndu̱.
64001013	Yoo kua'a̱' ka̱ ña̱ kuni ka'a̱n i̱ xiin' u̱n', ndisu̱ nde̱e̱ chaa' ka̱ kë̱'i̱ i̱ e̱ nuu̱' tu̱tu̱,
64001014	sa̱kan' ña̱ ndiatu' i̱ni̱ i̱ ku'u̱n i̱ mii' ndu'u̱' u̱n' i̱i̱n tu̱n ki'i̱' te̱ nda̱tu'un' xiin' ta'an' e̱'.
64001015	Na ta̱xi̱ na Ndiosí ña̱ mani̱' ko̱o̱ xiin' u̱n'. Ne̱ xiní ta'an' xiin' e̱', ne̱ ndiee' yo'o' ndii, ti'vi' ni̱a̱ cha'an' u̱n'. Kua'a̱n Ndiosí ko̱o̱ i̱'i̱n ne̱ xiní ta'an' xiin' e̱', ne̱ ndiee' ñaa̱'.
65001001	Yu'u̱ nduu' Judas, ña̱ni̱ Santiago, te̱ xika' nuu' i̱ nuu̱' Jesucristo. Te̱ ti'vi' i̱ cha'an' sa̱kuu' ndo'ó, ne̱ ni̱ ka̱na̱ yu̱va' e̱' Ndiosí, xa'a̱' a̱ ña̱ ndani̱ a̱ ndo'ó, te̱ xito' tu̱ a̱ ndo'ó xiin' nda̱'a' Jesucristo.
65001002	Te̱ na so̱'o̱ kua̱'nu̱ kua'a̱' ka̱ ña̱ kuvita i̱ni̱ Ndiosí xa'a̱' ndo̱', xiin' ña̱ mani̱', ña̱ taxi' a̱ yoo xiin' ndo̱', xiin' ña̱ ndani̱ a̱ ndo'ó i̱'i̱n kivi̱' kua'a̱n.
65001003	Ne̱ kua'a, ni̱ ka'a̱n ndi̱e̱e' va̱ nimá i̱ ke̱'i̱ i̱ xa'a̱' ña̱ sakakú Ndiosí yoo', ña̱ xa̱ kumi' inga' e̱'. Ndisu̱ ni̱ xi̱ni̱ i̱ ña̱ kuní a̱ ke̱'i̱ i̱ vi̱ti̱n, te̱ ka'án nda'vi i̱ xiin' ndo̱' ña̱ ku'u̱n naa ku'u̱n ndo̱' ña̱ xanduxa̱' ndo̱' xa'a̱' ña̱ ndi̱xa̱ ña̱ kandixa' e̱', ña̱ ni̱ sa̱na̱kua'a Ndiosí unta' kui̱ti̱' te̱ xa̱va̱'a̱ nda̱'a' ne̱ nduu' kuenta a̱.
65001004	Kua̱chi̱ ndii xa̱ ni̱ ko̱'ni̱ si̱'e sa̱va̱ te̱ xini xa'an' te̱i̱n ndo̱' xiin' tu̱n vixi̱. Te̱ ja̱a̱n' ndii, nde̱e̱ xta̱'an' vi̱' ka'án tu̱'u̱n Ndiosí xa'a̱' a̱ ña̱ ko̱o̱ ra̱ tu̱ndo'o̱'. Te̱ yivi̱' ja̱a̱n' ndii, te̱ ni̱a̱'a nduu' ra̱, te̱ tiin' ndi̱a̱a̱ ra̱ ña̱ ndani̱ mi̱i' Ndiosí yoo', te̱ ndasanduu' ra̱ ña̱ ja̱a̱n' ña̱ ku̱vi̱ xaa' ra̱ ña̱ ka̱'a̱n ki̱ni̱ xiin' i̱i̱n ra̱. Te̱ xiin' ña̱ ja̱a̱n' saxioo' ra̱ Ndiosí, ña̱ nduu' ña̱ xiin' ña̱'a̱ yoo', te̱ saxioo' tu̱ ra̱ xto̱'o̱ e̱' Jesucristo.
65001005	Tee̱' ndee xa̱ kundani̱ kaxi' ndo̱' ña̱ xito' ka'a̱n i̱ xiin' ndo̱' vi̱ti̱n ndii, kuni sa̱na̱ka'an' i̱ ndo'ó ña̱ kii̱' ndi̱'i̱ ni̱ ta̱va̱' xto̱'o̱ e̱' Ndiosí ne̱ nduu' kuenta a̱ nuu̱' ñu̱'u' Egipto ndii, ni̱ sa̱ndo̱ñu'u' a̱ sa̱va̱ ne̱ ja̱a̱n' xa'a̱' a̱ ña̱ nï̱ ka̱ndi̱xa' ña̱'a' ni̱a̱.
65001006	Naa kuu' ángele, ña̱ nï̱ tiin' ka'nu' mii' ni̱ ndiee̱ a̱ xa'ndia chuun' a̱, te̱ ni̱ na̱ko̱o̱ a̱ ndi̱e̱e̱' a̱ ña̱ ni̱ ta̱xi̱ Ndiosí nda̱'a' a̱ ndii, ni̱ ko̱'ni̱ xa̱chi' ña̱'a' Ndiosí i̱i̱n xaan' mii' i̱i̱n yaví, te̱ ndiatu' a̱ nde̱e̱ xaa̱ kivi̱' chie̱ ña̱ so'o̱' ndi'i' te̱ sa̱na'má ña̱'a' Ndiosí.
65001007	Te̱ na̱ka̱'an' tu̱ ndo̱' sa̱a̱ ni̱ xa̱a̱ ne̱ ni̱ ndiee̱ ñu̱u̱ Sodoma, xi̱i̱n' ñu̱u̱ Gomorra, xiin' nda̱'a' uvi̱ sa̱a' ñu̱u̱ ja̱a̱n' ndii, ni̱ xta̱ni̱ va̱ ni̱a̱ sa̱kuu' nuu̱' ña̱ xiín. Te̱ ni̱ xi̱ko̱ ni'i' ña̱'a' ña̱ ka̱'a̱n ña̱ ka'án nimá ni̱a̱ xiin' i̱i̱n' ni̱a̱. Xa'a̱' a̱ ja̱a̱n' na ni̱ sa̱ndo'o' ña̱'a' Ndiosí xiin' ñu'u̱ ña̱ kö̱o̱' kivi̱' nda'vá, te̱ sa̱kuni' a̱ yoo' sa̱a̱ xaa' a̱ xiin' ne̱ xaa' kua̱chi̱.
65001008	Nde̱e̱ sa̱a̱ ka̱ ni̱ ndii, te̱ xini xa'an' ja̱a̱n' ndii, nii' sa̱kan' tu̱ xaa' te̱ ja̱a̱n' xika' ra̱ nde̱e̱ naa te̱ xáni xaa' ra̱ ña̱ ka̱'a̱n xiin' i̱i̱n' ra̱. Te̱ nätiin' ra̱ ña̱ xa'ndia chuun' Ndiosí, te̱ kani̱a̱'a tu̱ ra̱ xa'a̱' ña̱ ndi̱e̱e' ña̱ ndiee' ndi̱vi'.
65001009	Ni̱ nde̱e̱ Miguel, ña̱ nduu' i̱i̱n ángele ka'nu' kuu' nu̱u' ka̱, kii̱' ni̱ ka̱ni̱ ta'an' a̱ kuento xiin' ña̱ ndi̱va̱'a̱ xa'a̱' ñu̱'u' nde'i̱ Moisés ndii, nï̱ ku̱ndi̱e̱ni a̱ ka̱ni̱a̱'a a̱ xiin' ña̱ ndi̱va̱'a̱ ja̱a̱n'. Süu̱' ja̱a̱n' ndii ni̱ ka'a̱n a̱ xiin' ña̱ ndi̱va̱'a̱ ja̱a̱n' ndii: “Xto̱'o̱ i̱ na ka̱ni̱ yo'ó”, ni̱ kachi̱ a̱.
65001010	Ndisu̱ te̱ xini xa'an' ja̱a̱n' ndii, kani̱a̱'a ra̱ xa'a̱' nde̱e̱ ña̱ kündani̱ ra̱. Te̱ ña̱ kundani̱ ra̱, kuenta ña̱ xini i̱i̱n' mi̱i' ra̱ nde̱e̱ naa xaa' ki̱ti' ña̱ kö̱o̱' ña̱ xanini ri' ndii, katun' ndi̱'i̱ ña̱'a' ña̱ ja̱a̱n' nuu̱' Ndiosí.
65001011	Nda'vi va̱ ku̱ndo̱'o̱ te̱ ja̱a̱n', kua̱chi̱ ndii xata̱' ña̱ ni̱a̱'a ña̱ ni̱ xa̱a̱ Caín ndikún ra̱. Te̱ xa'a̱' a̱ ña̱ kuni ki̱'i̱n ra̱ xu̱'un' ndii, ndikún tu̱ ra̱ xata̱' ña̱ ni̱ xa̱a̱ Balaam. Te̱ xa'a̱' a̱ ña̱ xaso̱'o̱ ra̱ nde̱e̱ naa Coré ndii, sa̱ndo̱ñu'u' tu̱ ña̱'a' Ndiosí.
65001012	Te̱ kii̱' ko'ni' te̱ ja̱a̱n' mii' ndiee' sii̱' ndo̱' ña̱ ndani̱ ta'an' ndo̱', te̱ xixi' ndo̱' kuenta Jesús, te̱ xixi' ra̱ xiin' ndo̱' ndii, ka'an' nuu̱' e̱' kuu' ra̱ xa'a̱' ña̱ ki̱ni̱ ña̱ xaa' ra̱, sa̱kan' ña̱ ndi'ni̱ ra̱ xa'a̱' ña̱ ndioo̱' i̱ni̱ mi̱i' kui̱ti̱' ra̱, te̱ nduu' ra̱ nde̱e̱ naa viko̱' i̱chi, ña̱ säkuun' savi̱', te̱ xiko' ni'i' ña̱'a' tachi̱' mii' ka̱ kuní a̱. Te̱ nduu' tu̱ ra̱ nde̱e̱ naa i̱tun', tun' kö̱o̱' nduu̱' kuun' nda̱'a' kii̱' kuní a̱ ku̱u̱n a̱ nda̱'a' nu̱'. Xa'a̱' a̱ ja̱a̱n' na nduu' ra̱ nde̱e̱ naa tun' xa̱ ni̱ ki̱e̱e̱ sa̱kuu' ti̱o̱'o̱, te̱ xa̱ ni̱ xi'i̱ xa̱chi' ra̱ nuu̱' Ndiosí.
65001013	Te̱ te̱ ja̱a̱n' ndii, nduu' ra̱ nde̱e̱ naa ti̱kui nuu̱' mi̱ni̱ ka'nu' kii̱' ndi̱e̱e' va̱ kiee' kua'a̱' ña̱ ka̱'a̱n, ña̱ xini xa'an' ja̱a̱n' yu̱'u' ra̱ nde̱e̱ naa pele̱ nuu̱' ti̱kui mi̱ni̱ ja̱a̱n'. Te̱ nduu' tu̱ ra̱ nde̱e̱ naa tiuu̱n', ti' ndïee' i̱i̱n xaan'. Te̱ xa̱ ni̱ sa̱koo' tu̱'va̱ Ndiosí xa'a̱' te̱ ja̱a̱n' mii' i̱i̱n yaví ndiaa' xa̱chi', mii' ku̱'u̱n ra̱ nde̱e̱ ndi'i' ni̱ kivi̱'.
65001014	Sa̱kan' tu̱ Enoc, te̱ uxa̱ si̱a̱ni' xika' Adán ndii, ni̱ ka'a̱n tiakú ra̱ xa'a̱' te̱ xini xa'an' ja̱a̱n' ndii: “Ko̱to̱ ndo̱', ki̱xi̱n xto̱'o̱ e̱' xiin' ki'in' mií ángele, ña̱ xika' nuu' nuu̱' a̱,
65001015	te̱ sa̱na'má a̱ sa̱kuu' ne̱ yivi̱', te̱ ke̱ndiaa̱' ya'vi' a̱ sa̱kuu' ne̱ ni̱a̱'a xa'a̱' sa̱kuu' ña̱ ni̱a̱'a ña̱ ni̱ xa̱a̱ ni̱a̱, xiin' sa̱kuu' ña̱ ni̱ ka̱ni̱a̱'a ne̱ ki̱ni̱ kuu' xaa' kua̱chi̱ xa'a̱' a̱”, ni̱ kachi̱ ra̱.
65001016	Te̱ ja̱a̱n' ndii, xa̱ nuu̱' kayu'u' ra̱, te̱ chi̱tu̱n tu̱ ra̱, te̱ ndikún tu̱ ra̱ ña̱ ni̱a̱'a, ña̱ ka'án nimá mi̱i' ra̱ xa'a̱', te̱ ka'án ñuñu' tu̱ ra̱, te̱ sa̱kan' tu̱ sachié ra̱ ne̱ yivi̱', te̱ ki̱'i̱n ra̱ xu̱'un' nda̱'a' ni̱a̱ kui̱ti̱'.
65001017	Ña̱ni̱ ta'an' mani̱' i̱, na̱ka̱'an' ndo̱' ña̱ ni̱ ka'a̱n te̱ nda̱'a' xa'a̱' xto̱'o̱ e̱' Jesucristo nuu̱' ndo̱' sa̱a'.
65001018	Ni̱ ka'a̱n ra̱ ña̱: “Kivi̱' so'o̱' ndi'i' ndii, ko̱o̱ ne̱ kundi'i' xa'a̱' Ndiosí. Ne̱ ja̱a̱n' ndii, ka̱ka̱ ni̱a̱ sa̱a̱ ndioo̱' ki̱ni̱ i̱ni̱ nimá mi̱i' kui̱ti̱' ni̱a̱”, ni̱ kachi̱ ra̱.
65001019	Te̱ nata'vi' ndo'ó kui̱ti̱' nduu' te̱ xini xa'an' ja̱a̱n'. Te̱ xiko' ni'i' ña̱'a' ña̱ ni̱a̱'a, ña̱ ka'án nimá mi̱i' ra̱, te̱ kö̱o̱' tu̱ Espíritu Santo naá nimá ra̱.
65001020	Ndisu̱ ndo'ó ña̱ni̱ ta'an' mani̱' i̱ ndii, kui̱ta̱ ni̱'i̱ ka̱ ndo̱' xiin' ña̱ ndi̱xa̱, ña̱ kandixa' e̱', ña̱ nduu' ña̱ su̱'u̱n, ña̱ kua̱xi̱ nda̱'a' Ndiosí. Te̱ ka'a̱n va̱ ndo̱' xiin' Ndiosí xiin' ndi̱e̱e̱' ña̱ taxi' Espíritu Santo.
65001021	Te̱ sa̱kan' tu̱ ku̱'u̱n naa ku̱'u̱n ndo̱' nuu̱' ña̱ ndani̱ Ndiosí ndo'ó, ña̱ ndiatu' ndo̱' ña̱ xaa̱ kivi̱' ña̱ ta̱xi̱ xto̱'o̱ e̱' Jesucristo kivi̱' ñu̱u̱ e̱' ña̱ kö̱o̱' kivi̱' ndi'i' xa'a̱' a̱ ña̱ kuvita i̱ni̱ a̱ xa'a̱' e̱'.
65001022	Te̱ ne̱ kö̱o̱' ña̱ nda̱ku nuu̱' xa'a̱' ña̱ ndi̱xa̱ ña̱ kandixa' e̱' ndii, sa̱nia'á ndi'i̱ ka̱ ña̱'a' ndo̱' xa'a̱' ña̱ ja̱a̱n'.
65001023	Te̱ sa̱va̱ tu̱ku̱ ni̱a̱ ndii, tu̱'u̱n ña̱'a' ndo̱' nuu̱' ña̱ ki̱ni̱ ña̱ xaa' ni̱a̱, ña̱ nduu' nde̱e̱ naa ñu'u̱, te̱ sa̱kakú ña̱'a' ndo̱' vi̱'e̱ tu̱ndo'o̱'. Te̱ sa̱va̱ tu̱ku̱ ni̱a̱ ndii, ku̱vi̱ta i̱ni̱ ndo̱' xa'a̱' ni̱a̱. Ndisu̱ ko̱to̱ xiin' mii' va̱ ndo̱' kii̱' xaa' ndo̱' ña̱ ja̱a̱n', ko̱to̱ ka̱ sa̱tívi' ni̱a̱ ndo'ó xiin' kua̱chi̱ ni̱a̱. Te̱ ku̱nda̱si' tu̱ ndo̱' nde̱e̱ toto̱ ña̱ ni'nu' ni̱a̱ xaa' ni̱a̱ kua̱chi̱ ja̱a̱n'.
65001024	Te̱ i̱i̱n nda̱a̱' Ndiosí, ña̱ ni̱ sa̱kakú yoo' kui̱ti̱' ku̱vi̱ ko̱to̱ ndo'ó, te̱ nä̱ma̱ ndo̱' nuu̱' kua̱chi̱, sa̱kan' te̱ kö̱o̱' nde̱e̱ i̱i̱n xa'a̱' ña̱ ti̱i̱n kua̱chi̱ a̱ ndo'ó, te̱ sii̱' ku̱ni̱ ndo̱' kii̱' na̱xaa̱ e̱' nuu̱' a̱ mii' nda̱tu̱n' kaa'.
65001025	Te̱ ña̱ ja̱a̱n' na na̱ti̱i̱n sa̱kuu' ña̱ nda̱tu̱n' xa̱va̱'a̱, xiin' ña̱ ka'nu', xiin' ña̱ ndi̱e̱e̱', xiin' ña̱ xa'ndia chuun' nde̱e̱ vi̱ti̱n te̱ nde̱e̱ ndi'i' ni̱ kivi̱' xa'a̱' ña̱ ni̱ xa̱a̱ Jesucristo. Sa̱kan' na ku̱ndu̱u̱ a̱.
66001001	Ña̱ yo̱'o̱' nduu' ña̱ ni̱ nia'a̱ Ndiosí nuu̱' Jesucristo, te̱ ña̱ ja̱a̱n' nia'a̱ ña̱'a' nuu̱' ne̱ xika' nuu' nuu̱' a̱ ña̱ nä̱'a' ka̱ te̱ ko̱o̱. Xa'a̱' a̱ ja̱a̱n' na ni̱ ti̱a̱nu̱' Jesús i̱i̱n ángele, ña̱ nduu' nda̱'a' xa'a̱' a̱ nuu̱' yu'u̱, te̱ nani' Juan, te̱ xika' nuu' nuu̱' a̱, te̱ sa̱kuni' a̱ yu'u̱ ña̱ ja̱a̱n'.
66001002	Te̱ ndiee' yu̱'u' nda̱ku i̱ xa'a̱' ña̱ ni̱ nia'a̱ Ndiosí nuu̱' i̱ xiin' xa'a̱' ña̱ ni̱ ndi̱e̱e̱ yu̱'u' Jesucristo, ña̱ ni̱ xi̱ni̱ i̱ ja̱a̱n'.
66001003	Sañu'u' va̱ Ndiosí ne̱ ka'vi' ti'e' ña̱ yoso̱' nuu̱' tu̱tu̱ yo'o' nuu̱' ne̱ yivi̱', xiin' sa̱kuu' ne̱ xini so̱'o̱ ña̱ ka'án tiakú yo'o', te̱ saxinú ni̱a̱ a̱. Kua̱chi̱ ndii xa̱ kuyatin' kivi̱' ña̱ ko̱o̱ sa̱kuu' ña̱ yo̱'o̱'.
66001004	Yu'u̱ nduu' Juan, te̱ ti'vi' i̱ cha'an' uxa̱ ti̱'vi̱ sa̱a' ndo'ó, ne̱ nakayá xa'a̱' Jesús, ne̱ ndiee' nuu̱' ñu̱'u' Asia. Na sa̱ñu'u' na Ndiosí ndo'ó, te̱ na ta̱xi̱ tu̱ a̱ ña̱ mani̱' ko̱o̱ xiin' ndo̱'. Ña̱ ja̱a̱n' ndii, yoo a̱, te̱ ni̱ yoo̱ a̱, te̱ kua̱xi̱ a̱. Te̱ sa̱kan' tu̱ na sa̱a̱ uxa̱ sa̱a' Espíritu, ña̱ ndiee' ya̱ti̱n nuu̱' tei̱ ka'nu' mii' xa'ndia chuun' Ndiosí.
66001005	Te̱ sa̱kan' tu̱ na sa̱a̱ Jesucristo, ña̱ ndiee' yu̱'u' nda̱ku xa'a̱' Ndiosí, te̱ nduu' tu̱ a̱ ña̱ kuu' nu̱u' ña̱ ni̱ na̱ti̱a̱ku̱ a̱ te̱i̱n ne̱ ni̱ xi'i̱, te̱ sa̱kan' tu̱ nduu' a̱ ña̱ kumi' ndi̱e̱e̱' nuu̱' sa̱kuu' te̱ xa'ndia chuun' kuu' nu̱u' nuu̱' ne̱ yivi̱' i̱i̱n yivi̱'. Te̱ ndani̱ Cristo yoo', ña̱ ja̱a̱n' na ni̱ sa̱ndoó ndiká a̱ yoo' nuu̱' kua̱chi̱ e̱' xiin' níi' a̱.
66001006	Te̱ siin' tuku' ndii, ni̱ sa̱na̱nduu' a̱ yoo' te̱ xa'ndia chuun', te̱ ni̱ sa̱na̱nduu' tu̱ a̱ yoo' sutu̱ te̱ ka̱ka̱ nu̱u̱ e̱' nuu̱' yu̱va' a̱ Ndiosí. Na na̱ti̱i̱n a̱ sa̱kuu' ña̱ tiin' ka'nu' ña̱'a' e̱' xiin' sa̱kuu' ña̱ ndi̱e̱e' nde̱e̱ ndi̱'i̱ ni̱ kivi̱'. Sa̱kan' na ku̱ndu̱u̱ a̱.
66001007	Ko̱to̱ ndo̱', kaa̱' kua̱xi̱ Jesús te̱i̱n viko̱'. Te̱ ku̱ni̱ ndu̱chi' nuu̱' ña̱'a' sa̱kuu' ne̱ yivi̱' i̱i̱n yivi̱'. Te̱ nde̱e̱ te̱ ni̱ xa̱'ni̱' ña̱'a' ku̱ni̱ ña̱'a'. Te̱ sa̱kuu' ne̱ ndiee' i̱i̱n yivi̱' ndii, ku̱suchi' i̱ni̱ ni̱a̱ xa'a̱' ña̱ kua̱xi̱ a̱. Sa̱kan' na ku̱ndu̱u̱ a̱.
66001008	Te̱ ka'án xto̱'o̱ e̱' ndii: “Yu'u̱ ndii, yoo i̱ ña̱ nu̱u', te̱ yoo tu̱ i̱ ña̱ so'o̱' ndi'i'. Te̱ nduu' i̱ ña̱ nu̱u', te̱ nduu' tu̱ i̱ ña̱ so'o̱' ndi'i', te̱ yoo i̱, te̱ ni̱ yoo̱ i̱, te̱ kua̱xi̱ i̱, te̱ nduu' i̱ ña̱ ka'nu' koo' chukuu'”, kachi a̱.
66001009	Yu'u̱ nduu' Juan, ta'an' ndo̱', te̱ ndo'o' tu̱ i̱ sa̱a̱ ndo'o' ndo'ó nuu̱' ña̱ sando'o' va̱ ne̱ yivi̱' yoo' xa'a̱' ña̱ ndikún e̱' i̱chi' Jesús, te̱ nduu' e̱' kuenta ña̱ xa'ndia chuun' Ndiosí, te̱ kundieni i̱ni̱ e̱' nuu̱' ña̱ ja̱a̱n' xiin' ndi̱e̱e̱' Jesús. Te̱ xa'a̱' a̱ ña̱ ni̱ ka'a̱n ndo̱so̱' i̱ tu̱'u̱n Ndiosí, xiin' ña̱ ni̱ ndi̱e̱e̱ yu̱'u' i̱ xa'a̱' Jesús na ni̱ ti̱i̱n u'vi̱ ra̱ yu'u̱, te̱ ni̱ xan ndi̱a̱ka̱ ra̱ yu'u̱ nuu̱' i̱i̱n ñu̱'u' ña̱ nani' Patmos, ña̱ ndasi i̱'nu̱ xiin' mi̱ni̱ ka'nu'.
66001010	Te̱ i̱i̱n kivi̱' ña̱ nakayá e̱' xaka'nu' e̱' xto̱'o̱ e̱' ndii, ni̱ sa̱kutu' Espíritu Santo nimá i̱, te̱ ni̱ xi̱ni̱ so̱'o̱ i̱ i̱i̱n tachi̱' yu̱'u' ti'e' va̱ xata̱' i̱ nde̱e̱ naa' nde'í i̱i̱n nda̱chuun' vi̱'.
66001011	Te̱ ni̱ ka'a̱n a̱ xiin' i̱ ndii: ―Yu'u̱ ndii, yoo i̱ ña̱ nu̱u', te̱ yoo tu̱ i̱ ña̱ so'o̱' ndi'i'. Te̱ nduu' i̱ ña̱ nu̱u', te̱ nduu' tu̱ i̱ ña̱ so'o̱' ndi'i'. Ke̱'i̱ u̱n' nuu̱' tu̱tu̱ sa̱kuu' ña̱ ku̱ni̱ ndu̱chi' nuu̱' u̱n', te̱ ti̱'vi' u̱n' tu̱tu̱ ja̱a̱n' nda̱'a' uxa̱ ti̱'vi̱ sa̱a' ne̱ nakayá xa'a̱' i̱, ne̱ ndiee' ñu̱u̱ ña̱ ñu'u' nuu̱' ñu̱'u' Asia, naa kuu' ñu̱u̱ Éfeso, ñu̱u̱ Esmirna, ñu̱u̱ Pérgamo, ñu̱u̱ Tiatira, ñu̱u̱ Sardis, ñu̱u̱ Filadelfia, xiin' ñu̱u̱ Laodicea ―ni̱ kachi̱ tachi̱' yu̱'u' ja̱a̱n'.
66001012	Sa̱kan' te̱ ni̱ ndi̱ko̱ kuiín i̱, te̱ ni̱ na̱ko̱to̱ xata̱' i̱ te̱ ku̱ni̱ i̱ yo̱o̱ ka'án xiin' i̱. Te̱ ni̱ xi̱ni̱ i̱ ita' uxa̱ ta'an ka̱nde̱lero, ña̱ ni̱ kua̱'a̱ xiin' oro, mii' ita' ña̱ tuún.
66001013	Te̱ te̱i̱n ka̱nde̱lero ja̱a̱n' ni̱ xi̱ni̱ tu̱ i̱ i̱i̱n ña̱ kaa' nde̱e̱ naa kaa' ña̱ nduu' tu̱ te̱ yivi̱' ni'nu' a̱ toto̱ nani̱' ña̱ xaá nde̱e̱ nuu̱' xa'a̱' a̱. Te̱ kanu' i̱i̱n toto̱, ña̱ ni̱ kua̱'a̱ xiin' yu'va̱ oro ti̱a̱'ni̱ a̱.
66001014	Te̱ xíni' a̱ xiin' i̱xi' xíni' a̱ ndii, ya̱a̱ kachi̱' vi̱' a̱ nde̱e̱ naa i'in'. Te̱ ndu̱chi' nuu̱' a̱ ndii, yi'é a̱ nde̱e̱ naa ñu'u̱ ndatin.
66001015	Te̱ nuu̱' xa'a̱' a̱ ndii, yi'é a̱ nde̱e̱ naa yi'é ka̱a̱ kua'a ndi̱i̱' kii̱' ndundoo' a̱ nuu̱' ñu'u̱ i̱'ni' va̱. Te̱ tachi̱' yu̱'u' a̱ ndii, ndi̱e̱e' xa̱va̱'a̱ ni'i̱ a̱ nde̱e̱ naa ni'i̱ mii' koyó kua'a̱' va̱ ti̱kui.
66001016	Te̱ ni̱ ku̱mi' a̱ uxa̱ ta'an tiuu̱n' ti̱xi̱n nda̱'a' kua̱'a̱ a̱. Te̱ ni̱ ke̱ta̱ i̱i̱n ichi̱ níi' ña̱ xíin' va̱ uvi̱ sa̱a' ta'vi' yu̱'u' a̱. Te̱ nuu̱' a̱ ndii, ndi̱e̱e' ka̱ ni̱ yi'e̱ a̱ te̱ sa̱kan' ñu̱'u̱ i̱i̱n ke'in' sa̱va̱.
66001017	Te̱ kii̱' ni̱ xi̱ni̱ ña̱'a' i̱ ndii, ni̱ na̱ka̱ndu'u̱' ndi̱e̱e̱ i̱ nde̱e̱ nuu̱' ñu̱'u' xa'a̱' a̱ nde̱e̱ naa xa̱ ni̱ xi'i̱ i̱. Te̱ ni̱ chi̱ndu'u̱' a̱ nda̱'a' kua̱'a̱ a̱ soko̱ i̱ ka'án a̱ xiin' i̱ ndii: ―Kü̱yi̱'vi u̱n'. Yu'u̱ ndii, yoo i̱ ña̱ nu̱u', te̱ yoo tu̱ i̱ nde̱e̱ so'o̱' ndi'i',
66001018	te̱ tiaku i̱ tee̱' ndee ni̱ xi'i̱ i̱ ndii. Ko̱to̱ u̱n', tiaku i̱ nde̱e̱ ndi'i' ni̱ kivi̱'. Sa̱kan' na ku̱ndu̱u̱ a̱. Te̱ kumi' i̱ ña̱ ndi̱e̱e̱' nuu̱' ña̱ xi'í xiin' nuu̱' yavi̱ ndi̱i̱.
66001019	Sa̱kan' na kuii' na̱ti̱so' u̱n' ña̱ ni̱ xini ndu̱chi' nuu̱' u̱n', xiin' ña̱ xini u̱n' vi̱ti̱n, xi̱i̱n' ña̱ ko̱o̱ kii̱' xka'ndi̱a̱ ña̱ ja̱a̱n'.
66001020	Te̱ ña̱ yo̱'o̱' nduu' ña̱ ni̱ yoo̱ si̱'e, ña̱ ka'án ndi̱a̱a̱ xa'a̱' uxa̱ ta'an tiuu̱n' yo'o', ti' ni̱ xi̱ni̱ u̱n' ti̱xi̱n nda̱'a' i̱, xiin' xa'a̱' uxa̱ ta'an ka̱nde̱lero oro mii' ita', ña̱ tuún ja̱a̱n'. Uxa̱ ta'an tiuu̱n' yo̱'o̱' ndii, ka'án ndi̱a̱a̱ ri' xa'a̱' uxa̱ ta'an ángele, ña̱ xika' nuu̱' nu̱u' i̱. Te̱ uxa̱ ta'an ka̱nde̱lero ja̱a̱n' ndii, ka'án ndi̱a̱a̱ a̱ xa'a̱' uxa̱ ta'an ti̱'vi̱ ne̱ nakayá xa'a̱' i̱.
66002001	’Nuu̱' ángele, ndiaa chuun' nuu̱' ne̱ nakayá xa'a̱' i̱, ne̱ ndiee' ñu̱u̱ Éfeso ndii, ke̱'i̱ u̱n' nuu̱' i̱i̱n tu̱tu̱ ña̱ ka'a̱n i̱ xiin' u̱n' vi̱ti̱n: “Yu'u̱, ña̱ kumi' uxa̱ ta'an tiuu̱n' ti̱xi̱n nda̱'a' kua̱'a̱ i̱, te̱ xika' i̱ te̱i̱n uxa̱ ta'an ka̱nde̱lero oro ja̱a̱n' ndii, ña̱ yo̱'o̱' ka'án i̱:
66002002	Xiní i̱ ña̱ xaa' ndo̱', te̱ xiní tu̱ i̱ ña̱ xachuun' u'vi̱ ndo̱' xa'a̱' i̱, te̱ kundieni ndo̱'. Te̱ xiní ni̱ tu̱ i̱ ña̱ ndasi' va̱ ndo̱' ña̱ xaa' te̱ ni̱a̱'a. Te̱ xiní tu̱ i̱ ña̱ xito' kua'a tu̱ ña̱'a' ndo̱', te̱ ka'án te̱ ja̱a̱n' ña̱ yu'u̱ tianu̱' ña̱'a' ña̱ sa̱nia'á ra̱ i̱chi' i̱, ndisu̱ sü̱vi̱ ra̱, te̱ ni̱ xi̱ni̱ ndo̱' ña̱ te̱ xini xa'an' nduu' ra̱.
66002003	Te̱ xa'a̱' a̱ ña̱ ndani̱ ndo̱' yu'u̱ ndii, kundieni ndo̱' nuu̱' tu̱ndo'o̱' ña̱ ndo'o' ndo̱', te̱ xachuun' u'vi̱ ndo̱' xa'a̱' i̱, te̱ nï̱ sa̱na̱ko' xiin' mii' ndo̱'.
66002004	Te̱ nde̱e̱ sa̱a̱ ka̱ ni̱ ndii, tiin' kua̱chi̱ i̱ ndo'ó xa'a̱' ña̱ yo̱'o̱': ña̱ ndäni̱ kua'a̱' ka̱ ndo̱' yu'u̱ vi̱ti̱n nde̱e̱ naa ni̱ ndani̱ ndo̱' yu'u̱ ña̱ nu̱u'.
66002005	Xa'a̱' a̱ ja̱a̱n' na na̱ka̱'an' ndo̱' sa̱a̱ ni̱ ita̱ ndo̱' nuu̱' i̱chi' i̱ ña̱ nu̱u' kii̱' tïa̱'an ku̱xi̱o̱o̱ nimá ndo̱'. Na̱ma̱ ndo̱' nimá ndo̱', te̱ sa̱a̱ tu̱ku̱u̱ ndo̱' ña̱ kuní i̱ naa ni̱ xa̱a̱ ndo̱' ña̱ nu̱u'. Te̱ naa' nä̱ma̱ ndo̱' nimá ndo̱' ndii, yachi̱ xaa̱' i̱ mii' ndiee' ndo̱', te̱ sa̱nu̱ndia'á i̱ ka̱nde̱lero ndo̱' ñaa̱' mii' iin' a̱.
66002006	Ndisu̱ yoo i̱i̱n ña̱ va̱'a̱ ña̱ xaa' ndo̱': ña̱ ndasi' ndo̱' ña̱ xaa' ne̱ ndikún i̱chi' Nicolaítas sa̱a̱ nii' ndasi' yu'u̱ a̱.
66002007	Yo̱o̱ ka̱ nduu' ne̱ xa̱ ni̱ nu̱nia' Ndiosí so̱'o̱ ndii, na ta̱xi̱ so̱'o̱ ni̱a̱ ña̱ ka'án Espíritu Santo xiin' ne̱ nakayá xa'a̱' i̱ ja̱a̱n'. Ne̱ kanando nuu̱' tu̱ndo'o̱' ndii, ta̱xi̱ i̱ ka̱xi̱' ni̱a̱ nduu̱' tun' iin' mii' nda̱tu̱n' kaa' mii' ndu'u̱' Ndiosí. Te̱ tun' ja̱a̱n' nduu' tun' taxi' kivi̱' ñu̱u̱ ña̱ kö̱o̱' kivi̱' ndi'i'.”
66002008	’Nuu̱' ángele, ña̱ ndiaa chuun' nuu̱' ne̱ nakayá xa'a̱' i̱, ne̱ ndiee' ñu̱u̱ Esmirna ndii, ke̱'i̱ u̱n' ña̱ ka'a̱n i̱ xiin' u̱n' vi̱ti̱n nuu̱' i̱i̱n tu̱tu̱: “Yu'u̱, ña̱ yoo nde̱e̱ ña̱ nu̱u', te̱ yoo tu̱ i̱ nde̱e̱ ña̱ so'o̱' ndi'i', te̱ tiaku xa̱chi' i̱ tee̱' ndee ni̱ xi'i̱ i̱ ndii, ña̱ yo̱'o̱' ka'án i̱:
66002009	Xiní i̱ ña̱ xaa' ndo̱', te̱ xiní tu̱ i̱ sa̱a̱ ndo'o' ndo̱', te̱ xiní ni̱ tu̱ i̱ ña̱ nda'vi kuu' ndo̱', ndisu̱ vika' ndo̱' xiin' ña̱'a̱ yu'u̱. Te̱ xiní ni̱ tu̱ i̱ sa̱a̱ kani̱a̱'a sa̱va̱ ne̱ ka'án ña̱ ne̱ judío nduu' ni̱a̱ xa'a̱' ndo̱', ndisu̱ süu̱' sa̱kan' nduu' a̱. Süu̱' ja̱a̱n' ndii kuenta ne̱ nakayá xa'a̱' ña̱ ndi̱va̱'a̱ nduu' ni̱a̱.
66002010	Kü̱yi̱'vi ndo̱' xa'a̱' ña̱ xito' sa̱ndo'o' ne̱ yivi̱' ndo'ó. Kua̱chi̱ ndii ta̱a̱n' te̱ nduu' kuenta ña̱ ndi̱va̱'a̱ ja̱a̱n' sa̱va̱ ndo'ó vi̱'e̱ ka̱a̱, te̱ ko̱to̱ kua̱'a̱ ra̱ ndo'ó, te̱ ku̱ndo̱'o̱ ndo̱' uxi̱ ta'an kivi̱'. Ka̱ka̱ naa xika' nda̱ku ndo̱' nuu̱' i̱chi' i̱ tee̱' ndee ku̱vi̱ ndo̱' sa̱a̱ te̱ ja̱a̱n'. Sa̱kan' te̱ ta̱xi̱ i̱ kivi̱' ñu̱u̱ ndo̱' ña̱ kö̱o̱' kivi̱' ndi'i', ña̱ nduu' nde̱e̱ naa i̱i̱n corona ña̱ ni'i̱' ndo̱'.
66002011	Yo̱o̱ ka̱ nduu' ne̱ xa̱ ni̱ nu̱nia' Ndiosí so̱'o̱ ndii, na ta̱xi̱ so̱'o̱ ni̱a̱ ña̱ ka'án Espíritu Santo xiin' ne̱ nakayá xa'a̱' i̱ ja̱a̱n'. Te̱ yo̱o̱ ka̱ ka̱nando nuu̱' sa̱kuu' ña̱ ja̱a̱n' ndii, kü̱vi̱ ni̱a̱ i̱chi' ña̱ uvi̱.”
66002012	’Nuu̱' ángele, ña̱ ndiaa chuun' nuu̱' ne̱ nakayá xa'a̱' i̱, ne̱ ndiee' ñu̱u̱ Pérgamo ndii, ña̱ yo̱'o̱' ke̱'i̱ u̱n': “Ña̱ kumi' ichi̱ nii̱' ña̱ xíin' va̱ uvi̱ sa̱a' ta'vi' ja̱a̱n' ndii, ña̱ yo̱'o̱' ka'án a̱:
66002013	Xiní i̱ sa̱a̱ ndo'o' u̱n', te̱ xiní tu̱ i̱ ña̱ ndu'u̱ u̱n' ñu̱u̱ mii' xa'ndia chuun' ña̱ ndi̱va̱'a̱. Nde̱e̱ sa̱a̱ ka̱ni̱ ndii, i̱ni̱ te̱ i̱ni̱ u̱n' xini u̱n' yu'u̱. Te̱ nï̱ na̱ko̱o̱ u̱n' ña̱ i̱ni̱ u̱n' xini u̱n' yu'u̱, ni̱ nde̱e̱ kii̱' ni̱ xa̱'ni̱' te̱ yivi̱' Antipas, te̱ ni̱ xika̱ nda̱ku ndiee' yu̱'u' xa'a̱' i̱. Ña̱ ja̱a̱n' ni̱ xka'ndi̱a̱ ñu̱u̱ u̱n' ja̱a̱n' mii' ndu'u̱' ña̱ ndi̱va̱'a̱ ja̱a̱n'.
66002014	Te̱ nde̱e̱ sa̱a̱ ka̱ ni̱ ndii, tiin' kua̱chi̱ yu'u̱ yo'ó xa'a̱' ki'in' ña̱'a̱, naa kuu' ña̱ ka'ni̱ ne̱ ndikún i̱chi' Balaam te̱i̱n ndo̱'. Te̱ Balaam ja̱a̱n' ni̱ sa̱nia'á Balac sa̱a̱ ku̱vi̱ sa̱maña ra̱ ne̱ vi̱'e̱ Israel nuu̱' kua̱chi̱. Xa'a̱' a̱ ja̱a̱n' na ni̱ ka̱vi̱ko' te̱ ja̱a̱n' ne̱ vi̱'e̱ Israel ja̱a̱n' te̱ ku̱xi̱ ni̱a̱ ña̱ xaxi̱' ña̱ ni̱ na̱soko̱' ne̱ yivi̱' nuu̱' ndiosí saka. Te̱ ni̱ ka̱vi̱ko' tu̱ ña̱'a' ra̱, te̱ ni̱ xa̱a̱ ni̱a̱ ña̱ xiín.
66002015	Te̱ sa̱kan' tu̱ ka'ni̱ ne̱ ndikún i̱chi' ña̱ sania'á ne̱ ndikún Nicolaítas te̱i̱n ndo̱'.
66002016	Sa̱kan' na kuii' na̱ma̱ ki'i̱' u̱n' nimá u̱n' xa'a̱' kua̱chi̱ u̱n'. Sa̱kan' ña̱ naa' sä̱a̱ u̱n' ña̱ ja̱a̱n' ndii, yachi̱ ku'u̱n i̱ mii' ndu'u̱ u̱n', te̱ ku̱nta'an' i̱ xiin' ne̱ ja̱a̱n' xiin' ichi̱ ña̱ keta' yu̱'u' i̱ ja̱a̱n'.
66002017	Yo̱o̱ ka̱ nduu' ne̱ xa̱ ni̱ nu̱nia' Ndiosí so̱'o̱ ndii, na ta̱xi̱ so̱'o̱ ni̱a̱ ña̱ ka'án Espíritu Santo xiin' ne̱ nakayá xa'a̱' i̱, ne̱ ndiee' nuu̱' ñu̱'u' Asia. Te̱ yo̱o̱ ka̱ ka̱nando nuu̱' sa̱kuu' tu̱ndo'o̱' ja̱a̱n' ndii, ta̱xi̱ i̱ ka̱xi̱' ni̱a̱ ña̱ nani' maná, ña̱ yoo si̱'e. Te̱ ta̱xi̱ tu̱ i̱ i̱i̱n yuu̱' lulu ya̱a̱ nda̱'a' ni̱a̱, te̱ nuu̱' yuu̱' ja̱a̱n' yoso̱' i̱i̱n kivi̱' xa̱a' ña̱ nde̱e̱ i̱i̱n ne̱ yivi̱' xïní, süu̱' ja̱a̱n' ndii i̱i̱n nda̱a̱' mi̱i' ne̱ na̱ti̱i̱n yuu̱' ja̱a̱n' kui̱ti̱' ku̱ni̱ a̱.”
66002018	’Nuu̱' ángele, ña̱ ndiaa chuun' nuu̱' ne̱ nakayá xa'a̱' i̱, ne̱ ndiee' ñu̱u̱ Tiatira ndii, ña̱ yo̱'o̱' ke̱'i̱ u̱n': “Si'e̱ Ndiosí, ña̱ yi'é ndu̱chi' nuu̱' nde̱e̱ naa ñu'u̱ ndatin, te̱ yi'é tu̱ nuu̱' xa'a̱' a̱ ndee naa yi'é ka̱a̱ kua'a ndi̱i ndii, ña̱ yo̱'o̱' ka'án a̱:
66002019	Xiní i̱ ña̱ xaa' u̱n', te̱ xiní tu̱ i̱ ña̱ ndani̱ u̱n' yu'u̱ xiin' ne̱ yivi̱', te̱ xiní ni̱ tu̱ i̱ ña̱ i̱ni̱ u̱n' xini u̱n' yu'u̱, te̱ xiní tu̱ i̱ ña̱ xika' nuu' u̱n' nuu̱' i̱, te̱ sa̱kan' tu̱ xiní ña̱ kundieni u̱n' nuu̱' tu̱ndo'o̱'. Te̱ xiní i̱ ña̱ kua'a̱' ka̱ xaa' u̱n' ña̱ ja̱a̱n' vi̱ti̱n te̱ sa̱kan' ni̱ xa̱a̱ u̱n' ña̱ nu̱u' kii̱' ni̱ xa̱'a' i̱ni̱ u̱n' xini u̱n' yu'u̱.
66002020	Te̱ nde̱e̱ sa̱a̱ ka̱ ni̱ ndii, tiin' kua̱chi̱ yu'u̱ yo'ó xa'a̱' ki'in' ña̱'a̱, naa kuu' ña̱ taxi' u̱n' ña̱ xaa' Jezabel, ña' ka'án ña̱ i̱i̱n ña' ka'án tiakú tu̱'u̱n Ndiosí nduu' a̱, kachi mi̱i' a'. Te̱ xiin' ña̱ sania'á a' ndii, xamaña a' sa̱va̱ ne̱ xika' nuu' nuu̱' i̱, te̱ sa̱kan' kumi' ni̱a̱ musa ni̱a̱, te̱ sa̱kan' tu̱ xixi' ni̱a̱ ña̱ xaxi̱' ña̱ ni̱ na̱soko̱' ne̱ yivi̱' nuu̱' ndiosí saka.
66002021	Te̱ yu'u̱ ndii, ni̱ ta̱xi̱ i̱ ki'in' kuiya̱ nuu̱' a' te̱ na̱ma̱ a' nimá a' xa'a̱' kua̱chi̱ a', ndisu̱ nï̱ xi̱i̱n a' na̱ko̱o̱ a' ña̱ xiín a'.
66002022	Xa'a̱' a̱ ja̱a̱n' na sa̱ndo'o' i̱ ña' ja̱a̱n' xiin' kui'e̱ xatu̱. Te̱ sa̱ndo'o' u'vi̱ tu̱ i̱ ne̱ kumi' ña' ja̱a̱n' nde̱e̱ naa musa ni̱a̱ naa' nä̱ma̱ ni̱a̱ nimá ni̱a̱ nuu̱' sa̱kuu' ña̱ ni̱a̱'a ña̱ ni̱ sa̱nia'á ña̱'a' ña̱ ja̱a̱n'.
66002023	Te̱ xiin' kui'e̱ xatu̱ ka̱'ni̱' i̱ ne̱ ndikún i̱chi' ña̱ sania'á a'. Te̱ kii̱' sa̱kan' ndii, ku̱ni̱ sa̱kuu' ti̱'vi̱ ne̱ nakayá xa'a̱' i̱ ña̱ yu'u̱ nduu' ña̱ xiní ña̱ xanini yo̱o̱ ka̱. Te̱ xiní tu̱ i̱ ña̱ ka'án nimá ni̱a̱ xa'a̱'. Te̱ vi̱ku'u̱n ya'vi' tu̱ i̱'i̱n ndo'ó xa'a̱' ndee ka̱ nuu̱' ña̱ ni̱ xa̱a̱ ndo̱'.
66002024	’Ndisu̱ sa̱va̱ ndo'ó, ne̱ ndiee' ñu̱u̱ Tiatira, ne̱ nï̱ sa̱kuaa̱n ña̱ sania'á ña' ja̱a̱n', xiin' ne̱ nï̱ xini kuento ña̱ ka'án ne̱ ja̱a̱n' kaa' si̱'e, ña̱ ka'án xa'a̱' ña̱ ndi̱va̱'a̱ ndii, ka'án i̱ ña̱ kö̱o̱' ka̱ tu̱ku̱ ña̱ ka'án chuun' i̱ xiin' ndo̱'.
66002025	Nda̱a̱' ndii, kuní i̱ ña̱ i̱ni̱ naa i̱ni̱ ndo̱' ku̱ni̱ ndo̱' yu'u̱ nde̱e̱ xaa̱' kivi̱' ña̱ na̱ndi̱ko' tukuu' i̱.
66002026	Te̱ yo̱o̱ ka̱ ka̱nando nuu̱' sa̱kuu' tu̱ndo'o̱' ja̱a̱n', te̱ sa̱xinú ni̱a̱ ña̱ kuní yu'u̱ nde̱e̱ kivi̱' so'o̱' ndi'i' ndii, ta̱xi̱ i̱ ndi̱e̱e̱' ni̱a̱ te̱ ka̱'ndi̱a̱ chuun' ni̱a̱ nuu̱' ne̱ yivi̱' i̱i̱n yivi̱'.
66002027	Te̱ sa̱a̱ nii' ni̱ na̱ti̱i̱n yu'u̱ ndi̱e̱e̱' nda̱'a' yu̱va' i̱ te̱ xa'ndia chuun' i̱ ndii, nii' sa̱kan' ta̱xi̱ i̱ ña̱ ka̱'ndi̱a̱ chuun' vie̱ ne̱ ja̱a̱n' nuu̱' ne̱ yivi̱', te̱ sa̱kuachi' ni̱a̱ ne̱ yivi̱' ja̱a̱n' nde̱e̱ naa ki̱si̱ ña̱ sakuachi' xi'e̱ ne̱ yivi̱'.
66002028	Te̱ ta̱xi̱ i̱ tiuu̱n' chie̱, ti' keta' kua̱xi̱ kitú', nda̱'a' ni̱a̱.
66002029	Yo̱o̱ ka̱ nduu' ne̱ xa̱ ni̱ nu̱nia' Ndiosí so̱'o̱ ndii, na ta̱xi̱ so̱'o̱ ni̱a̱ ña̱ ka'án Espíritu Santo xiin' ne̱ nakayá xa'a̱' i̱, ne̱ ndiee' nuu̱' ñu̱'u' Asia.”
66003001	’Nuu̱' ángele, ña̱ ndiaa chuun' nuu̱' ne̱ nakayá xa'a̱' i̱, ne̱ ndiee' ñu̱u̱ Sardis ndii, ña̱ yo̱'o̱' ke̱'i̱ u̱n': “Ña̱ kumi' uxa̱ sa̱a' Espíritu, ña̱ xika' nuu' nuu̱' Ndiosí ja̱a̱n' xiin' uxa̱ sa̱a' tiuu̱n' ja̱a̱n' ndii, ña̱ yo̱'o̱' ka'án a̱: Xiní i̱ ña̱ xaa' u̱n', te̱ xiní tu̱ i̱ ña̱ ka'án ne̱ yivi̱' ña̱ tiaku ka̱ ña̱ i̱ni̱ u̱n' xini u̱n' yu'u̱. Ndisu̱ nuu̱' yu'u̱ ndii, xa̱ yoo' u̱n' ku̱vi̱ u̱n'.
66003002	Ko̱o̱ ndito' i̱ni̱ u̱n'. Te̱ sa̱ndi̱e̱ni u̱n' ña̱ va̱'a̱ ña̱ xaa' ka̱ na u̱n', ña̱ kusaa' ndoó ka̱ ndee sie ja̱a̱n'. Kua̱chi̱ ndii xa̱ ni̱ xi̱ni̱ i̱ ña̱ nï̱ sa̱xinu̱ va̱'a̱ u̱n' chu̱u̱n ña̱ xaa' u̱n' nuu̱' Ndiosí.
66003003	Na̱ka̱'an' u̱n' ña̱ ndi̱xa̱ ña̱ ni̱ na̱ti̱i̱n u̱n' xiin' ña̱ ni̱ xi̱ni̱ so̱'o̱ u̱n', te̱ sa̱xinú u̱n' ña̱ ja̱a̱n', te̱ na na̱ma̱ u̱n' nimá u̱n' nuu̱' kua̱chi̱ ja̱a̱n'. Sa̱kan' ña̱ naa' kö̱o̱' ndito' i̱ni̱ u̱n' ndii, na̱ndi̱ko' si̱'e i̱ nuu̱' u̱n' kii̱' xïní u̱n' a̱ma̱a̱ kui̱ti̱' nde̱e̱ naa xaa' te̱ kui'na̱'.
66003004	Ndisu̱ yoo ndia'vi' ne̱ ndiee' ñu̱u̱ Sardis ñaa̱' ne̱ nï̱ sa̱nde'i̱ nimá xiin' kua̱chi̱ nuu̱' i̱. Sa̱kan' na kuii' toto̱ ya̱a̱ kui̱'nu̱ ni̱a̱ ka̱ka̱ ni̱a̱ xiin' i̱ xa'a̱' a̱ ña̱ ne̱ xata'a̱n nduu' ni̱a̱.
66003005	Te̱ ne̱ ka̱nando nuu̱' kua̱chi̱ ndii, kui̱'nu̱ ni̱a̱ toto̱ ya̱a̱ ja̱a̱n'. Te̱ sä̱ndoyo' i̱ kivi̱' ni̱a̱, ña̱ yoso̱' nuu̱' tu̱tu̱ mii' yoso̱' kivi̱' ne̱ kumi' kivi̱' ñu̱u̱ ña̱ kö̱o̱' kivi̱' ndi'i'. Te̱ nuu̱' yu̱va' i̱ xiin' nuu̱' ángele a̱ ndii, ndi̱e̱e̱ yu̱'u' i̱ ña̱ nduu' ni̱a̱ kuenta i̱.
66003006	Yo̱o̱ ka̱ nduu' ne̱ xa̱ ni̱ nu̱nia' Ndiosí so̱'o̱ ndii, na ta̱xi̱ so̱'o̱ ni̱a̱ ña̱ ka'án Espíritu Santo xiin' ne̱ nakayá xa'a̱' i̱, ne̱ ndiee' nuu̱' ñu̱'u' Asia.”
66003007	’Nuu̱' ángele, ña̱ ndiaa chuun' nuu̱' ne̱ nakayá xa'a̱' i̱, ne̱ ndiee' ñu̱u̱ Filadelfia ndii, ke̱'i̱ u̱n' ña̱ ka'a̱n i̱ xiin' u̱n' vi̱ti̱n: “Ña̱ su̱'u̱n ndi̱'i̱, ña̱ ndi̱xa̱ xna̱'a̱, ña̱ kumi' nda̱'a' ña̱ ni̱ ku̱mi' rey David, te̱ kii̱' nunia' a̱ i̱i̱n yi'e' ndii, nde̱e̱ i̱i̱n ña̱'a̱ kü̱vi̱ nda̱si̱ ña̱ ja̱a̱n', te̱ kii̱' ndasi a̱ i̱i̱n yi'e' ndii, nde̱e̱ i̱i̱n ña̱'a̱ kü̱vi̱ nu̱nia' tu̱ ña̱ ja̱a̱n' ndii, ña̱ yo̱'o̱' ka'án a̱:
66003008	Xiní i̱ ña̱ xaa' u̱n'. Te̱ ko̱to̱ u̱n', xa̱ ni̱ nu̱nia' i̱ i̱i̱n yi'e' nuu̱' u̱n', te̱ nde̱e̱ i̱i̱n ña̱'a̱ kü̱vi̱ nda̱si̱ yi'e' ja̱a̱n'. Te̱, tee̱' ndee kö̱o̱' kua'a̱' ña̱ ndi̱e̱e' u̱n' ndii, ni̱ sa̱xinú u̱n' tu̱'u̱n i̱, te̱ kö̱o̱' kivi̱' ni̱ ka'a̱n u̱n' ña̱ xïní u̱n' yu'u̱.
66003009	Te̱ ne̱ xini xa'an' ne̱ nakayá xa'a̱' ña̱ ndi̱va̱'a̱ ja̱a̱n', ne̱ ka'án ña̱ ne̱ judío nduu' ni̱a̱, te̱ sü̱vi̱ ni̱a̱ ndii, sa̱ndi̱e̱e̱ kui'e ña̱'a' i̱ ña̱ ku'u̱n kui̱ta̱ xiti' ni̱a̱ nuu̱' u̱n', te̱ ku̱ni̱ ni̱a̱ ña̱ ndani̱ yu'u̱ yo'ó.
66003010	Te̱ xa'a̱' a̱ ña̱ ni̱ sa̱xinú u̱n' ña̱ ni̱ ka'a̱n chuun' i̱ xiin' u̱n', ña̱ ku̱ndi̱e̱ni u̱n' nuu̱' i̱chi' i̱ ndii, ko̱to̱ tu̱ yu'u̱ yo'ó nuu̱' tu̱ndo'o̱' chie̱ ña̱ ki̱xi̱n nuu̱' ñu̱'u' i̱i̱n yivi̱', ña̱ ko̱to̱ kua̱'a̱ ne̱ yivi̱' i̱i̱n yivi̱'.
66003011	Ko̱to̱ u̱n', xa̱ kuyatin' na̱ndi̱ko' ni̱ tukuu' i̱ i̱i̱n yivi̱'. I̱ni̱ naa i̱ni̱ u̱n' ku̱ni̱ u̱n' yu'u̱, te̱ sa̱kan' kö̱o̱' na̱'i̱n corona ña̱ ka̱nando u̱n' sa̱a̱ i̱.
66003012	Te̱ ne̱ ka̱nando nuu̱' tu̱ndo'o̱' ja̱a̱n' ndii, sa̱na̱nduu' ña̱'a' i̱ nde̱e̱ naa ndu̱yu̱ ka'nu' xa'a̱' yu̱kun' Ndiosí i̱ mii' xika' nuu' i̱ nuu̱' a̱. Te̱ kö̱o̱' kivi̱' kuni̱ a̱ ña̱ ki̱e̱e̱ ni̱a̱ vi̱'e̱ a̱ ja̱a̱n'. Te̱ chi̱ndu'u̱' i̱ kivi̱' Ndiosí i̱ nuu̱' ne̱ ja̱a̱n' xiin' kivi̱' ñu̱u̱ a̱, ña̱ na̱ni' Jerusalén xa̱a'. Te̱ ñu̱u̱ ja̱a̱n' ndii, ke̱ta̱ a̱ ndi̱vi' mii' ndu'u̱' Ndiosí, te̱ nu̱u̱ a̱. Te̱ chi̱ndu'u̱' tu̱ i̱ kivi̱' xa̱a' mi̱i' i̱ nuu̱' ni̱a̱.
66003013	Yo̱o̱ ka̱ nduu' ne̱ xa̱ ni̱ nu̱nia' Ndiosí so̱'o̱ ndii, na ta̱xi̱ so̱'o̱ ni̱a̱ ña̱ ka'án Espíritu Santo xiin' ne̱ nakayá xa'a̱' i̱, ne̱ ndiee' nuu̱' ñu̱'u' Asia.”
66003014	’Nuu̱' ángele, ña̱ ndiaa chuun' nuu̱' ne̱ nakayá xa'a̱' i̱, ne̱ ndiee' ñu̱u̱ Laodicea ndii, ña̱ yo̱'o̱' ke̱'i̱ u̱n': “Ña̱ nduu' sa̱kan' na ku̱ndu̱u̱ a̱, ña̱ ndiee' yu̱'u' nda̱ku, ña̱ ka'án ña̱ ndi̱xa̱, ña̱ ni̱ xa̱a̱ sa̱kan', te̱ ni̱ xa̱'a̱ Ndiosí sa̱kuu' ña̱ yoo ndii, ña̱ yo̱'o̱' ka'án a̱:
66003015	Xiní i̱ ña̱ xaa' u̱n', te̱ xiní tu̱ i̱ ña̱ ni̱ nde̱e̱ ï̱'ni' ka̱ u̱n' nuu̱' i̱chi' i̱, te̱ ni̱ nde̱e̱ vï̱xi̱n tu̱ u̱n' nuu̱' a̱. Va̱'a̱ ka̱ naa' vi̱xi̱n u̱n', uun i̱'ni' u̱n' nuu̱' i̱chi' i̱.
66003016	Ndisu̱ xa'a̱' a̱ ña̱ ni̱ nde̱e̱ ï̱'ni' ka̱ u̱n' nuu̱' i̱chi' i̱, te̱ ni̱ nde̱e̱ vï̱xi̱n tu̱ u̱n', süu̱' ja̱a̱n' ndii i̱'ni' vixi̱n kui̱ti̱' u̱n' nuu̱' i̱chi' i̱ ja̱a̱n' ndii, xa̱ xito' ndu̱xa̱n kuii i̱ yo'ó.
66003017	Sa̱kan' ña̱ ka'án u̱n' ndii: Te̱ vika̱' nduu' i̱, te̱ ni̱ na̱ti̱i̱n i̱ kua'a̱' ña̱ vika'. Te̱ kuä̱sa̱' natiín i̱ xa'a̱' nde̱e̱ i̱i̱n ña̱'a̱, kachi u̱n'. Ndisu̱ nuu̱' yu'u̱ ndii, te̱ na̱cha̱'a̱n nduu' u̱n', te̱ te̱ natiín xa̱va̱'a̱ nduu' tu̱ u̱n'. Te̱ te̱ nda'vi koo' chukuu' kuu' ni̱ tu̱ nduu' u̱n'. Te̱ sa̱kan' tu̱ nde̱e̱ naa te̱ tüvi' nuu̱' nduu' u̱n'. Te̱ nde̱e̱ naa te̱ i̱i̱n' vichi' nduu' tu̱ u̱n'.
66003018	Ña̱ ja̱a̱n' na kuii' ka'án i̱ xiin' u̱n' ña̱ va̱'a̱ ka̱ nuu̱' yu'u̱ sa̱ta̱' u̱n' ña̱ va̱'a̱ ka̱ ña̱ nduu' nde̱e̱ naa ka̱a̱ kua'a, ña̱ ndundoo' nuu̱' ñu'u̱ i̱'ni' va̱, te̱ ku̱vika' u̱n' xa'a̱' ña̱ nduu' kuenta i̱. Te̱ sa̱ta̱' tu̱ u̱n' toto̱ ya̱a̱ nuu̱' i̱ kui̱'nu̱ u̱n', te̱ kä̱ka̱ i̱i̱n' vichi' u̱n', te̱ ku̱chani u̱n', te̱ sa̱kan' tu̱ sa̱ta̱' u̱n' xa̱'a̱n tatan' te̱ ta̱a̱n u̱n' ndu̱chi' nuu̱' u̱n', te̱ ku̱vi̱ ku̱ni̱ u̱n' ña̱ nduu' kuenta i̱.
66003019	Te̱ yu'u̱ ndii, kani kuento i̱ sa̱kuu' ne̱ ndani̱ i̱, te̱ kani tu̱ ña̱'a' i̱ tu̱ndo'o̱'. Xa'a̱' a̱ ja̱a̱n' na ku̱ndiku̱n u̱n' yu'u̱ xiin' i̱i̱n ka̱nii' nimá u̱n', te̱ na̱ma̱ u̱n' nimá u̱n' nuu̱' kua̱chi̱ u̱n'.
66003020	Te̱ ko̱to̱ u̱n', yu'u̱ ndii, yoo te̱ yoo i̱ nuu̱' ki̱'e̱, te̱ kana' i̱ ndo'ó. Te̱ yo̱o̱ ka̱ nduu' ne̱ xini so̱'o̱ tachi̱' yu̱'u' i̱, te̱ na̱kui̱i̱n ni̱a̱ ña̱ ka'án i̱, te̱ saxka'ndíá ni̱a̱ yu'u̱ vi̱'e̱ ni̱a̱ ndii, xka'ndi̱a̱ i̱ vi̱'e̱ ni̱a̱, te̱ ku̱xi̱ inga' i̱ xiin' ni̱a̱ ña̱ xaxi̱' xa̱kuaa̱'.
66003021	Te̱ ne̱ ka̱nando nuu̱' sa̱kuu' tu̱ndo'o̱' ña̱ ko̱o̱ ndii, ta̱xi̱ i̱ ku̱ndi̱e̱e̱ ni̱a̱ mii' xa'ndia chuun' i̱, nde̱e̱ naa ni̱ xa̱a̱ i̱ ni̱ ka̱nando i̱ te̱ ndu'u̱' i̱ mii' xa'ndia chuun' yu̱va' i̱.
66003022	Yo̱o̱ ka̱ nduu' ne̱ xa̱ ni̱ nu̱nia' Ndiosí so̱'o̱ ndii, na ta̱xi̱ so̱'o̱ ni̱a̱ ña̱ ka'án Espíritu Santo xiin' ne̱ nakayá xa'a̱' i̱, ne̱ ndiee' nuu̱' ñu̱'u' Asia” ―ni̱ kachi̱ a̱ xiin' i̱.
66004001	Kii̱' ni̱ ndi̱'i̱ ni̱ sa̱tuví a̱ ña̱ ja̱a̱n' nuu̱' i̱ ndii, ni̱ xi̱ni̱ i̱ ña̱ nunia' i̱i̱n yi'e' ndi̱vi', te̱ ni̱ xi̱ni̱ so̱'o̱ ni̱ tu̱ku̱u̱ i̱ tachi̱' yu̱'u', ña̱ ni̱ xi̱ni̱ so̱'o̱ i̱ ña̱ nu̱u', ña̱ ti'e' ka'án a̱ nde̱e̱ naa tachi̱' i̱i̱n nda̱chuun'. Te̱ ni̱ ka'a̱n a̱ xiin' i̱ ndii: ―Kua'an ka̱a̱ yo'o', te̱ nia'a̱ i̱ yo'ó ña̱ xka'ndi̱a̱ kii̱' ndi̱'i̱ ña̱ kaa̱' ―ni̱ kachi̱ a̱.
66004002	Te̱ xa̱ka'án e̱', te̱ ni̱ sa̱kutu' Espíritu Santo nimá i̱, te̱ ni̱ xi̱ni̱ i̱ iin' i̱i̱n tei̱ ka'nu' ndi̱vi', te̱ ndu'u̱' i̱i̱n te̱ yivi̱' nuu̱' tun' ja̱a̱n'.
66004003	Te̱ te̱ ndu'u̱' nuu̱' tei̱ ja̱a̱n' ndii, nda̱tu̱n' va̱ yi'é ra̱ nde̱e̱ naa yuu̱' nda̱tu̱n' ña̱ na̱ni' jaspe, xiin' yuu̱' kua'a ña̱ na̱ni' cornalina. Te̱ ndasi i̱'nu̱ tei̱ ka'nu' ja̱a̱n' xiin' i̱i̱n ña̱ kaa' nde̱e̱ naa koo̱' yanki' nda̱tu̱n' nde̱e̱ naa i̱i̱n yuu̱' ña̱ yi'é kuii̱' nda̱tu̱n' xa̱va̱'a̱ ña̱ na̱ni' esmeralda.
66004004	Te̱ ndasi i̱'nu̱ tu̱ tei̱ ka'nu' ja̱a̱n' xiin' oko̱ ku̱mi' ta'an tei̱ ka'nu' mii' ndiee' ña̱ xi̱xa̱. Te̱ ña̱ xi̱xa̱ ja̱a̱n' ndii, ni'nu' a̱ toto̱ ya̱a̱, te̱ ndu'u̱' i̱i̱n corona oro xíni' i̱'i̱n a̱.
66004005	Te̱ nuu̱' tei̱ ka'nu' ja̱a̱n' ni̱ ki̱e̱e̱ ñu'u̱ savi̱', te̱ ti'e' va̱ ni̱ nde'i̱ a̱, te̱ ka'án tu̱ ki'in' tachi̱' yu̱'u'. Te̱ ndatin tu̱ uxa̱ ta'an choon i̱kan'. Te̱ ña̱ ja̱a̱n' nduu' uxa̱ ta'an Espíritu Ndiosí.
66004006	Te̱ sa̱kan' tu̱ yoo i̱i̱n ña̱ yi'é nde̱e̱ naa mi̱ni̱ yuu̱' ta̱ta̱ ya̱ti̱n nuu̱' tei̱ ka'nu' ja̱a̱n'. Te̱ yi'é kaxi' a̱ nde̱e̱ naa yuu̱' ña̱ nani' cristal. Te̱ ya̱ti̱n tei̱ ka'nu' ja̱a̱n' xiin' sa̱a̱ kua'a̱n xi̱i̱n' nu̱' ndii, yoo' ku̱mi' ta'an ña̱ tiaku. Te̱ sa̱a̱ kua'a̱n i̱i̱n' ña̱ ja̱a̱n' yoo ndu̱chi' nuu̱' a̱ naa kuu' xata̱' a̱ xiin' nuu̱' a̱.
66004007	Te̱ ña̱ tiaku, ña̱ i̱i̱n ndii, naa kaa' león kaa' a̱. Te̱ ña̱ tiaku, ña̱ uvi̱ ndii, naa kaa' si̱ndiki̱' sa̱va̱ kaa' a̱. Te̱ ña̱ tiaku, ña̱ uni̱ ndii, naa kaa' nuu̱' te̱ yivi̱' kaa' nuu̱' a̱. Te̱ ña̱ tiaku, ña̱ ku̱mi' ndii, naa kaa' tasu̱' kii̱' ta'nu' ri' kaa' a̱.
66004008	Te̱ yoo iñu̱ ta'an ndi̱xi̱n i̱'i̱n ku̱mi' saa' ña̱ tiaku ja̱a̱n'. Te̱ sa̱a̱ kua'a̱n i̱i̱n' a̱ yoo ndu̱chi' nuu̱' a̱. Te̱ ndu̱vi' xiin' ñu̱u ndii, xïkuiín a̱ ña̱ ka'án a̱ ndii: Ña̱ su̱'u̱n, ña̱ su̱'u̱n, ña̱ su̱'u̱n nduu' xto̱'o̱ e̱' Ndiosí. Te̱ ña̱ ka'nu' koo' chukuu' nduu' a̱. Te̱ ni̱ yoo̱ a̱, te̱ yoo a̱, te̱ kua̱xi̱ a̱. Kachi a̱.
66004009	Te̱ xita' ku̱mi' sa̱a' ña̱ tiaku ja̱a̱n' ya̱a̱ nuu̱' ña̱ ndu'u̱' nuu̱' tei̱ ka'nu', ña̱ tiaku nde̱e̱ ndi'i' ni̱ kivi̱' ja̱a̱n', te̱ xaka'nu' ña̱'a' a̱, te̱ tiin' ka'nu' ña̱'a' a̱, te̱ taxi' tu̱ a̱ ña̱ chi̱nda̱ni ña̱ ja̱a̱n'. Te̱ sa̱kuu' i̱chi' kii̱' xaa' ña̱ ja̱a̱n' sa̱kan' ndii,
66004010	xikundieé ndi̱e̱e̱ oko̱ ku̱mi' sa̱a' ña̱ xi̱xa̱ ja̱a̱n' nuu̱' ña̱ ndu'u̱' nuu̱' tei̱ ka'nu' ja̱a̱n', te̱ xaka'nu' a̱ ña̱ tiaku nde̱e̱ ndi'i' ni̱ kivi̱' ja̱a̱n'. Te̱ chindu'u̱' i̱'i̱n ña̱ xi̱xa̱ ja̱a̱n' corona oro, ña̱ ndu'u̱' xíni' a̱, ya̱ti̱n nuu̱' tei̱ ka'nu' ja̱a̱n', te̱ xaka'nu' a̱ ka'án a̱ ndii:
66004011	Xto̱'o̱ ndu̱ Ndiosí, xata'a̱n ña̱ yo'ó xito' ka'nu' ndu̱. Te̱ xata'a̱n tu̱ ña̱ ti̱i̱n ka'nu' ndu̱ yo'ó, te̱ xata'a̱n tu̱ ña̱ na̱ti̱i̱n u̱n' ña̱ ndi̱e̱e'. Kua̱chi̱ ndii yo'ó ni̱ xa̱'a̱ sa̱kuu' ña̱ yoo. Te̱ xa'a̱' a̱ ña̱ kuní u̱n' na yoo a̱, te̱ sa̱kan' tu̱ na ni̱ xa̱'a̱ u̱n'. Ni̱ kachi̱ ña̱ xi̱xa̱ ja̱a̱n'.
66005001	Te̱ ni̱ xi̱ni̱ i̱ ña̱ nda̱'a' kua̱'a̱ ña̱ ndu'u̱' nuu̱' tei̱ ka'nu' ja̱a̱n' ndii, tiin' a̱ i̱i̱n tu̱tu̱ ña̱ iin' tuví, te̱ yoo ña̱ yoso̱' nuu̱' a̱ xiin' xata̱' a̱. Te̱ ndasi kutu̱' a̱ xiin' uxa̱ ta̱'an chi̱'ndu'.
66005002	Te̱ ni̱ xi̱ni̱ tu̱ i̱ i̱i̱n ángele ka'nu' va̱ ña̱ ka'án ndo̱so̱' ti'e' va̱ ndii: ―¿Yo̱o̱ nduu' ne̱ xata'a̱n ta̱'vi' chi̱'ndu' kaa̱' te̱ nu̱nia' ni̱a̱ tu̱tu̱ kaa̱'? ―ni̱ kachi̱ a̱.
66005003	Ndisu̱ kö̱o̱' nde̱e̱ i̱i̱n ña̱ xata'a̱n nu̱nia' tu̱tu̱ ja̱a̱n', ni̱ nde̱e̱ ndi̱vi', ni̱ nde̱e̱ nuu̱' ñu̱'u' i̱i̱n yivi̱', ni̱ nde̱e̱ ti̱xi̱n ñu̱'u' ndii, kö̱o̱' ña̱ koo' chukuu', te̱ nu̱nia' a̱ tu̱tu̱ ña̱ iin' tuví ja̱a̱n', te̱ ka̱'vi̱ ña̱'a' a̱.
66005004	Te̱ ni̱ xa̱ku̱ kua'a̱' i̱, sa̱kan' ña̱ kö̱o̱' nde̱e̱ i̱i̱n ña̱ xata'a̱n te̱ nu̱nia' a̱ tu̱tu̱ ja̱a̱n', te̱ ka̱'vi̱ ña̱'a' a̱.
66005005	Sa̱kan' te̱ ni̱ ka'a̱n i̱i̱n ña̱ xi̱xa̱ ja̱a̱n' xiin' i̱ ndii: ―Kuä̱ku̱ ka̱ u̱n'. Ko̱to̱ u̱n', ña̱ nduu' león kuenta ne̱ vi̱'e̱ Judá, ña̱ nduu' tu̱ si̱a̱ni' xika' ka'nu' David ndii, xa̱ ni̱ ka̱nando a̱ nuu̱' ña̱ ndi̱va̱'a̱, sa̱kan' na yoo ndi̱e̱e̱' a̱ te̱ ta̱'vi' a̱ uxa̱ sa̱a' chi̱'ndu' kaa̱', te̱ nu̱nia' a̱ tu̱tu̱ ña̱ iin' tuví kaa̱' ―ni̱ kachi̱ a̱ xiin' i̱.
66005006	Sa̱kan' te̱ ni̱ xi̱ni̱ i̱ ña̱ ma̱'in' ku̱mi' sa̱a' ña̱ tiaku ja̱a̱n', xiin' ma̱'in' mii' iin' tei̱ ka'nu' ja̱a̱n', xiin' ma̱'in' ña̱ xi̱xa̱ ja̱a̱n' iin' i̱i̱n ña̱ nduu' Mbe̱e̱ Lulu. Te̱ ña̱ ja̱a̱n' ndii, nia'á i̱i̱n' a̱ ña̱ ni̱ xa̱'ni̱' ña̱'a' ne̱ yivi̱'. Te̱ ni̱ yoo̱ uxa̱ ta'an ndi̱ki' a̱, te̱ ni̱ yoo̱ tu̱ uxa̱ ta'an ndu̱chi' nuu̱' a̱. Ña̱ ja̱a̱n' nduu' uxa̱ ta'an Espíritu, ña̱ tianu̱' Ndiosí nuu̱' ne̱ ndiee' ka̱nii' i̱'i̱n xaan' i̱i̱n yivi̱'.
66005007	Te̱ ni̱ xa'a̱n na̱ti̱i̱n Mbe̱e̱ Lulu ja̱a̱n' tu̱tu̱ ña̱ iin' tuví ja̱a̱n' nda̱'a' kua̱'a̱ ña̱ ndu'u̱' nuu̱' tei̱ ka'nu' ja̱a̱n'.
66005008	Te̱ kii̱' ni̱ na̱ti̱i̱n a̱ tu̱tu̱ ja̱a̱n' ndii, ni̱ xi̱ku̱ndiee̱ ndi̱e̱e̱ ku̱mi' sa̱a' ña̱ tiaku ja̱a̱n' xiin' oko̱ ku̱mi' sa̱a' ña̱ xi̱xa̱ ja̱a̱n' nuu̱' Mbe̱e̱ Lulu ja̱a̱n'. Te̱ i̱'i̱n ña̱ ja̱a̱n' tiin' i̱i̱n ñuu̱' ña̱ xandaa', ña̱ nani' arpa, te̱ ni̱ ti̱i̱n tu̱ a̱ ko'o̱' oro mii' ñu'u' su̱xa̱ chú'ma. Te̱ su̱xa̱ chú'ma ja̱a̱n' nduu' ña̱ ka'án ne̱ nduu' kuenta Ndiosí xiin' a̱.
66005009	Te̱ ni̱ xi̱ta̱ a̱ i̱i̱n ya̱a̱ xa̱a' nuu̱' Mbe̱e̱ Lulu ja̱a̱n' ka'án a̱ ndii: Xata'a̱n ña̱ na̱ti̱i̱n yo'ó tu̱tu̱ ña̱ iin' tuví kaa̱', te̱ ta̱'vi' u̱n' chi̱'ndu' kaa̱', sa̱kan' ña̱ xa̱ ni̱ xa̱'ni̱' te̱ yivi̱' yo'ó, te̱ xiin' níi' u̱n' ni̱ ki̱'i̱n u̱n' sa̱kuu' nuu̱' ne̱ yivi̱' te̱ ku̱ndu̱u̱ ni̱a̱ ndi̱ti̱a̱ Ndiosí. Te̱ ni̱ ki̱e̱e̱ sa̱kuu' ne̱ ja̱a̱n' nuu̱' sa̱kuu' i̱'i̱n ti̱'vi̱ chie̱, nuu̱' ne̱ yoo tu̱'u̱n mi̱i', xiin' nuu̱' sa̱kuu' ñu̱u̱ ka'nu' xiin' nda̱'a' a̱, xiin' nuu̱' sa̱kuu' nuu̱' ne̱ yivi̱'.
66005010	Te̱ ni̱ sa̱na̱nduu' ña̱'a' u̱n' i̱i̱n ti̱'vi̱ ne̱ xa'ndia chuun' kuu' nu̱u', te̱ ku̱ndu̱u̱ tu̱ ni̱a̱ sutu̱, te̱ ka̱ka̱ nu̱u̱ ni̱a̱ nuu̱' Ndiosí e̱'. Te̱ ka̱'ndi̱a̱ chuun' ni̱a̱ nuu̱' ne̱ yivi̱' i̱i̱n yivi̱'. Ni̱ kachi̱ ña̱ xi̱xa̱ ja̱a̱n'.
66005011	I̱kan' te̱ ni̱ xi̱ni̱ i̱ mií ni̱ mií ni̱ ángele sa̱a̱ kua'a̱n xi̱i̱n' tei̱ ka'nu' ja̱a̱n'. Te̱ ni̱ xi̱ni̱ so̱'o̱ tu̱ i̱ tachi̱' yu̱'u' a̱, xiin' tachi̱' yu̱'u' ku̱mi' sa̱a' ña̱ tiaku ja̱a̱n', xiin' ña̱ xi̱xa̱ ja̱a̱n'.
66005012	Te̱ ti'e' ni̱ kua̱a' sa̱kuu' ña̱ ja̱a̱n' ndii: Mbe̱e̱ Lulu, ña̱ xa̱ ni̱ xa̱'ni̱' te̱ yivi̱' yo'o' ndii, xata'a̱n ña̱ na̱ti̱i̱n a̱ ña̱ ndi̱e̱e', xiin' ña̱ vika', xiin' ña̱ ndichi va̱. xiin' ndi̱e̱e̱', xiin' ña̱ ti̱i̱n ka'nu' ña̱'a' e̱', xiin' ña̱ nda̱tu̱n' xa̱va̱'a̱, xiin' ña̱ xaka'nu' e̱' nuu̱' a̱. Ña̱ ja̱a̱n' ni̱ kachi̱ a̱.
66005013	Te̱ ni̱ xi̱ni̱ so̱'o̱ i̱ ka'án sa̱kuu' ña̱ ni̱ xa̱'a̱ Ndiosí, naa kuu' ña̱ ndiee' ndi̱vi', xiin' ña̱ ndiee' nuu̱' ñu̱'u' i̱i̱n yivi̱', xiin' ña̱ ñu'u' ti̱xi̱n ñu̱'u', xiin' ti' ñu'u' mi̱ni̱ ka'nu' ndii: Ña̱ ndu'u̱' nuu̱' tei̱ ka'nu' kaa̱' xiin' Mbe̱e̱ Lulu ndii, na na̱ti̱i̱n a̱ ña̱ xaka'nu' ña̱'a' e̱', xiin' ña̱ tiin' ka'nu' ña̱'a' e̱' xiin' ña̱ nda̱tu̱n' xa̱va̱'a̱, xiin' ña̱ ndi̱e̱e̱' nde̱e̱ ndi'i' ni̱ kivi̱'. Ni̱ kachi̱ a̱.
66005014	Te̱ ni̱ ka'a̱n ku̱mi' sa̱a' ña̱ tiaku ja̱a̱n' ndii: ―Sa̱kan' na ku̱ndu̱u̱ a̱ ―ni̱ kachi̱ a̱. Te̱ ni̱ xi̱ku̱ndiee̱ ndi̱e̱e̱ oko̱ ku̱mi' saa' ña̱ xi̱xa̱ ja̱a̱n', te̱ ni̱ xa̱ka'nu' a̱ ña̱ tiaku nde̱e̱ ndi'i' ni̱ kivi̱' ja̱a̱n'.
66006001	Te̱ ni̱ xi̱ni̱ i̱ kii̱' ni̱ ta̱'vi' Mbe̱e̱ Lulu ja̱a̱n' i̱i̱n chi̱'ndu' ña̱ uxa̱ ta'an ja̱a̱n'. Te̱ ni̱ xi̱ni̱ so̱'o̱ i̱ tachi̱' yu̱'u' i̱i̱n ña̱ tiaku, ña̱ ku̱mi' ta'an ja̱a̱n', ka'án ti'e' a̱ nde̱e̱ naa nde'í savi̱' ndii: ―Ni̱a̱'a̱ ―ni̱ kachi̱ a̱.
66006002	Te̱ ni̱ xi̱ni̱ i̱ ni̱ ke̱ta̱ i̱i̱n kuei ya̱a̱. Te̱ te̱ yoso̱' ti' ja̱a̱n' ndii, ni'i' ra̱ i̱i̱n i̱tun' to̱so̱. Te̱ ni̱ na̱ti̱i̱n ra̱ i̱i̱n corona ña̱ ku̱ndu'u̱' xíni' ra̱. Te̱ ni̱ ka̱nando ra̱. Te̱ kua'a̱n ra̱, te̱ ka̱nando ka̱ ra̱.
66006003	Te̱ kii̱' ni̱ nu̱nia' Mbe̱e̱ Lulu ja̱a̱n' chi̱'ndu' ña̱ uvi̱ ndii, ni̱ xi̱ni̱ so̱'o̱ i̱ ña̱ ni̱ ka'a̱n ña̱ tiaku, ña̱ uvi̱ ja̱a̱n' ndii: ―Ni̱a̱'a̱ ―ni̱ kachi̱ a̱.
66006004	Te̱ ni̱ ke̱ta̱ i̱i̱n kuei kua'a ñu'u̱. Te̱ te̱ yoso̱' ti' ja̱a̱n' ndii, ni̱ na̱ti̱i̱n ra̱ ndi̱e̱e̱' te̱ sa̱ku̱nta'an' ra̱ ne̱ yivi̱' i̱i̱n yivi̱', te̱ ka̱'ni̱' ta'an' ni̱a̱. Te̱ ni̱ na̱ti̱i̱n tu̱ ra̱ i̱i̱n ichi̱ nani̱' va̱.
66006005	Te̱ kii̱' ni̱ nu̱nia' Mbe̱e̱ Lulu ja̱a̱n' chi̱'ndu' ña̱ uni̱ ndii, ni̱ xi̱ni̱ so̱'o̱ i̱ ni̱ ka'a̱n ña̱ tiaku, ña̱ uni̱ ja̱a̱n' ndii: ―Ni̱a̱'a̱ ―ni̱ kachi̱ a̱. Te̱ ni̱ xi̱ni̱ i̱ ni̱ ke̱ta̱ i̱i̱n kuei ndiaa'. Te̱ te̱ yoso̱' ti' ja̱a̱n' ndii, ni'i' ra̱ i̱i̱n ka̱a̱ ña̱ xikuitá ña̱'a̱.
66006006	Te̱ ni̱ xi̱ni̱ so̱'o̱ i̱ ña̱ keta' i̱i̱n tachi̱' yu̱'u' te̱i̱n ku̱mi' sa̱a' ña̱ tiaku ja̱a̱n' te̱ ni̱ ka'a̱n a̱ ndii: ―I̱i̱n kilo kui̱ti̱' yu̱chi' ndi̱kin' trigo, te̱ ko̱ndi̱a̱ a̱ xu̱'un' ña̱ ki'in' te̱ yivi̱' xa'a̱' i̱i̱n kivi̱'. Te̱ uni̱ ta'an kilo yu̱chi' ndi̱kin' cebada kui̱ti̱', te̱ ko̱ndi̱a̱ a̱ xu̱'un' ña̱ ki'in' te̱ yivi̱' xa'a̱' i̱i̱n kivi̱'. Ndisu̱ sä̱nduxín u̱n' xa̱'a̱n oliva, ni̱ nde̱e̱ sä̱nduxín tu̱ u̱n' vino va̱'a̱ ―ni̱ kachi̱ tachi̱' ja̱a̱n'.
66006007	Te̱ kii̱' ni̱ nu̱nia' Mbe̱e̱ Lulu ja̱a̱n' chi̱'ndu' ña̱ ku̱mi' ndii, ni̱ xi̱ni̱ so̱'o̱ i̱ ña̱ ni̱ ka'a̱n ña̱ tiaku, ña̱ ku̱mi' ja̱a̱n' ndii: ―Ni̱a̱'a̱ ―ni̱ kachi̱ a̱.
66006008	Te̱ ni̱ xi̱ni̱ i̱ ni̱ ke̱ta̱ i̱i̱n kuei ya̱a̱ ndi̱i. Te̱ te̱ yoso̱' ti' ja̱a̱n' ndii, ña̱ xi'í na̱ni' ra̱. Te̱ ya̱ti̱n va̱ ndikún yavi̱ ndi̱i̱ xata̱' ra̱. Te̱ ni̱ na̱ti̱i̱n uvi̱ sa̱a' te̱ ja̱a̱n' ndi̱e̱e̱', te̱ ka̱'ni̱' ra̱ i̱i̱n ta'vi' ña̱ ku̱mi' ne̱ ndiee' i̱i̱n yivi̱' xiin' ñu'u̱, xiin' so̱ko̱, xiin' kui'e̱, xiin' ki̱ti' i̱ku'.
66006009	Te̱ kii̱' ni̱ nu̱nia' Mbe̱e̱ Lulu ja̱a̱n' chi̱'ndu' ña̱ u'u̱n ndii, ni̱ xi̱ni̱ i̱ ña̱ ñu'u' ne̱ ni̱ xi'i̱ xa'a̱' ña̱ nduu' mii' nasoko̱' ne̱ yivi̱' ña̱'a̱ nuu̱' Ndiosí. Te̱ ni̱ xa̱'ni̱' ne̱ yivi̱' ne̱ ja̱a̱n' xa'a̱' a̱ ña̱ ni̱ ka'a̱n ndo̱so̱' ni̱a̱ tu̱'u̱n Ndiosí, te̱ ni̱ ndi̱e̱e̱ yu̱'u' te̱ ni̱ ndi̱e̱e̱ yu̱'u' ni̱a̱ xa'a̱' a̱.
66006010	Te̱ ti'e' ni̱ ka'a̱n ni̱a̱ ndii: ―Xto̱'o̱, kumi' u̱n' sa̱kuu' ña̱ ndi̱e̱e̱', te̱ ña̱ su̱'u̱n nduu' tu̱ u̱n'. Te̱ sa̱kan' tu̱ ndi̱xa̱ kuu' u̱n'. ¿A̱ma̱a̱ vi̱' ke̱ndiaa̱' ya'vi' u̱n' nuu̱' ne̱ ndiee' i̱i̱n yivi̱' xa'a̱' a̱ ña̱ ni̱ xa̱'ni̱' ni̱a̱ ndu'u̱, te̱ sa̱ndo'o' ña̱'a' u̱n'? ―kachi ne̱ ja̱a̱n'.
66006011	Sa̱kan' te̱ ni̱ ta̱xi̱ Ndiosí nda̱'a' i̱'i̱n ni̱a̱ i̱i̱n toto̱ ya̱a̱ nani̱'. Te̱ ni̱ ka'a̱n a̱ xiin' ni̱a̱ ña̱ na̱ndiee̱' ka̱ ni̱a̱ ndee sie nde̱e̱ ska̱chi' xinu̱ ne̱ ta'an' ni̱a̱, ne̱ xika' nuu' tu̱ nuu̱' a̱, ne̱ ku̱vi̱ tu̱ naa ni̱ xi'i̱ ne̱ ja̱a̱n'.
66006012	Te̱ kii̱' ni̱ nu̱nia' Mbe̱e̱ Lulu ja̱a̱n' chi̱'ndu' ña̱ iñu̱ ndii, ndi̱e̱e' va̱ ni̱ ta̱a̱n. Te̱ ni̱ ku̱u̱ i̱i̱n yaví nuu̱' ñu̱'u̱ nde̱e̱ naa toto̱ ndiaa'. Te̱ ni̱ ku̱u̱ kua'a ndiaa' yoo̱' nde̱e̱ naa níi'.
66006013	Te̱ tiuu̱n', ti' ndiee' ndi̱vi' ndii, ni̱ koyo̱ ri' nuu̱' ñu̱'u' i̱i̱n yivi̱' nde̱e̱ naa koyó ndo̱ko' higuera iti̱a̱' nda̱'a' i̱tun' a̱ kii̱' xika' ndi̱e̱e' tachi̱'.
66006014	Te̱ ndi̱vi' ndii, ni̱ na̱tuvi̱' a̱ nde̱e̱ naa tu̱tu̱ ña̱ iin' tuví. Te̱ sa̱kuu' i̱ku' ndii, ni̱ na̱ma̱ a̱ mii' ita' a̱. Te̱ sa̱kuu' ñu̱'u' ña̱ ndasi i̱'nu̱ xiin' mi̱ni̱ ka'nu' ndii, ni̱ na̱ma̱ mii' ndiee' a̱.
66006015	Te̱ ne̱ xa'ndia chuun' kuu' nu̱u' ka̱ nuu̱' ne̱ yivi̱' i̱i̱n yivi̱', xiin' ne̱ ka'nu' kuu' nu̱u', xiin' ne̱ vika̱', xiin' ne̱ kumi' ña̱ ndi̱e̱e' nuu̱' te̱ xíin', xiin' ne̱ kumi' ndi̱e̱e̱', xiin' sa̱kuu' ne̱ xiko' ni'i' i̱i̱n xto̱'o̱, xiin' ne̱ xika' ndiká ndii, ni̱ ti̱si̱'e xiin' mi̱i' ni̱a̱ i̱ku' ti̱xi̱n ka̱va̱' xiin' ti̱xi̱n yuu̱' na'nu'.
66006016	Te̱ ni̱ ka'a̱n ni̱a̱ xiin' i̱ku' xiin' yuu̱' na'nu' ja̱a̱n' ndii: ―Koyo̱ ndo̱' xíni' ndu̱ te̱ ti̱si̱'e ndo̱' ndu'u̱ nuu̱' ña̱ ndu'u̱' nuu̱' tei̱ ka'nu' xiin' nuu̱' ña̱ sa̱ndo'o' Mbe̱e̱ Lulu kaa̱' ndu'u̱'.
66006017	Kua̱chi̱ ndii xa̱ ni̱ xa̱a̱ kivi̱' ña̱ sa̱ndo'o' Ndiosí xiin' Mbe̱e̱ Lulu kaa̱' ndu'u̱, te̱ nde̱e̱ i̱i̱n ne̱ yivi̱' kü̱vi̱ ku̱ndi̱e̱ni nuu̱' tu̱ndo'o̱' ja̱a̱n' ―ni̱ kachi̱ ni̱a̱ xiin' ña̱ ja̱a̱n'.
66007001	Te̱ kii̱' ni̱ ndi̱'i̱ ña̱ ni̱ sa̱tuví a̱ ña̱ ja̱a̱n' nuu̱' i̱ ndii, ni̱ xi̱ni̱ i̱ ita' ndi̱chi̱ ku̱mi' ta'an ángele ku̱mi' saa' xaan' mii' kua̱xi̱ tachi̱' nuu̱' ñu̱'u' i̱i̱n yivi̱'. Te̱ tä̱xi̱ a̱ xka'ndi̱a̱ nde̱e̱ i̱i̱n tachi̱' ja̱a̱n' nuu̱' i̱i̱n yivi̱', ni̱ nde̱e̱ nuu̱' mi̱ni̱ ka'nu', ni̱ nde̱e̱ nuu̱' nde̱e̱ i̱i̱n i̱tun'.
66007002	Te̱ ni̱ xi̱ni̱ tu̱ i̱ kua̱xi̱ ke̱ta̱ i̱nga̱ ángele mii' keta' ñu̱'u̱. Te̱ ni'i' a̱ sello Ndiosí tiaku. Te̱ ni̱ ka'a̱n ti'e' a̱ xiin' ku̱mi' saa' ángele ja̱a̱n', ña̱ xa̱ ni̱ na̱ti̱i̱n ndi̱e̱e̱' te̱ sa̱nduxín a̱ ñu̱'u' i̱i̱n yivi̱' xiin' mi̱ni̱ ka'nu' ja̱a̱n', ka'án a̱ ndii:
66007003	―Sä̱nduxín ndo̱' ñu̱'u' i̱i̱n yivi̱', ni̱ nde̱e̱ mi̱ni̱ ka'nu', ni̱ nde̱e̱ i̱tun', nde̱e̱ ndi̱'i̱ chi̱ndu'u̱' ndu̱ sello yo'o' ti'e̱' ne̱ xika' nuu' nuu̱' Ndiosí e̱' ―ni̱ kachi̱ ángele ja̱a̱n'.
66007004	Te̱ ni̱ xi̱ni̱ so̱'o̱ i̱ sa̱a̱ ta'an te̱ yivi̱' ni̱ chi̱ndu'u̱' ángele ja̱a̱n' sello ja̱a̱n' ti'e̱', ciento uvi̱ xi̱ko̱ ku̱mi' mií kuu' ra̱. Te̱ te̱ ja̱a̱n' nduu' si̱a̱ni' te̱ uxi̱ uvi̱ ti̱'vi̱ te̱ nduu' kuenta ne̱ vi̱'e̱ Israel.
66007005	Sa̱kan' na ni̱ chi̱ndu'u̱' a̱ sello ja̱a̱n' ti'e̱' uxi̱ uvi̱ mií ne̱ nduu' i̱chi' Judá. Te̱ ni̱ chi̱ndu'u̱' tu̱ a̱ sello ja̱a̱n' ti'e̱' uxi̱ uvi̱ mií ne̱ nduu' i̱chi' Rubén. Te̱ ni̱ chi̱ndu'u̱' ni̱ tu̱ a̱ sello ja̱a̱n' ti'e̱' uxi̱ uvi̱ mií ne̱ nduu' i̱chi' Gad.
66007006	Te̱ ni̱ chi̱ndu'u̱' tu̱ a̱ sello ja̱a̱n' ti'e̱' uxi̱ uvi̱ mií ne̱ nduu' i̱chi' Aser. Te̱ ni̱ chi̱ndu'u̱' ni̱ tu̱ a̱ sello ja̱a̱n' ti'e̱' uxi̱ uvi̱ mií ne̱ nduu' i̱chi' Neftalí. Te̱ ni̱ chi̱ndu'u̱' ni̱ tu̱ a̱ sello ja̱a̱n' ti'e̱' uxi̱ uvi̱ mií ne̱ nduu' i̱chi' Manasés.
66007007	Te̱ ni̱ chi̱ndu'u̱' ni̱ tu̱ a̱ sello ja̱a̱n' ti'e̱' uxi̱ uvi̱ mií ne̱ nduu' i̱chi' Simeón. Te̱ ni̱ chi̱ndu'u̱' ni̱ tu̱ a̱ sello ja̱a̱n' ti'e̱' uxi̱ uvi̱ mií ne̱ nduu' i̱chi' Leví. Te̱ ni̱ chi̱ndu'u̱' ni̱ tu̱ a̱ sello ja̱a̱n' ti'e̱' uxi̱ uvi̱ mií ne̱ nduu' i̱chi' Isacar.
66007008	Te̱ ni̱ chi̱ndu'u̱' tu̱ a̱ sello ja̱a̱n' ti'e̱' uxi̱ uvi̱ mií ne̱ nduu' i̱chi' Zabulón. Te̱ ni̱ chi̱ndu'u̱' ni̱ tu̱ a̱ sello ja̱a̱n' ti'e̱' uxi̱ uvi̱ mií ne̱ nduu' i̱chi' José. Te̱ sa̱kan' tu̱ ni̱ chi̱ndu'u̱' a̱ sello ja̱a̱n' ti'e̱' uxi̱ uvi̱ mií ne̱ nduu' i̱chi' Benjamín.
66007009	Te̱ kii̱' ni̱ ndi̱'i̱ ña̱ ni̱ tuvi̱ ja̱a̱n', sa̱kan' te̱ ni̱ xi̱ni̱ i̱ kua'a̱' koo' chukuu' ne̱ yivi̱'. Kua'a̱' va̱ kuu' ni̱a̱, te̱ nde̱e̱ i̱i̱n ne̱ yivi̱' kü̱vi̱ ka̱'vi̱ ña̱'a'. Te̱ ne̱ ja̱a̱n' ndii, ni̱ ki̱e̱e̱ ni̱a̱ nuu̱' sa̱kuu' nuu̱' ne̱ yivi̱'. Te̱ ni̱ ki̱e̱e̱ tu̱ ni̱a̱ nuu̱' sa̱kuu' i̱'i̱n ti̱'vi̱ chie̱. Te̱ ni̱ ki̱e̱e̱ ni̱ tu̱ ni̱a̱ nuu̱' sa̱kuu' ñu̱u̱ ka'nu' xiin' nda̱'a' a̱. Te̱ sa̱kan' tu̱ ni̱ ki̱e̱e̱ ni̱a̱ nuu̱' sa̱kuu' ne̱ yoo tu̱'u̱n mi̱i'. Te̱ ni̱ ita̱ ni̱a̱ ya̱ti̱n nuu̱' tei̱ ka'nu' ja̱a̱n' xiin' nuu̱' ña̱ nduu' Mbe̱e̱ Lulu ja̱a̱n'. Te̱ ni'nu' ni̱a̱ toto̱ ya̱a̱ nani̱', te̱ ni'i' tu̱ ni̱a̱ ñuu̱' nda̱'a' i̱tun'.
66007010	Te̱ ti'e' ni̱ kua̱a' ni̱a̱ ka'án ni̱a̱ ndii: Xa̱ i̱i̱n nda̱a̱' Ndiosí e̱', ña̱ ndu'u̱' nuu̱' tei̱ ka'nu' xiin' Mbe̱e̱ Lulu kui̱ti̱' sa̱kakú yoo'. Ni̱ kachi ni̱a̱.
66007011	Te̱ ita' sa̱kuu' ángele ja̱a̱n' sa̱a̱ xinundu̱u̱ ya̱ti̱n tei̱ ka'nu' ja̱a̱n' xiin' mii' ndiee' oko̱ ku̱mi' sa̱a' ña̱ xi̱xa̱ ja̱a̱n', xiin' ku̱mi' sa̱a' ña̱ tiaku ja̱a̱n'. Sa̱kan' te̱ ni̱ xi̱ku̱ndiee̱ ndi̱e̱e̱ sa̱kuu' a̱ ya̱ti̱n nuu̱' tei̱ ka'nu' ja̱a̱n', te̱ ni̱ xaka'nu' a̱ Ndiosí,
66007012	te̱ ka'án a̱ ndii: Sa̱kan' na ku̱ndu̱u̱ a̱. Na na̱ti̱i̱n Ndiosí e̱' sa̱kuu' ña̱ xaka'nu' e̱' nuu̱' a̱, xiin' ña̱ nda̱tu̱n' xa̱va̱'a̱, xiin' ña̱ ndichi, xiin' ña̱ chi̱nda̱ni ña̱ taxi' e̱' nuu̱' a̱, xiin' ña̱ tiin' ka'nu' ña̱'a' e̱', xiin' ña̱ xa'ndia chuun', xiin' ña̱ ndi̱e̱e̱' nde̱e̱ ndi'i' ni̱ kivi̱'. Sa̱kan' na ku̱ndu̱u̱ a̱. Ni̱ kachi̱ a̱.
66007013	Sa̱kan' te̱ ni̱ ka'a̱n i̱i̱n ña̱ xi̱xa̱ ja̱a̱n' xiin' i̱ ndii: ―¿Yo̱o̱ nduu' ne̱ ni'nu' toto̱ ya̱a̱ kaa̱', te̱ mii' ni̱ ki̱e̱e̱ ni̱a̱? ―ni̱ kachi̱ a̱.
66007014	Te̱ ni̱ ka'a̱n i̱ xiin' a̱ ndii: ―Mi̱i' yo'ó xiní, tákui'e ―ni̱ kachi̱ i̱. Te̱ ni̱ ka'a̱n a̱ xiin' i̱ ndii: ―Ne̱ kaa̱' nduu' ne̱ xa̱ ni̱ xka'ndi̱a̱ tu̱ndo'o̱' chie̱, te̱ ni̱ na̱ti̱a̱ ni̱a̱ toto̱ ni̱a̱ kaa̱' xi̱i̱n' níi' Mbe̱e̱ Lulu kaa̱', sa̱kan' na ni̱ ndu̱ya̱a̱ ni̱a̱.
66007015	Xa'a̱' a̱ ja̱a̱n' na ita' ni̱a̱ ya̱ti̱n nuu̱' tei̱ ka'nu' mii' ndu'u̱' Ndiosí. Te̱ xika' nuu' ni̱a̱ nuu̱' a̱ ndu̱vi' xiin' ñu̱u ti̱xi̱n yu̱kun' a̱. Te̱ mi̱i' Ndiosí ja̱a̱n', ña̱ ndu'u̱' nuu̱' tei̱ ka'nu' ja̱a̱n', ko̱o̱ xiin' ni̱a̱, te̱ ko̱to̱ ña̱'a' a̱.
66007016	Te̱ kö̱o̱' kivi̱' ku̱ndo̱'o̱ ka̱ ni̱a̱ xa'a̱' ña̱ xaxi̱', ni̱ nde̱e̱ xa'a̱' ti̱kui. Te̱ ni̱ nde̱e̱ kä̱'mi̱ tu̱ ña̱'a' ñu̱'u̱, te̱ ni̱ nde̱e̱ ï̱'ni' ka̱ tu̱ ku̱ni̱ ni̱a̱.
66007017	Sa̱kan' ña̱ Mbe̱e̱ Lulu, ña̱ iin' ya̱ti̱n mii' iin' tei̱ ka'nu' kaa̱', ko̱to̱ ña̱'a', te̱ kundi̱a̱ka̱ ña̱'a' a̱ ti̱ko̱'yo' mii' yoo' ti̱kui, te' nduu' kivi̱' ñu̱u̱ ña̱ kö̱o̱' kivi̱' ndi'i', te̱ mi̱i' Ndiosí na̱kua̱'a̱ sa̱kuu' ti̱kui te' kiee' ndu̱chi' nuu̱' ni̱a̱ ―ni̱ kachi̱ ña̱ xi̱xa̱ ja̱a̱n' xiin' i̱.
66008001	Te̱ kii̱' ni̱ nu̱nia' Mbe̱e̱ Lulu chi̱'ndu' ña̱ uxa̱ ndii, ni̱ ku̱taxi̱n' kaa' ka̱nii' ndi̱vi' yatin' sa̱va̱ hora.
66008002	Sa̱kan' te̱ ni̱ xi̱ni̱ i̱ uxa̱ ta'an ángele ña̱ ita' ndi̱chi̱ ya̱ti̱n nuu̱' Ndiosí. Te̱ ni̱ na̱ti̱i̱n i̱'i̱n a̱ i̱i̱n nda̱chuun' tun' ni'i' i̱chi'.
66008003	I̱kan' te̱ ni̱ ki̱xi̱n i̱nga̱ ángele ni'i' a̱ i̱i̱n ko'o̱' chu̱'ma oro, te̱ ni̱ xi̱kuii̱n ndi̱chi̱ a̱ ya̱ti̱n nuu̱' a̱ mii' xi xixí su̱xa̱ chu̱'ma. Te̱ ni̱ na̱ti̱i̱n a̱ kua'a̱' su̱xa̱ chu̱'ma, te̱ ni̱ sa̱ndu̱i̱i̱n ña̱'a' a̱ xiin' sa̱kuu' ña̱ ka'án ne̱ nduu' kuenta Ndiosí xiin' a̱. Te̱ ka̱'mi̱ ángele ja̱a̱n' uvi̱ sa̱a' ña̱ ja̱a̱n' nuu̱' ña̱ ni̱ kua̱'a̱ xiin' oro, ña̱ iin' ya̱ti̱n nuu̱' tei̱ ka'nu' ja̱a̱n'.
66008004	Te̱ nda̱'a' ángele ja̱a̱n' ni̱ ki̱e̱e̱ ñu'ma̱ su̱xa̱ chu̱'ma ja̱a̱n' xiin' ña̱ ka'án ne̱ ja̱a̱n' xiin' Ndiosí, te̱ kua'a̱n ka̱a̱ a̱ nuu̱' Ndiosí mii' ndu'u̱' a̱.
66008005	Sa̱kan' te̱ ni̱ ki̱'i̱n ángele ja̱a̱n' ko'o̱' chu̱'ma ja̱a̱n', te̱ ni̱ sa̱kutu' ña̱'a' a̱ xiin' ñu'u̱ ti̱keí ña̱ ñu'u' ja̱a̱n', te̱ ni̱ xa̱ti̱a̱ a̱ ñu'u̱ ja̱a̱n' nuu̱' ñu̱'u' i̱i̱n yivi̱'. Te̱ ti'e' va̱ ni̱ nde'i̱ savi̱', te̱ ni̱ tiaku̱ tachi̱' yu̱'u' nde̱e̱ naa ka'án ne̱ yivi̱', te̱ ndi̱e̱e' va̱ ni̱ ki̱e̱e̱ ñu'u̱ a̱, te̱ ni̱ ta̱a̱n va̱.
66008006	Te̱ uxa̱ sa̱a' ángele, ña̱ tiin' uxa̱ sa̱a' nda̱chuun' tun' nichi' ja̱a̱n' ndii, ni̱ xi̱koo̱ tu̱'va̱ a̱ te̱ ti̱vi̱ a̱ tun' ja̱a̱n'.
66008007	Sa̱kan' te̱ ni̱ ti̱vi̱ ángele ña̱ nu̱u' nda̱chuun' a̱. Te̱ ni̱ koyo̱ i'in' xiin' ñu'u̱, ña̱ saká xiin' níi', nuu̱' ñu̱'u' i̱i̱n yivi̱'. Te̱ ni̱ xixi̱ i̱i̱n ta'vi' ña̱ uni̱ ñu̱'u' i̱i̱n yivi̱'. Te̱ ni̱ xixi̱ i̱i̱n ta'vi' ña̱ uni̱ i̱tun', tun' ita' nuu̱' ñu̱'u' ja̱a̱n'. Te̱ ni̱ xixi̱ tu̱ sa̱kuu' ku'u̱ kuii̱' nuu̱' ñu̱'u' ja̱a̱n'.
66008008	Sa̱kan' te̱ ni̱ ti̱vi̱ ángele ña̱ uvi̱ nda̱chuun' a̱, te̱ ni̱ na̱ma̱ nuu̱' mi̱ni̱ ka'nu' i̱i̱n ña̱ kaa' nde̱e̱ naa i̱ku' kii̱' xixí a̱. Sa̱kan' te̱ i̱i̱n ta'vi' ña̱ uni̱ mi̱ni̱ ka'nu' ja̱a̱n' ni̱ na̱ndu̱u̱ níi'.
66008009	Te̱ ni̱ xi'i̱ i̱i̱n ta'vi' ña̱ uni̱ ti' ñu'u' mi̱ni̱ ka'nu', te̱ ni̱ ndo̱ñu'u' tu̱ i̱i̱n ta'vi' ña̱ uni̱ tundo̱o', tun' xka'ndíá nuu̱' mi̱ni̱ ja̱a̱n'.
66008010	Sa̱kan' te̱ ni̱ ti̱vi̱ ángele ña̱ uni̱ nda̱chuun' a̱, te̱ ni̱ na̱ma̱ i̱i̱n tiuu̱n' ndatin chie̱ va̱ nde̱e̱ ndi̱vi' nde̱e̱ naa i̱i̱n choon. Te̱ ni̱ na̱ma̱ ri' nuu̱' i̱i̱n ta'vi' ña̱ uni̱ i̱ti̱a̱ i̱i̱n yivi̱', xiin' nuu̱' i̱i̱n ta'vi' ña̱ uni̱ ti̱ko̱'yo'.
66008011	Te̱ tiuu̱n' ja̱a̱n' ndii, uva̱ nani' ri'. Te̱ i̱i̱n ta'vi' ña̱ uni̱ ti̱kui ni̱ na̱ndu̱u̱ uva̱. Te̱ kua'a̱' ne̱ yivi̱' ni̱ xi'i̱ kii̱' ni̱ xi̱'i̱ ni̱a̱ te̱ ja̱a̱n', sa̱kan' ña̱ ni̱ na̱ndu̱u̱ uva̱ ra'.
66008012	Sa̱kan' te̱ ni̱ ti̱vi̱ ángele ña̱ ku̱mi' nda̱chuun' a̱, te̱ ni̱ nduxi̱n i̱i̱n ta'vi' ña̱ uni̱ ñu̱'u̱, xiin' i̱i̱n ta'vi' ña̱ uni̱ yoo̱', xiin' i̱i̱n ta'vi' ña̱ uni̱ tiuu̱n', te̱ ni̱ ku̱u̱ i̱i̱n yaví i̱i̱n ta'vi' ña̱ uni̱ sa̱kuu' ña̱ ja̱a̱n'. Te̱ sa̱kan' kö̱o̱' ñu̱'u̱ i̱i̱n ta'vi' ña̱ uni̱ i̱i̱n ke'in'. Te̱ ni̱ nde̱e̱ nä̱ndioo̱' tu̱ yoo̱' xiin' tiuu̱n' i̱i̱n ta'vi' ña̱ uni̱ ñu̱u.
66008013	Sa̱kan' te̱ ni̱ nda̱ni̱'i̱ i̱ nuu̱' i̱ ndi̱vi', te̱ ni̱ xi̱ni̱ i̱ sukun va̱ ta'nu' i̱i̱n tasu̱' ka'án ti'e' ri' ndii: ―Nda'vi, nda'vi, nda'vi va̱ ne̱ ndiee' nuu̱' ñu̱'u' i̱i̱n yivi̱' kii̱' ti̱vi̱ uni̱ ta'an ka̱ ángele kaa̱' nda̱chuun' a̱ ―ni̱ kachi̱ ti' ja̱a̱n'.
66009001	Sa̱kan' te̱ ni̱ ti̱vi̱ ángele ña̱ u'u̱n nda̱chuun' a̱, te̱ ni̱ xi̱ni̱ i̱ ña̱ xa̱ ni̱ na̱ma̱ i̱i̱n tiuu̱n', ti' ni̱ ke̱ta̱ nde̱e̱ ndi̱vi', nuu̱' ñu̱'u' i̱i̱n yivi̱'. Te̱ ni̱ na̱ti̱i̱n ri' nda̱'a' ña̱ nuniá' yavi̱ kunu va̱.
66009002	Te̱ ni̱ nu̱nia' ri' yavi̱ kunu va̱ ja̱a̱n'. Te̱ ni̱ ki̱e̱e̱ kua'a̱' xa̱va̱'a̱ ñu'ma̱ nde̱e̱ naa kua'a̱' ñu'ma̱ kiee' i̱i̱n xitu̱n chie̱ xa̱va̱'a̱. Te̱ ni̱ ku̱u̱ i̱i̱n yaví nde̱e̱ ni̱ nda̱si̱ ñu'ma̱ ja̱a̱n' ñu̱'u̱ nde̱e̱ ni̱ sa̱tívi' tu̱ a̱ tachi̱'.
66009003	Te̱ te̱i̱n ñu'ma̱ ja̱a̱n' ni̱ ki̱e̱e̱ ti̱ka̱. Te̱ ni̱ na̱ku̱chi ri' nuu̱' ñu̱'u' i̱i̱n yivi̱'. Te̱ ni̱ na̱ti̱i̱n ri' ña̱ ndi̱e̱e' nde̱e̱ naa ña̱ kumi' ti̱su'ma̱.
66009004	Te̱ nï̱ ki̱'i̱n chu̱u̱n ri' ña̱ sa̱nduxín ri' i̱ti̱a̱ ña̱ yoo nuu̱' ñu̱'u' i̱i̱n yivi̱', uun sa̱nduxín ri' i̱tun', uun sa̱nduxín ri' ku'u̱. Süu̱' ja̱a̱n' ndii ni̱ ki̱'i̱n chu̱u̱n kui̱ti̱' ri' te̱ sa̱ndo'o' ri' ne̱ yivi̱', ne̱ kö̱o̱' sello Ndiosí ndu'u̱' ti'e'.
66009005	Te̱ sa̱kan' tu̱ nï̱ ki̱'i̱n chu̱u̱n ri' te̱ ka̱'ni̱' ri' ne̱ yivi̱' ja̱a̱n'. Süu̱' ja̱a̱n' ndii ni̱ ki̱'i̱n chu̱u̱n ri' te̱ sa̱ndo'o' u'vi̱ va̱ ña̱'a' ri' u'u̱n ta'an yoo̱'. Te̱ ña̱ u'vi̱, ña̱ sando'o' ti' ja̱a̱n' ndii, u'vi̱ a̱ nde̱e̱ naa kii̱' xaxi̱' ti̱su'ma̱ i̱i̱n ne̱ yivi̱'.
66009006	Te̱ kivi̱' ja̱a̱n' ndii, na̱ndu̱ku' ne̱ yivi̱' ja̱a̱n' ña̱ xi'í. Ndisu̱ kö̱o̱' a̱ ku̱ni̱ ni̱a̱, te̱ ka'a̱n tu̱ nimá ni̱a̱ ku̱vi̱ ni̱a̱ xa'a̱' a̱ ña̱ u'vi̱ va̱ xini ni̱a̱, ndisu̱ kü̱vi̱ ku̱vi̱ ni̱a̱.
66009007	Ti̱ka̱ ja̱a̱n' ndii, naa iin' kuei, ti' xa̱ xito' ko̱so̱' te̱ yivi̱' kii̱' ku'u̱n ra̱ ñu'u̱, iin' ri'. Te̱ i̱'i̱n ri' ndii, ndu'u̱' i̱i̱n ña̱ kaa' nde̱e̱ naa corona oro xíni' ri'. Te̱ nuu̱' ri' ndii, naa iin' nuu̱' ne̱ yivi̱' iin' a̱.
66009008	Te̱ i̱xi' xíni' ri' ndii, naa iin' i̱xi' xíni' ña̱'a' iin' a̱, te̱ nu̱'u̱ ri' ndii, naa iin' nu̱'u̱ león iin' a̱.
66009009	Te̱ ni̱ ni'nu̱ ri' i̱i̱n ña̱ kaa' nde̱e̱ naa ka̱a̱ ti'e' ña̱ ni'nu' te̱ xíin'. Te̱ ti'e' va̱ ni'i̱' ndi̱xi̱n ri' nde̱e̱ naa ni'i̱' kua'a̱n kua'a̱' xa̱va̱'a̱ kuei kii̱' taxta'an' ri' xita̱' ri' carreta kii̱' yoo ñu'u̱.
66009010	Te̱ ni̱ yoo̱ su'ma̱' ri', te̱ ni̱ yoo̱ tu̱ i̱ñu̱' a̱ nde̱e̱ naa ti̱su'ma̱. Te̱ xiin' su'ma̱' ri' ja̱a̱n' yoo ña̱ ndi̱e̱e̱' ri' te̱ sando'o' ri' ne̱ yivi̱' u'u̱n ta'an yoo̱'.
66009011	Te̱ ña̱ xa'ndia chuun' nuu̱' ri' ndii, ángele, ña̱ xa'ndia chuun' yavi̱ kunu va̱ ja̱a̱n', nduu' a̱. Te̱ Abadón nani' ángele ja̱a̱n' xiin' tu̱'u̱n hebreo. Te̱ xiin' tu̱'u̱n griego ndii, Apolión nani' a̱.
66009012	Xa̱ ni̱ ndi̱'i̱ tu̱ndo'o̱' ki̱ni̱ va̱ ña̱ nu̱u'. Ndisu̱ chu̱u̱n xa'a' va̱ ndo̱'. Kusaa' yoo ka̱ uvi̱ ta'an a̱.
66009013	Sa̱kan' te̱ ni̱ ti̱vi̱ ángele ña̱ iñu̱ nda̱chuun' a̱. Te̱ ni̱ xi̱ni̱ so̱'o̱ i̱ i̱i̱n tachi̱' yu̱'u' ña̱ ni̱ ke̱ta̱ ma̱'in' ku̱mi' saa' ndi̱ki' ña̱ yoo' nuu̱' ña̱ ni̱ kua̱'a̱ xiin' oro, ña̱ iin' ya̱ti̱n nuu̱' Ndiosí.
66009014	Te̱ ni̱ ka'a̱n tachi̱' yu̱'u' ja̱a̱n' xiin' ángele ña̱ iñu̱, ña̱ kumi' nda̱chuun' tun' nichi' ja̱a̱n' ndii: ―Kua'an te̱ sa̱i̱in' u̱n' ku̱mi' saa' ángele, ña̱ tiín ndiee' yu̱'u' i̱ti̱a̱ ka'nu', ña̱ na̱ni' Éufrates ―ni̱ kachi̱ tachi̱' yu̱'u' ja̱a̱n'.
66009015	Te̱ ni̱ saii̱n' ku̱mi' saa' ángele ja̱a̱n' te̱ ka̱'ni̱' a̱ i̱i̱n ta'vi' ña̱ uni̱ ne̱ yivi̱' i̱i̱n yivi̱'. Sa̱kan' ña̱ xa̱ xa'a̱' hora ja̱a̱n', xiin' kivi̱' ja̱a̱n', xiin' yoo̱' ja̱a̱n', xiin' kuiya̱ ja̱a̱n' ni̱ xi̱koo̱ tu̱'va̱ ángele ja̱a̱n'.
66009016	Te̱ ni̱ xi̱ni̱ so̱'o̱ i̱ ña̱ uvi̱ ciento millón kuu' te̱ xíin', te̱ yoso̱' kuei ja̱a̱n'.
66009017	Te̱ ni̱ sa̱tuví tu̱ku̱u̱ a̱ nuu̱' i̱, te̱ ni̱ xi̱ni̱ i̱ kuei xiin' te̱ yoso̱' ti' ja̱a̱n'. Te̱ ña̱ kasi ti̱a̱'ni̱ ña̱ ni'nu' te̱ yoso̱' ri' ndii, ña̱ kua'a ñu'u̱, xiin' ña̱ ndi̱'e' nde̱e̱ naa yuu̱' ña̱ nani' zafiro, xiin' ña̱ kuaan nde̱e̱ naa azufre nduu' a̱. Te̱ xíni' ti' ja̱a̱n' ndii, nde̱e̱ naa iin' xíni' león iin' a̱. Te̱ ni̱ ki̱e̱e̱ ñu'u̱, xiin' ñu'ma̱, xiin' azufre yu̱'u' ri'.
66009018	Te̱ ni̱ xi'i̱ i̱i̱n ta'vi' ña̱ uni̱ ne̱ ndiee' i̱i̱n yivi̱' ni̱ xa̱a̱ uni̱ ta'an tu̱ndo'o̱' chie̱ ja̱a̱n', ña̱ nduu' ñu'u̱, xiin' ñu'ma̱, xiin' azufre, ña̱ ni̱ ki̱e̱e̱ yu̱'u' ri' ja̱a̱n'.
66009019	Kua̱chi̱ ndii ni̱ ku̱mi' kuei ja̱a̱n' ña̱ ndi̱e̱e' xiin' yu̱'u' ri', xiin' su'ma̱' ri'. Sa̱kan' ña̱ naa iin' xíni' koo̱' iin' xíni' su'ma̱' ri' ja̱a̱n'. Te̱ xiin' ña̱ ja̱a̱n' ni̱ sa̱tu̱xu'ví ri' ne̱ yivi̱'.
66009020	Te̱ ne̱ nï̱ xi'i̱ ni̱ xa̱a̱ tu̱ndo'o̱' ja̱a̱n' ndii, tee̱' ndee ni̱ xi̱ni̱ ni̱a̱ tu̱ndo'o̱' ja̱a̱n', ndisu̱ nï̱ na̱ma̱ ni̱a̱ nimá ni̱a̱ te̱ na̱ko̱o̱ ni̱a̱ ña̱ ni̱a̱'a ña̱ xaa' ni̱a̱, süu̱' ja̱a̱n' ndii kusaa' xaka'nu' ka̱ ni̱a̱ ña̱ ndi̱va̱'a̱, xiin' ndiosí ña̱ kua'a xiin' oro, xiin' plata, xiin' ka̱a̱ kua'a, xiin' yuu̱', xiin' i̱tun', tee̱' ndee kü̱vi̱ ku̱ni̱ ña̱ ja̱a̱n', te̱ kü̱vi̱ tu̱ ku̱ni̱ so̱'o̱ a̱, te̱ ni̱ nde̱e̱ kü̱vi̱ tu̱ ka̱ka̱ a̱.
66009021	Te̱ nï̱ na̱ma̱ tu̱ ni̱a̱ nimá ni̱a̱ te̱ na̱ko̱o̱ ni̱a̱ ña̱ xa'ni̱' ni̱a̱ ne̱ yivi̱', xiin' ña̱ kuini̱', xiin' ña̱ xiín ni̱a̱, xiin' ña̱ xakui'na' ni̱a̱.
66010001	Sa̱kan' te̱ ni̱ xi̱ni̱ i̱ i̱nga̱ ángele ndi̱e̱e' va̱ ña̱ kua̱xi̱ nu̱u̱ a̱ nde̱e̱ ndi̱vi'. Te̱ ángele ja̱a̱n' ndii, iin' suku̱' a̱ i̱i̱n viko̱'. Te̱ ndu'u̱' tu̱ koo̱' yanki' xíni' a̱. Te̱ yi'é nuu̱' a̱ nde̱e̱ naa ñu̱'u̱. Te̱ xa'a̱' a̱ ndii, nde̱e̱ naa iin' ñu'u̱ ndichi iin' a̱.
66010002	Te̱ tiin' a̱ i̱i̱n tu̱tu̱ lulu tun' yoo̱' ña̱ nunia'. Te̱ ni̱ xa̱ni̱ a̱ xa'a̱' kua̱'a̱ a̱ nuu̱' mi̱ni̱ ka'nu'. Te̱ xa'a̱' i̱ti̱n a̱ ni̱ xa̱ni̱ a̱ nuu̱' ñu̱'u'.
66010003	Te̱ ni̱ nde'i̱ ti'e' a̱ nde̱e̱ naa nde'í i̱i̱n león. Te̱ kii̱' ndi̱'i̱ ni̱ nde'i̱ a̱ ndii, ni̱ na̱kui̱i̱n uxa̱ sa̱a' ña̱ nde'í savi̱'.
66010004	Te̱ kii̱' ni̱ ka'a̱n ña̱ nde'í savi̱' ja̱a̱n', te̱ xa̱ xito' ke̱'i̱ i̱ ña̱ ni̱ ka'a̱n a̱ ndii, ni̱ xi̱ni̱ so̱'o̱ i̱ i̱i̱n tachi̱' yu̱'u' ña̱ keta' ndi̱vi', ña̱ ka'án ndii: ―Ta̱xa̱'a̱ si̱'e u̱n' ña̱ ni̱ xi̱ni̱ so̱'o̱ u̱n' ja̱a̱n'. Kë̱'i̱ u̱n' ña̱ ni̱ ka'a̱n uxa̱ sa̱a' ña̱ nde'í savi̱' kaa̱' ―ni̱ kachi̱ tachi̱' yu̱'u' ja̱a̱n' xiin' i̱.
66010005	Sa̱kan' te̱ ángele, ña̱ ni̱ xi̱ni̱ i̱ iin' nuu̱' mi̱ni̱ ka'nu' xiin' nuu̱' ñu̱'u' ja̱a̱n' ndii, ni̱ nda̱ni̱'i̱ a̱ nda̱'a' a̱ ndi̱vi'.
66010006	Te̱ ni̱ ka'a̱n a̱ ndii: ―Ndiosí, ña̱ yoo nde̱e̱ ndi'i' ni̱ kivi̱', ña̱ ni̱ xa̱'a̱ ndi̱vi' xiin' sa̱kuu' ña̱ yoo' ti̱xi̱n a̱, xiin' i̱i̱n yivi̱' xiin' sa̱kuu' ña̱ yoo' nuu̱' a̱, xiin' mi̱ni̱ ka'nu' xiin' sa̱kuu' ña̱ ñu'u' ti̱xi̱n a̱, nduu' ña̱ xiní ña̱ nä̱'a' ka̱ te̱ ndi̱'i̱ i̱i̱n yivi̱'.
66010007	Süu̱' ja̱a̱n' ndii kii̱' xaa̱ kivi̱' ña̱ ti̱vi̱ ángele ña̱ uxa̱ nda̱chuun' a̱ ndii, sa̱xinú a̱ ña̱ ni̱ chi̱tuní si̱'e a̱, ña̱ ni̱ ka'a̱n a̱ xiin' ne̱ xika' nuu' nu̱u' a̱, ne̱ ni̱ ka'a̱n tiakú tu̱'u̱n a̱ ―ni̱ kachi̱ ángele ja̱a̱n'.
66010008	Sa̱kan' te̱ ni̱ ka'a̱n ni̱ tu̱ku̱u̱ tachi̱' yu̱'u' ña̱ ni̱ xi̱ni̱ so̱'o̱ i̱ ni̱ ke̱ta̱ ndi̱vi' ja̱a̱n' xi̱i̱n' i̱ ndii: ―Kua'an te̱ na̱'i̱n u̱n' tu̱tu̱ lulu tun' yoo̱' ña̱ nunia', ña̱ ni'i' ángele, ña̱ iin' nuu̱' mi̱ni̱ ka'nu' xiin' nuu̱' ñu̱'u' ja̱a̱n' ―ni̱ kachi̱ a̱.
66010009	Te̱ ni̱ xa'a̱n i̱ nuu̱' ángele ja̱a̱n', te̱ ni̱ xika̱n i̱ tu̱tu̱ lulu ja̱a̱n' nuu̱' a̱. Te̱ ni̱ ka'a̱n a̱ xiin' i̱ ndii: ―Na̱'i̱n a̱, te̱ ka̱xi̱' u̱n'. Ku̱u̱ uva̱ a̱ ti̱xi̱n u̱n', ndisu̱ ku̱u̱ vixi̱ a̱ nde̱e̱ naa ñuñu̱' yu̱'u' u̱n' ―ni̱ kachi̱ ángele ja̱a̱n' xiin' i̱.
66010010	Te̱ ni̱ na̱'i̱n i̱ tu̱tu̱ lulu ja̱a̱n' nda̱'a' a̱, te̱ ni̱ xa̱xi̱' i̱ a̱. Te̱ ni̱ xi̱ni̱ i̱ ña̱ vixi̱ a̱ yu̱'u' i̱, ndisu̱ ni̱ ku̱u̱ uva̱ a̱ ti̱xi̱n i̱.
66010011	Sa̱kan' te̱ ni̱ ka'a̱n ka̱ a̱ xiin' i̱ ndii: ―Kuní a̱ ña̱ ka'a̱n tiakú tu̱ku̱u̱ u̱n' xa'a̱' ña̱ ku̱ndo̱'o̱ ne̱ ndiee' ñu̱u̱ ka'nu' xiin' nda̱'a' a̱, xiin' xa'a̱' ña̱ ku̱ndo̱'o̱ kua'a̱' nuu̱' ne̱ yivi̱', xiin' xa'a̱' ne̱ yoo tu̱'u̱n mi̱i', xiin' xa'a̱' ne̱ xa'ndia chuun' kuu' nu̱u' ―ni̱ kachi̱ a̱.
66011001	Te̱ ni̱ na̱ti̱i̱n i̱ i̱i̱n ndu̱ku̱ tun' kaa' nde̱e̱ naa i̱i̱n tun' ki'in' ku̱'va̱. Te̱ ni̱ ka'a̱n i̱i̱n tachi̱' yu̱'u' xiin' i̱ ndii: ―Kua'an te̱ ki̱'i̱n ku̱'va̱ u̱n' yu̱kun' Ndiosí xiin' mii' nasoko̱' ne̱ yivi̱' ña̱'a̱ nuu̱' a̱. Te̱ sa̱kan' tu̱ ka̱'vi̱ u̱n' sa̱a̱ ta'an ne̱ yivi̱' xaka'nu' Ndiosí i̱kan'.
66011002	Ndisu̱ kï̱'i̱n ku̱'va̱ u̱n' nuu̱' ki̱'e̱ yu̱kun' ja̱a̱n', ña̱ nduu' kuenta ne̱ tuku', sa̱kan' ña̱ ni̱ ta̱xi̱ Ndiosí nuu̱' ki̱'e̱ ja̱a̱n' nuu̱' ne̱ tuku' ja̱a̱n'. Te̱ ne̱ ja̱a̱n' ndii, mi̱i' ku̱u̱ ni̱a̱ xiin' ne̱ ndiee' ñu̱u̱ Jerusalén su̱'u̱n uvi̱ xi̱ko̱ uvi̱ yoo̱'.
66011003	Te̱ ti̱a̱nu̱' i̱ uvi̱ ta'an te̱ ndi̱e̱e̱ yu̱'u' xa'a̱' i̱. Te̱ te̱ ja̱a̱n' ndii, kui̱'nu̱ ra̱ toto̱ ña̱ nia'á ña̱ suchi' va̱ i̱ni̱ ra̱. Te̱ ka'a̱n ndo̱so̱' tiakú ra̱ tu̱'u̱n i̱ i̱i̱n mií uvi̱ ciento uni̱ xi̱ko̱ kivi̱' ―ni̱ kachi̱ a̱.
66011004	Te̱ uvi̱ sa̱a' te̱ ndiee' yu̱'u' ja̱a̱n' nduu' uvi̱ sa̱a' tun' olivo xiin' uvi̱ sa̱a' ka̱nde̱lero mii' ita' ña̱ tuún nuu̱' Ndiosí, ña̱ nduu' xto̱'o̱ sa̱kuu' ña̱ yoo i̱i̱n yivi̱'.
66011005	Te̱ naa' yoo ndee ka̱ ne̱ yivi̱', ne̱ kuni sa̱tu̱xu'ví ña̱'a' ndii, ki̱e̱e̱ ñu'u̱ yu̱'u' ra̱ te̱ sa̱a̱ ndo̱ñu'u' ra̱ ne̱ ndasi' ña̱'a' ja̱a̱n'. Te̱ nii' sa̱kan' tu̱ sa̱ndo̱ñu'u' ra̱ ndee ka̱ ne̱ ka̱ka̱ sa̱tu̱xu'ví ña̱'a'.
66011006	Te̱ yoo ndi̱e̱e̱' ra̱ te̱ tä̱xi̱ ra̱ ku̱u̱n savi̱' kii̱' xika' ra̱ i̱i̱n yivi̱' ka'án tiakú ra̱ tu̱'u̱n Ndiosí. Te̱ yoo tu̱ ndi̱e̱e̱' ra̱ te̱ sa̱na̱nduu' ra̱ ti̱kui níi'. Te̱ sa̱kan' ni̱ tu̱ yoo ndi̱e̱e̱' ra̱ te̱ sa̱ndo'o' ra̱ ne̱ ndiee' i̱i̱n yivi̱' xiin' ndee ka̱ nuu̱' kui'e̱ xatu̱ sa̱a̱ ka̱ ta'an i̱chi' kuní ra̱.
66011007	Te̱ kii̱' ndi̱'i̱ ka'a̱n ndo̱so̱' ra̱ tu̱'u̱n Ndiosí ndii, ke̱ta̱ ti' ni̱a̱'a yavi̱ kunu va̱ ja̱a̱n' te̱ ku̱nta'an' ri' xiin' ra̱. Te̱ ka̱nando ña̱'a' ri', te̱ ka̱'ni̱' tu̱ ña̱'a' ri'.
66011008	Te̱ ku̱ndi̱e̱e̱ ñu̱'u' nde'i̱ ra̱ ya̱'ya̱ ñu̱u̱ ka'nu' mii' ni̱ xi'i̱ xto̱'o̱ e̱' nuu̱' krusín. Te̱ kivi̱' ñu̱u̱ ja̱a̱n' ña̱ ka'án ndi̱a̱a̱ ndii, ñu̱u̱ Sodoma xiin' ñu̱u̱ Egipto nani' a̱.
66011009	Te̱ sa̱kuu' ñu̱u̱ ka'nu' xiin' nda̱'a' a̱, xiin' sa̱kuu' ti̱'vi̱ chie̱, xiin' sa̱kuu' ne̱ yoo tu̱'u̱n mi̱i', xiin' sa̱kuu' nuu̱' ne̱ yivi̱' ko̱to̱ ndi'e̱' ñu̱'u' nde'i̱ ra̱ uni̱ kivi̱' yoso̱' sa̱va̱, te̱ tä̱xi̱ ni̱a̱ ndiee̱ a̱.
66011010	Te̱ va̱'a̱ va̱ ku̱ni̱ sa̱kuu' ne̱ ndiee' i̱i̱n yivi̱' ja̱a̱n' xa'a̱' a̱ ña̱ ni̱ xi'i̱ te̱ ja̱a̱n'. Te̱ sa̱ka'nu' ni̱a̱ kivi̱' ja̱a̱n' sa̱mani̱' ta'an' ni̱a̱ ña̱'a̱, sa̱kan' ña̱ xa̱ ni̱ xi'i̱ uvi̱ sa̱a' te̱ ni̱ ka'a̱n tiakú tu̱'u̱n Ndiosí, te̱ ni̱ sa̱ndo'o' va̱ ña̱'a' ja̱a̱n'.
66011011	Ndisu̱ kii̱' ni̱ xka'ndi̱a̱ uni̱ kivi̱' yoso̱' sa̱va̱ ja̱a̱n' ndii, ni̱ sa̱na̱tiaku Ndiosí te̱ ja̱a̱n'. Te̱ ni̱ ndo̱ndi̱chi̱ ra̱. Te̱ sa̱kuu' ne̱ ni̱ xi̱ni̱ ña̱'a' ndii, ni̱ yi̱'vi xa̱va̱'a̱ ni̱a̱.
66011012	Sa̱kan' te̱ ni̱ xi̱ni̱ so̱'o̱ ra̱ i̱i̱n tachi̱' yu̱'u' ti'e' va̱ nde̱e̱ ndi̱vi' ka'án a̱ ndii: ―Kua'an ka̱a̱ ndo̱' yo'o' ―ni̱ kachi̱ a̱. Te̱ ni̱ xi̱ni̱ ne̱ ndasi' ña̱'a' ja̱a̱n' kua'a̱n ka̱a̱ ra̱ ndi̱vi' nuu̱' i̱i̱n viko̱'.
66011013	Te̱ ndi̱e̱e' va̱ ni̱ ta̱a̱n hora ja̱a̱n', te̱ ni̱ ndo̱ñu'u' uxi̱ ta'an ta'vi' nuu̱' i̱'i̱n ciento nda̱'a' ñu̱u̱ ka'nu' ja̱a̱n', te̱ ni̱ xi'i̱ tu̱ uxa̱ mií ne̱ yivi̱'. Te̱ ne̱ nï̱ xi'i̱ ndii, ni̱ yi̱'vi xa̱va̱'a̱ ni̱a̱, ña̱ ja̱a̱n' na ni̱ xa̱ka'nu' ni̱a̱ Ndiosí ndu'u̱' ndi̱vi'.
66011014	―Xa̱ ni̱ xka'ndi̱a̱ tu̱ndo'o̱' ki̱ni̱ va̱ ña̱ uvi̱. Te̱ xa̱ kuyatin' ña̱ uni̱ ―ni̱ kachi̱ tachi̱' yu̱'u' ja̱a̱n' xiin' i̱.
66011015	Sa̱kan' te̱ ni̱ ti̱vi̱ ángele ña̱ uxa̱ nda̱chuun' a̱, te̱ ni̱ tiaku̱ kua'a̱' tachi̱' yu̱'u' ndi̱vi' ka'án a̱ ndii: Xto̱'o̱ e̱' Ndiosí xiin' Cristo, ña̱ tianu̱' a̱ kuenta a̱ ndii, xa̱ ni̱ na̱ti̱i̱n a̱ sa̱kuu' ña̱ xa'ndia chuun' i̱i̱n yivi̱'. Te̱ ña̱ ja̱a̱n' ndii, ka̱'ndi̱a̱ chuun' a̱ nde̱e̱ ndi'i' ni̱ kivi̱'. Ni̱ kachi̱ tachi̱' yu̱'u' ja̱a̱n'.
66011016	Te̱ ña̱ xi̱xa̱, ña̱ oko̱ ku̱mi', ña̱ ndiee' tei̱ ya̱ti̱n nuu̱' Ndiosí ndii, ni̱ xi̱ku̱ndiee̱ ndi̱e̱e̱ a̱ nuu̱' a̱ te̱ ni̱ xa̱ka'nu' ña̱'a' a̱
66011017	ka'án a̱ ndii: Xto̱'o̱ ndu̱ Ndiosí, ña̱ ka'nu' koo' chukuu' nduu' u̱n', te̱ yoo u̱n', te̱ ni̱ yoo̱ tu̱ u̱n', te̱ kua̱xi̱ u̱n'. Taxi' ndu̱ ña̱ chi̱nda̱ni u̱n', sa̱kan' ña̱ xa̱ ni̱ na̱ti̱i̱n u̱n' ña̱ ndi̱e̱e̱' koo' chukuu', te̱ xa̱ ni̱ xa̱'a' u̱n' xa'ndia chuun' u̱n'.
66011018	Te̱ ni̱ na̱saa̱' va̱ ne̱ yivi̱' i̱i̱n yivi̱' xini ni̱a̱ yo'ó, ndisu̱ xa̱ ni̱ xa̱a̱ kivi̱' ña̱ sa̱ndo'o' ña̱'a' u̱n'. Te̱ xa̱ ni̱ xa̱a̱ tu̱ kivi̱' ña̱ sa̱na'má u̱n' ne̱ ni̱ xi'i̱. Te̱ xa̱ ni̱ xa̱a̱ tu̱ kivi̱' ña̱ vi̱ku'u̱n ya'vi' ne̱ xika' nuu' nuu̱' u̱n', ne̱ ka'án tiakú tu̱'u̱n u̱n' xiin' ne̱ nduu' kuenta u̱n', xiin' sa̱kuu' ne̱ xito' ka'nu' yo'ó, naa' ne̱ ka'nu' nduu' ni̱a̱, uun naa' ne̱ nda'vi so̱'o̱ nduu' ni̱a̱, te̱ xa̱ ni̱ xa̱a̱ tu̱ kivi̱' ña̱ sa̱ndo̱ñu'u' u̱n' ne̱ sa̱nduxín i̱i̱n yivi̱'. Sa̱kan' ni̱ kachi̱ tachi̱' yu̱'u' ja̱a̱n'.
66011019	Sa̱kan' te̱ ni̱ nuni̱a̱' yu̱kun' Ndiosí ña̱ iin' ndi̱vi'. Te̱ ti̱xi̱n yu̱kun' ja̱a̱n' ndii, ni̱ xi̱ni̱ i̱ iin' xatu̱n' mii' naá kuento ña̱ ni̱ ndoo̱ Ndiosí xiin' ne̱ Israel. Te̱ ni̱ yi'e̱ ñu'u̱ savi̱', te̱ ni̱ xi̱ni̱ so̱'o̱ i̱ tachi̱' yu̱'u', te̱ ni̱ nde'i̱ tu̱ savi̱' ja̱a̱n', te̱ ni̱ ta̱a̱n', te̱ sa̱kan' tu̱ ni̱ koyo̱ i'in' na'nu'.
66012001	Sa̱kan' te̱ ni̱ tuvi̱ i̱i̱n ña̱ nia'á nda̱tu̱n' va̱ ndi̱vi', su̱u̱ ni̱ xi̱ni̱ i̱ i̱i̱n ña̱'a', ña' ni'nu' ñu̱'u̱, te̱ ndu'u̱' yoo̱' xa'a̱' a', te̱ ndu'u̱' i̱i̱n corona, ña̱ ni̱ kua̱'a̱ xiin' uxi̱ uvi̱ ta'an tiuu̱n', xíni' a'.
66012002	Te̱ ña' ja̱a̱n' ndii, xa̱ xito' ka̱ku̱ si'e̱ a'. Xa'a̱' a̱ ja̱a̱n' na nde'í a', sa̱kan' ña̱ u'vi̱ va̱ xini a' ña̱ kaku' si'e̱ a' ja̱a̱n'.
66012003	Sa̱kan' te̱ ni̱ tuvi̱ ndi̱vi' i̱nga̱ ña̱ nia'á, su̱u̱ ni̱ xi̱ni̱ i̱ i̱i̱n kua̱ku' kua'a chie̱ va̱, te̱ uxa̱ ta'an kuu' xíni' ri', te̱ uxi̱ ta'an kuu' ndi̱ki' ri', te̱ ndu'u̱' i̱i̱n corona i̱'i̱n xíni' ri' ja̱a̱n'.
66012004	Te̱ ni̱ su̱ku̱' su'ma̱' ri' ndee chaa' ta'vi̱' sa̱va̱ tiuu̱n' ndiee' ndi̱vi', te̱ ni̱ sa̱koyó ña̱'a' ri' ñu̱'u' i̱i̱n yivi̱'. Te̱ ni̱ xi̱kuii̱n kua̱ku' ja̱a̱n' nuu̱' ña̱'a', ña' xito' ka̱ku̱ si'e̱ ja̱a̱n', te̱ ku̱vi̱ ndiku̱n ka̱xi̱' ri' si'e̱ a' ja̱a̱n' kii̱' tuvi̱ ra̱.
66012005	Sa̱kan' te̱ ni̱ ka̱ku̱ tiaa̱ si'e̱ a' te̱ ka̱'ndi̱a̱ chuun' ndi̱e̱e' ra̱ nuu̱' sa̱kuu' ne̱ yivi̱' ndiee' i̱i̱n yivi̱' xiin' ña̱ nduu' nde̱e̱ na i̱tun' ka̱a̱. Te̱ ni̱ na̱'i̱n Ndiosí si'e̱ ña' ja̱a̱n' nde̱e̱ nuu̱' a̱ mii' ndu'u̱' a̱ nuu̱' tei̱ ka'nu' a̱.
66012006	Te̱ ni̱ xi̱nu̱ ña̱'a' ja̱a̱n' i̱i̱n xaan' mii' ni̱ xa̱va̱'a̱ Ndiosí xa'a̱' a' mii' i̱chi kaa'. Te̱ i̱kan' ko̱to̱ ña̱'a' a̱ i̱i̱n mií uvi̱ ciento uni̱ xi̱ko̱ kivi̱'.
66012007	Te̱ ni̱ xa̱'a' yoo i̱i̱n ñu'u̱ ndi̱vi'. Te̱ ángele Miguel xiin' ángele nda̱'a' xa̱'a' a̱ ndii, ni̱ ku̱nta'an' a̱ xiin' kua̱ku' ja̱a̱n' xiin' ángele nda̱'a' xa̱'a' ti' ja̱a̱n'.
66012008	Ndisu̱ nï̱ ka̱nando kua̱ku' ja̱a̱n' xiin' nda̱'a' xa̱'a' ri' ja̱a̱n'. Te̱ nï̱ ku̱vi̱ ka̱ ku̱ndu'u̱' ri' ndi̱vi'. Te̱ nï̱ ku̱vi̱ ka̱ tu̱ ku̱ndi̱e̱e̱ nda̱'a' xa'a̱' ri' ja̱a̱n' i̱kan'.
66012009	Te̱ ni̱ xta'ni̱' kua̱ku' chie̱ va̱ ja̱a̱n' ndi̱vi' xiin' nda̱'a' xa'a̱' ri'. Te̱ ni̱ na̱ma̱ ri' nuu̱' ñu̱'u' i̱i̱n yivi̱'. Te̱ su̱vi̱ ri' nduu' koo̱' ya̱ta' i̱i̱n yivi̱', ti' na̱ni' diablo, ña̱ nduu' ña̱ ndi̱va̱'a̱, te̱ na̱ni' tu̱ ri' ña̱ tiin' kua̱chi̱, te̱ su̱vi̱ tu̱ ri' xini xa'an' sa̱kuu' ne̱ yivi̱' i̱i̱n yivi̱'.
66012010	Sa̱kan' te̱ ni̱ xi̱ni̱ so̱'o̱ i̱ i̱i̱n tachi̱' yu̱'u' ti'e' ndi̱vi' ka'án ndii: Vi̱ti̱n xa̱ ni̱ xa̱a̱ ña̱ sa̱kakú Ndiosí ne̱ nduu' kuenta a̱, te̱ kumi' a̱ sa̱kuu' ña̱ ndi̱e̱e', te̱ xa'ndia chuun' a̱, te̱ sa̱kan' tu̱ vi̱ti̱n xa'ndia chuun' Cristo tianu̱' a̱ kuenta a̱ xiin' ndi̱e̱e̱'. Kua̱chi̱ ndii xa̱ ni̱ xta̱'ni' Ndiosí ña̱ tiin' kua̱chi̱ ne̱ ta'an' e̱', te̱ ni̱ ska̱na' ña̱'a' a̱ i̱i̱n yivi̱'. Ña̱ ja̱a̱n' ndii, ni̱ ti̱i̱n kua̱chi̱ a̱ ne̱ ja̱a̱n' nuu̱' Ndiosí ndu̱vi' xiin' ñu̱u.
66012011	Te̱ ne̱ ja̱a̱n' ndii, ni̱ ka̱nando ni̱a̱ nuu̱' ña̱ ni̱ ti̱i̱n kua̱chi̱ ña̱'a' ja̱a̱n' xiin' ña̱ ndi̱e̱e̱' níi' Mbe̱e̱ Lulu, ña̱ ni̱ xiti̱a̱ xa'a̱' kua̱chi̱ ni̱a̱, xiin' ña̱ ndi̱xa̱, ña̱ ni̱ ndi̱e̱e̱ yu̱'u' ni̱a̱ xa'a̱' a̱. Te̱ nï̱ ku̱ndani̱ kua'a̱' ka̱ ni̱a̱ kivi̱' ñu̱u̱ ni̱a̱, süu̱' ja̱a̱n' ndii ni̱ sa̱na̱kua'a ni̱a̱ a̱, te̱ ku̱vi̱ ni̱a̱ xa'a̱' ña̱ ndi̱xa̱ ja̱a̱n'.
66012012	Sa̱kan' na kuii' na̱kua̱tia' va̱ ndo'ó, ña̱ ndiee' ndi̱vi' te̱ va̱'a̱ va̱ ku̱ni̱ ndo'ó, ña̱ ndiee' ndi̱vi'. Ndisu̱ ndo'ó, ne̱ ndiee' nuu̱' ñu̱'u' i̱i̱n yivi̱' xiin' ti' ñu'u' mi̱ni̱ ka'nu' ndii, ku̱ndo̱'o̱ ya'a̱ ndo̱', sa̱kan' ña̱ xa̱ ni̱ nu̱u̱ ña̱ ndi̱va̱'a̱ mii' ndiee' ndo̱'. Te̱ xi'é xa̱va̱'a̱ a̱, sa̱kan' ña̱ xiní a̱ ña̱ ndee ndia'vi' kivi̱' yoo nuu̱' a̱ te̱ ko̱o̱ a̱ ñaa̱'. Ni̱ kachi̱ a̱.
66012013	Te̱ kii̱' ni̱ xi̱ni̱ kua̱ku' ja̱a̱n' ña̱ ni̱ xta'ni̱' ri' ndi̱vi', te̱ ni̱ na̱ma̱ ri' nuu̱' ñu̱'u' i̱i̱n yivi̱' ndii, ni̱ xa̱'a' ndikún ri' ña̱'a' ña' ni̱ tuvi̱ tiaa̱ si'e̱ ja̱a̱n'.
66012014	Ndisu̱ ña̱'a' ja̱a̱n' ndii, ni̱ na̱ti̱i̱n a' uvi̱ ta̱'an ndi̱xi̱n na'nu' nde̱e̱ naa ndi̱xi̱n i̱i̱n tasu̱' chie̱ va̱, te̱ ku̱vi̱ ku̱ta̱'nu̱ a', te̱ xaa̱ a' mii' i̱chi kaa' mii' xika' nuu̱' kua̱ku' ja̱a̱n', te̱ i̱kan' ko̱to̱ ña̱'a' Ndiosí uni̱ kuiya̱ yoso̱' sa̱va̱.
66012015	Sa̱kan' te̱ ni̱ xa̱ti̱a̱ kua̱ku' ja̱a̱n' kua'a̱' va̱ ti̱kui xiin' yu̱'u' ri' nde̱e̱ ni̱ xkoo̱ i̱i̱n i̱ti̱a̱ ka'nu' va̱ xata̱' ña̱'a' ja̱a̱n', ndiani̱ te̱ na̱'i̱n ra' ña' ja̱a̱n'.
66012016	Ndisu̱ ñu̱'u' ni̱ chi̱ndi̱e̱e' ña̱'a' ja̱a̱n', sa̱kan' ña̱ ni̱ nuni̱a̱' a̱, te̱ ni̱ ko̱'ni̱ ti̱kui i̱ti̱a̱, te' ni̱ xa̱ti̱a̱ kua̱ku' ja̱a̱n'.
66012017	Sa̱kan' naa' ni̱ na̱saa̱' xa̱va̱'a̱ ka̱ kua̱ku' ja̱a̱n' ni̱ xi̱ni̱ ri' ña̱'a' ja̱a̱n', te̱ ni̱ ke̱ta̱ ri' i̱kan' te̱ kua'a̱n ku̱nta'an' ri' xiin' si̱a̱ni' ña' ja̱a̱n', ne̱ kandixa' ña̱ ka'án chuun' Ndiosí, te̱ xika' nda̱ku tu̱ ni̱a̱ nuu̱' ña̱ ni̱ ndi̱e̱e̱ yu̱'u' Jesús.
66013001	Te̱ ni̱ xi̱kuii̱n kua̱ku' ja̱a̱n' yu̱'u' mi̱ni̱ ka'nu'. Te̱ ni̱ xi̱ni̱ i̱ keta' i̱i̱n ti' i̱yo̱ va̱ kaa' mi̱ni̱ ka'nu' ja̱a̱n', te̱ yoo uxa̱ ta'an xíni' ri', te̱ yoo tu̱ uxi̱ ta'an ndi̱ki' ri', te̱ ndu'u̱' i̱i̱n corona nuu̱' i̱'i̱n ndi̱ki' ri' ja̱a̱n', te̱ yoso̱' tu̱ i̱i̱n kivi̱' ña̱ kani̱a̱'a xa'a̱' Ndiosí i̱'i̱n xíni' ri'.
66013002	Te̱ ti' ni̱ xi̱ni̱ i̱ ja̱a̱n' ndii, naa kaa' ndi̱ka̱'a̱ kaa' ri'. Te̱ xa'a̱' ri' ndii, naa iin' xa'a̱' oso iin' a̱, te̱ yu̱'u' ri' ndii, naa kaa' yu̱'u' león kaa' a̱. Te̱ kua̱ku' ndii, ni̱ ta̱xi̱ ri' ña̱ ndi̱e̱e̱' ri' nuu̱' ti' ja̱a̱n' xiin' mii' xa'ndia chuun' ri', te̱ ni̱ ta̱xi̱ tu̱ ri' kua'a̱' ndi̱e̱e̱' ti' ja̱a̱n'.
66013003	Te̱ ni̱ xi̱ni̱ i̱ ña̱ kua'a̱' xa̱va̱'a̱ ni̱ tu̱xu'ví i̱i̱n xíni' ti' i̱yo̱ va̱ kaa' ja̱a̱n', nde̱e̱ chaa' ku̱vi̱ ri'. Ndisu̱ ni̱ nda̱'a̱ ri', te̱ ni̱ na̱nda̱ni̱ va̱ sa̱kuu' ne̱ yivi̱' i̱i̱n yivi̱' xikundikún ni̱a̱ xata̱' ti' ja̱a̱n'.
66013004	Te̱ ni̱ xa̱ka'nu' sa̱kuu' ni̱a̱ kua̱ku', ti' ni̱ ta̱xi̱ ndi̱e̱e̱' ti' i̱yo̱ va̱ kaa' ja̱a̱n', te̱ ni̱ xa̱ka'nu' tu̱ ni̱a̱ ti' i̱yo̱ va̱ kaa' ja̱a̱n' ka'án ni̱a̱ ndii: ―Ndi̱e̱e' koo' chukuu' ti' i̱yo̱ va̱ kaa' kaa̱'. Te̱ kö̱o̱' nde̱e̱ i̱i̱n ña̱ ku̱vi̱ ka̱nando ña̱'a' ―ni̱ kachi̱ ni̱a̱.
66013005	Te̱ ti' i̱yo̱ va̱ kaa' ja̱a̱n' ndii, ni̱ na̱ti̱i̱n ri' ndi̱e̱e̱' ña̱ ka'a̱n ñuñu' ri' xa'a̱' mi̱i' ri', te̱ ka̱ni̱a̱'a ri' xa'a̱' Ndiosí. Te̱ ni̱ na̱ti̱i̱n tu̱ ri' ndi̱e̱e̱' te̱ sa̱a̱ ri' ndee ka̱ ña̱ kuní ri' nuu̱' ñu̱'u' i̱i̱n yivi̱' uvi̱ xi̱ko̱ uvi̱ yoo̱'.
66013006	Sa̱kan' na ni̱ xa̱'a' kani̱a̱'a ri' xa'a̱' Ndiosí, xiin' xa'a̱' kivi̱' a̱, te̱ ni̱ ka̱ni̱a̱'a tu̱ ri' xa'a̱' mii' ndu'u̱' a̱ ndi̱vi', xiin' xa'a̱' sa̱kuu' ña̱ ndiee' ndi̱vi' ja̱a̱n'.
66013007	Te̱ ni̱ na̱ti̱i̱n ri' ndi̱e̱e̱' te̱ ku̱nta'an' ri' xiin' ne̱ nduu' kuenta Ndiosí, te̱ ka̱nando ña̱'a' ri'. Te̱ ni̱ na̱ti̱i̱n tu̱ ri' ndi̱e̱e̱' nuu̱' ti̱'vi̱ chie̱, xiin' nuu̱' ñu̱u̱ ka'nu' xiin' nda̱'a' a̱, xiin' nuu̱' ne̱ yoo tu̱'u̱n mi̱i', xiin' nuu̱' sa̱kuu' nuu̱' ne̱ yivi̱'.
66013008	Te̱ sa̱kuu' ne̱ nde̱e̱ kii̱' ni̱ kua̱'a̱ i̱i̱n yivi̱' nï̱ xi̱ko̱so̱' kivi̱' ni̱a̱ nuu̱' tu̱tu̱ mii' yoso̱' kivi̱' ne̱ kumi' kivi̱' ñu̱u̱ ña̱ kö̱o̱' kivi̱' ndi'i' ndii, ni̱ xa̱ka'nu' ni̱a̱ ti' i̱yo̱ va̱ kaa' ja̱a̱n'. Tu̱tu̱ ja̱a̱n' ndii, kuenta Mbe̱e̱ Lulu, ña̱ ni̱ xiti̱a̱ níi' xa'a̱' kua̱chi̱ e̱', nduu' a̱.
66013009	Na ta̱xi̱ so̱'o̱ sa̱kuu' ndo'ó, ne̱ yoo so̱'o̱.
66013010	Te̱ naa' yo̱o̱ ka̱ taxi' Ndiosí ña̱ sa̱vi̱ku'ún ña̱'a' te̱ yivi̱' ndii, su̱u̱ sa̱vi̱ku'ún ña̱'a' ra̱. Te̱ yo̱o̱ ka̱ taxi' Ndiosí ña̱ ka̱'ni̱' ña̱'a' te̱ yivi̱' ndii, su̱u̱ ka̱'ni̱' ña̱'a' ra̱. Xa'a̱' kaa̱' na kuní a̱ ña̱ ku̱ndi̱e̱ni yoo', ne̱ nduu' kuenta a̱, te̱ ka̱ka̱ nda̱ku e̱' i̱chi' a̱.
66013011	Sa̱kan' te̱ ni̱ xi̱ni̱ i̱ keta' i̱nga̱ ti' i̱yo̱ va̱ kaa' ti̱xi̱n ñu̱'u'. Te̱ yoo uvi̱ ta̱'an ndi̱ki' ri' naa iin' ndi̱ki' i̱i̱n mbe̱e̱ iin' a̱. Ndisu̱ ka'án ti' ja̱a̱n' nde̱e̱ naa ka'án i̱i̱n kua̱ku'.
66013012	Te̱ kumi' ti' ja̱a̱n' sa̱kuu' ndi̱e̱e̱' ti' i̱yo̱ va̱ kaa', ti' nu̱u', te̱ xaa' ri' chuun' nuu̱' ti' nu̱u' ja̱a̱n'. Te̱ kaviko' u'vi̱ ri' ne̱ yivi̱' i̱i̱n yivi̱' ña̱ sa̱ka'nu' ni̱a̱ ti' nu̱u', ti' ni̱ nda̱'a̱ xíni' mii' ni̱ tu̱xu'ví xa̱va̱'a̱ ja̱a̱n'.
66013013	Te̱ ni̱ xa̱a̱ tu̱ ti' uvi̱ ja̱a̱n' ki'in' chu̱u̱n ka'nu' koo' chukuu' nuu̱' ne̱ yivi̱', nde̱e̱ ñu'u̱ ni̱ ki̱e̱e̱ ndi̱vi' ni̱ xa̱a̱ ri', te̱ ni̱ koyo̱ a̱ nuu̱' ñu̱'u' i̱i̱n yivi̱' nuu̱' ne̱ yivi̱'.
66013014	Te̱ ni̱ xi̱ni̱ xa'an' ri' ne̱ yivi̱' i̱i̱n yivi̱' xiin' chu̱u̱n ka'nu', ña̱ ni̱ na̱ti̱i̱n ri' ndi̱e̱e̱', te̱ sa̱a̱ ri' nuu̱' ti' nu̱u' ja̱a̱n'. Te̱ ni̱ ka'a̱n chuun' ri' xiin' ne̱ ja̱a̱n' ña̱ ka̱sa̱'a̱ ni̱a̱ i̱i̱n ña̱ niania' ti' nu̱u' ja̱a̱n', ti' ndee chaa' ku̱vi̱ kuii xiin' ichi̱, ndisu̱ nï̱ xi'i̱ ri'.
66013015	Te̱ ni̱ na̱ti̱i̱n ti' uvi̱ ja̱a̱n' ña̱ ndi̱e̱e̱' te̱ sa̱tiaku ri' ña̱ niania' ti' nu̱u' ja̱a̱n', te̱ nde̱e̱ ku̱vi̱ ka'a̱n a̱, te̱ ka'a̱n chuun' a̱ te̱ ku̱vi̱ sa̱kuu' ne̱ xïin' sa̱ka'nu' ña̱'a'.
66013016	Te̱ ni̱ ka̱vi̱ko' tu̱ ri' sa̱kuu' nuu̱' ne̱ yivi̱' ña̱ na̱ti̱i̱n ni̱a̱ i̱i̱n tuni̱ nda̱'a' kua̱'a̱ ni̱a̱ uun ti'e̱' ni̱a̱. Naa' ne̱ ka'nu' nduu' ni̱a̱ uun naa' ne̱ nda'vi so̱'o̱ nduu' ni̱a̱, naa' ne̱ vika̱' nduu' ni̱a̱ uun naa' ne̱ nda'vi kuu' nduu' ni̱a̱, naa' ne̱ xika' ndiká nduu' ni̱a̱ uun naa' ne̱ xiko' ni'i' i̱i̱n xto̱'o̱ nduu' ni̱a̱.
66013017	Te̱ naa' kö̱o̱' tuni̱ ja̱a̱n' kumi' ni̱a̱ ndii, kü̱vi̱ sa̱ta̱' ni̱a̱ ni̱ nde̱e̱ kü̱vi̱ tu̱ xi̱ko̱' nde̱e̱ i̱i̱n ni̱a̱ ña̱'a̱. Süu̱' ja̱a̱n' ndii ne̱ kumi' tuni̱ ja̱a̱n' ña̱ nduu' kivi̱' ti' i̱yo̱ va̱ kaa' ja̱a̱n' uun número kivi̱' ri' kui̱ti̱' ku̱vi̱ sa̱a̱ ña̱ ja̱a̱n'.
66013018	Ña̱ xini tuní ña̱ taxi' Ndiosí kuní te̱ ku̱vi̱ ku̱nda̱ni̱ e̱' ña̱ yo̱'o̱'. Yo̱o̱ ka̱ kumi' ña̱ xini tuní ja̱a̱n' ndii, na ta̱va̱' ni̱a̱ kuenta te̱ ku̱ni̱ ni̱a̱ sa̱a̱ keta' número ti' ja̱a̱n'. Te̱ número ri' ja̱a̱n' ndii, nde̱e̱ naa i̱i̱n número te̱ yivi̱' nduu' a̱. Iñu̱ ciento uni̱ xi̱ko̱ iñu̱ nduu' a̱.
66014001	Sa̱kan' te̱ ni̱ xi̱ni̱ i̱ iin' ña̱ nduu' Mbe̱e̱ Lulu ja̱a̱n' xíni' i̱ku' Sión. Te̱ ita' tu̱ ciento uvi̱ xi̱ko̱ ku̱mi' mií te̱ yivi̱' xiin' a̱. Te̱ ja̱a̱n' ndii, yoso̱' kivi̱' Mbe̱e̱ Lulu ja̱a̱n' xiin' kivi̱' yu̱va' a̱ ti'e̱' ra'.
66014002	Te̱ ni̱ xi̱ni̱ so̱'o̱ i̱ i̱i̱n tachi̱' yu̱'u' ti'e' va̱ ña̱ kiee' ndi̱vi', nde̱e̱ naa tisó kua'a̱n kua'a̱' va̱ ti̱kui, uun nde̱e̱ naa ni'i̱ nde'í savi̱' vi̱' ni'i̱ a̱. Te̱ tachi̱' yu̱'u' ja̱a̱n' ndii, ndu̱su̱ a̱ nde̱e̱ naa kii̱' xandaa' kua'a̱' koo' chukuu' ne̱ yivi̱' ñuu̱' ña̱ nani' arpa.
66014003	Te̱ xita' te̱ ja̱a̱n' i̱i̱n ya̱a̱ xa̱a' nuu̱' a̱ mii' xa'ndia chuun' Ndiosí, xiin' nuu̱' ku̱mi' saa' ña̱ tiaku, te̱ sa̱kan' tu̱ nuu̱' ña̱ xi̱xa̱ ja̱a̱n'. Kö̱o̱' xa̱chi' ni̱a̱ ni̱ ku̱vi̱ ka̱ta̱ ya̱a̱ ja̱a̱n'. Süu̱' ja̱a̱n' ndii te̱ ciento uvi̱ xi̱ko̱ ku̱mi' mi̱i' te̱ xa̱ ni̱ sa̱kakú Ndiosí nuu̱' ñu̱'u' i̱i̱n yivi̱' ja̱a̱n' kui̱ti̱' ku̱vi̱ xita' a̱.
66014004	Te̱ te̱ ja̱a̱n' ndii, nï̱ sa̱tívi' xiin' mi̱i' ra̱ xiin' ña̱'a', sa̱kan' ña̱ nï̱ tondi̱a̱ ra̱ ña̱'a'. Te̱ ndikún ra̱ Mbe̱e̱ Lulu ja̱a̱n' mii' ka̱ kua'a̱n a̱. Te̱ ni̱ sa̱kakú ña̱'a' Ndiosí te̱i̱n ne̱ yivi̱' i̱i̱n yivi̱' te̱ ku̱ndu̱u̱ ra̱ nde̱e̱ naa tu̱mani̱' nu̱u' ndi̱ti̱a̱ a̱ xiin' ndi̱ti̱a̱ Mbe̱e̱ Lulu ja̱a̱n'.
66014005	Te̱ ni̱ nde̱e̱ nï̱ ka'a̱n tu̱ ra̱ tu̱n vixi̱. Te̱ te̱ ndo̱o̱ nduu' ra̱ nuu̱' Ndiosí.
66014006	Te̱ ni̱ xi̱ni̱ i̱ ta'nu' i̱nga̱ ángele sukun va̱ ndi̱vi', ña̱ ni'i' tu̱'u̱n va̱'a̱, ña̱ yoo nde̱e̱ ndi'i' ni̱ kivi̱'. Te̱ ka'a̱n ndo̱so̱' a̱ ña̱ ja̱a̱n' nuu' ne̱ ndiee' nuu̱' ñu̱'u' i̱i̱n yivi̱'. Naa kuu' nuu̱' sa̱kuu' nuu̱' ne̱ yivi̱', xiin' nuu̱' ne̱ nduu' ti̱'vi̱ chie̱, xiin' nuu̱' ne̱ yoo tu̱'u̱n mi̱i', xiin' ñu̱u̱ ka'nu' xiin' nda̱'a' a̱.
66014007	Te̱ ti'e' ka'án a̱ ndii: ―Ku̱yi̱'vi ndo̱' Ndiosí, te̱ ko̱to̱ ka'nu' ndo̱' a̱. Sa̱kan' ña̱ xa̱ ni̱ xa̱a̱ kivi̱' ña̱ sa̱na'má a̱ ne̱ yivi̱'. Sa̱kan' na kuii' sa̱ka'nu' ndo̱' ña̱ ja̱a̱n', ña̱ ni̱ xa̱'a̱ ndi̱vi', xi̱i̱n' ñu̱'u' i̱i̱n yivi̱', xiin' mi̱ni̱ ka'nu', xi̱i̱n' ti̱ko̱'yo' ―ni̱ kachi̱ ángele ja̱a̱n'.
66014008	Sa̱kan' te̱ ni̱ ndiku̱n ña̱'a' ángele ña̱ uvi̱ ka'án a̱ ndii: ―Xa̱ ni̱ nduxi̱n ñu̱u̱ ka'nu' Babilonia, xa̱ ni̱ nduxi̱n a̱. Sa̱kan' ña̱ ne̱ ni̱ ndiee̱ ñu̱u̱ ja̱a̱n' ni̱ sa̱tívi' sa̱kuu' ne̱ ndiee' i̱i̱n yivi̱' xa'a̱' a̱ ña̱ xaa' ni̱a̱ nde̱e̱ naa xaa' i̱i̱n ña̱'a', ña' xiín, ña' kü̱ni̱ vi̱ko̱ ni'i' xiin' mii' nuu̱' ña̱ ja̱a̱n' ―ni̱ kachi̱ a̱.
66014009	Sa̱kan' te̱ ni̱ ndiku̱n tu̱ ángele ña̱ uni̱ ka'án ti'e' a̱ ndii: ―Yo̱o̱ ka̱ sa̱ka'nu' ti' i̱yo̱ va̱ kaa' ja̱a̱n', xiin' ña̱ niania' ri', te̱ na̱ti̱i̱n ni̱a̱ tuni̱ ri' ti'e̱' ni̱a̱ uun nda̱'a' ni̱a̱ ndii,
66014010	kuní a̱ ña̱ ko̱'o̱ ni̱a̱ vino uva̱, te' nduu' ña̱ xi'é va̱ Ndiosí xini a̱ ne̱ ja̱a̱n'. Sa̱kan' ña̱ ka̱ti̱a̱ ña̱ xi'é a̱ ja̱a̱n' xata̱' ne̱ ja̱a̱n', te̱ ku̱ndo̱'o̱ ndi̱e̱e' va̱ ni̱a̱ xi̱i̱n' ñu'u̱, xiin' azufre nuu̱' ángele, ña̱ xika' nuu' nuu̱' a̱, te̱ ku̱ndo̱'o̱ tu̱ ni̱a̱ nuu̱' Mbe̱e̱ Lulu ja̱a̱n'.
66014011	Te̱ ñu'ma̱, ña̱ kiee' mii' ñu'u' ni̱a̱ tu̱ndo'o̱' ja̱a̱n' ndii, kiee' te̱ kiee' a̱ nde̱e̱ ndi'i' ni̱ kivi̱'. Sa̱kan' ña̱ ni̱ xa̱ka'nu' ni̱a̱ ti' i̱yo̱ va̱ kaa' ja̱a̱n' xiin' ña̱ niania' ri', te̱ ni̱ na̱ti̱i̱n tu̱ ni̱a̱ tuni̱ kivi̱' ri'. Te̱ kö̱o̱' kivi̱' na̱ndiee̱' ni̱a̱ ndu̱vi' xiin' nii' ñu̱u nuu̱' tu̱ndo'o̱' ja̱a̱n'.
66014012	Xa'a̱' a̱ kaa̱' na kuní a̱ ña̱ ku̱ndi̱e̱ni yoo' ne̱ nduu' kuenta a̱, ne̱ sa̱xinú ña̱ ka'án chuun' Ndiosí, te̱ xika' ni̱'i̱ e̱' i̱chi' Jesús ―ni̱ kachi̱ ángele ña̱ uni̱ ja̱a̱n'.
66014013	Te̱ ni̱ xi̱ni̱ so̱'o̱ i̱ i̱i̱n tachi̱' yu̱'u' ña̱ keta' nde̱e̱ ndi̱vi' ka'án xiin' i̱ ndii: ―Ke̱'i̱ u̱n' ña̱ yo̱'o̱': “Nde̱e̱ vi̱ti̱n, te̱ nde̱e̱ a̱ma̱a̱ ka̱ ndii, sañu'u' va̱ xto̱'o̱ e̱' ne̱ xika' nuu' nuu̱' a̱ nde̱e̱ ku̱vi̱ ni̱a̱” ―ni̱ kachi̱ tachi̱' yu̱'u' ja̱a̱n'. Te̱ ni̱ ka'a̱n Espíritu ndii: ―Ña̱ nda̱ku nduu' a̱. Na̱ndiee̱' ni̱a̱ nuu̱' chu̱u̱n vie̱, ña̱ ni̱ xa̱a̱ ni̱a̱, kua̱chi̱ ndii ki̱e̱e̱ va̱'a̱ ni̱a̱ xa'a̱' chu̱u̱n va̱'a̱ ña̱ ni̱ xa̱a̱ ni̱a̱ ―ni̱ kachi̱ Espíritu.
66014014	Te̱ ni̱ xi̱to̱ i̱, te̱ ni̱ xi̱ni̱ i̱ i̱i̱n viko̱' ya̱a̱. Te̱ nuu̱' viko̱' ja̱a̱n' ndu'u̱' i̱i̱n ña̱ kaa' nde̱e̱ naa ña̱ nduu' tu̱ te̱ yivi̱'. Te̱ ndu'u̱' i̱i̱n corona oro xíni' a̱. Te̱ tiin' a̱ i̱i̱n ichi̱ ki̱'i' xíin' va̱.
66014015	Sa̱kan' te̱ ni̱ ke̱ta̱ i̱nga̱ ángele yu̱kun' ña̱ iin' ndi̱vi', te̱ ti'e' ka'án a̱ xiin' ña̱ ndu'u̱' nuu̱' viko̱' ja̱a̱n' ndii: ―Xa̱'a' kii̱' u̱n' ka̱'ndi̱a̱ u̱n' ña̱ savi̱' xiin' ichi̱ ki̱'i' u̱n' ñaa̱', sa̱kan' ña̱ xa̱ xi̱xa̱ ña̱ savi̱' nuu̱' ñu̱'u' i̱i̱n yivi̱' te̱ xa̱ ni̱ xa̱a̱ kivi̱' ña̱ na̱ka̱ya̱ u̱n' ―ni̱ kachi̱ ángele ja̱a̱n' xiin' a̱.
66014016	Sa̱kan' te̱ ni̱ xa̱'ndi̱a̱ ña̱ ndu'u̱' nuu̱' viko̱' xiin' ichi̱ ki̱'i' a̱ ña̱ savi̱' ja̱a̱n' nuu̱' ñu̱'u' i̱i̱n yivi̱', te̱ ni̱ na̱ka̱ya̱ ña̱'a' a̱.
66014017	Sa̱kan' te̱ ni̱ xi̱ni̱ i̱ ni̱ ke̱ta̱ i̱nga̱ ángele yu̱kun' ña̱ iin' ndi̱vi'. Te̱ ni'i' tu̱ a̱ ja̱a̱n' i̱i̱n ichi̱ ki̱'i' xíin' va̱.
66014018	Te̱ ni̱ ke̱ta̱ ka̱ i̱nga̱ ángele nuu̱' a̱ mii' nasoko̱' ne̱ yivi̱' ña̱'a̱ nuu̱' Ndiosí. Te̱ kumi' ña̱ ja̱a̱n' ndi̱e̱e̱' nuu̱' ñu'u̱. Te̱ ti'e' va̱ ni̱ ka'a̱n a̱ xiin' ángele ña̱ tiin' ichi̱ ki̱'i' xíin' ja̱a̱n' ndii: ―Xiin' ichi̱ u̱n' ñaa̱' ka̱'ndi̱a̱ u̱n' i̱'i̱n yutu̱ uva xa'a̱' ña̱ ta̱ta̱ i̱i̱n yivi̱', sa̱kan' ña̱ xa̱ ni̱ xi̱xa̱ uva ja̱a̱n' ―ni̱ kachi̱ ángele ja̱a̱n'.
66014019	I̱kan' te̱ ni̱ xa̱'a' ángele ja̱a̱n' xa'ndia a̱ yutu̱ uva ja̱a̱n' xiin' ichi̱ ki̱'i' a̱ ja̱a̱n' nuu̱' ñu̱'u' i̱i̱n yivi̱', te̱ ko̱'ni̱ ña̱'a' a̱ mii' xe'ní ña̱'a' a̱, ña̱ nduu' ña̱ xi'é va̱ Ndiosí.
66014020	Te̱ ni̱ xe'ni̱ ángele ja̱a̱n' uva ja̱a̱n' nuu̱' ñu̱u̱, te̱ kii̱' ni̱ xe'ni̱ ña̱'a' a̱ ndii, ni̱ ki̱e̱e̱ kua'a̱' níi', te̱ ni̱ ka̱a̱ a̱ nde̱e̱ ya̱ti̱n yu̱'u' i̱i̱n kuei, te̱ ni̱ kiku̱ a̱ yatin' uni̱ ciento kilómetro.
66015001	I̱kan' te̱ ni̱ xi̱ni̱ i̱ ndi̱vi' i̱nga̱ ña̱ nia'á ka'nu' koo' chukuu' ña̱ sanandani̱ yo̱o̱ ka̱. Ni̱ yoo̱ uxa̱ ta'an ángele, te̱ ni'i' a̱ uxa̱ ta'an kui'e̱ ña̱ so'o̱' ndi'i', te̱ xiin' ña̱ ja̱a̱n' sa̱xinu̱ Ndiosí ña̱ xi'é a̱ xini a̱ ne̱ yivi̱'.
66015002	Ni̱ xi̱ni̱ tu̱ i̱ kandu'u̱' i̱i̱n ña̱ kaa' nde̱e̱ naa mi̱ni̱ chie̱, te̱ tuvi' kaxi' a̱ nde̱e̱ naa yuu̱' ta̱ta̱, te̱ nde̱e̱ naa kiee' ñu'u̱ nuu̱' a̱. Te̱ ni̱ xi̱ni̱ tu̱ i̱ ne̱ ni̱ ka̱nando nuu̱' ti' i̱yo̱ va̱ kaa' ja̱a̱n', xiin' ña̱ niania' ri', te̱ nï̱ na̱ti̱i̱n tu̱ ni̱a̱ número kivi̱' ri'. Te̱ ne̱ ja̱a̱n' ndii, ita' ni̱a̱ nuu̱' mi̱ni̱ ja̱a̱n' tiin' i̱'i̱n ni̱a̱ ñuu̱' ña̱ nani' arpa, ña̱ ni̱ ta̱xi̱ Ndiosí nda̱'a' ni̱a̱.
66015003	Te̱ xita' ni̱a̱ ya̱a̱ ña̱ ni̱ xi̱ta̱ Moisés, te̱ ni̱ xika̱ nu̱u̱ nuu̱' Ndiosí, te̱ nduu' tu̱ a̱ ya̱a̱ Mbe̱e̱ Lulu. Ka'án ni̱a̱ ndii: Xto̱'o̱ ndu̱ Ndiosí, ña̱ ka'nu' koo' chukuu' nduu' u̱n', Ña̱ ka'nu' va̱ nduu' ña̱ xaa' u̱n', te̱ nda̱tu̱n' va̱ a̱. Ña̱ nda̱ku va̱ nduu' i̱chi' u̱n', te̱ ña̱ ndi̱xa̱ nduu' a̱. Te̱ xa'ndia chuun' nuu̱' ne̱ yivi̱' i̱i̱n yivi̱' nduu' u̱n'.
66015004	Te̱ kuní a̱ ña̱ ku̱yi̱'vi sa̱kuu' ne̱ yivi̱' yo'ó, te̱ ko̱to̱ ka'nu' ni̱a̱ yo'ó, Ndiosí kua'a. Kua̱chi̱ ndii i̱i̱n nda̱a̱' yo'ó kui̱ti̱' nduu' ña̱ ndo̱o̱ ndi̱'i̱, xa'a̱' a̱ ja̱a̱n' na sa̱kuu' ne̱ yivi̱' i̱i̱n yivi̱' ki̱xi̱n nuu̱' u̱n', te̱ sa̱ka'nu' ni̱a̱ yo'ó, sa̱kan' ña̱ ni̱ nia'a̱ u̱n' ña̱ xachuun' nda̱ku va̱ u̱n'. Ya̱a̱ ja̱a̱n' xita' ne̱ ja̱a̱n'.
66015005	Ndi̱'i̱ ja̱a̱n', te̱ ni̱ xi̱to̱ i̱, te̱ ni̱ xi̱ni̱ i̱ ña̱ ni̱ nuni̱a̱' yu̱kun' toto̱ ña̱ iin' ndi̱vi', mii' iin' ña̱ nia'á ña̱ ni̱ ta̱xi̱ Ndiosí kuento a̱ xa'a̱' ña̱ sa̱a̱ a̱ xa'a̱' e̱'.
66015006	Te̱ ti̱xi̱n yu̱kun' ja̱a̱n' ni̱ ki̱e̱e̱ uxa̱ sa̱a' ángele ni'i' a̱ uxa̱ ta'an kui'e̱ ja̱a̱n'. Te̱ ángele ja̱a̱n' ndii, ni'nu' a̱ toto̱ ya̱a̱ nani̱' xiñu̱. Te̱ kanu' i̱i̱n toto̱ ña̱ ni̱ kua̱'a̱ xiin' yu'va̱ oro ti̱a̱'ni̱ a̱.
66015007	Sa̱kan' te̱ ni̱ ta̱xi̱ i̱i̱n ña̱ tiaku, ña̱ ku̱mi' ja̱a̱n', nda̱'a' i̱'i̱n ángele ja̱a̱n' i̱i̱n ko'o̱' oro ña̱ ñu'u' chitu' vi̱' ña̱ xi'é va̱ Ndiosí, ña̱ yoo tiaku nde̱e̱ ndi'i' ni̱ kivi̱'.
66015008	Te̱ ni̱ chi̱tu' va̱ ti̱xi̱n yu̱kun' ja̱a̱n' xiin' ñu'ma̱ ña̱ ni̱ ki̱e̱e̱ mii' nia'á ña̱ ka'nu' Ndiosí xiin' ña̱ ndi̱e̱e̱' a̱. Te̱ kö̱o̱' ku̱vi̱ ndi'vi̱ ti̱xi̱n yu̱kun' ja̱a̱n' xa'a̱' ñu'ma̱ ja̱a̱n' nde̱e̱ ndi̱'i̱ xa̱xa̱' uxa̱ sa̱a' ángele ja̱a̱n' uxa̱ sa̱a' kui'e̱ ja̱a̱n'.
66016001	Sa̱kan' te̱ ni̱ xi̱ni̱ so̱'o̱ i̱ i̱i̱n tachi̱' yu̱'u' ti'e' ña̱ ni̱ ke̱ta̱ ti̱xi̱n yu̱kun' ja̱a̱n'. Te̱ ni̱ ka'a̱n a̱ xiin' uxa̱ sa̱a' ángele ja̱a̱n' ndii: ―Kua'an ndo̱' te̱ ka̱ti̱a̱ ndo̱' ña̱ xi'é Ndiosí, ña̱ ñu'u' ko'o̱' ñaa̱', nuu̱' ñu̱'u' i̱i̱n yivi̱' ―ni̱ kachi̱ tachi̱' yu̱'u' ja̱a̱n'.
66016002	Te̱ ni̱ xa'a̱n ángele ña̱ i̱i̱n, te̱ ni̱ xa̱ti̱a̱ a̱ ña̱ ñu'u' ko'o̱' a̱ nuu̱' ñu̱'u' i̱i̱n yivi̱'. Ña̱ ja̱a̱n' na kuii' ni̱ ki̱e̱e̱ ta̱'a̱ xatu̱ ña̱ ki̱ni̱ va̱ iin' i̱i̱n' ne̱ ni̱ na̱ti̱i̱n tuni̱ ti' i̱yo̱ va̱ kaa' ja̱a̱n', te̱ ni̱ xa̱ka'nu' ni̱a̱ ña̱ niania' ri'.
66016003	Te̱ ni̱ xa'a̱n ángele ña̱ uvi̱, te̱ ni̱ xa̱ti̱a̱ a̱ ña̱ ñu'u' ko'o̱' a̱ nuu̱' mi̱ni̱ ka'nu'. Ña̱ ja̱a̱n' na kuii' ni̱ na̱ndu̱u̱ ra' níi' ne̱ ni̱ xi'i̱, te̱ ni̱ xi'i̱ sa̱kuu' ti' ñu'u' ti̱kui ja̱a̱n'.
66016004	Te̱ ni̱ xa'a̱n ángele ña̱ uni̱, te̱ ni̱ xa̱ti̱a̱ a̱ ña̱ ñu'u' ko'o̱' a̱ nuu̱' sa̱kuu' i̱ti̱a̱ xiin' sa̱kuu' ti̱ko̱'yo'. Ña̱ ja̱a̱n' na kuii' ni̱ na̱ndu̱u̱ tu̱ te' ja̱a̱n' níi'.
66016005	Sa̱kan' te̱ ni̱ xi̱ni̱ so̱'o̱ i̱ ka'án ángele ña̱ xito' ti̱kui i̱i̱n yivi̱' ndii: ―Tákui'e, ña̱ nda̱ku nduu' u̱n', te̱ yoo u̱n', te̱ ni̱ yoo̱ u̱n', ña̱ ndo̱o̱ ndi̱'i̱ nduu' u̱n', sa̱kan' ña̱ katun' nda̱ku u̱n' ne̱ kaa̱' kii̱' xaa' u̱n' ña̱ kaa̱'.
66016006	Kua̱chi̱ ndii ne̱ kaa̱' ni̱ xa̱ti̱a̱ níi' ne̱ nduu' kuenta u̱n' xiin' níi' ne̱ ni̱ ka'a̱n tiakú tu̱'u̱n u̱n'. Sa̱kan' na kuii' taxi' u̱n' níi' ko̱'o̱ ni̱a̱. Sa̱kan' ña̱ xata'a̱n ña̱ natiin' ni̱a̱ tu̱ndo'o̱' kaa̱' ―ni̱ kachi̱ ángele xiin' a̱.
66016007	Sa̱kan' te̱ ni̱ xi̱ni̱ so̱'o̱ tu̱ i̱ i̱nga̱ tachi̱' yu̱'u' ña̱ ni̱ ke̱ta̱ mii' nasoko̱' ne̱ yivi̱' ña̱'a̱ nuu̱' Ndiosí ka'án a̱ ndii: ―Xto̱'o̱ ndu̱ Ndiosí, ña̱ ka'nu' koo' chukuu' nduu' u̱n', te̱ ña̱ ndi̱xa̱ xiin' ña̱ nda̱ku xaa' u̱n' kii̱' sana'má u̱n' ne̱ ja̱a̱n' ―ni̱ kachi̱ a̱.
66016008	Te̱ ni̱ xa'a̱n ángele ña̱ ku̱mi', te̱ ni̱ xa̱ti̱a̱ a̱ ña̱ ñu'u' ko'o̱' a̱ nuu̱' ñu̱'u̱. Ña̱ ja̱a̱n' na kuii' ni̱ xa̱'a' xa'mi' a̱ ne̱ yivi̱' i̱i̱n yivi̱' xiin' ñu'u̱ a̱.
66016009	Te̱ sa̱kuu' ne̱ ni̱ xixi̱ xiin' ñu'u̱ ña̱ i̱'ni' va̱ ja̱a̱n' ndii, ni̱ ka̱ni̱a̱'a ni̱a̱ xa'a̱' Ndiosí, ña̱ kumi' ndi̱e̱e̱' nuu̱' kui'e̱ ja̱a̱n', te̱ nï̱ na̱ma̱ ni̱a̱ nimá ni̱a̱ te̱ sa̱ka'nu' ña̱'a' ni̱a̱.
66016010	Te̱ ni̱ xa'a̱n ángele ña̱ u'u̱n, te̱ ni̱ xa̱ti̱a̱ a̱ ña̱ ñu'u' ko'o̱' a̱ nuu̱' a̱ mii' xa'ndia chuun' ti' i̱yo̱ va̱ kaa' ja̱a̱n'. Ña̱ ja̱a̱n' na kuii' ni̱ ku̱u̱ i̱i̱n yaví mii' xa'ndia chuun' ti' ja̱a̱n'. Te̱ ni̱ xa̱xi̱'i' ne̱ yivi̱' yaa̱' ni̱a̱ xa'a̱' ña̱ u'vi̱ ndo'o' ni̱a̱.
66016011	Te̱ ni̱ ka̱ni̱a̱'a ni̱a̱ xa'a̱' Ndiosí ndu'u̱' ndi̱vi' xa'a̱' ña̱ u'vi̱ ndo'o' ni̱a̱ xiin' xa'a̱' ta̱'a̱ ja̱a̱n'. Ndisu̱ nï̱ na̱ma̱ ni̱a̱ nimá ni̱a̱ te̱ na̱ko̱o̱ ni̱a̱ ña̱ ni̱a̱'a ña̱ xaa' ni̱a̱.
66016012	Te̱ ni̱ xa'a̱n ángele ña̱ iñu̱, te̱ ni̱ xa̱ti̱a̱ a̱ ña̱ ñu'u' ko'o̱' a̱ i̱ti̱a̱ ka'nu' ña̱ na̱ni' Éufrates. Ña̱ ja̱a̱n' na kuii' ni̱ ndo̱ko̱ ti̱kui i̱ti̱a̱ ja̱a̱n', te̱ ku̱vi̱ xka'ndi̱a̱ te̱ xa'ndia chuun' kuu' nu̱u' xiin' te̱ xíin' ra̱ i̱kan', te̱ kua̱xi̱ mii' keta' ñu̱'u̱.
66016013	Sa̱kan' te̱ ni̱ xi̱ni̱ i̱ uni̱ ta'an espíritu ki̱ni̱, ña̱ iin' nde̱e̱ naa sa'va̱, kiee' a̱ yu̱'u' kua̱ku' ja̱a̱n', xiin' yu̱'u' ti' i̱yo̱ va̱ kaa', ti' kuu' nu̱u', xiin' yu̱'u' te̱ ka'án tiakú tu̱n vixi̱.
66016014	Te̱ espíritu ki̱ni̱ ja̱a̱n' ndii, ña̱ ndi̱va̱'a̱ nduu' a̱, te̱ yoo ndi̱e̱e̱' a̱ te̱ xaa' a̱ chu̱u̱n ka'nu'. Te̱ kua'a̱n a̱ nuu̱' sa̱kuu' ne̱ xa'ndia chuun' kuu' nu̱u', ne̱ ndiee' ka̱nii' i̱i̱n yivi̱', te̱ sanduiin' a̱ ne̱ ja̱a̱n', te̱ ku̱nta'an' ni̱a̱ xiin' Ndiosí, ña̱ ka'nu' koo' chukuu', kivi̱' chie̱ so'o̱' ndi'i'.
66016015	Ka'án xto̱'o̱ e̱' ndii: “Chu̱u̱n xa'a' va̱ ndo̱', yu'u̱ ndii, ki̱xi̱n i̱ kii̱' kö̱o̱' a̱ naá nimá ndo̱' nde̱e̱ naa xaa' te̱ kui'na̱'. Te̱ sa̱ñu'u' va̱ Ndiosí ne̱ xito' xiin' mi̱i', te̱ yoo tu̱'va̱ ni̱a̱ xi̱i̱n' toto̱ ni̱a̱, ko̱to̱ ka̱ ka̱ka̱ i̱i̱n' vichi' ni̱a̱, te̱ ku̱chani ni̱a̱ nuu̱' ne̱ yivi̱'”, kachi a̱.
66016016	Te̱ ni̱ ka̱ya̱ espíritu ki̱ni̱ ja̱a̱n' te̱ xa'ndia chuun' ja̱a̱n' i̱i̱n xaan' mii' na̱ni' Armagedón xiin' tu̱'u̱n hebreo.
66016017	Sa̱kan' te̱ ni̱ xa̱ti̱a̱ ángele, ña̱ uxa̱, ña̱ ñu'u' ko'o̱' a̱ te̱i̱n tachi̱'. Sa̱kan' te̱ ni̱ ka'a̱n ti'e' i̱i̱n tachi̱' yu̱'u' ña̱ keta' nuu̱' tei̱ ka'nu' tun' iin' ti̱xi̱n yu̱kun' ña̱ iin' ndi̱vi' ndii: ―Xa̱ ni̱ xinu̱ a̱ ―ni̱ kachi̱ a̱.
66016018	Sa̱kan' te̱ ni̱ ki̱e̱e̱ ñu'u̱ savi̱' ndi̱e̱e' va̱, te̱ ni̱ ka'a̱n ki'in' tachi̱' yu̱'u', te̱ ti'e' va̱ ni̱ nde'i̱ savi̱', te̱ sa̱kan' tu̱ ndi̱e̱e' xa̱va̱'a̱ ni̱ ta̱a̱n ñu̱'u' i̱i̱n yivi̱'. Te̱ kö̱o̱' kivi̱' ni̱ ta̱a̱n sa̱a̱ ni̱ ta̱a̱n kivi̱' ja̱a̱n' nde̱e̱ kii̱' ni̱ xi̱koo̱ ne̱ yivi̱' i̱i̱n yivi̱'.
66016019	Sa̱kan' na ni̱ ndata̱' ñu̱u̱ ka'nu' uni̱ ta'an tu'u̱n', te̱ ni̱ ndo̱ñu'u' sa̱kuu' ñu̱u̱ ña̱ yoo nuu̱' ñu̱'u' i̱i̱n yivi̱'. Te̱ ni̱ na̱ka̱'an' tu̱ Ndiosí xa'a̱' ñu̱u̱ ka'nu' Babilonia te̱ sa̱ko'o' ndi̱'i̱ a̱ ne̱ ja̱a̱n' vino, te' ka'án ndi̱a̱a̱ xa'a̱' tu̱ndo'o̱' ña̱ sa̱ndo'o' a̱ ne̱ ja̱a̱n' xa'a̱' ña̱ xi'é va̱ a̱ xini ña̱'a' a̱.
66016020	Te̱ ni̱ ndo̱ñu'u' tu̱ sa̱kuu' ñu̱'u' ña̱ ñu'u' i̱'nu̱ ma̱'in' mi̱ni̱ ka'nu', xiin' sa̱kuu' i̱ku' ña̱ ita' nuu̱' ñu̱'u'.
66016021	Te̱ nde̱e̱ ndi̱vi' ni̱ ki̱e̱e̱ kua'a̱' va̱ i'in' na'nu' ña̱ vie̱ ndee uvi̱ xi̱ko̱ kilo, te̱ ni̱ koyo̱ a̱ siki̱' ne̱ yivi̱', ndisu̱ ni̱ ka̱ni̱a̱'a ndi̱'i̱ ni̱a̱ xa'a̱' Ndiosí xa'a̱' tu̱ndo'o̱' chie̱ ña̱ sando'o' ña̱'a' a̱ ja̱a̱n', sa̱kan' ña̱ i̱i̱n tu̱ndo'o̱' ki̱ni̱ va̱ nduu' a̱.
66017001	Sa̱kan' te̱ ni̱ ku̱ya̱ti̱n i̱i̱n ángele ña̱ ndiaka' ta'an' xiin' ña̱ uxa̱ ta'an ña̱ ni̱ ni'i̱ ko'o̱' ja̱a̱n', te̱ ni̱ ka'a̱n a̱ xiin' i̱ ndii: ―To'o̱' xiin' i̱, te̱ nia'a̱ i̱ yo'ó ndee nuu̱' tu̱ndo'o̱' sa̱ndo'o' Ndiosí ña̱'a', ña' ka'nu', ña' xiín, te̱ ndu'u̱' a̱ nuu̱' kua'a̱' ti̱kui.
66017002	Te̱ ña' ja̱a̱n' ni̱ nduu̱ musa sa̱kuu' te̱ xa'ndia chuun' kuu' nu̱u' nuu̱' ne̱ yivi̱' i̱i̱n yivi̱'. Te̱ ne̱ yivi̱' i̱i̱n yivi̱' ndii, nde̱e̱ naa ne̱ xini̱ nduu' ni̱a̱ xa'a̱' a̱ ña̱ ni̱ xa̱a̱ ni̱a̱ ña̱ xiín naa ña̱ xaa' ña' ja̱a̱n' ―ni̱ kachi̱ ángele ja̱a̱n'.
66017003	Sa̱kan' te̱ ni̱ nia'a̱ Espíritu i̱i̱n ña̱ satuví nuu̱' i̱, ña̱ ndiaka' ángele ja̱a̱n' yu'u̱ nde̱e̱ ni̱ xaa̱ ndu̱ i̱i̱n xaan' mii' i̱chi kaa'. Te̱ ni̱ xi̱ni̱ i̱ i̱i̱n ña̱'a' ña' yoso̱' i̱i̱n ti' kua'a ndu̱kun' i̱yo̱ va̱ kaa'. Te̱ ti' ja̱a̱n' ndii, yoso̱' ka̱nii' i̱i̱n' ri' kua'a̱' kivi̱' ña̱ kani̱a̱'a xa'a̱' Ndiosí. Te̱ yoo uxa̱ ta'an xíni' ri', te̱ yoo tu̱ uxi̱ ta'an ndi̱ki' ri'.
66017004	Te̱ ña̱'a' ja̱a̱n' ndii, ni'nu' a' toto̱ ndu̱kun' xiin' ña̱ kua'a ndu̱kun'. Te̱ tití a' xiin' ña̱ kua'a xiin' oro, xiin' kua'a̱' nuu̱' yuu̱' xiñu̱ ña̱ ndiaa ya'vi' koo' chukuu', xiin' yuu̱' yi'é, xiin' ña̱ nani' perla. Te̱ ni'i' a' i̱i̱n ya̱xin' ña̱ ni̱ kua̱'a̱ xiin' oro mii' ñu'u' kua'a̱' ña̱ ni̱a̱'a xiin' ña̱ ki̱ni̱ iin', ña̱ nduu' ña̱ xiín ña̱ ni̱ xa̱a̱ a' xiin' ne̱ yivi̱'.
66017005	Te̱ yoso̱' i̱i̱n kivi̱' si̱'e ti'e̱' a' ka'án a̱ ndii: “Ka'nu' va̱ nduu' ñu̱u̱ Babilonia, te̱ nduu' a̱ si̱'i' sa̱kuu' ña̱'a' ña' xiko̱' xiin' mii', te̱ kandu'u̱' a' xiin' te̱ yivi̱'. Te̱ nduu' a̱ xa'ndu̱ sa̱kuu' kua̱chi̱ ña̱ ki̱ni̱ iin' ña̱ xaa' ne̱ yivi̱' i̱i̱n yivi̱'”, kivi̱' ja̱a̱n' yoso̱' ti'e' a'.
66017006	Te̱ ni̱ xi̱ni̱ i̱ ña̱ xini̱ ña̱'a' ja̱a̱n' xiin' níi' ne̱ nduu' kuenta Ndiosí, xiin' níi' ne̱ ni̱ xi'i̱ xa'a̱' a̱ ña̱ ni̱ ndi̱e̱e̱ yu̱'u' va̱ ni̱a̱ xa'a̱' Jesús. Te̱ kii̱' ni̱ xi̱ni̱ ña̱'a' i̱ ndii, ni̱ na̱nda̱ni̱ xa̱va̱'a̱ i̱.
66017007	Te̱ ni̱ ka'a̱n ángele ja̱a̱n' xiin' i̱ ndii: ―Nä̱nda̱ni̱ u̱n'. Yu'u̱ sa̱kuni' yo'ó ña̱ si̱'e xa'a̱' ña̱'a' kaa̱' xiin' xa'a̱' ti' i̱yo̱ va̱ kaa', ti' yoso̱' a' kaa̱', ti' kumi' uxa̱ ta'an xíni' xi̱i̱n' uxi̱ ta'an ndi̱ki'.
66017008	Te̱ ti' i̱yo̱ va̱ kaa', ti' ni̱ xi̱ni̱ u̱n' ja̱a̱n' ndii, ni̱ yoo̱ ri', ndisu̱ vi̱ti̱n ndii, kö̱o̱' ka̱ ri', te̱ xa̱ xito' ke̱ta̱ kuii ni̱ tu̱ku̱u̱ ri' yavi̱ kunu va̱ ja̱a̱n', te̱ ku'u̱n ri' mii' ndo̱ñu'u' ri'. Te̱ sa̱kuu' ne̱ nde̱e̱ kii̱' ni̱ kua̱'a̱ i̱i̱n yivi̱' nï̱ xi̱ko̱so̱' kivi̱' ni̱a̱ nuu̱' tu̱tu̱ mii' yoso̱' kivi̱' ne̱ kumi' kivi̱' ñu̱u̱ ña̱ kö̱o̱' kivi̱' ndi'i' ndii, na̱nda̱ni̱ va̱ ni̱a̱ kii̱' ku̱ni̱ ni̱a̱ ti' ja̱a̱n', sa̱kan' ña̱ ni̱ yoo̱ ri', te̱ kö̱o̱' ri' vi̱ti̱n, ndisu̱ tuvi̱ ka̱ ri'.
66017009	Ña̱ xini tuní kuní te̱ ku̱vi̱ ku̱nda̱ni̱ e̱' ña̱ yo̱'o̱'. Uxa̱ ta'an xíni' ti' ja̱a̱n' ndii, ka'án ndi̱a̱a̱ a̱ xa'a̱' uxa̱ ta'an xiki̱' mii' ndu'u̱' ña̱'a' ja̱a̱n',
66017010	te̱ ka'án ndi̱a̱a̱ tu̱ uxa̱ ta'an xíni' ja̱a̱n' xa'a' uxa̱ ta'an te̱ xa'ndia chuun' kuu' nu̱u'. U'u̱n ta'an te̱ xa'ndia chuun' ja̱a̱n' ndii, xa̱ ni̱ xi'i̱ ra̱, te̱ i̱i̱n ra̱ xa'ndia chuun' ka̱ vi̱ti̱n, te̱ i̱nga̱ ra̱ ndii, tïa̱'an ki̱xi̱n ra̱. Ndisu̱ kii̱' ki̱xi̱n te̱ ja̱a̱n' ndii, i̱i̱n xa'a' kui̱ti̱' ka̱'ndi̱a̱ chuun' ra̱.
66017011	Te̱ ti' i̱yo̱ va̱ kaa' ja̱a̱n', ti' ni̱ yoo̱, ndisu̱ kö̱o̱' ri' vi̱ti̱n ndii, ka'án ndi̱a̱a̱ a̱ xa'a̱' i̱i̱n te̱ ka̱'ndi̱a̱ chuun' te̱ uni̱a̱, ndisu̱ i̱i̱n nduu' ra̱ xiin' te̱ uxa̱ ta'an ja̱a̱n'. Te̱ ku'u̱n ra̱, te̱ ndo̱ñu'u' ra̱.
66017012	Te̱ ndi̱ki', ña̱ uxi̱ ta'an ña̱ ni̱ xi̱ni̱ u̱n' ja̱a̱n' ndii, ka'án ndi̱a̱a̱ a̱ xa'a̱' te̱ uxi̱ ta'an te̱ tïa̱'an ka̱'ndi̱a̱ chuun' kuu' nu̱u'. Ndisu̱ na̱ti̱i̱n ra̱ ndi̱e̱e̱' te̱ ka̱'ndi̱a̱ chuun' inga' ra̱ xiin' ti' ja̱a̱n' i̱i̱n xa'a' sie kui̱ti̱'.
66017013	Te̱ ndu̱i̱i̱n kuento te̱ ja̱a̱n' ña̱ ta̱xi̱ ra̱ ña̱ ndi̱e̱e' ra̱ xiin' ndi̱e̱e̱' ra̱ nuu̱' ti' ja̱a̱n'.
66017014	Te̱ ti' ja̱a̱n' xiin' te̱ ja̱a̱n' ndii, ku̱u̱n ta'an' ra̱ xiin' Mbe̱e̱ Lulu, ndisu̱ ka̱nando Mbe̱e̱ Lulu ja̱a̱n' xiin' ne̱ ndikún i̱chi' a̱ nuu̱' ti' ja̱a̱n', sa̱kan' ña̱ xto̱'o̱ ka'nu' ka̱ nduu' a̱ te̱ sa̱kan' sa̱kuu' xto̱'o̱, te̱ ña̱ ka'nu' ka̱ nduu' tu̱ a̱ te̱ sa̱kan' sa̱kuu' te̱ xa'ndia chuun' kuu' nu̱u'. Te̱ ne̱ ndikún i̱chi' a̱ nduu' ne̱ ni̱ ka̱na̱ Ndiosí, ne̱ ni̱ na̱ka̱xi̱n a̱ te̱ xika' nda̱ku ni̱a̱ nuu̱' a̱ ―ni̱ kachi̱ ángele ja̱a̱n' xiin' i̱.
66017015	Te̱ ni̱ ka'a̱n tu̱ ángele ja̱a̱n' xiin' i̱ ndii: ―Te̱ ti̱kui, te' ni̱ xi̱ni̱ u̱n' mii' kandu'u̱' ña̱'a' ña' xiko̱' xiin' mii' ja̱a̱n' ndii, ka'án ndi̱a̱a̱ ra' xa'a̱' sa̱kuu' ñu̱u̱ ka'nu' xiin' nda̱'a' a̱, xiin' xa'a̱' ne̱ kua'a̱' koo' chukuu' ne̱ ndiee' i̱i̱n yivi̱', xiin' xa'a̱' sa̱kuu' nuu̱' ne̱ yivi̱', xiin' xa'a̱' sa̱kuu' ne̱ yoo tu̱'u̱n mi̱i'.
66017016	Te̱ ti' i̱yo̱ va̱ kaa' ja̱a̱n' xiin' uxi̱ ta'an ndi̱ki' ri', ña̱ ni̱ xi̱ni̱ u̱n' ja̱a̱n' ndii, ku̱nda̱si' a̱ ña̱'a' ña' xiko̱' xiin' mii' ja̱a̱n'. Te̱ sa̱kui'na' a̱ sa̱kuu' ña̱ nduu' kuenta a', te̱ ta̱va̱' a̱ toto̱ a' nde̱e̱ ku̱u̱ i̱i̱n' vichi' a'. Te̱ ka̱xi̱' a̱ ñu̱'u' nde'i̱ a', te̱ ka̱'mi̱ a̱ ña' ja̱a̱n' xiin' ñu'u̱.
66017017	Kua̱chi̱ ndii mi̱i' Ndiosí ni̱ sa̱ka'án nimá ña̱ ja̱a̱n' te̱ sa̱a̱ a̱ ña̱ ni̱ chi̱tuní Ndiosí. Sa̱kan' na kuii' na̱kui̱i̱n yu̱'u' a̱ ña̱ ta̱xi̱ a̱ ña̱ ndi̱e̱e̱' a̱ nuu̱' ti' ja̱a̱n' nde̱e̱ xinu̱ ña̱ ka'án tu̱'u̱n Ndiosí.
66017018	Te̱ ña̱'a' ja̱a̱n' ndii, ka'án ndi̱a̱a̱ a' xa'a̱' ñu̱u̱ ka'nu', mii' yoo te̱ xa'ndia chuun' kuu' nu̱u' nuu̱' i̱'i̱n te̱ xa'ndia chuun' kuu' nu̱u' nuu̱' ne̱ yivi̱' i̱i̱n yivi̱'.
66018001	Te̱ kii̱' ndi̱'i̱ ni̱ xi̱ni̱ i̱ ña̱ ja̱a̱n' ndii, ni̱ xi̱ni̱ i̱ ña̱ kua̱xi̱ nu̱u̱ i̱nga̱ ángele ndi̱e̱e̱' koo' chukuu' ndi̱vi', te̱ ni̱ yi'e̱ ka̱nii' i̱i̱n yivi̱' ni̱ xa̱a̱ ña̱ nda̱tu̱n' a̱ ja̱a̱n'.
66018002	Te̱ ti'e' va̱ ni̱ ka'a̱n a̱ ndii: ―¡Xa̱ ni̱ nduxi̱n ñu̱u̱ ka'nu' Babilonia, xa̱ ni̱ nduxi̱n a̱! Te̱ vi̱ti̱n ndii mii' ndiee' ña̱ ndi̱va̱'a̱ ni̱ na̱ndu̱u̱ a̱, te̱ ni̱ na̱ndu̱u̱ tu̱ a̱ mii' ñu'u' espíritu ña̱ ndi̱va̱'a̱ ja̱a̱n'. Te̱ ni̱ na̱ndu̱u̱ ni̱ tu̱ a̱ mii' ndiee' sa̱kuu' nuu̱' sa̱a̱ ki̱ni̱ va̱ iin', ti' ndasi' e̱' ka̱xi̱' e̱'.
66018003	Ni̱ sa̱nduxín Ndiosí ne̱ ndiee' ñu̱u̱ ja̱a̱n', kua̱chi̱ ndii su̱vi̱ ni̱a̱ ni̱ xa̱a̱ sa̱kan', te̱ ni̱ xa̱a̱ sa̱kuu' ne̱ yivi̱' i̱i̱n yivi̱' sa̱kuu' nuu̱' ña̱ xiín. Sa̱kan' ña̱ nde̱e̱ naa ni̱ sa̱ko'o' ne̱ ja̱a̱n' ne̱ yivi̱' ja̱a̱n' vino xatu̱ va̱, te̱ ni̱ xi̱ni̱ va̱ ni̱a̱ xiin' ne̱ ja̱a̱n'. Te̱ sa̱kan' tu̱ sa̱kuu' te̱ xa'ndia chuun' kuu' nu̱u' nuu̱' ne̱ yivi̱' i̱i̱n yivi̱' ndii, ni̱ xa̱a̱ ra̱ ña̱ xiín xiin' ne̱ ñu̱u̱ ja̱a̱n', sa̱kan' ña̱ ni̱ ndu̱i̱i̱n ra̱ xiin' ne̱ ja̱a̱n' xiin' kua̱chi̱ ña̱ xaa' ni̱a̱. Te̱ sa̱kuu' ne̱ naxiko̱' ña̱'a̱ i̱i̱n yivi̱' ndii, ni̱ ku̱vika' va̱ ni̱a̱ ni̱ xa̱a̱ ne̱ ñu̱u̱ ja̱a̱n' xa'a̱' a̱ ña̱ ni̱ xa̱'ni̱' ndii̱' ne̱ ja̱a̱n' xu̱'un' xa'a̱' a̱ ña̱ kuni ko̱o̱ nda̱tu̱n' ni̱a̱ ―ni̱ kachi̱ ángele ja̱a̱n'.
66018004	Sa̱kan' te̱ ni̱ xi̱ni̱ so̱'o̱ i̱ tu̱ku̱ tachi̱' yu̱'u' ña̱ ni̱ ke̱ta̱ ndi̱vi' ka'án a̱ ndii: ―Ne̱ kua'a i̱, ki̱e̱e̱ ndo̱' ñu̱u̱ Babilonia ñaa̱', te̱ sä̱a̱ ndo̱' kua̱chi̱ ña̱ xaa' ne̱ ja̱a̱n' te̱ sä̱ndo'o' tu̱ i̱ ndo'ó xiin' tu̱ndo'o̱' chie̱ ña̱ na̱ti̱i̱n ne̱ ja̱a̱n'.
66018005	Kua̱chi̱ ndii xa̱ kua'a̱' va̱ kua̱chi̱ ni̱ xa̱a̱ ni̱a̱, te̱ nde̱e̱ ndi̱vi' mii' ndu'u̱' Ndiosí ni̱ na̱xa̱a̱ a̱. Te̱ xa̱ ni̱ xa̱a̱ kivi̱' ña̱ sa̱ndo'o' ña̱'a' a̱ xa'a̱' sa̱kuu' kua̱chi̱ ni̱a̱ ja̱a̱n'.
66018006	Sa̱kan' na kuii', sa̱a̱ nii' ni̱ xa̱a̱ ni̱a̱ xiin' ne̱ yivi̱' ndii, nii' sa̱kan' na ku̱ndo̱'o̱ ni̱a̱. Te̱ na na̱cha'vi̱ ni̱a̱ sa̱a̱ nii' ni̱ xa̱a̱ ni̱a̱ ña̱ ni̱a̱'a. Na ku̱tu' kati'i̱' ya̱xin' mi̱i' ni̱a̱ xiin' te' uva̱ va̱ sa̱a̱ nii' ni̱ xa̱a̱ ni̱a̱ ña̱ ni̱a̱'a ja̱a̱n'.
66018007	Sa̱a̱ nii' kua'a̱' ni̱ xika̱ ñuñu' ne̱ ja̱a̱n', xiin' sa̱a̱ nii' kua'a̱' ni̱ xika̱ sii̱' ni̱a̱'a ni̱a̱ ndii, nii' sa̱kan' na ku̱ndo̱'o̱ u'vi̱ ni̱a̱, te̱ nii' sa̱kan' tu̱ na kua̱ku̱ u'vi̱ ni̱a̱. Sa̱kan' ña̱ ka'án ne̱ ja̱a̱n' xiin' nimá ni̱a̱ ndii: “Xa'ndia chuun' e̱' nuu̱' sa̱kuu' ne̱ ndiee' i̱i̱n yivi̱' nde̱e̱ naa i̱i̱n te̱ xa'ndia chuun' kuu' nu̱u', te̱ kuä̱sa̱' tu̱ ndo'o' e̱' nde̱e̱ naa i̱i̱n ña' kuaa̱n', te̱ ni̱ nde̱e̱ kö̱o̱' tu̱ kivi̱' ku̱suchi' i̱ni̱ e̱'”, kachi ni̱a̱ xiin' nimá ni̱a̱.
66018008	Xa'a̱' a̱ ja̱a̱n' na i̱i̱n xaa̱ ki'i̱' kui̱ti̱' sa̱kuu' ña̱ ku̱ndo̱'o̱ ni̱a̱, ko̱o̱ ña̱ ku̱vi̱ ni̱a̱, ko̱o̱ tu̱ ña̱ ku̱suchi' i̱ni̱ ni̱a̱, te̱ ko̱o̱ ni̱ tu̱ so̱ko̱, te̱ ko̱ko̱ tu̱ ñu̱u̱ ni̱a̱. Sa̱kan' ña̱ xto̱'o̱ e̱' Ndiosí, ña̱ sa̱na'má ña̱'a' ndii, ndi̱e̱e' koo' chukuu' a̱.
66018009	Te̱ kii̱' ku̱ni̱ te̱ xa'ndia chuun' kuu' nu̱u' nuu̱' ne̱ yivi̱' i̱i̱n yivi̱' ñu'ma̱ ña̱ xixí ñu̱u̱ Babilonia ja̱a̱n' ndii, ku̱suchi' va̱ i̱ni̱ ra̱, te̱ kua̱ku̱ u'vi̱ tu̱ ra̱. Sa̱kan' ña̱ ni̱ xa̱a̱ te̱ ja̱a̱n' kua̱chi̱ ka̱'a̱n ñu̱u̱ ja̱a̱n', te̱ ni̱ xika̱ sii̱' ni̱a̱'a tu̱ ra̱ i̱kan'.
66018010	Te̱ xa'a̱' a̱ ña̱ yi'vi ra̱ ku̱ndo̱'o̱ na ra̱ xiin' ñu̱u̱ ja̱a̱n' ndii, nde̱e̱ ndo̱so̱' kui̱ta̱ ra̱, te̱ ka'a̱n ra̱ ndii: ―Xa̱ nda'vi, xa̱ nda'vi kuu' ne̱ ndiee' ñu̱u̱ ka'nu' Babilonia kaa̱', ñu̱u̱ ne̱ ni̱ kumi' ña̱ ndi̱e̱e'. I̱i̱n ni̱ xa̱a̱ ki'i̱' kui̱ti̱' ña̱ ni̱ sa̱ndo'o' ña̱'a' Ndiosí ―kachi̱ ra̱.
66018011	Te̱ ne̱ naxiko̱' ña̱'a̱ i̱i̱n yivi̱' ndii, ku̱suchi' tu̱ i̱ni̱ ni̱a̱, te̱ kua̱ku̱ u'vi̱ tu̱ ni̱a̱ xa'a̱' ne̱ ni̱ ndiee̱ ñu̱u̱ ja̱a̱n', sa̱kan' ña̱ kö̱o̱' ka̱ ne̱ sa̱ta̱' kua'a̱' ña̱'a̱ ña̱ ya̱'vi̱ ña̱ xiko̱' ni̱a̱,
66018012	naa kuu' oro, xiin' plata, xiin' kua'a̱' nuu̱' yuu̱' xiñu̱ ña̱ ndiaa ya'vi', xiin' yuu̱' yi'é ña̱ nani' perla. Naa kuu' ki'in' nuu̱' toto̱ nda̱tu̱n' va̱, naa kuu' toto̱ ya̱a̱ va̱, xiin' toto̱ ndu̱kun', xiin' toto̱ kua'a ndu̱kun', xiin' toto̱ ya'vi' va̱ ña̱ na̱ni' seda. Te̱ kö̱o̱' ka̱ ne̱ sa̱ta̱' tu̱ kua'a̱' ña̱'a̱ ña̱ ya̱'vi̱ ña̱ xiko̱' ni̱a̱, naa kuu' vitu̱' xavixín', xiin' sa̱kuu' ña̱'a̱ ña̱ kua'a xiin' ndi̱ki' nuu̱' elefante, xiin' vitu̱' ya'vi' va̱, xiin' ka̱a̱, xiin' ka̱a̱ kua'a, xiin' ka̱a̱ ti'e' va̱, xiin' yuu̱' ña̱ nani' mármol.
66018013	Te̱ kö̱o̱' ka̱ tu̱ ne̱ sa̱ta̱' ña̱'a̱ kua'a̱' ña̱ ya̱'vi̱ ña̱ xiko̱' ni̱a̱, naa kuu' sa̱kuu' ña̱ xaa' asi̱n' ña̱ xaxi̱', naa kuu' canela, xiin' sa̱kuu' ña̱ xavixín', naa kuu' su̱xa̱ chu̱'ma, xiin' ña̱ xavixín' ña̱ nani' mirra, xiin' ki'in' nuu̱' ka̱ ti̱kui xavixín' ya̱'vi̱. Te̱ kö̱o̱' ka̱ ne̱ sa̱ta̱' tu̱ ña̱'a̱ ni̱a̱, naa kuu' vino, xiin' xa̱'a̱n oliva, xiin' yu̱chi' xita̱' va̱'a̱ ña̱ ndi'i̱ va̱, xiin' ndi̱kin' trigo, naa kuu' si̱ndiki̱', xiin' mbe̱e̱, xiin' kuei, xiin' carreta tun' kañuu' kuei, xiin' nde̱e̱ ne̱ yivi̱', ne̱ ni̱ ke'vi̱ xachuun' nuu̱' i̱i̱n xto̱'o̱.
66018014	Te̱ ni̱ ka'a̱n tu̱ tachi̱' yu̱'u' ja̱a̱n' ndii: ―Kö̱o̱' ka̱ ña̱ va̱'a̱ ña̱ ndioo̱' i̱ni̱ va̱ ndo̱' xa'a̱' kumi' ndo̱', xa̱ ni̱ ndo̱ñu'u' sa̱kuu' ña̱ nda̱tu̱n' xiin' ña̱ vika' nuu̱' ndo̱'. Te̱ kö̱o̱' kivi̱' na̱ti̱i̱n xa̱chi' ka̱ ndo̱' ña̱ ndioo̱' i̱ni̱ va̱ ndo̱' xa'a̱' ja̱a̱n' ―ni̱ kachi̱ a̱.
66018015	Te̱ nde̱e̱ xika' kui̱ta̱ tu̱ ne̱ naxiko̱' ja̱a̱n', ne̱ ni̱ ku̱vika' xa̱'a' ne̱ ndiee' ñu̱u̱ ja̱a̱n', xa'a̱' a̱ ña̱ yi'vi va̱ tu̱ ni̱a̱ ña̱ ku̱ndo̱'o̱ ni̱a̱ xiin' ne̱ ndiee' ñu̱u̱ ja̱a̱n'. Te̱ ku̱suchi' i̱ni̱ ni̱a̱ te̱ kua̱ku̱ u'vi̱ ni̱a̱,
66018016	te̱ ka'a̱n tu̱ ni̱a̱ ndii: ―Xa̱ nda'vi, xa̱ nda'vi kuu' ne̱ ni̱ ndiee̱ ñu̱u̱ ka'nu', mii' ni̱ ndiee̱ ne̱ ni̱ ni'nu̱ toto̱ nda̱tu̱n' va̱, xiin' toto̱ ya̱a̱ va̱, xiin' toto̱ ndu̱kun', xiin' toto̱ kua'a ndu̱kun'. Te̱ ni̱ titi̱ ni̱a̱ xiin' ña̱ kua'a xiin' oro, xiin' ña̱ kua'a xiin' yuu̱' xiñu̱ ña̱ ndiaa ya'vi' va̱, xiin' yuu̱' yi'é ña̱ nani' perla.
66018017	Te̱ i̱i̱n ni̱ xa̱a̱ ki'i̱' kui̱ti̱' ña̱ ni̱ ndo̱ñu'u' ña̱ vika' ni̱a̱ ―kachi̱ ne̱ ja̱a̱n'. Te̱ sa̱kan' tu̱ sa̱kuu' te̱ satuvi̱' tundo̱o' na'nu', tun' kua'a̱n nuu̱' mi̱ni̱ ka'nu', xiin' ne̱ cha'vi̱ xa'a̱' a̱ ña̱ kua'a̱n ni̱a̱ xiin' nu̱', xiin' te̱ xachuun' nuu̱' nu̱', xiin' ne̱ ki'in' xu̱'un' ña̱ xachuun' ni̱a̱ nuu̱' mi̱ni̱ ka'nu' ja̱a̱n' ndii, kui̱ta̱ tu̱ ne̱ ja̱a̱n' ndee xika' va̱,
66018018	te̱ kii̱' ku̱ni̱ ne̱ ja̱a̱n' ñu'ma̱ ña̱ xixí ñu̱u̱ ja̱a̱n' ndii, ka'a̱n ti'e' ni̱a̱ ndii: ―Kö̱o̱' xa̱chi' ka̱ i̱i̱n ñu̱u̱ ka'nu' nde̱e̱ naa ñu̱u̱ kaa̱' ―kachi̱ ni̱a̱.
66018019	Te̱ sa̱kaa' ni̱a̱ ya̱ka' xíni' ni̱a̱, te̱ nde'i̱ ti'e' ni̱a̱, te̱ kua̱ku̱ ni̱a̱, te̱ ka'án nda'vi ni̱a̱ ndii: ―Xa̱ nda'vi, xa̱ nda'vi kuu' ne̱ ndiee' ñu̱u̱ ka'nu' kaa̱', sa̱kan' ña̱ xiin' ña̱ vika' ni̱a̱ ni̱ ku̱vika' sa̱kuu' ne̱ kumi' tundo̱o'. Ndisu̱ i̱i̱n ni̱ xa̱a̱ ki'i̱' kui̱ti̱' ña̱ ni̱ ndo̱ñu'u' ña̱ vika' ni̱a̱ ―kachi̱ ni̱a̱.
66018020	Te̱ ndo'ó, ña̱ ndiee' ndi̱vi', ne̱ nduu' kuenta Ndiosí, xiin' te̱ ni̱ ti̱a̱nu̱' Jesús sania'á i̱chi' a̱, xiin' ne̱ ni̱ ka'a̱n tiakú tu̱'u̱n a̱ ndii, na na̱kua̱tia' na nimá ndo̱'. Kua̱chi̱ ndii xa̱ ni̱ ke̱ndiaa̱' ya'vi' Ndiosí nuu̱' ne̱ ndiee' ñu̱u̱ ja̱a̱n' xa'a̱' kua̱chi̱ ni̱a̱ ña̱ ni̱ sa̱ndo'o' ni̱a̱ ndo'ó, ni̱ kachi̱ tachi̱' yu̱'u' ja̱a̱n'.
66018021	Sa̱kan' te̱ ni̱ ndo̱ni̱'i̱ i̱i̱n ángele ndi̱e̱e̱' va̱ i̱i̱n yuu̱' chie̱ va̱, ña̱ kaa' nde̱e̱ naa yuu̱' molino, te̱ ni̱ ska̱na' ña̱'a' a̱ ti̱xi̱n mi̱ni̱ ka'nu', te̱ ni̱ ka'a̱n a̱ ndii: ―Nii' sa̱kan' yachi̱ va̱ ndo̱ñu'u' ñu̱u̱ ka'nu' Babilonia, te̱ kü̱ni̱ xa̱chi' ka̱ ña̱'a' ne̱ yivi̱'.
66018022	Te̱ kü̱ni̱ so̱'o̱ ka̱ ne̱ yivi̱' nde̱e̱ i̱i̱n ya̱a̱ ñu̱u̱ ja̱a̱n', naa kuu' ña̱ xandaa' te̱ yivi̱' ñuu̱', naa kuu' ña̱ xita' ne̱ yivi̱', naa kuu' ña̱ tivi ra̱ tun' yoo̱', naa kuu' ndu̱su̱ nda̱chuun'. Te̱ kö̱o̱' ka̱ ne̱ chu̱u̱n va̱ nuu̱' ña̱ xa'a ni̱a̱ xiin' nda̱'a' ni̱a̱. Te̱ ni̱ nde̱e̱ kü̱tiaku̱ ka̱ tu̱ ni̱'i̱ ña̱ ndi̱ko̱ ne̱ ndiee' ñu̱u̱ ja̱a̱n'.
66018023	Te̱ kö̱tuu̱n ka̱ ka̱a̱ tuún ñu̱u̱ ja̱a̱n'. Te̱ kö̱o̱' ka̱ ne̱ tunda'á' ñu̱u̱ ja̱a̱n'. Kua̱chi̱ ndii, ne̱ ni̱ sa̱ta̱' ña̱'a̱ ñu̱u̱ ndo̱' ja̱a̱n', te̱ naxiko̱' ni̱a̱, ni̱ nduu̱ ne̱ ndi̱e̱e' ka̱ i̱i̱n ka̱nii' i̱i̱n yivi̱'. Te̱ ni̱ xi̱ni̱ xa'an' ndo̱' xiin' ña̱ kuini̱' ndo̱' sa̱kuu' ne̱ yivi̱' i̱i̱n yivi̱'.
66018024	Te̱ ne̱ ni̱ ndiee̱ ñu̱u̱ ja̱a̱n' ni̱ xa̱'ni̱' ne̱ ni̱ ka'a̱n tiakú tu̱'u̱n Ndiosí, xiin' sa̱va̱ ka̱ ne̱ nduu' kuenta a̱, xiin' sa̱kuu' ne̱ ni̱ xi'i̱ i̱i̱n ka̱nii' i̱i̱n yivi̱' ―ni̱ kachi̱ ángele ja̱a̱n'.
66019001	Kii̱' ni̱ ndi̱'i̱ ni̱ ka'a̱n ángele ndi̱e̱e' ja̱a̱n' ndii, sa̱kan' te̱ ni̱ xi̱ni̱ so̱'o̱ i̱ ña̱ ka'án ti'e' xa̱va̱'a̱ kua'a̱' koo' chukuu' ne̱ yivi̱' ndii: Na ko̱to̱ ka'nu' e̱' Ndiosí. Kuenta Ndiosí nduu' ña̱ kakú e̱'. Te̱ na na̱ti̱i̱n a̱ ña̱ tiin' ka'nu' ña̱'a' sa̱kuu' ne̱ yivi̱', xiin' ña̱ xaka'nu' ña̱'a' ni̱a̱, te̱ na̱ti̱i̱n tu̱ a̱ sa̱kuu' ña̱ ndi̱e̱e̱'.
66019002	Te̱ ña̱ nda̱ku xiin' ña̱ ndi̱xa̱ nduu' ña̱ xaa' a̱ kii̱' sana'má a̱ ne̱ yivi̱'. Te̱ ni̱ sa̱ndo'o' a̱ ne̱ ndiee' ñu̱u̱ ja̱a̱n', ne̱ ni̱ xa̱a̱ nde̱e̱ naa xaa' i̱i̱n ña̱'a' ña' xiko' xiin' mi̱i'. Te̱ ni̱ sa̱tívi' ne̱ ja̱a̱n' ne̱ ndiee' i̱i̱n yivi̱' xiin' ña̱ xiín ña̱ xaa' ni̱a̱. Te̱ ke̱ndiaa̱' ya'vi' ña̱'a' Ndiosí sa̱kan' ña̱ ni̱ xa'ni̱' ne̱ ja̱a̱n', ne̱ xika' nuu' nuu̱' a̱.
66019003	Te̱ ti'e' xa̱va̱'a̱ ni̱ ka'a̱n ka̱ a̱ ndii: ―Na ko̱to̱ ka'nu' e̱' Ndiosí. Kaa' te̱ kaa' ñu'ma̱ mii' xixí ñu̱u̱ ka'nu' ja̱a̱n' nde̱e̱ ndi̱'i̱ ni̱ kivi̱' ―ni̱ kachi̱ a̱.
66019004	Te̱ oko̱ ku̱mi' saa' ña̱ xi̱xa̱ ja̱a̱n' xiin' ku̱mi' saa' ña̱ tiaku ja̱a̱n' ndii, ni̱ xi̱ku̱ndiee̱ ndi̱e̱e̱ a̱ ya̱ti̱n nuu̱' tei̱ ka'nu' ka̱ mii' ndu'u̱' Ndiosí, te̱ ni̱ xa̱ka'nu' ña̱'a' a̱ ka'án a̱ ndii: ―Sa̱kan' na ku̱ndu̱u̱ a̱. Na ko̱to̱ ka'nu' e̱' Ndiosí ―ni̱ kachi̱ a̱.
66019005	Sa̱kan' te̱ ni̱ ke̱ta̱ i̱i̱n tachi̱' yu̱'u' nde̱e̱ ya̱ti̱n mii' iin tei̱ ka'nu' ja̱a̱n' ka'án a̱ ndii: Te̱ sa̱kuu' ndo'ó, ne̱ xika' nuu' nuu̱' Ndiosí ndii, na sa̱ka'nu' ndo̱' a̱, xiin' sa̱kuu' ndo'ó, ne̱ tiin' ka'nu' a̱, naa' ne̱ ka'nu' nduu' ndo̱', uun naa' ne̱ nda'vi so̱'o̱ nduu' ndo̱'. Ni̱ kachi̱ tachi̱' yu̱'u' ja̱a̱n'.
66019006	Sa̱kan' te̱ ni̱ xi̱ni̱ so̱'o̱ tu̱ i̱ i̱i̱n ña̱ nduu' nde̱e̱ naa ña̱ ka'án ti'e' xa̱va̱'a̱ kua'a̱' koo' chukuu' ne̱ yivi̱'. Te̱ ndi̱e̱e' xa̱va̱'a̱ ni̱ ni̱'i̱ a̱ nde̱e̱ naa ni'i̱ kua'a̱' va̱ ti̱kui. Te̱ ti'e' va̱ tu̱ ka'án a̱ nde̱e̱ naa nde'í savi̱' ka'án a̱ ndii: Na ko̱to̱ ka'nu' e̱' Ndiosí. Xa̱ xa'ndia chuun' xto̱'o̱ e̱ Ndiosí, ña̱ ka'nu' koo' chukuu'.
66019007	Te̱ na kua̱tia' va̱ nimá e̱', te̱ na va̱'a̱ ku̱ni̱ e̱'. Te̱ na sa̱ka'nu' e̱' Ndiosí, sa̱kan' ña̱ xa̱ ni̱ tondi̱a̱ kivi̱' ña̱ tu̱nda'a̱' Mbe̱e̱ Lulu. Te̱ xa̱ ni̱ xi̱koo̱ tu̱'va̱ ña̱'a' ña' tu̱nda'a̱' xiin' a̱.
66019008	Te̱ xa̱ ni̱ ta̱xi̱ Ndiosí toto̱ ni'nu' a'. Te̱ ndo̱o̱ va̱ toto̱ ja̱a̱n', te̱ ya̱a̱ xiñu̱ vi̱' a̱. Ni̱ kachi̱ a̱. Te̱ ka'án ndi̱a̱a̱ toto̱ ja̱a̱n' xa'a̱' ña̱ nda̱ku ña̱ xaa' ne̱ nduu' kuenta Ndiosí.
66019009	Sa̱kan' te̱ ni̱ ka'a̱n i̱i̱n ángele xiin' i̱ ndii: ―Ke̱'i̱ u̱n' ña̱ yo̱'o̱': “Sañu'u' va̱ Ndiosí ne̱ yivi̱', ne̱ ni̱ ta̱tu̱ a̱, te̱ ku'u̱n ni̱a̱, te̱ ku̱xi̱ ni̱a̱ ña̱ xaxi̱' xa̱kuaa̱' vi̱ko' mii' tu̱nda'a̱' Mbe̱e̱ Lulu ja̱a̱n'” ―ni̱ kachi̱ a̱. Te̱ ni̱ ka'a̱n ka̱ ángele ja̱a̱n' xiin' i̱ ndii: ―Tu̱'u̱n ndi̱xa̱, ña̱ ka'án Ndiosí, nduu' ña̱ yo̱'o̱' ―ni̱ kachi̱ a̱.
66019010	I̱kan' te̱ ni̱ na̱ka̱ndu'u̱' ndi̱e̱e̱ i̱ nuu̱' a̱ te̱ sa̱ka'nu' ña̱'a' i̱, ndisu̱ ni̱ ka'a̱n a̱ xi̱i̱n' i̱ ndii: ―Sä̱ka'nu' u̱n' yu'u̱. Kua̱chi̱ ndii i̱i̱n ña̱ xika' nuu' nuu̱' Ndiosí nduu' i̱ xiin' u̱n' xiin' i̱nga̱ ne̱ i̱ni̱ xini ña̱'a', ne̱ ita' ni̱'i̱ nuu̱' ña̱ ndi̱xa̱, ña̱ ka'án xa'a̱' Jesús. Ndiosí kui̱ti̱' sa̱ka'nu' u̱n'. Te̱ ña̱ ndi̱xa̱, ña̱ ka'án xa'a̱' Jesús, nduu' ña̱ ni̱ ta̱xi̱ ña̱ ndi̱e̱e̱' nuu̱' ne̱ ka'án tiakú tu̱'u̱n Ndiosí ―ni̱ kachi̱ ángele ja̱a̱n'.
66019011	Sa̱kan' te̱ ni̱ xi̱ni̱ i̱ ña̱ nunia' ndi̱vi'. Te̱ ni̱ xi̱ni̱ i̱ i̱i̱n kuei ya̱a̱. Te̱ ña̱ yoso̱' ti' ja̱a̱n' ndii, ña̱ xachuun' nda̱ku xiin' ña̱ ndi̱xa̱ nani' a̱. Te̱ sana'má nda̱ku a̱, te̱ tiin' nda̱ku tu̱ a̱ ñu'u̱.
66019012	Te̱ ndu̱chi' nuu̱' a̱ ndii, yi'é a̱ nde̱e̱ naa ñu'u̱ ndatin. Te̱ xíni' a̱ ndii, yoo kua'a̱' tivi̱. Te̱ i̱i̱n' a̱ ndii, yoso̱' i̱i̱n kivi̱' ña̱ nde̱e̱ i̱i̱n ne̱ yivi̱' xïní, süu̱' ja̱a̱n' ndii mi̱i' kui̱ti̱' a̱ xiní ña̱ ja̱a̱n'.
66019013	Te̱ ndi̱'i̱ ndo̱o̱ toto̱ a̱ ni̱ ka̱'ma̱ níi', te̱ tu̱'u̱n Ndiosí na̱ni' a̱.
66019014	Te̱ kua'a̱' ti̱'vi̱ te̱ xíin' kuenta ndi̱vi', te̱ ni'nu' toto̱ va̱'a̱ ya̱a̱ ndo̱o̱ va̱, kua'a̱n xiin' a̱ yoso̱' ra̱ kuei ya̱a̱.
66019015	Te̱ yu̱'u' a̱ ndii, keta' i̱i̱n ichi̱ xíin' va̱ ña̱ ti̱i̱n a̱ te̱ sa̱tu̱xu'ví a̱ sa̱kuu' ne̱ ndiee' i̱i̱n yivi̱'. Te̱ ka̱'ndi̱a̱ chuun' vie̱ a̱ nuu̱' ne̱ ja̱a̱n'. Te̱ kuei̱n ndo̱so̱' ña̱'a' a̱ nde̱e̱ naa xeín ndo̱so̱' te̱ yivi̱' uva, te̱ ta̱va̱' a̱ ti̱kui a̱. Te̱ te' ja̱a̱n' nduu' ña̱ xi'é xa̱va̱'a̱ Ndiosí, ña̱ ka'nu' koo' chukuu', xini a̱ ne̱ ja̱a̱n'.
66019016	Te̱ nuu̱' toto̱ a̱ xiin' si̱'i̱n a̱ ndii, yoso̱' kivi̱' ña̱ ka'án ndii: “Ña̱ xa'ndia chuun' kuu' nu̱u' nuu̱' sa̱kuu' te̱ xa'ndia chuun' kuu' nu̱u'. Xto̱'o̱ kuu' nu̱u' nuu̱' sa̱kuu' xto̱'o̱.” Sa̱kan' yoso̱' a̱.
66019017	Sa̱kan' te̱ ni̱ xi̱ni̱ i̱ iin' i̱i̱n ángele nuu̱' ñu̱'u̱. Te̱ ni̱ ka'a̱n ti'e' a̱ xiin' sa̱kuu' nuu̱' sa̱a̱, ti' ta'nu' ndi̱vi' ndii: ―Ni̱a̱'a̱ ndo̱', te̱ na̱kaya̱ ndo̱', te̱ ko̱o̱ mani̱' va̱ ndo̱' ña̱ xaxi̱' xa̱kuaa̱' sa̱a̱ Ndiosí.
66019018	Ni̱a̱'a̱ ndo̱', te̱ ka̱xi̱' ndo̱' ñu̱'u' nde'i̱ te̱ xa'ndia chuun' kuu' nu̱u', xiin' ñu̱'u' nde'i̱ te̱ xíin' kuu' nuu̱', xiin' ñu̱'u' nde'i̱ te̱ xíin' ndi̱e̱e' va̱, xiin' ñu̱'u' nde'i̱ kuei, xiin' te̱ yoso̱' ri'. Ni̱a̱'a̱ ndo̱', te̱ ka̱xi̱' ndo̱' ñu̱'u' nde'i̱ sa̱kuu' nuu̱' ne̱ yivi̱', naa kuu' ñu̱'u' nde'i̱ ne̱ xika' ndiká xiin' ñu̱'u' nde'i̱ ne̱ xiko' ni'i' i̱i̱n xto̱'o̱, te̱ ka̱xi̱' tu̱ ndo̱' ñu̱'u' nde'i̱ ne̱ ka'nu', xiin' ñu̱'u' nde'i̱ ne̱ nda'vi so̱'o̱ ―ni̱ kachi̱ ángele.
66019019	Sa̱kan' te̱ ni̱ xi̱ni̱ i̱ ña̱ ni̱ ndu̱i̱i̱n ti' i̱yo̱ va̱ kaa', xiin' te̱ xa'ndia chuun' kuu' nu̱u' nuu̱' ne̱ yivi̱' i̱i̱n yivi̱', xiin' sa̱kuu' te̱ xíin' ra̱, te̱ ku̱nta'an' ri' xiin' ña̱ yoso̱' kuei ya̱a̱ xiin' te̱ xíin' a̱.
66019020	Sa̱kan' te̱ ni̱ xi̱ku'u̱n ti' i̱yo̱ va̱ kaa' ja̱a̱n' xiin' te̱ ka'án tiakú tu̱n vixi̱, te̱ ni̱ xa̱a̱ chu̱u̱n ka'nu'. Te̱ xiin' chu̱u̱n ja̱a̱n' ni̱ xi̱ni̱ xa'an' ra̱ ne̱ yivi̱', ne̱ ni̱ na̱ti̱i̱n tuni̱ ti' ja̱a̱n', te̱ ni̱ sa̱ka'nu' tu̱ ni̱a̱ ña̱ niania' ri'. Te̱ ni̱ sko̱'ni' tiaku Ndiosí ti' i̱yo̱ kaa' ja̱a̱n' xiin' te̱ ka'án tiakú tu̱n vixi̱ ja̱a̱n' mi̱ni̱ mii' ndatin ñu'u̱ xiin' azufre.
66019021	Te̱ ni̱ xa̱'ni̱' ña̱ yoso̱' kuei sa̱kuu' i̱nga̱ ne̱ ni̱ ku̱nta'an' xiin' a̱ ja̱a̱n' xiin' ichi̱ ña̱ keta' yu̱'u' a̱ ja̱a̱n'. Te̱ ni̱ nda̱'ni̱ va̱ sa̱kuu' sa̱a̱ ja̱a̱n' kii̱' ni̱ xa̱xi̱' ri' ñu̱'u' nde'i̱ ne̱ ja̱a̱n'.
66020001	Sa̱kan' te̱ ni̱ xi̱ni̱ i̱ kua'a̱n nu̱u̱ i̱i̱n ángele nde̱e̱ ndi̱vi', te̱ ni'i' a̱ nda̱'a' ña̱ nuniá' yi'e' yavi̱ kunu va̱ ja̱a̱n'. Te̱ ni'i' tu̱ a̱ i̱i̱n ka̱rena chie̱.
66020002	Te̱ ni̱ na̱ti̱i̱n ángele ja̱a̱n' kua̱ku', ti' nduu' koo̱' ya̱ta' i̱i̱n yivi̱', ti' na̱ni' diablo, ña̱ nduu' ña̱ ndi̱va̱'a̱, te̱ na̱ni' tu̱ ri' ña̱ tiin' kua̱chi̱. Te̱ ni̱ sa̱tiín ña̱'a' a̱, te̱ sa̱kan' ko̱o̱ ri' ko̱tii̱n ri' i̱i̱n mií kuiya̱.
66020003	Te̱ ni̱ sko̱'ni' a̱ ri' ti̱xi̱n yavi̱ kunu va̱ ja̱a̱n', te̱ ni̱ nda̱si̱ i̱'nu̱ kutu̱' a̱ ri' yavi̱ ja̱a̱n', te̱ ni̱ chi̱ndu'u̱' a̱ sello Ndiosí xata̱' yi'e' yavi̱ ja̱a̱n' te̱ kü̱vi̱ ku̱ni̱ xa'an' ka̱ ri' ne̱ ndi̱e̱e̱' i̱i̱n yivi̱' nde̱e̱ xinu̱ i̱i̱n mií kuiya̱ ja̱a̱n'. Ndisu̱ kii̱' ndi̱'i̱ xinu̱ i̱i̱n mií kuiya̱ ja̱a̱n' ndii, kuní a̱ ña̱ ndaxi̱n' ti' ja̱a̱n' i̱i̱n xa'a'.
66020004	Sa̱kan' te̱ ni̱ xi̱ni̱ i̱ ita' tei̱ ka'nu' mii' ni̱ xi̱ku̱ndiee̱ ne̱ ni̱ na̱ti̱i̱n ndi̱e̱e̱' te̱ sa̱na'má ni̱a̱. Ne̱ ja̱a̱n' nduu' ne̱ ni̱ ke̱ndoso̱' ne̱ yivi̱' suku̱n' xa'a̱' ña̱ ni̱ ndi̱e̱e̱ yu̱'u' ni̱a̱ xa'a̱' Jesús xiin' xa'a̱' tu̱'u̱n Ndiosí, te̱ xiin' xa'a̱' ña̱ nï̱ xa̱ka'nu' tu̱ ni̱a̱ ti' i̱yo̱ va̱ kaa' ja̱a̱n', te̱ ni̱ nde̱e̱ nï̱ xa̱ka'nu' tu̱ ni̱a̱ ña̱ niania' ri', te̱ nï̱ na̱ti̱i̱n tu̱ ni̱a̱ tuni̱ ri' ti'e̱' ni̱a̱, uun xata̱' nda̱'a' ni̱a̱. Te̱ ne̱ ja̱a̱n' ndii, ni̱ na̱ti̱a̱ku̱ ni̱a̱, te̱ ta̱xi̱ Ndiosí ndi̱e̱e̱' ni̱a̱ te̱ ka̱'ndi̱a̱ chuun' ni̱a̱ xiin' Cristo i̱i̱n mií kuiya̱ ja̱a̱n'.
66020005	Te̱ ña̱ yo̱'o̱' nduu' i̱chi' nu̱u' ña̱ sa̱na̱tiaku Ndiosí ne̱ ni̱ xi'i̱. Ndisu̱ sa̱va̱ tu̱ku̱ ne̱ ni̱ xi'i̱ ndii, nï̱ na̱ti̱a̱ku̱ ni̱a̱ xiin' ne̱ ja̱a̱n', süu̱' ja̱a̱n' ndii na̱ti̱a̱ku̱ ni̱a̱ nde̱e̱ kii̱' xinu̱ i̱i̱n mií kuiya̱ ja̱a̱n'.
66020006	Te̱ ne̱ ni̱ na̱ti̱a̱ku̱ ña̱ nu̱u' ja̱a̱n' ndii, sañu'u' va̱ ña̱'a' Ndiosí, te̱ nduu' ni̱a̱ ndi̱ti̱a̱ a̱. Sa̱kan' na ña̱ xi'í ña̱ uvi̱ ndii, kö̱o̱' ndi̱e̱e̱' kumi' a̱ nuu̱' kivi̱' ñu̱u̱ ne̱ ja̱a̱n'. Süu̱' ja̱a̱n' ndii ku̱ndu̱u̱ ni̱a̱ sutu̱ xika' nuu' nuu̱' Ndiosí xiin' nuu̱' Cristo. Te̱ ka̱'ndi̱a̱ chuun' ni̱a̱ xiin' a̱ i̱i̱n mií kuiya̱ ja̱a̱n'.
66020007	Te̱ kii̱' xinu̱ i̱i̱n mií kuiya̱ ja̱a̱n' ndii, ndoo̱ ndiká ña̱ ndi̱va̱'a̱ ja̱a̱n' yavi̱ kunu mii' ndasi i̱'nu̱ a̱ ja̱a̱n',
66020008	te̱ ke̱ta̱ a̱ yavi̱ ja̱a̱n', te̱ ku'u̱n a̱ te̱ ku̱ni̱ xa'an' a̱ sa̱kuu' ne̱ yivi̱' i̱i̱n yivi̱', ña̱ nduu' Gog xiin' Magog mii' ndiee' ne̱ ndasi' ta'an' xiin' Ndiosí. Te̱ sa̱ndu̱i̱i̱n ña̱ ndi̱va̱'a̱ ja̱a̱n' sa̱kuu' ne̱ ndiee' ñu̱u̱ ja̱a̱n' te̱ ku̱nta'an' a̱ xiin' ne̱ nduu' kuenta Ndiosí. Te̱ ne̱ ja̱a̱n' ndii, ku̱u̱ kua'a̱' koo' chukuu' ni̱a̱ nde̱e̱ naa kua'a̱' ñu̱ti' ña̱ ndiee' yu̱'u' mi̱ni̱ ka'nu'.
66020009	Te̱ ni̱ kiku̱ ra̱ sa̱a̱ kua'a̱n nuu̱' ñu̱'u' i̱i̱n yivi̱', te̱ ni̱ xi̱nu̱ndu̱u̱ ra̱ ñu̱u̱ ña̱ ndani̱ Ndiosí mii' ndi̱e̱e̱' ne̱ nduu' kuenta a̱. Ndisu̱ ni̱ nu̱u̱ ñu'u̱, ña̱ ni̱ ki̱e̱e̱ ndi̱vi', te̱ ni̱ xa̱'mi̱ ndo̱o̱ a̱ sa̱kuu' te̱ ja̱a̱n'.
66020010	Te̱ ña̱ ndi̱va̱'a̱, ña̱ ni̱ xi̱ni̱ xa'an' ne̱ ja̱a̱n' ndii, ni̱ sko̱'ni' ña̱'a' Ndiosí nu̱u' ñu'u̱ ña̱ ndatin xiin' azufre, ña̱ kaa' nde̱e̱ naa mi̱ni̱, mii' xa̱ ni̱ sko̱'ni' a̱ ti' i̱yo̱ va̱ kaa' ja̱a̱n' xiin' te̱ ka'án tiakú tu̱n vixi̱ ja̱a̱n', te̱ sa̱ndo'o' ña̱'a' a̱ xiin' ñu'u̱ ja̱a̱n' ndu̱vi' xiin' ñu̱u nde̱e̱ ndi'i' ni̱ kivi̱'.
66020011	Sa̱kan' te̱ ni̱ xi̱ni̱ i̱ i̱i̱n tei̱ ya̱a̱ tun' ka'nu'. Te̱ ni̱ xi̱ni̱ tu̱ i̱ ndu'u̱' te̱ xa'ndia chuun' nuu̱' tun' ja̱a̱n', te̱ i̱i̱n yivi̱' xiin' ndi̱vi' ndii, ni̱ xi̱nu̱ a̱ nuu̱' a̱, te̱ nï̱ ni'i̱' a̱ mii' ku̱ndi̱e̱e̱ a̱.
66020012	Sa̱kan' te̱ ni̱ xi̱ni̱ i̱ ne̱ ni̱ xi'i̱, ne̱ ka'nu' xiin' ne̱ nda'vi so̱'o̱, te̱ ita' ni̱a̱ ya̱ti̱n nuu̱' tei̱ ka'nu' ja̱a̱n'. Te̱ ni̱ nuni̱a̱' kua'a̱' tu̱tu̱. Sa̱kan' te̱ ni̱ nuni̱a̱' tu̱ i̱nga̱ tu̱tu̱ mii' yoso̱' kivi̱' ne̱ kumi' kivi̱' ñu̱u̱ ña̱ kö̱o̱' kivi̱' ndi'i'. Te̱ ne̱ ni̱ xi'i̱ ndii, ni̱ sa̱na'má ña̱'a' Ndiosí sa̱a̱ nii' yoso̱' nuu̱' tu̱tu̱ kua'a̱' ja̱a̱n', ña̱ ka'án xa'a̱' ña̱ ni̱ xa̱a̱ ni̱a̱.
66020013	Sa̱kan' te̱ sa̱kuu' ne̱ ni̱ xi'i̱ ñu'u' mi̱ni̱ ka'nu' ndii, ni̱ sa̱na̱kua'a a̱ ña̱'a' mi̱ni̱ ja̱a̱n' nda̱'a' Ndiosí te̱ na'ma̱ ni̱a̱. Te̱ sa̱kan' tu̱ ña̱ xi'í xiin' yavi̱ ndi̱i̱ ja̱a̱n' ndii, ni̱ sa̱na̱kua'a tu̱ a̱ ja̱a̱n' nda̱'a' Ndiosí ne̱ ni̱ xi'i̱, ne̱ kumi' a̱, te̱ na'ma̱ ni̱a̱. Te̱ ni̱ sa̱na'má Ndiosí i̱'i̱n ne̱ yivi̱' ja̱a̱n' xa'a̱' ña̱ ni̱ xa̱a̱ ni̱a̱.
66020014	Sa̱kan' te̱ ni̱ xiti̱a̱ i̱'nu̱ tu̱ mi̱i' ña̱ xi'í ja̱a̱n' xiin' yavi̱ ndi̱i̱ ja̱a̱n' mi̱ni̱ mii' ndatin ñu'u̱ ja̱a̱n'. Te̱ mi̱ni̱ ñu'u̱ ja̱a̱n' nduu' ña̱ xi'í ña̱ uvi̱.
66020015	Te̱ ne̱ yöso̱' kivi̱' nuu̱' tu̱tu̱ mii' yoso̱' kivi̱' ne̱ kumi' kivi̱' ñu̱u̱ ña̱ kö̱o̱' kivi̱' ndi'i' ja̱a̱n' ndii, ni̱ xiti̱a̱ i̱'nu̱ ni̱a̱ mi̱ni̱ mii' ndatin ñu'u̱ ja̱a̱n'.
66021001	Sa̱kan' te̱ ni̱ xi̱ni̱ i̱ ndi̱vi' xa̱a' xi̱i̱n' i̱i̱n ñu̱'u' i̱i̱n yivi̱' xa̱a'. Sa̱kan' ña̱ ndi̱vi' ña̱ nu̱u' xiin' ñu̱'u' i̱i̱n yivi̱' ña̱ nu̱u' ndii, xa̱ ni̱ xka'ndi̱a̱ a̱. Te̱ kö̱o̱' ka̱ tu̱ mi̱ni̱ ka'nu'.
66021002	Sa̱kan' te̱ ni̱ xi̱ni̱ yu'u̱, Juan, ñu̱u̱ ña̱ na̱ni' Jerusalén xa̱a', ña̱ su̱'u̱n. Te̱ ni̱ ke̱ta̱ a̱ ndi̱vi' mii' ndu'u̱' Ndiosí, te̱ nuu' a̱. Te̱ yoo tu̱'va̱ a̱ nde̱e̱ naa i̱i̱n ña̱'a' kii̱' ndasanda̱tu̱n' xiin' mi̱i' a' xa'a̱' i̱i̱' a'.
66021003	Te̱ ni̱ xi̱ni̱ so̱'o̱ i̱ i̱i̱n tachi̱' yu̱'u' ña̱ keta' ndi̱vi' mii' iin' tei̱ ka'nu' ka'án ti'e' a̱ ndii: ―Ko̱to̱ ndo̱', yo'o' iin' vi̱'e̱ mii' yoo Ndiosí xiin' ne̱ yivi̱' vi̱ti̱n, te̱ ne̱ ja̱a̱n' ku̱ndu̱u̱ ne̱ ñu̱u̱ a̱, te̱ mi̱i' a̱ ka̱ka̱ te̱i̱n ni̱a̱, te̱ ku̱ndu̱u̱ a̱ Ndiosí ni̱a̱.
66021004	Te̱ sa̱na̱yaa' a̱ ndu̱chi' nuu̱' ni̱a̱, ña̱ ni̱ xa̱ku̱ ni̱a̱. Te̱ kü̱vi̱ ka̱ ni̱a̱, te̱ kuä̱ku̱ ka̱ tu̱ ni̱a̱, te̱ ni̱ nde̱e̱ ndä'vi ka̱ ni̱ tu̱ ku̱ni̱ ni̱a̱, te̱ sa̱kan' tu̱ kü̱ni̱ u'vi̱ ka̱ ni̱a̱. Kua̱chi̱ ndii xa̱ ni̱ xka'ndi̱a̱ i̱i̱n yivi̱' ya̱ta' ―ni̱ kachi̱ tachi̱' yu̱'u' ja̱a̱n'.
66021005	Sa̱kan' te̱ ni̱ ka'a̱n ña̱ ndu'u̱' nuu̱' tei̱ ka'nu' ja̱a̱n' ndii: ―Ko̱to̱ ndo̱', ndasaxa̱a' i̱ sa̱kuu' ña̱'a̱ ―ni̱ kachi̱ a̱. Te̱ ni̱ ka'a̱n tu̱ a̱ xiin' i̱ ndii: ―Ke̱'i̱ u̱n' tu̱'u̱n yo'o', sa̱kan' ña̱ ña̱ nda̱ku nduu' a̱, te̱ nduu' tu̱ a̱ ña̱ xata'a̱n i̱ni̱ ne̱ yivi̱' ku̱ni̱ ni̱a̱ ―ni̱ kachi̱ a̱.
66021006	Te̱ ni̱ ka'a̱n tu̱ a̱ xiin' i̱ ndii: ―Xa̱ ni̱ xinu̱ a̱. Yu'u̱ ndii, yoo i̱ ña̱ nu̱u', te̱ yoo tu̱ i̱ ña̱ so'o̱' ndi'i'. Te̱ nduu' i̱ ña̱ nu̱u', te̱ nduu' tu̱ i̱ ña̱ so'o̱' ndi'i'. Te̱ ne̱ ichí ti̱kui ndii, ta̱xi̱ so̱'o̱ i̱ ko̱'o̱ ni̱a̱ ti̱kui ti̱ko̱'yo', te' taxi' kivi̱' ñu̱u̱ ña̱ kö̱o̱' kivi̱' ndi'i'.
66021007	Te̱ yo̱o̱ ka̱ ka̱nando nuu̱' tu̱ndo'o̱' ña̱ xka'ndi̱a̱ ni̱a̱ ndii, na̱ti̱i̱n ni̱a̱ sa̱kuu' ña̱ va̱'a̱ sa̱a̱ i̱. Te̱ ku̱ndu̱u̱ i̱ Ndiosí ni̱a̱, te̱ ku̱ndu̱u̱ ni̱a̱ si'e̱ i̱.
66021008	Ndisu̱ sa̱kuu' ne̱ kasi yu̱'u' xa'a̱' i̱, xiin' ne̱ ï̱ni̱ xini yu'u̱, xiin' ne̱ xaa' kua̱chi̱ ni̱a̱'a, xiin' ne̱ xa'ni̱' ne̱ yivi̱', xiin' ne̱ kumi' musa, xiin' ne̱ xaa' ña̱ kuini̱', xiin' ne̱ xaka'nu' ndiosí saka, xiin' sa̱kuu' ne̱ ka'án tu̱n vixi̱ ndii, ku'u̱n ni̱a̱ mi̱ni̱ mii' ndatin ñu'u̱ xiin' azufre. Te̱ mi̱ni̱ ñu'u̱ ja̱a̱n' nduu' mii' ku̱vi̱ ni̱a̱, ña̱ uvi̱ ―kachi a̱.
66021009	Sa̱kan' te̱ ni̱ ki̱xi̱n i̱i̱n ángele ña̱ uxa̱ ta'an, ña̱ ni̱ ni'i̱ uxa̱ ta'an ko'o̱' mii' ñu'u' chitu' vi̱' uxa̱ ta'an kui'e̱ ña̱ so'o̱' ndi'i', te̱ ni̱ ka'a̱n a̱ xiin' i̱ ndii: ―To'o̱' xiin' i̱, te̱ nia'a̱ i̱ yo'ó ña' xito' tu̱nda'a̱', ña' ku̱ndu̱u̱ ña' si'i Mbe̱e̱ Lulu ―ni̱ kachi̱ a̱ xiin' i̱.
66021010	Te̱ ni̱ nia'a̱ Espíritu yu'u̱ i̱i̱n ña̱ satuví, ña̱ ja̱a̱n' nduu' i̱i̱n i̱ku' chie̱ sukun va̱, te̱ ni̱ sa̱nia'á yu'u̱ ñu̱u̱ chie̱ Jerusalén xa̱a', ña̱ su̱'u̱n. Te̱ ni̱ ke̱ta̱ a̱ ndi̱vi' mii' ndu'u̱' Ndiosí, te̱ nuu' a̱.
66021011	Te̱ ñu̱u̱ ja̱a̱n' ndii, yi'é va̱ xa'a̱' ña̱ i̱kan' yoo Ndiosí. Te̱ nda̱tu̱n' yi'é a̱ nde̱e̱ naa yuu̱' ña̱ ndiaa ya'vi' xa̱va̱'a̱, nde̱e̱ naa yuu̱' ña̱ nani' jaspe, ña̱ nda̱tu̱n' nde̱e̱ naa yuu̱' ta̱ta̱.
66021012	Te̱ ndasi i̱'nu̱ a̱ xiin' nama̱ chie̱ sukun va̱. Te̱ yoo uxi̱ uvi̱ ta'an yi'e' a̱. Te̱ iin' i̱i̱n ángele nuu̱' i̱'i̱n yi'e' ja̱a̱n'. Te̱ yoso̱' kivi̱' i̱i̱n ti̱'vi̱ ne̱ Israel nuu̱' ña̱ ndasi' i̱'i̱n yi'e' ja̱a̱n'.
66021013	Te̱ yoo uni̱ ta'an yi'e' xi̱i̱n' a̱ mii' keta' ñu̱'u̱. Te̱ xi̱i̱n' a̱ nda̱'a' kua̱'a̱ e̱' ndii, yoo tu̱ uni̱ ta'an yi'e' a̱. Te̱ xi̱i̱n' a̱ nda̱'a' i̱ti̱n e̱' ndii, yoo tu̱ uni̱ ta'an yi'e' a̱. Te̱ sa̱kan' tu̱ xiin' a̱ mii' ketá ñu̱'u̱ ndii, yoo uni̱ ta'an yi'e' a̱.
66021014	Te̱ xa'a̱' nama̱ a̱ ndii, ni̱ kua̱'a̱ a̱ xiin' uxi̱ uvi̱ ta'an yuu̱' na'nu'. Te̱ nuu̱' i̱'i̱n yuu̱' ja̱a̱n' yoso̱' kivi̱' i̱'i̱n te̱ ni̱ ti̱a̱nu̱' Mbe̱e̱ Lulu sania'á i̱chi' a̱.
66021015	Te̱ ni'i' ángele, ña̱ ni̱ ka'a̱n xiin' i̱ ja̱a̱n', i̱i̱n ndu̱ku̱, tun' ki'in' ku̱'va̱ a̱, tun' ni̱ kua̱'a̱ xiin' oro, te̱ ki̱'i̱n ku̱'va̱ a̱ ñu̱u̱ Jerusalén xa̱a' ja̱a̱n', yi'e' a̱ xiin' nama̱ a̱.
66021016	Ñu̱u̱ ja̱a̱n' ndii, i̱i̱n kachi ndiká a̱, te̱ sa̱kan' ña̱ nani̱' a̱. Te̱ ni̱ ki̱'i̱n ku̱'va̱ ángele ñu̱u̱ ja̱a̱n' xiin' tun' ja̱a̱n'. Te̱ ña̱ nani̱' a̱, xiin' ña̱ ndiká a̱, xiin' ña̱ sukun a̱ ndii, uvi̱ mií uvi̱ ciento kilómetro kumi' i̱'i̱n a̱.
66021017	Te̱ ni̱ ki̱'i̱n ku̱'va̱ ángele ja̱a̱n' nama̱ ñu̱u̱ ja̱a̱n' xiin' i̱i̱n ña̱ ki'in' ku̱'va̱ ne̱ yivi̱'. Te̱ kumi' a̱ ciento uvi̱ xi̱ko̱ ku̱mi' sa̱a̱ nani̱' nde̱e̱ kondo̱ nda̱'a' e̱' te̱ nde̱e̱ nuu̱' nda̱'a' e̱'.
66021018	Te̱ nama̱ ja̱a̱n' ndii, ni̱ kua̱'a̱ a̱ xiin' yuu̱' ña̱ nani' jaspe. Te̱ sa̱kuu' ña̱ nduu' kuenta ñu̱u̱ ja̱a̱n' ndii, ni̱ kua̱'a̱ a̱ xiin' mi̱i' ndi̱'i̱ oro. Te̱ oro ja̱a̱n' ndii, nde̱e̱ naa yuu̱' ta̱ta̱ ña̱ ni̱ ndo̱o̱ nduu' a̱.
66021019	Te̱ xa'a̱' nama̱ ñu̱u̱ ja̱a̱n' ndii, ndixin' a̱ xiin' sa̱kuu' nuu̱' yuu̱' ña̱ ndiaa ya'vi' xa̱va̱'a̱. Te̱ yuu̱' chie̱ ña̱ i̱i̱n ndii, ndixin' a̱ xiin' yuu̱' kuii̱' kua'a ña̱ nani' jaspe. Te̱ yuu̱' chie̱ ña̱ uvi̱ ndii, ndixin' a̱ xiin' yuu̱' ndi̱'e' ña̱ nani' zafiro. Te̱ yuu̱' chie̱ ña̱ uni̱ ndii, ndixin' a̱ xiin' yuu̱' kuii̱' ña̱ nani' ágata. Te̱ yuu̱' chie̱ ña̱ ku̱mi' ndii, ndixin' a̱ xiin' yuu̱' kuii̱' va̱ ña̱ nani' esmeralda.
66021020	Te̱ yuu̱' chie̱ ña̱ u'u̱n ndii, ndixin' a̱ xiin' yuu̱' ña̱ nani' ónice. Te̱ yuu̱' chie̱ ña̱ iñu̱ ndii, ndixin' a̱ xiin' yuu̱' kua'a ña̱ nani' cornalina. Te̱ yuu̱' chie̱ ña̱ uxa̱ ndii, ndixin' a̱ xiin' yuu̱' kuii̱' kuaan ña̱ nani' crisólito. Te̱ yuu̱' chie̱ ña̱ uni̱a̱ ndii, ndixin' a̱ xiin' yuu̱' kuii̱' kuaan tuún ña̱ nani' berilo. Te̱ yuu̱' chie̱ ña̱ íin ndii, ndixin' a̱ xiin' yuu̱' nda̱tu̱n' xa̱va̱'a̱ ña̱ nani' topacio. Te̱ yuu̱' chie̱ ña̱ uxi̱ ndii, ndixin' a̱ xiin' yuu̱' kuii̱' ndiaa' yi'é ña̱ nani' crisopraso. Te̱ yuu̱' chie̱ ña̱ uxi̱ i̱i̱n ndii, ndixin' a̱ xiin' yuu̱' kua'a kuaan ña̱ nani' jacinto. Te̱ yuu̱' chie̱ ña̱ uxi̱ uvi̱ ndii, ndixin' a̱ xiin' yuu̱' yi'é ndu̱kun' ña̱ nani' amatista.
66021021	Te̱ i̱'i̱n uxi̱ uvi̱ sa̱a' vitu̱' yi'e' ñu̱u̱ ja̱a̱n' ndii, ni̱ kua̱'a̱ a̱ xiin' yuu̱' xiñu̱ ña̱ nani' perla. Te̱ ya̱'ya̱ ñu̱u̱ ja̱a̱n' ndii, ni̱ kua̱'a̱ a̱ xiin' mi̱i' ndi̱'i̱ oro, te̱ nda̱tu̱n' a̱ nde̱e̱ naa yuu̱' ta̱ta̱.
66021022	Te̱ nï̱ xi̱ni̱ i̱ i̱i̱n yu̱kun' ñu̱u̱ Jerusalén xa̱a' ja̱a̱n', sa̱kan' ña̱ mi̱i' xto̱'o̱ e̱' Ndiosí, ña̱ ka'nu' koo' chukuu', xiin' Mbe̱e̱ Lulu nduu' yu̱kun' ja̱a̱n'.
66021023	Te̱ ñu̱u̱ ja̱a̱n' ndii, küní a̱ ñu̱'u̱, te̱ ni̱ nde̱e̱ küní tu̱ a̱ yoo̱', sa̱kan' ña̱ mi̱i' Ndiosí yi'é nuu̱' ñu̱u̱ ja̱a̱n'. Te̱ Mbe̱e̱ Lulu nduu' ña̱ tuún ñu̱u̱ ja̱a̱n'.
66021024	Te̱ ka̱ka̱ ne̱ yivi̱' i̱i̱n yivi̱' nuu̱' ña̱ yi'é ñu̱u̱ ja̱a̱n'. Te̱ te̱ xa'ndia chuun' kuu' nu̱u' nuu̱' ne̱ yivi̱' i̱i̱n yivi̱' ndii, sa̱na̱kua'a ra̱ sa̱kuu' ña̱ nda̱tu̱n' ra̱ xiin' ña̱ ka'nu' ra̱ nuu̱' ñu̱u̱ ja̱a̱n'.
66021025	Te̱ vitu̱' yi'e' ñu̱u̱ ja̱a̱n' ndii, ndu̱vi' ko̱o̱ nunia' a̱, sa̱kan' ña̱ kö̱o̱' ñu̱u i̱kan'.
66021026	Te̱ sa̱na̱kua'a sa̱kuu' ne̱ yivi̱' i̱i̱n yivi̱' sa̱kuu' ña̱ nda̱tu̱n' ni̱a̱, xiin' sa̱kuu' ña̱ ka'nu' ni̱a̱ nuu̱' ñu̱u̱ ja̱a̱n'.
66021027	Te̱ kö̱o̱' kivi̱' ko̱'ni̱ nde̱e̱ i̱i̱n ne̱ xaa' ña̱ ni̱a̱'a ñu̱u̱ ja̱a̱n', ni̱ nde̱e̱ ne̱ xaa' ña̱ ka̱'a̱n, ni̱ nde̱e̱ ne̱ ka'án tu̱n vixi̱, süu̱' ja̱a̱n' ndii ne̱ yoso̱' kivi̱' nuu̱' tu̱tu̱ mii' yoso̱' kivi̱' ne̱ kumi' kivi̱' ñu̱u̱ ña̱ kö̱o̱' kivi̱' ndi'i', ña̱ nduu' tu̱tu̱ Mbe̱e̱ Lulu ja̱a̱n', kui̱ti̱' ku̱vi̱ xka'ndi̱a̱ i̱kan'.
66022001	Sa̱kan' te̱ ni̱ sa̱nia'á ángele ja̱a̱n' yu'u̱ i̱i̱n i̱ti̱a̱ mii' kua'a̱n ti̱kui, te' taxi' kivi̱' ñu̱u̱ ña̱ kö̱o̱' kivi̱' ndi'i'. Te̱ ti̱kui ja̱a̱n' ndii, xiñu̱ ra' nde̱e̱ naa yuu̱' ta̱ta̱. Te̱ xa'a̱' tei̱ ka'nu' Ndiosí xiin' Mbe̱e̱ Lulu kiee' ra'.
66022002	Te̱ kua'a̱n ra' ma̱'in' ya̱'ya̱ ñu̱u̱ ja̱a̱n'. Te̱ iin' i̱i̱n nda̱a̱' i̱tun', tun' kuun' nduu̱' ña̱ taxi' kivi̱' ñu̱u̱ ña̱ kö̱o̱' kivi̱' ndi'i' nda̱'a', i̱'i̱n ta'vi' yu̱'u' i̱ti̱a̱ ja̱a̱n'. Te̱ uxi̱ uvi̱ nuu̱' nduu̱' kuun' nda̱'a' tun' ja̱a̱n' i̱'i̱n kuiya̱. Te̱ i̱i̱n nda̱a̱' nuu̱' nduu̱' kuun' nda̱'a' nu̱' i̱'i̱n yoo̱' kua'a̱n. Te̱ xiin' yuku̱ tun' ja̱a̱n' ku̱ntatan' sa̱kuu' nuu̱' ne̱ yivi̱'.
66022003	Te̱ kö̱o̱' kivi̱' ka̱ na̱cha̱'a̱n ne̱ yivi̱' i̱kan'. Te̱ ñu̱u̱ ja̱a̱n' kui̱i̱n tei̱ ka'nu' Ndiosí xiin' Mbe̱e̱ Lulu ja̱a̱n'. Te̱ sa̱ka'nu' ña̱'a' ne̱ xika' nuu' nuu̱' a̱.
66022004	Te̱ ku̱ni̱ ne̱ ja̱a̱n' nuu̱' Ndiosí, te̱ ko̱so̱' kivi̱' a̱ ti'e̱' ni̱a̱.
66022005	Te̱ kö̱o̱' ka̱ ñu̱u i̱kan', te̱ küní ka̱ tu̱ a̱ ko̱tuu̱n ñu'u̱ nuu̱' ni̱a̱, te̱ ni̱ nde̱e̱ küní tu̱ a̱ ko̱tuu̱n ñu̱'u̱, sa̱kan' ña̱ ña̱ yi'é xto̱'o̱ e̱' Ndiosí ku̱ndu̱u̱ ñu'u̱ nuu̱' ni̱a̱. Te̱ ka̱'ndi̱a̱ chuun' ni̱a̱ nde̱e̱ ndi̱'i̱ ni̱ kivi̱'.
66022006	Sa̱kan' te̱ ni̱ ka'a̱n a̱ xiin' i̱ ndii: ―Ña̱ nda̱ku nduu' sa̱kuu' tu̱'u̱n yo'o', te̱ nduu' tu̱ a̱ ña̱ xata'a̱n i̱ni̱ ne̱ yivi̱' ku̱ni̱ ni̱a̱. Sa̱kan' na xto̱'o̱ e̱' Ndiosí, ña̱ saka'án nimá te̱ ka'án tiakú tu̱'u̱n a̱ ndii, ni̱ ti̱a̱nu̱' a̱ ángele, ña̱ nduu' kuenta a̱, te̱ nia'a̱ a̱ ne̱ xika' nuu' nuu̱' Ndiosí ña̱ xa̱ kuyatin' xka'ndi̱a̱.
66022007	―Ko̱to̱ va̱ ndo̱', nä̱'a' ka̱ te̱ na̱ndi̱ko' i̱, te̱ sañu'u' va̱ Ndiosí ne̱ saxinú ña̱ ka'án tu̱tu̱ yo'o', ña̱ ka'án xa'a̱' ña̱ ko̱o̱ ―ni̱ kachi̱ a̱.
66022008	Te̱ yu'u̱, Juan ndii, ni̱ xi̱ni̱ so̱'o̱ i̱, te̱ ni̱ xi̱ni̱ ndu̱chi' nuu̱' tu̱ i̱ sa̱kuu' ña̱ yoso̱' nuu̱' tu̱tu̱ yo'o'. Te̱ kii̱' ndi̱'i̱ ni̱ xi̱ni̱ so̱'o̱ e̱, xiin' kii̱' ndi̱'i̱ ni̱ xi̱ni̱ ndu̱chi' nuu̱' e̱ ndii, ni̱ na̱ka̱ndu'u̱' ndi̱e̱e̱ i̱ nuu̱' ángele, ña̱ ni̱ nia'a̱ ña̱ ja̱a̱n' nuu̱' i̱, te̱ sa̱ka'nu' ña̱'a' i̱.
66022009	I̱kan' te̱ ni̱ ka'a̱n ángele ja̱a̱n' xiin' i̱ ndii: ―¡Sä̱ka'nu' u̱n' yu'u̱! Kua̱chi̱ ndii ña̱ xika' nuu' nuu̱' Ndiosí xiin' u̱n' xiin' i̱nga̱ ne̱ ka'án tiakú tu̱'u̱n a̱ nduu' i̱, xiin' sa̱kuu' ne̱ saxinú ña̱ yoso̱' nuu̱' tu̱tu̱ yo'o'. I̱i̱n nda̱a̱' Ndiosí kui̱ti̱' sa̱ka'nu' u̱n' ―ni̱ kachi̱ a̱ xiin' i̱.
66022010	Te̱ ni̱ ka'a̱n ka̱ a̱ xiin' i̱ ndii: ―Tä̱xa̱'a̱ u̱n' nuu̱' ne̱ yivi̱' ña̱ yoso̱' nuu̱' tu̱tu̱ yo'o', ña̱ ka'án xa'a̱' ña̱ ko̱o̱. Kua̱chi̱ ndii xa̱ kuyatin' kivi̱' ña̱ ko̱o̱ sa̱kuu' ña̱ ja̱a̱n'.
66022011	Te̱ ne̱ xaa' ña̱ vä̱'a̱ ndii, naa sa̱a̱ ka̱ ni̱a̱ ña̱ ja̱a̱n', sa̱kan' tu̱ ne̱ xaa' ña̱ ni̱a̱'a ndii, naa sa̱a̱ ka̱ ni̱a̱ ña̱ ja̱a̱n'. Te̱ ne̱ xachuun' nda̱ku ndii, naa sa̱chuun' nda̱ku ka̱ ni̱a̱, sa̱kan' tu̱ ne̱ xaa' ña̱ kuní Ndiosí kui̱ti̱' ndii, naa sa̱a̱ ka̱ ni̱a̱ a̱.
66022012	―¡Ko̱to̱ va̱ ndo̱'! Nä̱'a' ka̱ te̱ na̱ndi̱ko' i̱, te̱ cha̱'vi̱ i̱ i̱'i̱n ne̱ yivi̱' sa̱a̱ nii' ni̱ xa̱chuun' ni̱a̱.
66022013	Te̱ yu'u̱ ndii, yoo' i̱ ña̱ nu̱u', te̱ yoo tu̱ i̱ ña̱ so'o̱' ndi'i'. Te̱ nduu' i̱ ña̱ nu̱u', te̱ nduu' tu̱ i̱ ña̱ so'o̱' ndi'i', te̱ nduu' i̱ ña̱ xi̱'na̱, te̱ nduu' tu̱ i̱ ña̱ ndi'i' ndo̱so̱'.
66022014	Te̱ sañu'u' va̱ Ndiosí yo̱o̱ ka̱ nduu' ne̱ natia' toto̱ ni̱a̱, sa̱kan' ña̱ xata'a̱n ka̱xi̱' ni̱a̱ nduu̱' ña̱ kuun' nda̱'a' tun' taxi' kivi̱' ñu̱u̱ ña̱ kö̱o̱' kivi̱' ndi'i', te̱ ko̱'ni̱ tu̱ ni̱a̱ yi'e' ñu̱u̱ Jerusalén xa̱a' ja̱a̱n'.
66022015	Ndisu̱ ne̱ cha'an' kuu' nde̱e̱ naa naya̱', xiin' ne̱ xaa' ña̱ kuini̱', xiin' ne̱ kumi' musa, xiin' ne̱ xa'ni̱' ne̱ yivi̱', xiin' ne̱ xaka'nu' ndiosí saka, xiin' ne̱ xtani̱ tu̱n vixi̱, xiin' ne̱ xini xa'an' ne̱ yivi̱' ndii, kü̱vi̱ ko̱'ni̱ ni̱a̱ ñu̱u̱ ja̱a̱n'.
66022016	Te̱ yu'u̱ Jesús ndii, xa̱ ni̱ ti̱a̱nu̱' i̱ i̱i̱n ángele, ña̱ nduu' kuenta i̱, te̱ ka'a̱n ndo̱so̱' a̱ xa'a̱' ña̱ ja̱a̱n' nuu̱' ndo'ó, ne̱ nakayá xa'a̱' i̱. Te̱ yu'u̱ nduu' si̱a̱ni' xika' David. Te̱ nduu' tu̱ i̱ tiuu̱n' chie̱ ti' keta' kua̱xi̱ kitu̱' ―ni̱ kachi̱ a̱ xiin' i̱.
66022017	Te̱ Espíritu Santo xiin' ña' tunda'á' ndii, ka'án ni̱a̱ xiin' Jesús ndii: ―Ni̱a̱'a̱ ―kachi ni̱a̱. Te̱ sa̱kuu' ne̱ xini so̱'o̱ ña̱ yo̱'o̱' ndii, na ka'a̱n tu̱ ni̱a̱ ndii: ―Ni̱a̱'a̱ ―kachi ni̱a̱. Te̱ yo̱o̱ ka̱ ichí ti̱kui ndii, ni̱a̱'a̱ ndo̱', te̱ yo̱o̱ ka̱ kuní ti̱kui ndii, ko̱'o̱ so̱'o̱ ndo̱' ti̱kui, te' taxi' kivi̱' ñu̱u̱ ña̱ kö̱o̱' kivi̱' ndi'i'.
66022018	Te̱ yu'u̱, Juan ndii, sakuni' ndi̱e̱e' i̱ yo̱o̱ ka̱ xini so̱'o̱ ña̱ yoso̱' nuu̱' tu̱tu̱ yo'o' xa'a̱' ña̱ ko̱o̱. Naa' chi̱ka̱nu' ndo̱so̱' yo̱o̱ ka̱ ndee ka̱ yu̱'u' nuu̱' tu̱tu̱ yo'o' ndii, sa̱ndo'o' ña̱'a' Ndiosí xiin' tu̱ndo'o̱' ña̱ yoso̱' nuu̱' tu̱tu̱ yo'o'.
66022019	Te̱ naa' sa̱ndoyo' yo̱o̱ ka̱ sa̱va̱ yu̱'u' ña̱ ka'án xa'a̱' ña̱ ko̱o̱, ña̱ yoso̱' nuu̱' tu̱tu̱ yo'o' ndii, tä̱xi̱ Ndiosí ka̱xi̱' ni̱a̱ nduu̱' ña̱ kuun' nda̱'a' tun' taxi' kivi̱' ñu̱u̱ ña̱ kö̱o̱' kivi̱' ndi'i', te̱ kü̱vi̱ tu̱ ko̱'ni̱ ni̱a̱ ñu̱u̱ su̱'u̱n, ña̱ ka'án tu̱tu̱ yo'o' xa'a̱' ja̱a̱n'.
66022020	Te̱ ña̱ ndiee' yu̱'u' sa̱kuu' ña̱ yoso̱' nuu̱' tu̱tu̱ yo'o' ka'án a̱ ndii: ―Nä̱'a' ka̱ te̱ na̱ndi̱ko' i̱ ―kachi a̱. Sa̱kan' na ku̱ndu̱u̱ a̱. Ni̱a̱'a̱, xto̱'o̱ ndu̱ Jesús.
66022021	Te̱ na sa̱ñu'u' va̱ xto̱'o̱ e̱' Jesucristo sa̱kuu' yoo', ne̱ nduu' kuenta a̱. Sa̱kan' na ku̱ndu̱u̱ a̱.
