40001001	Daytoy ti libro ti kapuonan ni Jesu-Cristo a nagtaud iti kaputotan ni David, a nagtaud met iti kaputotan ni Abraham.
40001002	(2-6a) Manipud ken ni Abraham agingga ken ni ari David, adtoy dagiti nailista a kaputotan: Abraham, Isaac, Jacob, Juda ken dagiti kakabsatna; sumaruno da Fares ken Zara nga annak ni Tamar; Esrom, Aram, Aminadab, Naason, Salmon, Boaz nga anak ni Rahab, Obed nga anak ni Ruth, Jesse ken ni ari David. (6b-11) Dagiti kaputotan manipud ken ni David agingga idi napagtalaw dagiti Israelita a kas balud ket naipanda idiay Babilonia: David, Solomon (putot ni David iti asawa idi ni Urias), Roboam, Abias, Asa, Josias, ken ni Jeconias agraman dagiti kakabsatna.
40001012	Dagiti kaputotan kalpasan ti pannakaipan dagiti Israelita idiay Babilonia agingga iti pannakayanak ni Jesus: Jeconias, Salatiel, Zorobabel, Abiud, Eliakim, Azor, Sadoc, Akim, Eliud, Eleazar, Matan, Jacob, Jose nga asawa ni Maria nga ina ni Jesus a maawagan iti Cristo.
40001017	Ngarud, adda 14 a kaputotan manipud ken Abraham agingga ken ni David. Sangapulo ket uppat met ti kaputotan manipud ken ni David agingga a naipan dagiti Israelita idiay Babilonia. Adda met 14 a kaputotan manipud pannakaipanda idiay Babilonia agingga iti pannakayanak ti Cristo.
40001018	Kastoy ti pakasaritaan ti pannakayanak ni Jesu-Cristo: Naitulag ni Maria nga inana a mayasawa ken ni Jose. Ngem sakbay ti panagkasarda, naammoan a masikogen ni Maria babaen iti pannakabalin ti Espiritu Santo.
40001019	Agsipud ta nasingpet a lalaki ni Jose a nakaitulaganna, ket dina kayat a maibabain ni Maria, pinanggepna nga isina a sililimed.
40001020	Ngem idi pampanunotenna daytoy, nagparang kenkuana ti anghel ti Apo iti maysa a tagtagainep. Kinunana, “Jose nga anak ni David, dika agamak a mangikasar ken ni Maria, ta aramid ti Espiritu Santo ti sikogna.
40001021	Ipasngaynanto ti maysa a lalaki ket panaganamto iti Jesus, agsipud ta isalakannanto dagiti tattaona kadagiti basbasolda.”
40001022	Naaramid amin daytoy tapno matungpal ti insao ti Apo babaen iti profeta:
40001023	“Agsikogto ti birhen a balasang. Ipasngaynanto ti maysa a lalaki, ket mapanagananto iti Immanuel a kayatna a sawen, ‘Adda kadatayo ti Dios.’”
40001024	Idi makariing ni Jose, tinungpalna ti imbaga ti anghel ket inkasarna ni Maria.
40001025	Ngem saanna a dinennaan ni Maria sakbay a nangipasngay iti anak a lalaki a pinanaganan ni Jose iti Jesus.
40002001	Nayanak ni Jesus iti ili a Betlehem idiay Judea, idi ni Herodes ti agdama nga ari. Saan a nabayag kalpasan ti pannakayanakna, adda mamasirib a lallaki a taga-daya a napan idiay Jerusalem.
40002002	“Sadino ti ayan ti ubing a nayanak nga ari dagiti Judio?” sinaludsodda. “Nakitami ti bituenna a nagparang idiay daya ket immaykami agdaydayaw kenkuana.”
40002003	Idi madamag daytoy ni ari Herodes, napalalo ti pannakariribukna, kasta met ti tunggal maysa a taga-Jerusalem.
40002004	Pinaayabanna ngarud dagiti panguloen a papadi ken mamaestro iti Linteg ket sinaludsodna kadakuada no sadino ti pakayanakan ti Cristo.
40002005	“Iti ili a Betlehem idiay Judea,” insungbatda, “ta daytoy ti insurat ti profeta:
40002006	‘Sika, Betlehem, iti daga ti Juda, Saanka a maudi kadagiti ili iti Juda; Ta tumaudto kenka ti maysa a pangulo A mangaywan iti ilik nga Israel.’”
40002007	Inayaban ngarud ni Herodes dagiti sangaili ket kinasaritana ida iti nalimed. Sinaludsodna kadakuada no kaano ti panagparang ti bituen.
40002008	Iti kasta, imbaonna ida idiay Betlehem ket imbilinna kadakuada, “Inkay sapulen a naimbag ti ubing; no masapulanyo, ipakaammoyonto kaniak tapno innak met agdaydayaw kenkuana.”
40002009	Pimmanawda ket idi addada iti dalan, nakitada manen daydi bituen a nagparang idiay daya. Idi makitada, anian a ragsakda, anian a rag-oda! Indaldalanna ida agingga a nagsardeng iti ngatoen ti balay a yan ti ubing.
40002011	Simrekda iti balay ket nakitada ti ubing ken ni Maria nga inana. Nagparintumengda a nagrukbab kenkuana. Kalpasanna, inruarda dagiti sagsagutda a balitok, insenso ken mirra ket indatonda kenkuana.
40002012	Idi agawidda iti ilida, sabalin a dalan ti nagnaanda ta iti tagtagainep, pinakdaaran ida ti Dios a didan agsubli ken ni Herodes.
40002013	Kalpasan ti ipapanaw dagiti mamasirib, nagparang ken ni Jose ti maysa nga anghel ti Apo, iti maysa a tagtagainep. Kinunana, “Bumangonka; inka ipakni dagiti agina idiay Egipto. Agyankayo sadiay agingga’t ibagak a pumanawkayo. Ta sapulento ni Herodes ti ubing tapno papapatayna.”
40002014	Bimmangon ni Jose, innalana dagiti agina ket nagrubbuatda iti dayta a rabii a napan idiay Egipto.
40002015	Nagyanda sadiay agingga’t ipapatay ni Herodes. Naaramid daytoy tapno matungpal ti insao ti Apo babaen iti profeta, “Manipud Egipto inayabak ti anakko.”
40002016	Napalalo a pungtot ni Herodes idi madlawna a sinikapan dagiti mamasirib. Iti kasta, imbilinna a mapapatay amin nga ubbing a lallaki nga agtawen iti dua wenno nababbaba iti ili a Betlehem ken kadagiti kabangibangna. Naibatay daytoy nga aramid iti kinuna dagiti sangaili maipapan iti panagparang ti bituen.
40002017	Natungpal ngarud ti impadto ni profeta Jeremias:
40002018	“Idiay Rama, nangngeg ti panagikkis, Dungdung-aw ken nasaem a sangsangit; Dungdung-awan ni Raquel dagiti annakna, Agsangsangit ket dina kayat ti maliwliwa, Ta natayda amin a padapada.”
40002019	Kalpasan a natay ni Herodes, nagparang iti tagtagainep ti maysa nga anghel ti Apo ken ni Jose idiay Egipto.
40002020	“Bumangonka,” kinuna ti anghel. “Yawidmon dagiti agina iti daga ti Israel. Natayen dagiti nagpanggep a mangpapatay iti ubing.”
40002021	Bimmangon ngarud ni Jose. Innalana dagiti agina ket nagsublida idiay Israel.
40002022	Ngem idi nadamag ni Jose a ni Arkelao nga anak ni Herodes ti simmukat nga ari ti Judea, nagbuteng a mapan sadiay. Babaen iti tagtagainep, napakdaaran manen ni Jose ket napan iti probinsia ti Galilea.
40002023	Nagtaeng iti ili a maawagan iti Nazaret. Iti kasta, natungpal ti kinuna dagiti profeta, “Maawaganto iti Nazareno.”
40003001	Iti dayta a tiempo, napan ni Juan a Mammuniag idiay let-ang ti Judea ket nangaskasaba.
40003002	“Agbabawikayo kadagiti basbasolyo,” kinunana, “agsipud ta asidegen ti Pagarian ti langit.”
40003003	Ni Juan ti kayat a sawen ni profeta Isaias idi kinunana, “Idiay let-ang, adda mangipukpukkaw: ‘Isaganayo ti dalan ti Apo, Pasayaatenyo ti pagnaanna!’”
40003004	Naabel a dutdot ti kamelio ti kawes ni Juan. Sinturon a lalat ti barikesna. Dudon ken diro ti taraonna.
40003005	Napan kenkuana dagiti tattao a naggapu idiay Jerusalem ken entero a probinsia ti Judea, agraman amin a dagdaga iti agsumbangir iti karayan Jordan.
40003006	Nagbabawida a silalatak kadagiti basbasolda ket binuniagan ida ni Juan idiay karayan Jordan.
40003007	Idi makita ni Juan dagiti adu a Fariseo ken Saduceo tapno agpabuniagda kenkuana, kinunana kadakuada: “Dakayo a kaputotan ti uleg, siasino ti nangibaga a malisianyo ti dusa a dandanin idissuor ti Dios?
40003008	Ipakitayo babaen iti aramidyo a nagbabawikayon kadagiti basbasolyo.
40003009	Diyo ipagarup a makalisikayo iti panagkunayo, ‘Uray ta amami ni Abraham.’ Ibagak kadakayo a kabaelan ti Dios a pagbalinen dagitoy a bato nga annak ni Abraham.
40003010	Naisaganan ti wasay a pangpukan kadagiti kayo agingga iti ramut; mapukan ket maipuor amin a kayo a di agbunga iti nasayaat.
40003011	Buniagankayo iti danum kas pakakitaan ti panagbalbaliwyo. Ngem ti umay a sumarsaruno kaniak buniagannakayto iti Espiritu Santo ken iti apuy. Dakdakkel ti pannakabalinna ngem siak; diak pay maikari a mangbitbit iti sandaliasna.
40003012	Adda kenkuana ti bigao a pangtaep iti irik. Urnongen ken idulinnanto ti irikna iti kamalig; ngem puorannanto ti taep iti apuy a di maiddep.”
40003013	Dimteng ni Jesus idiay Jordan a naggapu idiay Galilea tapno pabuniagan ken ni Juan.
40003014	Ngem kayat a lapdan ni Juan ket kinunana ken Jesus, “Siak koma ti rebbengna a buniagam, ngem apay nga umayka kaniak?”
40003015	“Bay-am a maaramid ita daytoy tapno matungpalta ti amin a pagayatan ti Dios,” insungbat ni Jesus. Immanamong ngarud ni Juan.
40003016	Apaman a nabuniagan ni Jesus, simmang-at a dagus manipud iti danum ket adtoy, naglukat kenkuana ti langit. Nakitana ti Espiritu ti Dios a bumabbaba a kas maysa a kalapati ket nagdisso kenkuana.
40003017	Ket kinuna ti maysa a timek a naggapu sadi langit, “Daytoy ti dungdungngoek nga Anak a pakaragsakak unay.”
40004001	Ti Espiritu inturongna ni Jesus idiay let-ang tapno sulisogen ti Diablo.
40004002	Kalpasan ti uppat a pulo nga aldaw ken rabii a saanna a pannangan, nabisinan ni Jesus.
40004003	Immasideg kenkuana ti Diablo ket kinunana, “No sika ti Anak ti Dios, pagbalinem a tinapay dagitoy a bato.”
40004004	Ngem insungbat ni Jesus, “Kuna ti Nasantoan a Surat, ‘Saan laeng a tinapay ti pagbiag ti tao no di pay ket ti tunggal balikas nga aggapu iti Dios.’”
40004005	Ti Diablo inturongna ni Jesus iti Nasantoan a Siudad ket impanna iti kangatoan a paset ti Templo,
40004006	sana kinuna, “No sika ti Anak ti Dios, tumappuakka man, agsipud ta kuna ti Nasantoan a Surat, ‘Bilinento ti Dios dagiti anghelesna a mangaywan kenka: Tapayaendakanto Tapno uray dagiti sakam saan a madunor iti bato.’”
40004007	Ngem insungbat ni Jesus, “Kuna met ti Nasantoan a Surat, ‘Dimo sulisogen ti Apo a Diosmo.’”
40004008	Impan ti Diablo iti nakangatngato a bantay ket impakitana kenkuana dagiti amin a pagarian ditoy lubong, agraman dayagda.
40004009	“Itedko kenka amin dagitoy,” kinuna ti Diablo, “no agparintumeng ken agdaydayawka kaniak.”
40004010	Insungbat ni Jesus, “Pumanawka, Satanas! Kuna ti Nasantoan a Surat, ‘Agdaydayawka iti Apo a Diosmo ket isu laeng ti pagserbiam.’”
40004011	Iti kasta, pimmanaw ti Diablo. Dimteng dagiti angheles ket nagserbida ken ni Jesus.
40004012	Idi nadamag ni Jesus a naibalud ni Juan, nagsubli idiay Galilea.
40004013	Saan a nagtaeng idiay Nazaret. Napan ketdi nagnaed idiay Capernaum, maysa nga ili iti igid ti Dan-aw ti Galilea, iti sakup dagiti daga ti Zabulon ken Neftali.
40004014	Naaramid daytoy tapno matungpal ti impadto ni profeta Isaias:
40004015	“Daga ti Zabulon, ken daga ti Neftali, Iti sibay ti dan-aw, iti ballasiw ti Jordan, Galilea a pagnaedan dagiti Hentil!
40004016	Dagiti tattao nga agnaed iti kasipngetan Nakitada ti naraniag a lawag! Ket kadagiti agnaed iti nasipnget a daga ni patay Nagraniag ti lawag!”
40004017	Manipud iti dayta a tiempo, rinugian ni Jesus ti nangasaba: “Agbabawikayo kadagiti basbasolyo, agsipud ta asidegen ti Pagarian ti langit.”
40004018	Idi magmagna ni Jesus iti igid ti Dan-aw ti Galilea, nakitana dagiti agkabsat a mangngalap, ni Simon (a managan Pedro) ken ni Andres. Iwaywayatda idi ti iketda idiay dan-aw.
40004019	“Surotendak ket pagbalinenkayto a mangngalap kadagiti tao,” kinuna ni Jesus kadakuada.
40004020	Pinanawanda a dagus dagiti iketda ket simmurotda kenkuana.
40004021	Intuloy ni Jesus ti nagna ket nakitana ti sabali pay nga agkabsat, da Santiago ken Juan nga annak ni Zebedeo. Siluluganda iti bangka agraman ni Zebedeo ket isagsaganada dagiti iketda. Inayaban ni Jesus ida.
40004022	Dagus a pinanawanda ti amada ken ti bangka ket simmurotda ken ni Jesus.
40004023	Sinursor ni Jesus ti amin a paset ti Galilea. Nangisursuro iti uneg dagiti sinagogada. Inkaskasabana ti Naimbag a Damag maipapan iti Pagarian. Nangag-agas kadagiti nadumaduma a saksakit ken sagsagabaen dagiti tattao.
40004024	Nagdinamag ni Jesus iti entero a daga ti Siria. Impan dagiti tattao kenkuana dagiti addaan iti nadumaduma a saksakit ken an-annayen: dagiti linuganan dagiti demonio, dagiti agkiskissiw, ken dagiti paralitiko. Pinaimbag amin ida ni Jesus.
40004025	Simmurot kenkuana dagiti adu a tattao a naggapu idiay Galilea, Decapolis, Jerusalem, Judea ken dagiti dagdaga iti ballasiw ti Jordan.
40005001	Idi makita ni Jesus dagiti adu a tattao, simmang-at iti bantay. Nagtugaw, ket immasideg kenkuana dagiti adalanna.
40005002	Insurona ida. Kinunana:
40005003	“Nagasat dagiti mangbigbig a napanglawda iti imatang ti Dios, ta kukuada ti Pagarian ti Langit.
40005004	“Nagasat dagiti agladingit, ta liwliwaento ida ti Dios.
40005005	“Nagasat dagiti napakumbaba, ta maitedto kadakuada ti daga.
40005006	“Nagasat dagiti nasged ti tarigagayda a mangtungpal iti pagayatan ti Dios, ta mapnekdanto.
40005007	“Nagasat dagiti manangngaasi, ta kaasianto ida ti Dios.
40005008	“Nagasat dagiti nadalus ti panagpuspusoda, ta makitadanto ti Dios.
40005009	“Nagasat dagiti mamagkakappia, ta managandanto nga annak ti Dios.
40005010	“Nagasat dagiti maidadanes gapu iti panangtungpalda iti pagayatan ti Dios, ta kukuada ti Pagarian ti Langit.
40005011	“Nagasatkayo no mapabpabainan, maidaddadanes ken mapadpadakeskayo gapu kaniak.
40005012	Agrag-o ken agragsakkayo, agsipud ta dakkel ti gunggonayo sadi langit. Ta kastoy ti panangidadanes dagiti tattao kadagiti profeta nga immun-una ngem dakayo.”
40005013	“Dakayo ti pannakaasin dagiti amin a tattao. Ngem no timmamnayen ti asin, saanen a mapaapgad. Awan serserbinan, no di ket maibelleng ken mapaypayatan.
40005014	“Dakayo ti pannakasilaw ti lubong. Saan a mailinged ti ili a nabangon iti rabaw ti maysa a bantay.
40005015	Awan ti tao a manggangat iti pagsilawan sana kaluban. Iparabawna ketdi iti nairanta a pagsaadanna tapno aglawag kadagiti amin a tattao nga adda iti balay.
40005016	Masapul a kasta met ti panaglawag ti silawyo iti imatang dagiti tattao, tapno makitada dagiti naimbag nga aramidyo ket idaydayawda ni Amayo sadi langit.”
40005017	“Diyo ipagarup nga umayko waswasen ti Linteg ni Moises ken dagiti pannursuro dagiti profeta. Diak immay tapno waswasek dagitoy no di ket tapno ibanagko ida.
40005018	Laglagipenyo a bayat ti panagpaut ti langit ken daga, dinto mapukaw ti uray maysa a tulnek wenno kabassitan a paset ti Linteg, agingga a matungpalda amin.
40005019	Isut’ gapuna a ti mangsalungasing iti kabassitan kadagiti bilbilin ken mangisungsong kadagiti dadduma nga agsalungasing met, isunto ti kanumoan iti Pagarian ti Langit. Ngem ti siasinoman nga agtungpal iti Linteg ken mangisuro pay kadagiti sabali tapno agtungpalda met, isunto ti natan-ok iti Pagarian ti Langit.
40005020	Ngarud, ibagak kadakayo: makastrekkayto iti Pagarian ti Langit no napaspasnek ti panagtulnogyo iti pagayatan ti Dios ngem ti panagtungpal dagiti Fariseo ken dagiti mamaestro iti Linteg.”
40005021	“Nangngegyo a naisao kadagiti tattao idi un-unana: ‘Dika mamapatay. Siasinoman a pumatay, maidarum.’
40005022	Ngem ita, ibagak kadakayo a siasinoman a makapungtot iti kabsatna, maisaklangto iti ukom. Siasinoman nga agkuna iti kabsatna: ‘Awan serserbim,’ maisaklang iti Sanhedrin; ket ti agkuna iti kabsatna, ‘Maagka,’ sungbatannanto idiay infierno.
40005023	Ngarud, no mangidatagka iti datonmo iti altar, ket malagipmo nga adda gura kenka ni kabsatmo,
40005024	ibatim ti datonmo iti sango ti altar; umuna pay nga inka makikappia ken ni kabsatmo sakanto agsubli a mangidatag iti datonmo.
40005025	“No adda mangidarum kenka, makiaregloka nga umuna kenkuana sakbay a mayuli ti darum. Ta no saan, isaklangnaka iti ukom, ket ti ukom yawatnaka iti guardia a mangipupok kenka iti pagbaludan.
40005026	Ibagak kenka nga idiaymonto agingga a mabayadam ti amin a multam.”
40005027	“Nangngegyo a naisao: ‘Dika makikamalala.’
40005028	Ngem ita, ibagak kadakayo a ti siasinoman a mangmatmat iti maysa a babai, ket gartemanna, iti pusona nakabasolen iti pannakikamalala.
40005029	Ngarud, no ti makannawan a matam ti pakaigapuan ti panagbasolmo, suatem samo ibelleng. Nasaysayaat a mapukaw ti maysa a paset ti bagim ngem ti amin a bagim a maitappuak iti infierno.
40005030	Ket no ti makannawan nga imam ti pakaigapuan ti panagbasolmo, putdem samo ibelleng. Nasaysayaat nga awan ti maysa a takkiagmo ngem ti sibubukel a bagim a maitappuak iti infierno.”
40005031	“Naisao pay: ‘Siasinoman a lalaki a mangisina iti asawana, masapul nga ikkanna iti kasuratan ti panagsina.’
40005032	Ngem ita, ibagak kadakayo a no ti lalaki isinana ti asawana, idinto a sipupudno kenkuana ti babai, mapabasol dayta a lalaki iti pannakikamalala ti asawana no makiasawa manen. Kasta met a makabasol iti pannakikamalala ti mangasawa iti naisina a babai.”
40005033	“Nangngegyo met a naisao kadagiti tattao idi un-unana, ‘Dimo paglikudan ti karim, ngem tungpalem dagiti sinapataam iti Apo nga aramiden.’
40005034	Ngem ita, ibagak kadakayo a dikay agsapata a pulos no agkarikayo. Diyo pagsaksi ti langit ta isu ti trono ti Dios,
40005035	wenno ti daga ta isu ti pagbatayan dagiti sakana wenno ti Jerusalem ta isu ti siudad ti naindaklan nga Ari.
40005036	Dimo met pagsapata ti ulom, agsipud ta dika makaaramid iti uray maysa la a buok, puraw man wenno nangisit.
40005037	Kastoy laeng ti kunayo: no wen, ‘Wen;’ no saan, ‘Saan,’ ta agtaud iti Managdakdakes ti aniaman nga inayonyo.”
40005038	“Nangngegyo a naisao, ‘Mata iti mata; ngipen iti ngipen.’
40005039	Ngem ita, ibagak kadakayo a diyo balsen ti siasinoman a mangdangran kadakayo. No adda mangtungpa iti makannawan a pingpingmo, itayam pay ti makannigid.
40005040	Kasta met a no adda mangidarum kenka tapno alaenna ti badom, bay-am nga alaenna pay ti kagaymo.
40005041	Siasinoman a mangipapilit a kumuyogka kenkuana iti maysa a kilometro, kuyogem pay iti maikadua.
40005042	No adda dawatenda kenka, itedmo; no adda bulodenda kenka, ipabulodmo.”
40005043	“Nangngegyo a naisao, ‘Ayatem dagiti gagayyemmo ngem guraem dagiti kabusormo.’
40005044	Ngem ita, ibagak kadakayo: Ayatenyo dagiti kabusoryo ket ikararaganyo dagiti mangidadanes kadakayo,
40005045	tapno agbalinkayo nga annak ni Amayo sadi langit. Ta padapada a pagraniagenna ti initna kadagiti naimbag ken kadagiti dakes a tattao. Mangted iti tudo kadagiti agaramid iti naimbag, kasta met kadagiti agaramid iti dakes.
40005046	Apay a gunggonaannakayo koma ti Dios no dagiti laeng agayat kadakayo ti ayatenyo? Kasta met ti aramiden dagiti agsingsingir iti buis!
40005047	Ket no dagiti laeng gagayyemyo ti kasaoyo, adda kadi pakaidumaanyo kadagiti sabali a tattao? Kasta met ti aramid dagiti Hentil!
40005048	Masapul ngarud nga awan pagkuranganyo a kas ken ni Amayo sadi langit nga awan pagkuranganna.”
40006001	“Kitaenyo ta diyo pagpasindayag ti panagaramidyo iti naimbag kadagiti tattao. Ta no kasta ti aramidenyo, dinakayto gunggonaan ni Amayo sadi langit.
40006002	“Ngarud, no mangtedka iti tulong, dimo iwaragawag a kas iti ar-aramiden dagiti aginsisingpet iti uneg dagiti sinagoga ken kadagiti kalsada. Aramidenda daytoy tapno dayawen ida dagiti tattao. Laglagipenyo nga inawatdan ti gunggonada.
40006003	No manglimoska, mangtedka a saan a maammoan uray ti kaasitgan a gayyemmo,
40006004	no di ket aramidem a sililimed. Ket ni Amam a makakita iti aramidmo a sililimed, gunggonaannakanto.”
40006005	“No agkararagkayo, diyo tuladen dagiti aginsisingpet! Igagarada ti agkararag a sitatakder kadagiti sinagoga ken kadagiti lanlansangan tapno makita ida dagiti tattao. Laglagipenyo nga inawatdan ti gunggonada.
40006006	Ngem no agkararagka, sumrekka iti kuartom, irikepmo ti ridaw, saka agkararag ken ni Amam a di makita. Ket isu a makakita kenka nga agkararag iti nalimed, gunggonaannakanto.
40006007	“No agkararagkayo, diyo ulit-uliten dagiti awan serserbina a sasao, kas kadagiti pagano a mangipagarup a maipangagda gapu kadagiti atiddog a kararagda.
40006008	Diyo tuladen ida; ta ammon ni Amayo dagiti kasapulanyo sakbay nga agdawatkayo kenkuana.
40006009	Kastoy ngarud ti panagkararagyo: ‘Amami sadi langit: Madaydayaw koma ti nasantoan a naganmo;
40006010	Umay koma ti Pagariam; Matungpal koma ti pagayatam ditoy daga a kas sadi langit.
40006011	Itedmo kadakami ti taraonmi ita nga aldaw;
40006012	Pakawanennakami kadagiti basbasolmi, A kas iti pammakawanmi kadagiti nakabasol kadakami;
40006013	Dinakam iturong iti nakaro a pakasuotan; Ilisinakami ketdi iti Managdakdakes.’
40006014	“No pakawanenyo dagiti nakabasol kadakayo pakawanennakayto met ni Amayo sadi langit.
40006015	Ngem no diyo pakawanen dagiti nakabasol kadakayo, dinto met pakawanen ni Amayo dagiti basbasolyo.”
40006016	“No agayunarkayo, dikay agparang a naliday a kas kadagiti aginsisingpet, ta agpammarangda a nakakaasi tapno maammoan dagiti tattao nga agay-ayunarda. Laglagipenyo nga inawatdan ti gunggonada.
40006017	Ngem no agayunarka, agdiram-oska ket sagaysayem ti buokmo
40006018	tapno awan makadlaw nga agay-ayunarka—ni laeng Amam a di makita ti makaammo. Ket isu a makaimatang iti aramidmo a nalimed, gunggonaannakanto.”
40006019	“Dikay agurnong iti kinabaknang nga agpaay kadakayo ditoy daga, ta ditoy dadaelen ti sanga ken lati, ket serken ken takawen dagiti mannanakaw.
40006020	Agurnongkayo ketdi iti kinabaknang nga agpaay kadakayo sadi langit, ta sadiay saan nga agratik ken aglati, ket saan a serken ken takawen dagiti mannanakaw.
40006021	Ta no sadino ti ayan ti gamengmo, adda met idiay ti pusom.”
40006022	“Ti mata ti pannakasilaw ti bagi: no nasalun-at ti matam, nalawag ti entero a bagim.
40006023	Ngem no saan a nasalun-at ti matam, nasipnget ti entero a bagim. Isut’ gapuna a no nakudrep ti silawmo, anian a kinasipnget!”
40006024	“Awan ti makapagserbi iti dua nga appo: ta guraenna ti maysa ket ayatenna ti sabali, wenno agserbi a sipupudno iti maysa ket umsienna ti sabali. Diyo mapaggiddan a pagserbian ti Dios ken ti sanikua.”
40006025	“Daytoy ti gapuna nga ibagak kadakayo a diyo pakadanagan ti pagbiagyo, no ania ti kanenyo ken inumenyo, wenno ti lupot a pagkawesyo. Saan aya a napatpateg ti biag ngem ti taraon? Saan aya a napatpateg ti bagi ngem ti kawes?
40006026	Kitaenyo dagiti tumatayab: dida agmula, dida agani, dida agipempen iti kamalig. Ngem taraonan ida ni Amayo sadi langit. Saankayo aya a napatpateg ngem dagiti tumatayab?
40006027	Siasino kadakayo ti makapaatiddog iti biagna babaen iti panagdandanagna?
40006028	“Ken apay a pakadanaganyo ti pagan-anay? Kitaenyo ti panagdakkel dagiti lirio iti tay-ak: dida agtrabaho wenno agabel.
40006029	Ngem ibagak kadakayo nga uray ni Solomon, iti amin a kinabaknangna, awan kawesna a napimpintas ngem iti uray maysa kadagitoy a sabsabong.
40006030	No ti Dios kawesanna dagiti ruot iti tay-ak, ruot nga adda ita ket inton bigat maisungrod, saan aya a nangnangruna a kawesannakayo? Nagbassit ketdin ti pammatiyo!
40006031	Isut’ gapuna a dikay masikoran. Diyo kunkuna, ‘Pangalaanminto ngarud iti kanenmi? wenno inumenmi? wenno kawesmi?’
40006032	Dagitoy ti ipangpangruna a biroken dagiti Hentil. Ammo ni Amayo sadi langit a masapulyo amin dagitoy.
40006033	Ipangpangrunayo ketdi a biroken ti Pagarianna ken tungpalen ti pagayatanna, ket itednanto amin a kasapulanyo.
40006034	Isut’ gapuna a diyo pakasikoran ti agpaay kadakayo inton bigat; ta ti sumaganad nga aldaw adda bukodna a parikut. Umdasen ti parikut ti maysa nga aldaw iti dayta nga aldaw.”
40007001	“Diyo ukomen dagiti sabali tapno dinakayto met ukomen ti Dios,
40007002	ta ukomennakayto ti Dios a kas iti panangukomyo kadagiti sabali. Ti pangrukodyo iti sabali isunto met laeng ti pangrukod ti Dios kadakayo.
40007003	Apay a dillawem ti puling iti mata ni kabsatmo, no dimo pay madlaw ti troso iti matam?
40007004	Kasano nga ibagam nga ikkatem ti puling iti mata ni kabsatmo no dimo pay madlaw ti troso iti matam?
40007005	Aginsisingpet! Ikkatem pay nga umuna ti troso iti matam, tapno nalawag ti panagkitam a mangikkat iti puling iti mata ni kabsatmo.
40007006	“Diyo ited kadagiti aso ti aniaman a nasantoan, amangan no darupen ken kagatendakayo. Diyo met ipurruak dagiti perlasyo kadagiti baboy—ta baddebaddekandanto laeng.”
40007007	“Agdawatkayo ket maikkankayto; agsapulkayo ket makabirokkayto; agtuktokkayo ket mailukatto ti ruangan kadakayo.
40007008	Ta ti amin nga agdawat, maikkan; ti agsapul, makabirok; ti agtuktok, mailukatto kenkuana ti ruangan.
40007009	Siasino kadakayo nga amma ti mangted iti bato iti anakna no dumawat iti tinapay?
40007010	Wenno ikkanna aya iti uleg no dumawat iti ikan?
40007011	No dakayo idinto a dakeskayo, ammoyo ti mangted iti naimbag kadagiti annakyo, dinto ket ad-addan ti pannangted ni Amayo sadi langit iti naimbag kadagiti agdawat kenkuana?
40007012	“Aramidenyo kadagiti tattao ti kayatyo nga aramidenda kadakayo; ta daytoy ti kaipapanan ti Linteg ken ti pannursuro dagiti profeta.”
40007013	“Sumrekkayo iti nailet a ruangan, ta nalawa ti ruangan ken kasta met ti dalan nga agturong iti agnanayon a pakadadaelan, ket adu ti magna sadiay.
40007014	Ngem nailet ti ruangan ti biag ken narigat ti dalan nga agturong iti biag, ket manmano ti makasarak.”
40007015	“Agannadkayo kadagiti sinan-profeta. Umayda kadakayo ket agparangda a kas karnero, ngem iti kinapudnona, narawetda a lobo.
40007016	Mailasinyonto ida babaen kadagiti aramidda. Adda aya kalkalunay nga agbunga iti ubas, wenno sisiitan a kayo nga agbunga iti igos?
40007017	Ti nasayaat a kayo nasayaat ti bungana; ti dakes a kayo dakes ti bungana.
40007018	No nasayaat ti kayo, saan nga agbunga iti dakes; no dakes ti kayo, saan nga agbunga iti nasayaat.
40007019	Ti kayo a saan nga agbunga iti nasayaat, mapukan ket maisungrod.
40007020	Ngarud, mailasinyonto dagiti sinan-profeta babaen kadagiti aramidda.”
40007021	“Saan a ti tunggal maysa nga agkuna kaniak iti ‘Apo, Apo,’ makastrekto iti Pagarian ti langit, no di laeng dagiti mangtungpal iti pagayatan ni Amak sadi langit.
40007022	Inton dumteng dayta nga Aldaw, adunto ti agkuna kaniak, ‘Apo, Apo! Iti naganmo, dimi aya inwaragawag ti Naimbag a Damag? Iti naganmo, dikam aya nagpaksiat iti adu a demonio? Iti naganmo, dikam aya nagaramid kadagiti milagro?’
40007023	Ngem kunakto kadakuada, ‘Dikay am-ammo! Umadayokayo kaniak, dakayo a managdakdakes!’ ”
40007024	“Ngarud, siasinoman a dumngeg kadagitoy saok ket tungpalenna ida, mayarig iti masirib a tao a nagpatakder iti balayna iti rabaw ti bato.
40007025	Nagtudo ken nagangin iti napigsa ken naglayus, ngem saan a narba dayta a balay, agsipud ta naipatakder iti rabaw ti bato.
40007026	Ngem ti siasinoman a dumngeg kadagitoy saok ket dina tungpalen ida, mayarig iti maag a tao a nagpatakder iti balayna iti kadaratan.
40007027	Nagtudo ken nagangin iti napigsa ken naglayus ket narba dayta a balay. Nakaam-amak ti pannakarbana!”
40007028	Idi naisaon ni Jesus dagitoy, nasdaaw dagiti tattao iti wagas ti panangisurona.
40007029	Ta nangisuro a kas maysa nga addaan turay, saan a kas kadagiti mamaestroda iti Linteg.
40008001	Simmalog ni Jesus iti bantay ket sinurot ti adu a tattao.
40008002	Immasideg kenkuana ti maysa a lalaki nga agkukutel ket nagparintumeng iti sangoananna. Kinunana, “Apo, no pagayatam, mapaimbagnak.”
40008003	Sinagid ni Jesus ti lalaki sana kinuna, “Kayatko. Umimbagkan!” Dagus nga immimbag ti lalaki.
40008004	Ket kinuna ni Jesus kenkuana, “Denggem! Awan pangibagbagaam iti daytoy, ngem inka a dagus iti padi tapno kitaenna no naimbagkan. Kalpasanna, kas mayannatup iti Linteg ni Moises, ipaaymo ti daton a pammaneknek kadagiti tattao nga immimbagkan.”
40008005	Idi sumungsungad ni Jesus idiay Capernaum, sinabat ti maysa a kapitan ti armada ti Roma ket nagdawat iti tulong.
40008006	“Apo,” kinunana, “masakit ti adipenko idiay balay; naparalitiko ket marigatan unay.”
40008007	“Umayko paimbagen,” kinuna ni Jesus.
40008008	Insungbat ti kapitan, “Saan a masapul nga umayka, Apo. Diak maikari nga umawat kenka iti balayko. Agsaoka laeng ket umimbag ti adipenko.
40008009	Ta uray siak, addaak iti babaen dagiti naturturay ngem siak a pagtungpalak ket adda met dagiti soldado a mangtungpal kadagiti bilinko. No kunak iti maysa, ‘Mapanka idiay,’ mapan. No kunak iti sabali, ‘Umayka,’ umay. Ket no ibilinko iti tagabuk, ‘Aramidem daytoy,’ aramidenna.”
40008010	Nasdaaw ni Jesus idi nangngegna daytoy ket kinunana kadagiti sumursurot kenkuana: “Ibagak kadakayo, diak pay nakasarak iti Israel iti siasinoman nga addaan iti kastoy a pammati.
40008011	Laglagipenyo nga adunto ti aggapu iti laud ken daya a makisango iti panganan kada Abraham, Isaac ken Jacob iti Pagarian ti langit.
40008012	Ngem dagiti naituding nga agtawid iti Pagarian, maipurruakdanto iti ruar a nasipnget, ket agsangit ken agngaretngetdanto gapu iti rigatda.”
40008013	Kinuna ni Jesus iti kapitan, “Agawidkan. Maaramidto kenka a kas iti panamatim.” Immimbag ti adipen ti kapitan iti daydi met la nga oras.
40008014	Napan ni Jesus iti balay ni Pedro, ket nakitana a nakaidda ti babai a katugangan ni Pedro, ta aggurigor.
40008015	Sinagid ni Jesus ti ima ti babai ket awanen ti gurigorna. Bimmangon ket rinugianna ti nagserbi kenkuana.
40008016	Idi dumteng ti rabii, inyeg dagiti tattao ken ni Jesus dagiti adu a linuganan dagiti demonio. Babaen iti balikas, pinaksiat ni Jesus dagiti dakes nga espiritu ket pinaimbagna amin a masakit.
40008017	Inaramidna dagitoy tapno matungpal ti sinao ni profeta Isaias: “Isu a mismo ti nangikkat kadagiti sagubanittayo ken nangibaklay kadagiti sakittayo.”
40008018	Idi makita ni Jesus dagiti adu a tattao a nangaribungbong kenkuana, imbilinna kadagiti adalanna, “Bumallasiwtayo.”
40008019	Immasideg kenkuana ti maysa a maestro iti Linteg ket kinunana, “Maestro, sisasaganaak a sumurot kenka iti sadinoman a papanam.”
40008020	Simmungbat ni Jesus kenkuana, “Adda rukib dagiti musang, ken adda umok dagiti tumatayab, ngem awan pagiddaan ken paginanaan ti Anak ti Tao.”
40008021	Kinuna ti maysa a lalaki nga adalan met, “Apo, agawidak man pay a mangipumpon ken ni amak.”
40008022	Insungbat ni Jesus, “Bay-am dagiti natay a mangipumpon kadagiti minatayda; umayka ket surotennak.”
40008023	Limmugan ni Jesus iti bangka agraman dagiti adalanna.
40008024	Pagammoan, dimteng ti napigsa nga angin iti dan-aw ket sinabbuasabbuagan dagiti dalluyon ti bangka. Ngem matmaturog idi ni Jesus.
40008025	Napanda riniing ket kinunada, “Umarayatka, Apo! Lumnedtayon!”
40008026	“Apay nga agbutengkayo?” kinuna ni Jesus. “Nagbassit ketdin ti pammatiyo!” Bimmangon ni Jesus. Pinagtalnana ti angin ken dagiti dalluyon ket nagkalma iti kasta unay.
40008027	Nagsiddaawda amin ket kinunada, “Ania ti katataona daytoy? Uray ti angin ken ti dalluyon agtulnogda kenkuana!”
40008028	Idi dumteng ni Jesus iti daga dagiti Gadareno, iti ballasiw ti dan-aw, sinabat ti dua a lallaki a rimmuar kadagiti rukib a pagitantaneman. Linuganan ida dagiti demonio ket napalalo ti rungsotda, isu nga awan makaitured a magna iti dayta a dalan.
40008029	Idi makaasidegda ken Jesus, nagikkisda a dagus ket kinunada kenkuana, “Anak ti Dios, ania ti kayatmo nga aramiden kadakami? Umaynakami kadi dusaen sakbay ti naituding a tiempo?”
40008030	Iti saan unay nga adayo kadakuada, adda dakkel nga arban ti baboy a mangmangan.
40008031	Nagpakpakaasi dagiti demonio ket kinunada ken Jesus, “No paksiatennakami, ibaonnakami ngarud iti dayta nga arban ti baboy.”
40008032	“Inkayo,” kinuna ni Jesus. Pimmanawda ngarud ket simrekda kadagiti baboy. Nagtataray ti entero nga arban a nagturong iti teppang sada timmappuak iti dan-aw ket nalmesda amin.
40008033	Nagtataray dagiti agtartaraken kadagiti baboy a napan idiay ili. Impadamagda ti napasamak agraman ti naaramid kadagiti dua a lallaki a linuganan dagiti demonio.
40008034	Isut’ gapuna a napan simmabat ken ni Jesus ti amin nga umili. Idi makitada ni Jesus, dinawatda kenkuana a panawanna ti ilida.
40009001	Limmugan ni Jesus iti bangka ket bimmallasiw iti dan-aw a napan iti ilina.
40009002	Inyeg ti sumagmamano a tattao kenkuana ti maysa a paralitiko a nakaidda iti papag. Nabigbigna ti kaadda ti pammatida ket kinunana iti paralitiko, “Pakirdem ta pakinakemmo, anakko. Napakawanen dagiti basbasolmo.”
40009003	Iti kasta, kinuna ti sumagmamano kadagiti mamaestro iti Linteg iti nakemda, “Agsasao daytoy a tao iti maibusor iti Dios.”
40009004	Agsipud ta ammo ni Jesus ti pampanunotenda, kinunana, “Apay nga agpampanunotkayo iti dakes?
40009005	Ania ti nalaklaka a sawen, ‘Napakawanen dagiti basbasolmo,’ wenno, ‘Bumangonka ket magnaka’?
40009006	Paneknekak ngarud kadakayo a ti Anak ti Tao adda pannakabalinna ditoy daga a mamakawan kadagiti basbasol.” Ket kinunana iti paralitiko, “Bumangonka, bagkatem ta iddam ket agawidkan.”
40009007	Timmakder ti paralitiko ket nagawid.
40009008	Idi maimatangan dagiti tattao daytoy, nagbutengda ket indaydayawda ti Dios ta intedna ti kastoy a pannakabalin iti tao.
40009009	Pimmanaw ni Jesus iti dayta a lugar. Idi magmagna, nakitana ni Mateo, maysa nga agsingsingir iti buis, nga agtugtugaw iti ofisinana. Kinuna ni Jesus kenkuana, “Surotennak.” Timmakder ni Mateo ket simmurot kenkuana.
40009010	Idi mangmangan ni Jesus iti balay ni Mateo, dimteng ti adu nga agsingsingir iti buis ken dadduma pay a dakes a tattao. Nakisangoda kenkuana ken kadagiti adalanna iti panganan.
40009011	Nakita dagiti sumagmamano a Fariseo daytoy, ket kinunada kadagiti adalanna, “Apay a makipangan ti maestroyo kadagiti kakasta a tattao?”
40009012	Nangngeg ni Jesus ida ket simmungbat: “Saan a dagiti nasalun-at ti makasapul iti mangngagas, no di ket dagiti masaksakit.
40009013	Inkay adalen ti kaipapanan daytoy a paset ti Nasantoan a Surat, ‘Asi ti kalikagumak, saan a daton a mapuoran.’ Immayak tapno ayabak dagiti managbasol, saan a dagiti agkunkuna a naimbag.”
40009014	Kalpasanna, napan ken ni Jesus dagiti pasurot ni Juan Bautista ket sinaludsodda, “Apay a masansan nga agayunarkami kasta met dagiti Fariseo, ngem pulos a di agayunar dagiti adalam?”
40009015	Sinaludsod met ni Jesus, “Agladingit kadi dagiti makiboda no adda ti nobio iti arpadda? Saan a mabalin! Ngem dumtengto ti tiempo a maipanaw ti nobio kadakuada; isunton ti panagayunarda.
40009016	“Awan ti tao a mangitakup iti baro a lupot iti daan a pagan-anay, agsipud ta no kumsen ti baro a lupot, lumawa ti pigis ti pagan-anay.
40009017	Awan met ti mangikarga iti baro nga arak iti daan a supot a lalat, ta bumtak ti supot, maibelleng ti arak, ket madadael pay ti lalat. Ikarga ketdi ti baro nga arak iti baro a supot a lalat tapno agpadada nga awanto ti pakaan-anoanda.”
40009018	Madama a sarsaritaen ni Jesus daytoy kadakuada idi immasideg ti maysa a pangulo a Judio. Nagparintumeng iti sangoanan ni Jesus sana kinuna, “Kapatpatay ti anakko a balasitang. Umaymo kadi ipatay ta imam kenkuana ket agbiagto.”
40009019	Iti kasta, timmakder ni Jesus ket sinurotna ti pangulo. Kimmuyog met kenkuana dagiti adalanna.
40009020	Adda babai a sangapulo ket dua a tawenen a napalalo ti panagbulos ti darana. Napan iti likudan ni Jesus ket sinagidna ti gayadan ti kagayna.
40009021	Ta kinunana iti bagina, “No masagidko la koma ti kagayna, umimbagakon.”
40009022	Timmalliaw ni Jesus ket nakitana ti babai. “Pakirdem ta pakinakemmo, anakko,” kinunana. “Pinaimbagnaka ti pammatim.” Iti dayta met la a kanito, immimbagen ti babai.
40009023	Ket dimteng ni Jesus iti balay ti pangulo. Idi makitana dagiti agtuktukar iti pamumpon a musika ken dagiti umariwawa a tattao,
40009024	kinunana, “Rummuarkayo amin! Saan a natay ti ubing—matmaturog laeng.” Kinatkatawaanda ni Jesus.
40009025	Apaman a nakaruar dagiti tattao, simrek ni Jesus iti kuarto a yan ti balasitang. Iniggamanna ti ima ti balasitang ket bimmangonen.
40009026	Nagdinamag daytoy iti amin a suli dayta a lugar.
40009027	Pimmanaw ni Jesus iti dayta a lugar. Idi magmagna, sinurot dagiti dua a bulsek a lallaki ket impukkawda, “Anak ni David, kaasiannakami!”
40009028	Idi nakastreken ni Jesus iti balay, immasideg kenkuana dagiti dua a bulsek. “Patienyo kadi a kabaelankayo nga agasan?” sinaludsodna kadakuada. “Wen, Apo,” insungbatda.
40009029	Iti kasta, sinagid ni Jesus dagiti matada sana kinuna, “Maaramid ngarud a kas iti panamatiyo.”
40009030	Ket naisubli ti panagkitada. Impaganetget ni Jesus kadakuada nga awan pangibagbagaanda iti naaramid.
40009031	Ngem pimmanawda ket inwarasda ti damag maipapan ken ni Jesus iti isuamin a suli dayta a lugar.
40009032	Idi pumampanawda, impan ti sumagmamano a tattao ken ni Jesus ti maysa a lalaki nga umel agsipud ta linuganan ti demonio.
40009033	Apaman a napaksiat ti demonio nga adda kenkuana, nangrugin nga agsao ket nasdaaw ti tunggal maysa. Kinunada, “Ditay pay nakakita iti kastoy ditoy Israel!”
40009034	Ngem kinuna dagiti Fariseo, “Ti pangulo dagiti demonio ti mangmangted kenkuana iti pannakabalin a mangpaksiat kadagiti demonio.”
40009035	Sinursor ni Jesus dagiti amin nga il-ili ken barbarrio. Nangisuro kadagiti sinagogada, inkasabana ti Naimbag a Damag maipapan iti Pagarian ken pinaimbagna dagiti tattao kadagiti amin a kita ti sakit ken sagabaen.
40009036	Simnek ti kaasi ni Jesus kadagiti tattao idi makitana ida a mabutbuteng ken nakakaasi. Kasda la karnero nga awan pastorda.
40009037	“Adu ti anien, ngem bassit ti agani,” kinuna ni Jesus kadagiti adalanna.
40009038	“Agdawatkayo ngarud iti akinkukua iti maani tapno mangibaon kadagiti agani.”
40010001	Inayaban ni Jesus dagiti sangapulo ket dua nga adalanna. Inikkanna ida iti pannakabalin a mangpaksiat kadagiti dakes nga espiritu, ken mangpaimbag kadagiti agsagsagaba iti amin a kita ti sakit ken an-annayen.
40010002	Dagitoy dagiti sangapulo ket dua nga apostoles: umuna, da Simon (a managan Pedro) ken Andres a kabsatna; da Santiago ken Juan nga annak ni Zebedeo;
40010003	da Felipe ken Bartolome; ni Tomas ken ni Mateo, ti agsingsingir iti buis; ni Santiago nga anak ni Alfeo, ken ni Tadeo;
40010004	ni Simon a Patriota ken ni Judas Iscariote a mangliput ken ni Jesus.
40010005	Imbaon ni Jesus dagitoy sangapulo ket dua. Kastoy ti imbilinna kadakuada: “Dikayo mapmapan iti uray sadino a daga dagiti Hentil wenno iti uray sadino nga ili dagiti Samaritano.
40010006	Ngem inkayo ketdi kadagiti napukaw a karnero iti nasion ti Israel.
40010007	Inkayo ikasaba daytoy, ‘Asidegen ti Pagarian ti Langit!’
40010008	Paimbagenyo dagiti masakit, pagungarenyo dagiti natay, agasanyo dagiti agkukutel ken paksiatenyo dagiti demonio. Awan imbayadyo iti inawatyo. Ngarud, diyo pabayadan ti ipaayyo.
40010009	Dikayo mangitugot iti kuarta—balitok man wenno pirak wenno gambang.
40010010	Dikayo met mangitugot iti bay-on, uray bado a pagsukatan, uray sapatos wenno sarukod, ta karbengan ti mangmangged ti maikkan iti kasapulanna.
40010011	“No dumtengkayo iti maysa nga ili wenno barrio, bumirokkayo iti mayat nga umawat kadakayo. Agyankayo kenkuana agingga a pumanawkayo iti dayta a lugar.
40010012	No sumrekkayo iti maysa a balay, kunayo, ‘Dios ti mangted iti talna kadakayo.’
40010013	No awatendakayo dagiti akimbalay, ibatiyo ti inkablaawyo a talna. No didakayo awaten, ibabawiyo ti inkablaawyo.
40010014	“Kasta met a no adda balay wenno ili a dinto umawat wenno dumngeg kadakayo, panawanyo ida ket pampagenyo ti tapok kadagiti sakayo.
40010015	“Laglagipenyo nga inton Aldaw ti Panangukom, nalaglag-anto ti dusa nga ipalak-am ti Dios kadagiti taga-Sodoma ken Gomorra ngem kadagiti tattao iti dayta nga ili.”
40010016	“Dumngegkayo! Ibaonkayo a kas karnero iti ayan ti arban dagiti lobo. Ngarud, masapul a nasiribkayo a kas iti uleg ken naamokayo a kas iti kalapati.
40010017	Agannadkayo, ta addanto dagiti tattao a mangtiliw ken mangisaklang kadakayo iti pangukoman. Saplitendakayto iti uneg dagiti sinagoga.
40010018	Gapu kaniak, maisaklangkayto iti sangoanan dagiti agtuturay ken ar-ari tapno paneknekanyo kadakuada ken kadagiti Hentil ti Naimbag a Damag.
40010019	Ngem inton addakayo iti sangoanan ti ukom, diyonto pakadanagan no anianto ti sawenyo wenno kasanonto ti panangisaoyo. Maipaltiingto ti sawenyo inton dumteng dayta a tiempo.
40010020	Ta saanto nga agtaud kadakayo ti ibalikasyo; agtaudto iti Espiritu ni Amayo nga agsasao kadakayo.
40010021	“Papapatayto dagiti tattao dagiti bukodda a kakabsat. Kastanto met ti aramiden dagiti amma kadagiti annakda. Busorento dagiti annak dagiti nagannak kadakuada ket papapataydanto ida.
40010022	Guraendakayto dagiti tattao gapu kaniak. Ngem ti siasinoman a makaibtur agingga iti panungpalan, maisalakanto.
40010023	No idadanesdakayo iti maysa nga ili, inkayo agkamang iti sabali nga ili. Ibagak kadakayo a diyonto pay malpas ti trabahoyo iti amin nga il-ili ti Israel, inton umay ti Anak ti Tao.
40010024	“Saan a natantan-ok ti agad-adal ngem ti maestrona; saan met a naturturay ti adipen ngem ti apona.
40010025	Ngarud, mapnek koma ti agad-adal no agbalin a kas iti maestrona; kasta met ti adipen, no agbalin a kas iti apona. No Beelzebub ti ipanaganda iti pangulo ti maysa a familia, naal-alasto pay ti maipanagan kadagiti kamkameng ti familiana.”
40010026	“Dikay ngarud agbuteng kadagiti tattao; ta awan ti nailemmeng a dinto maiparangarang, ket awan met ti palimed a dinto mailatak.
40010027	Ti ibagak kadakayo iti kasipngetan, isaoyo iti lawag; ket ti mayarasaas kadakayo, ipukkawyo iti tuktok dagiti balbalay.
40010028	Dikay agbuteng kadagiti mangpapatay iti bagi, ngem dida mabalin a papatayen ti kararua. Agbutengkayo ketdi iti Dios, isu a makabalin a mangpatay iti bagi ken kararua idiay infierno.
40010029	Iti maysa a sentimo makagatangkayo iti dua a sallapingaw. Nupay kasta, awan matnag uray maysa kadakuada no di ipalubos ni Amayo.
40010030	No maipapan kadakayo, uray dagiti buokyo nabilangda aminen.
40010031	Isut’ gapuna a dikay agbuteng ta napatpategkayo nga adayo ngem ti adu a sallapingaw.”
40010032	“Siasinoman a mangipaduyakyakto kaniak, ipaduyakyakkonto met iti imatang ni Amak sadi langit.
40010033	Ngem ti mangilibak kaniak, ilibakkonto met iti sangoanan ni Amak sadi langit.”
40010034	“Diyo ipagarup nga immayak mangyeg iti kappia ditoy lubong. Diak immay mangyeg iti kappia no di ket kampilan.
40010035	Immayak tapno pataudek ti ibubusor dagiti annak a lallaki kadagiti ammada, dagiti annak a babbai kadagiti innada, dagiti manugang a babbai kadagiti katuganganda a babbai.
40010036	Dagiti kabusor ti tao isuda met laeng dagiti kameng ti familiana.
40010037	“Ti dakdakkel ti panagayatna iti amana wenno iti inana ngem ti panagayatna kaniak, saan a maikari nga agbalin nga adalak; ti dakdakkel ti panagayatna kadagiti annakna ngem ti panagayatna kaniak, saan a maikari nga agbalin nga adalak.
40010038	Siasinoman a di mangibaklay iti krusna ken sumurot kaniak, saan a maikari nga agbalin nga adalak.
40010039	Siasinoman a mangipangpangruna iti biagna, mapukawnanto; ket ti makapukaw iti biagna gapu kaniak, masarakannanto.”
40010040	“Siasinoman nga umawat kadakayo, siak met laeng ti awatenna. Siasinoman nga umawat kaniak, awatenna met ti nangibaon kaniak.
40010041	Siasinoman nga umawat iti profeta gapu ta maysa a profeta, magunggonaanto met a kas iti pannakagunggona ti profeta. Siasinoman nga umawat iti nalinteg a tao, gapu ta isu ket nalinteg, magunggonaanto met a kas iti pannakagunggona ti nalinteg a tao.
40010042	Laglagipenyo a ti siasinoman a mangted iti uray sangabaso laeng a nalamiis a danum iti maysa kadagitoy nanumo a pasurotko, gapu ta isu ket pasurotko, awan duadua nga awatennanto ti gunggonana.”
40011001	Kalpasan ti panangbilin ni Jesus kadagiti sangapulo ket dua nga adalanna, pimmanaw iti dayta a lugar tapno mapan mangisuro ken mangasaba kadagiti il-ili nga asideg sadiay.
40011002	Adda ni Juan a Mammuniag iti pagbaludan idi nadamagna dagiti ar-aramiden ni Cristo ket imbaonna ken ni Jesus ti sumagmamano kadagiti adalanna.
40011003	“Sika kadi ti umayto a kas inkaskasaba ni Juan, wenno agpadaankami iti sabali?” sinaludsodda kenkuana.
40011004	Simmungbat ni Jesus, “Agsublikayo ken ni Juan ket ibagayo kenkuana ti mangngeg ken makitayo:
40011005	makakita dagiti bulsek, makapagna dagiti pilay, mapaimbag dagiti agkukutel, makangngeg dagiti tuleng, mapagungar dagiti natay, ket maikaskasaba ti Naimbag a Damag kadagiti napanglaw.
40011006	Nagasat ti tao a di agduadua kaniak!”
40011007	Idi pumanaw dagiti adalan, nagsao ni Jesus kadagiti tattao maipapan ken ni Juan, “Idi napankayo ken ni Juan idiay let-ang, ania aya ti ninamnamayo a makita? Maysa a runo a mayangin-angin?
40011008	Ania kadi ti napanyo kinita? Maysa a tao a nagkawes iti napintas a pagan-anay? Kinapudnona, palasio ti pagnaedan dagiti agkawes iti kasta.
40011009	Ibagayo man, ania ti napanyo kinita? Profeta? Wen, ibagak kadakayo, nangnangruna pay ngem profeta ti nakitayo.
40011010	Ta ni Juan ti sarsaritaen daytoy a paset ti Nasantoan a Surat: ‘Adtoy ti babaonek, kuna ti Dios; Ibaonko nga umun-una ngem sika tapno isaganana ti dalanmo.’
40011011	Laglagipenyo a kadagiti amin a tao a nayanak, awan ti nangnangruna ngem ni Juan a Mammuniag. Nupay kasta, natantan-ok ngem isu ti kanumoan iti Pagarian ti Langit.
40011012	Manipud idi inkasaba ni Juan ti mensahena agingga ita, nagsagaba iti napalalo a pannakaidadanes ti Pagarian ti Langit ken kayat a rabsuten dagiti narungsot a tattao.
40011013	Agingga iti tiempo ni Juan, amin dagiti profeta ken ti Linteg ni Moises nagsaoda iti maipapan iti Pagarian.
40011014	No patienyo ti saoda, ni Juan ti Elias a naipadto ti yaayna.
40011015	Dumngeg ngarud ti siasinoman nga addaan pannakaawat.
40011016	“Ngem ania ti pangipadaak kadagiti tattao kadagitoy nga aldaw? Kasda la ubbing nga agtugtugaw iti tiendaan. Ipukkaw ti maysa a grupo kadagiti kaay-ayamda:
40011017	‘Nagtokarkami iti naragsak, ngem dikay nagsala. Nagkantakami iti naliday, ngem dikay nagsangit!’
40011018	“Immay ni Juan ket nagay-ayunar ken saan nga immin-inum iti arak, ket kunkuna dagiti tattao nga isu ket linuganan ti demonio.
40011019	“Immay ti Anak ti Tao, nangnangan ken immin-inum, ket kunkunada, ‘Kitaenyo daytoy a tao, narawet ken mammartek, gayyem dagiti agsingsingir iti buis ken dadduma pay a dakes a tattao!’ Nupay kasta, maipakita ti kinasirib ti Dios babaen kadagiti gapuananna.”
40011020	Binabalaw ni Jesus dagiti il-ili a nakaaramidan ti kaaduan kadagiti milagrona agsipud ta di nagbabawi dagiti tattao kadagiti basbasolda.
40011021	“Asikanto pay, Corazin! Asikanto met, Betsaida! No naaramid koma idiay Tiro ken Sidon dagiti milagro a naaramid kadakayo, nabayag koman nga impakita dagiti tattao sadiay ti panagbabawida babaen iti panagkawesda iti nakersang ken ti panangwarakiwakda iti dapu kadagiti bagbagida.
40011022	Laglagipenyo ngarud nga inton Aldaw ti Panangukom, nalaglag-anto ti panangdusa ti Dios iti Tiro ken Sidon ngem ti panangdusana kadakayo.
40011023	“Ket sika met, Capernaum, kayatmo kadi ti maitan-ok sadi langit? Saan a mabalin! Maitappuakkanto idiay infierno! No idiay koma Sodoma ti nakaaramidan dagiti milagro a naaramid iti yanmo, adda koma pay laeng ita ti Sodoma.
40011024	Laglagipem ngarud nga inton umay ti Aldaw ti Panangukom, nalaglag-anto ti panangdusa ti Dios iti Sodoma ngem ti panangdusana kenka.”
40011025	Iti dayta a tiempo, kinuna ni Jesus, “Agyamanak kenka, Ama nga Apo ti langit ken daga, ta impakitam kadagiti awan adalna ti inlemmengmo kadagiti mamasirib ken kadagiti nasaririt.
40011026	Wen, Ama, naaramid daytoy ta isu ti pagayatam.
40011027	“Inted kaniak ni Amak ti isuamin a banag. Awan ti makaam-ammo iti Anak no di laeng ti Ama. Awan met ti makaam-ammo iti Ama no di laeng ti Anak ken dagiti kayat ti Anak a pangipakaammoan kenkuana.
40011028	“Umaykayo kaniak, dakayo amin a nabannog ken madagdagsenan, ket paginanaenkayo.
40011029	Alaenyo ti sangolko, ket agsursurokayo kaniak agsipud ta naemma ken napakumbabaak, ket masarakanyonto ti inana.
40011030	Ta nanam-ay ti sangol nga itedko kadakayo, ket nalag-an ti awit nga ipabaklayko kadakayo.”
40012001	Iti saan a nabayag, iti maysa nga Aldaw a Panaginana, magmagna ni Jesus iti kataltalonan a namulaan iti trigo. Aldaw a Panaginana idi. Gapu ta mabisin dagiti adalanna, nagrurosda kadagiti dawa ti trigo ket kinnanda.
40012002	Idi makita dagiti Fariseo daytoy, kinunada ken ni Jesus, “Kitaem, iparit ti Lintegtayo ti ar-aramiden dagiti adalam iti Aldaw a Panaginana.”
40012003	“Saanyo kadi a nabasa ti inaramid ni David idi isu ken dagiti tattaona nagbisinda?” insungbat ni Jesus.
40012004	“Simrek ni David ken dagiti kaduana iti balay ti Dios ket kinnanda ti tinapay a naidaton iti Dios. Maisalungasing iti linteg ti inaramidda ta dagiti laeng papadi ti mapalubosan a mangan iti dayta a tinapay.
40012005	Wenno diyo aya nabasa iti Linteg ni Moises nga iti Aldaw a Panaginana saan a makabasol dagiti papadi iti uneg ti Templo nupay salungasingenda ti Linteg ti Panaginana?
40012006	Ibagak kadakayo nga adda ditoy ti maysa a nangnangruna ngem ti Templo.
40012007	Kuna ti Nasantoan a Surat, ‘Asi ti kalikagumak—saan a daton a mapuoran.’ No agpayso nga ammoyo ti kaipapanan daytoy, diyo koma ukomen dagiti awan basolna
40012008	agsipud ta ti Anak ti Tao isu ti Apo ti Aldaw a Panaginana.”
40012009	Pimmanaw ni Jesus iti dayta a lugar ket napan iti sinagoga.
40012010	Adda lalaki sadiay a paralitiko ti maysa nga imana. Ket gapu ta kayat ti sumagmamano a tattao sadiay nga idarum ni Jesus, sinaludsodda, “Iparit aya ti Lintegtayo ti panangagas iti Aldaw a Panaginana?”
40012011	Kinuna ni Jesus kadakuada, “Kas pangarigan, iti Aldaw a Panaginana, ti karnero ti maysa kadakayo matnag iti abut, dina aya alaen ken aonen?
40012012	Napatpateg nga adayo ti tao ngem ti karnero! Isut’ gapuna nga ipalubos ti Linteg ti panagaramid iti naimbag iti Aldaw a Panaginana.”
40012013	Kinuna ngarud ni Jesus iti lalaki, “Unnatem ta imam.” Inunnat ti lalaki ti imana ket immimbag a kas iti maysa nga imana.
40012014	Pimmanaw dagiti Fariseo tapno tulagenda no kasano ti panangpapatayda ken ni Jesus.
40012015	Idi naammoan ni Jesus ti gandat dagiti Fariseo, pimmanaw sadiay. Simmurot kenkuana dagiti adu a tattao. Inagasanna amin dagiti masakit.
40012016	Binilinna ida nga awan pangibagbagaanda iti maipapan kenkuana
40012017	tapno matungpal ti kinuna ti Dios babaen ken ni profeta Isaias:
40012018	“Adtoy ti adipenko a pinilik, Ti ay-ayatek ken pakaay-ayoak unay. Itedkonto ti Espirituk kenkuana, Ket ipakaammonanto kadagiti amin a tattao ti yaay ti tiempo ti hustisia.
40012019	Ngem dinto makisuppiat wenno agpukkaw kadagiti kalkalsada; Ket dinto makatitileng ti timekna.
40012020	Dinanto tukkolen ti naparpar a runo, Wenno iddepen ti agkurkuridemdem a silaw. Saanto nga agsardeng agingga iti dina mapagballigi ti kinalinteg;
40012021	Ket mangnamnamanto kenkuana dagiti amin a tattao.”
40012022	Kalpasanna, impan ti sumagmamano a tattao ken ni Jesus ti maysa a lalaki a bulsek ken umel agsipud ta linuganan ti demonio. Pinaimbag ni Jesus daytoy a lalaki, ket iti kasta, makasao ken makakitan.
40012023	Nasdaaw amin dagiti tattao iti inaramid ni Jesus. “Saan ngata nga isu daytoy ti Anak ni David?” sinaludsodda.
40012024	Idi nangngeg daytoy dagiti Fariseo kinunada, “Paksiatenna dagiti demonio gapu laeng iti pannakabalin nga inted kenkuana ni Beelzebub a prinsipe dagiti demonio.”
40012025	Ammo ni Jesus ti pampanunotenda ket kinunana kadakuada, “Saan nga agbayag ti pagarian a mabingaybingay ken aggiginnubat met laeng. Aniaman nga ili wenno familia a mabingaybingay ken aggiginnura, dinto agpaut.
40012026	No agbibinnusor dagiti pasurot ni Satanas, kasano a mataginayon ti pagarianna?
40012027	Kunayo a paksiatek dagiti demonio gapu ta ikkannak ni Beelzebub iti pannakabalin a mangaramid iti kasta. Sinno ngarud ti mangted kadagiti pasurotyo iti pannakabalin a mangpaksiat kadagiti demonio?
40012028	Kinapudnona, ti Espiritu ti Dios ti mangted kaniak iti pannakabalin a mangpaksiat kadagiti demonio. Daytoy ti mangpaneknek nga addan kadakayo ti Pagarian ti Dios.
40012029	“Awan ti makastrek iti balay ti napigsa a tao tapno alaenna dagiti kukuana. Reppetenna pay nga umuna ti napigsa a tao sa agsamsam iti uneg ti balay.
40012030	“Ti saan a makikadua kaniak, busorennak. Ti saan a tumulong kaniak nga agurnong, agiwara.
40012031	Daytoy ti gapuna nga ibagak kadakayo: mapakawan ti siasinoman a makabasol wenno agsao iti kinadakes, ngem dinto mapakawan ti agsao iti maibusor iti Espiritu Santo.
40012032	Mapakawan ti agsao iti maikontra iti Anak ti Tao, ngem saan a mapakawan ti agsao iti maibusor iti Espiritu Santo—iti daytoy a biag wenno iti masakbayan.”
40012033	“No nasayaat ti kayo, agbunga iti nasayaat. No saan a nasayaat ti kayo, saan a nasayaat ti bungana. Ta mailasin ti kayo gapu iti bungana.
40012034	Dakayo a kaputotan ti uleg, kasano ti panagsaoyo iti naimbag idinto a dakeskayo? Ta isawang ti ngiwat ti linaon ti puso.
40012035	Iruar ti naimbag a tao dagiti naimbag nga iduldulinna. Iruar ti dakes a tao dagiti dakes nga iduldulinna.
40012036	“Ibagak kadakayo nga inton Aldaw a Panangukom, sungbatanto ti tunggal maysa dagiti awan serserbina nga insawangna.
40012037	Ta dagitinto saom ti pakaukomam met laeng—no nakabasolka wenno saan.”
40012038	Nagsao ti sumagmamano a mamaestro iti Linteg ken sumagmamano a Fariseo. “Maestro,” kinunada, “ipakitaannakami man iti milagro.”
40012039	“Anian a nagdakes dagiti tattao kadagitoy nga aldaw! Awan pammatida iti Dios,” insungbat ni Jesus. “Agdawatkayo iti milagro? Awan ti maipakita kadakayo no di laeng ti milagro ni profeta Jonas.
40012040	Kas iti panagyan ni Jonas iti tian ti dakkel nga ikan iti las-ud ti tallo nga aldaw ken rabii, kastanto met ti panagyan ti Anak ti Tao iti uneg ti daga.
40012041	Inton Aldaw a Panangukom, tumakderto dagiti taga-Nineve a mangpabasol kadakayo, ta nagbabawida kadagiti basbasolda idi nangngegda ti panangaskasaba ni Jonas. Ibagak kadakayo nga adda ditoy ti maysa a natantan-ok ngem ni Jonas.
40012042	Inton Aldaw a Panangukom, tumakderto ti Reyna a taga-Abagatan a mangidarum kadakayo agsipud ta nagdalliasat iti adayo a lugar tapno umayna laeng denggen ti nainsiriban a pannursuro ni Solomon. Ibagak kadakayo nga adda ditoy ti maysa a natantan-ok ngem ni Solomon.”
40012043	“No rummuar ti dakes nga espiritu iti maysa a tao, mapan agsursor kadagiti luglugar a namaga nga agsapul iti paginanaanna. No awan ti masapulanna,
40012044	kunana iti nakemna, ‘Agsubliak iti balayko.’ Agsubli ngarud ket masarakanna ti balay nga awan nagyanna, nadalus ken natarimaan.
40012045	Iti kasta, rummuar ket mangisangpet iti pito nga espiritu a dakdakes pay ngem isu, ket kaduana ida nga agnaed sadiay. Ngarud, dakdakesto ti kasasaad dayta a tao ngem iti immuna. Kastoyto met ti pagbanagan dagiti dakes a tattao iti daytoy a kaputotan.”
40012046	Madama pay laeng nga agsasao ni Jesus kadagiti tattao idi sumangpet ni inana ken dagiti kakabsatna a lallaki. Nagyanda iti ruar ket kayatda ti makisao ken ni Jesus.
40012048	Ngem insungbatna iti tao a nangibaga kenkuana, “Siasino kadi ti inak? Siasino kadi dagiti kakabsatko?”
40012049	Ket intudo ni Jesus dagiti adalanna sana kinuna, “Kitaenyo! Daytoy ti inak ken dagiti kakabsatko!
40012050	Ti siasinoman nga agaramid iti pagayatan ni Amak sadi langit, isu ti kabsatko ken ti inak.”
40013001	Iti dayta met la nga aldaw, pimmanaw ni Jesus iti balay, ket napan nagtugaw iti igid ti dan-aw tapno mangisuro.
40013002	Gapu ta adu unay ti tao nga immaribungbong kenkuana, limmugan iti bangka sa nagtugaw. Nagtakder dagiti tattao iti sang-at.
40013003	Insursurona ida kadagiti adu a bambanag babaen iti pangngarig. Kinunana: “Adda maysa a tao a napan nagpurruak iti bukel.
40013004	Idi agpurpurruak, nagdisso ti sumagmamano a bukel iti igid ti dalan ket tinuktok dagiti tumatayab.
40013005	Adda met sumagmamano a bukel a nagdisso iti kabatoan a bassit laeng ti dagana. Gapu ta narabaw ti dagana, nabiit a nagtubo dagiti bukel.
40013006	Idi makatangkayagen ti init, nalaylay dagiti apagtubo a mula ket nagangoda a dagus agsipud ta di unay nakauneg dagiti ramutda.
40013007	Nagdisso met ti sumagmamano a bukel iti nagtuboan dagiti siitan a mula a dimmakkel ken nangleppes kadakuada.
40013008	Ngem nagdisso ti dadduma a bukel iti nadam-eg a daga, ket nagdawada: adda nagdawa iti sangagasut, adda met innem a pulo ken adda pay tallopulo.”
40013009	Inggibus ni Jesus, “Dumngeg ngarud ti siasinoman nga addaan pannakaawat!”
40013010	Napan dagiti adalan ken ni Jesus ket sinaludsodda, “Apay nga aramatem dagiti pangngarig no agsaoka kadagiti tattao?”
40013011	Simmungbat ni Jesus, “Naited kadakayo ti panangammo kadagiti palimed ti Pagarian ti Langit, ngem kadakuada, saan.
40013012	Ta ti addaan, maikkanto pay iti ad-adu tapno aglaplapusanan ngem ti awanan, maikkatto pay uray ti bassit nga adda kenkuana.
40013013	Daytoy ti gapuna nga aramatek dagiti pangngarig no agsaoak kadakuada: ta kumitkitada ngem dida makailasin, agdengdengngegda ngem dida makaawat.
40013014	Iti kasta, matungpal ti padto ni Isaias maipapan kadakuada: ‘Dengngegkayto la a dengngeg ngem dikay makaawat; Kitakayto la a kita ngem dikay makailasin.
40013015	Agsipud ta natangken ti ulo dagitoy a tattao, Sinullatanda dagiti lapayagda, Ken inkidemda dagiti matada, Amangan no makakita ken makangngegda, ket makaawatda, Ken amangan no agsublida kaniak, kuna ti Dios, Ket paimbagek ida.’
40013016	“Ngem nagasatkayo ta makakita dagiti matayo ken makangngeg dagiti lapayagyo!
40013017	Laglagipenyo nga adu a profeta ken dadduma pay a tattao ti Dios ti nagtarigagay a kumita kadagiti makitayo, ngem dida nakita, ken dumngeg kadagiti mangngegyo, ngem dida nangngeg.”
40013018	“Denggenyo ngarud ti kaipapanan ti pangngarig maipapan iti agmulmula:
40013019	“Dagiti dumngeg iti sao maipapan iti Pagarian ngem dida maawatan, mayarigda iti bukel a nagdisso iti igid ti dalan. Umay ti Managdakdakes ket rabsutenna ti naimula kadakuada.
40013020	Ti bukel a nagdisso iti kabatoan iladawanna dagiti tattao a siraragsak nga umawat iti mensahe apaman a mangngegda.
40013021	Ngem saan nga umuneg ti sao kadakuada ket saanda nga agbayag. Isut’ gapuna a maupayda a dagus no dumteng ti rigrigat ken pannakaidadanes gapu iti sao.
40013022	Ti bukel a nagdisso iti kasisiitan iladawanna dagiti nakangngeg iti sao. Gapu kadagiti pakaringgoran iti daytoy a biag ken ti panagagum iti kinabaknang, lineppesda ti sao ket dida agbunga.
40013023	Ti bukel a naimula iti nadam-eg a daga iladawanna dagiti dumngeg ken makaawat iti sao ket agbungada; adda makaibunga iti sangagasut, adda makainnem a pulo ket adda pay makatallopulo.”
40013024	Adda pay sabali a pangngarig nga insarita ni Jesus kadakuada. Kinunana: “Mayarig ti Pagarian ti Langit iti sumaganad: Adda maysa a tao a nagpurruak iti nasayaat a bukel iti talonna.
40013025	Iti maysa a rabii, idi matmaturog dagiti tattao, napan ti kabusorna ket nagmula iti ruot iti nagbabaetan dagiti trigo, sa pimmanaw.
40013026	Idi dimmakkel dagiti mula, ket mangrugidan nga agdawa, nagparang met dagiti ruot.
40013027	Napan dagiti adipen iti akinkukua iti talon ket kinunada kenkuana. ‘Apo, nasayaat met a bukel ti immulam iti talonmo; ngem apay nga adda metten dagiti ruot?’
40013028	“ ‘Aramid ti kabusor dayta,’ kinunana. “ ‘Kayatmo nga inkami paruten dagiti ruot?’ sinaludsodda.
40013029	“Insungbatna, ‘Saan, amangan no mairaman a maparut dagiti trigo no parutenyo dagiti ruot.
40013030	Bay-anyo nga aggiddan a dumakkel dagiti trigo ken ruot. Ket inton panagani, ibagakto kadagiti agani nga unaenda a paruten dagiti ruot, sada reppeten nga ipuor. Kalpasanna, anienda dagiti trigo ket idulinda iti kamaligko.’ ”
40013031	Adda pay sabali a pangngarig nga insarita ni Jesus kadakuada. Kinunana: “Mayarig ti Pagarian ti Langit iti sumaganad: Adda maysa a tao a mangala iti bukel ti mostasa ket imulana iti talonna. Ti mostasa ti kabassitan kadagiti amin a bukel, ngem inton dumakkel, isu ti kadakkelan kadagiti amin a mula. Agbalin a kayo ket agumok dagiti tumatayab kadagiti sangsangana.”
40013033	Adda pay sabali a pangngarig nga insarita ni Jesus kadakuada. Kinunana, “Mayarig ti Pagarian ti Langit iti sumaganad: Mangala ti maysa a babai iti lebadura sana igamay iti uppat a pulo a litro nga arina. Gapu iti lebadura, bumsog ti entero a masa.”
40013034	Inaramat ni Jesus dagiti pangngarig iti panangibagana amin kadagitoy a bambanag kadagiti tattao. Dina kasao ida no di agaramat iti pangngarig.
40013035	Inaramidna daytoy tapno matungpal ti insao ti profeta: “Aramatekto dagiti pangngarig no makisaoak kadakuada; Ibagakto kadakuada dagiti bambanag a di pay naammoan manipud naparsua ti lubong.”
40013036	Pinanawan ni Jesus dagiti tattao ket simrek iti balay. Napan kenkuana dagiti adalanna ket kinunada, “Ilawlawagmo man kadakami ti pangngarig maipapan kadagiti ruot iti talon.”
40013037	“Ti tao a nagmula iti nasayaat a bukel isu ti Anak ti Tao,” insungbat ni Jesus.
40013038	“Ti talon isu ti lubong. Ti nasayaat a bukel isuda dagiti annak ti Pagarian. Dagiti ruot isuda dagiti annak ti Managdakdakes.
40013039	Ti kabusor a nagmula kadagiti ruot isu ti Diablo. Ti panagani isu ti kanibusanan ti lubong, ket dagiti agani isuda dagiti angheles.
40013040	Kas iti pannakaurnong ken pannakapuor dagiti ruot, kastanto met ti mapasamak inton aggibus ti lubong.
40013041	Ibaonto ti Anak ti Tao dagiti anghelesna a mangurnong ken mangikkat manipud iti Pagarianna dagiti amin a pakaigapuan ti panagbasol dagiti tattao ken dagiti amin a managdakdakes.
40013042	Isebbadanto ida iti gumilgil-ayab nga apuy. Sadiay, agsasangit ken agngangaretngetdanto.
40013043	Kalpasanna, agraniagto dagiti tattao ti Dios a kas init iti Pagarian ni Amada. Dumngeg ngarud ti siasinoman nga addaan pannakaawat.”
40013044	“Mayarig ti Pagarian ti Langit iti kastoy: Adda tao a nakasarak iti gameng a naikali iti maysa a talon. Gaburanna met laeng ket iti ragsakna, mapanna ilako amin a sanikuana sa agsubli tapno gatangenna dayta a talon.”
40013045	“Mayarig pay ti Pagarian ti Langit iti kastoy: Adda agtagtagilako nga agsapsapul iti napipintas a perlas.
40013046	No makasarak iti naidumduma ti pintasna, ilakona amin a sanikuana ket gatangenna dayta a perlas.”
40013047	“Mayarig met ti Pagarian ti Langit iti sumaganad: Adda sumagmamano a mangngalap a mangiwayat iti iketda iti dan-aw ket makaalada iti amin a kita ti ikan.
40013048	No mapnon ti iket, isang-atda sada agtugaw a mamaglalasin kadagiti ikan. Ikargada dagiti nasayaat kadagiti tiklis ket ibellengda dagiti dakes.
40013049	Kastoyto met inton aggibus ti lubong. Rummuarto dagiti angheles ket ilasindanto dagiti dakes a tattao kadagiti naimbag.
40013050	Isebbadanto dagiti dakes iti gumilgil-ayab nga apuy. Sadiay, agsasangit ken agngaretngetdanto.”
40013051	Sinaludsod ni Jesus kadakuada, “Maawatanyo kadi daytoy?” “Wen,” insungbatda.
40013052	Iti kasta, kinuna ni Jesus kadakuada, “Ngarud, kayatna a sawen a tunggal maestro iti Linteg nga agbalin nga adalan iti Pagarian ti Langit, mayarig iti agtagibalay a mangiruar kadagiti baro ken daan a gameng iti kuarto a pagiduldulinanna.”
40013053	Idi nasaon ni Jesus dagitoy a pangngarig, pimmanaw iti dayta a lugar,
40013054	ket nagsubli iti ilina. Nangisuro iti sinagogada ket nagsiddaaw dagiti nagdengngeg kenkuana. “Sadino ti nangalaanna iti kasta a sirib ken pannakabalin nga agaramid kadagiti milagro?” sinaludsodda.
40013055	“Saan aya nga isu ti anak ti karpintero? Saan aya a ni Maria ti inana ket da Santiago, Jose, Simon ken Judas dagiti kakabsatna?
40013056	Saan aya nga agnanaed ditoy dagiti kakabsatna a babbai? Sadino ngarud ti nangalaanna amin kadagitoy?”
40013057	Inumsida ngarud ni Jesus. Kinuna ni Jesus kadakuada, “Mapadayawan ti profeta iti amin a lugar malaksid iti ilina ken iti bukodna a familia.”
40013058	Bassit laeng ti milagro nga impakitana sadiay agsipud ta awan pammatida kenkuana.
40014001	Iti daydi a tiempo, nadamag ni Herodes nga agturay iti Galilea ti maipapan ken ni Jesus.
40014002	“Pudno nga isu daytoy ni Juan a Mammuniag a napagungar,” kinunana kadagiti ofisialesna. “Dagitoy ti gapuna nga adda kenkuana daytoy a pannakabalin nga agaramid kadagiti milagro.”
40014003	Pinatiliw ngamin idi ni Herodes ni Juan sana pinareppet ken pinaibalud. Inaramidna daytoy gapu ken ni Herodias nga asawa ni Felipe a kabsatna.
40014004	Kinunkuna ngamin ni Juan ken ni Herodes, “Saan a rumbeng nga ikabbalaymo ni Herodias nga asawa ni kabsatmo.”
40014005	Kayat idi ni Herodes a papapatay ni Juan, ngem nagbuteng kadagiti Judio agsipud ta imbilangda ni Juan a maysa a profeta.
40014006	Idi agkasangay ni Herodes, nagsala ti balasang nga anak ni Herodias iti sango dagiti sangaili. Naay-ayo ni Herodes
40014007	ket inkarina kenkuana, “Isapatak nga ited kenka ti aniaman a dawatem.”
40014008	Kas insingasing ni inana, kinuna ti balasang, “Itedmo kaniak ditoy ti naibandehado nga ulo ni Juan a Mammuniag.”
40014009	Nagliday ti ari, ngem gapu iti panagkarina iti imatang dagiti sangailina, imbilinna a matungpal ti dawat ti balasang.
40014010	Pinaputolanna ni Juan idiay pagbaludan.
40014011	Nayeg ti ulo a naibandehado ket naited iti balasang a nangited met ken ni inana.
40014012	Dimteng dagiti adalan ni Juan, innalada ti bangkayna ket intanemda. Kalpasanna, napanda impadamag ken ni Jesus ti napasamak.
40014013	Idi naammoan ni Jesus ti napasamak, nagbangka a napan nagpakni nga is-isuna iti maysa a lugar nga awan matagtagitao. Ngem idi nadamag dagiti tattao ti ipapanawna, pinanawanda dagiti il-ilida ket nagnagnada a simmurot kenkuana.
40014014	Dimsaag ni Jesus iti bangka. Idi makitana dagiti adu a tattao, naasian kadakuada ket inagasanna dagiti masakitda.
40014015	Idi mumalemen, napan dagiti adalanna kenkuana ket kinunada, “Sumipngeten ket awan matagtagitao ditoy. Pagawidem dagiti tattao tapno mapanda kadagiti barbarrio ket gumatangda iti kanenda.”
40014016	“Saan a masapul a pumanawda,” kinuna ni Jesus kadakuada. “Ikkanyo ketdi ida iti kanenda.”
40014017	“Lima a tinapay ken dua nga ikan laeng ti adda,” kinunada.
40014018	“Yegyo ida ditoy,” kinuna ni Jesus.
40014019	Pinagtugawna dagiti tattao iti karuotan. Innalana dagiti tinapay ken ikan, timmangad sadi langit, sa nagyaman iti Dios. Pinispisina dagiti tinapay ket intedna kadagiti adalan tapno ibunongda kadagiti tattao.
40014020	Nanganda amin ket nabsogda. Adda 12 a basket a napno kadagiti natda nga inurnong dagiti adalan.
40014021	Aglimaribu a lallaki ti nangan, malaksid dagiti babbai ken ubbing.
40014022	Bayat ti panangpagawid ni Jesus kadagiti tattao, pinaluganna met dagiti adalan iti bangka ket pinaunana ida a bumallasiw iti dan-aw.
40014023	Idi napagawidnan dagiti tattao, simmang-at nga is-isu iti maysa a turod tapno agkararag. Idi rumabiin, maymaysa ni Jesus sadiay.
40014024	Iti dayta met la nga oras, nakaadayon ti bangka iti igid ti dan-aw ket mayallo-allon agsipud ta subsubaen ti angin.
40014025	Iti parbangon, nagna ni Jesus iti rabaw ti danum a napan iti yanda.
40014026	Nagbuteng dagiti adalan idi makitada ni Jesus a magmagna iti rabaw ti danum. “Al-alia!” inyikkisda gapu iti butengda.
40014027	Ngem dagus a kinuna ni Jesus, “Dikay agbuteng! Siak ni Jesus, dikay agdanag.”
40014028	“Apo,” kinuna ni Pedro, “no agpayso a sika, ayabannak man dita yanmo a magna iti rabaw ti danum.”
40014029	“Umayka,” kinuna ni Jesus. Dimsaag ngarud ni Pedro iti bangka ket nagna iti danum a mapan ken ni Jesus.
40014030	Ngem nagbuteng idi madlawna ti angin, ket idi lumneden, inyikkisna, “Apo, isalakannak!”
40014031	Ginaw-at a dagus ni Jesus ti ima ni Pedro ket ginuyodna sana kinuna, “Nagbassit ket ti pammatimon! Apay a nagduaduaka?”
40014032	Limmuganda a dua iti bangka ket nagtalnan ti angin.
40014033	Dagiti adda iti bangka nagdaydayawda ken ni Jesus. “Pudno a sika ti Anak ti Dios,” kinunada.
40014034	Bimmallasiwda iti dan-aw ket simmangladda idiay Genesaret.
40014035	Nailasin dagiti tattao ni Jesus, isu a pinaayaban dagiti taga-sadiay dagiti amin a masaksakit kadagiti kabangibang a luglugar ket inyegda ida kenkuana.
40014036	Nagpakpakaasida kenkuana a sagiden dagiti masakit uray la koma ti gayadan ti kagayna, ket naimbagan dagiti amin a simmagid.
40015001	Napan ken ni Jesus dagiti sumagmamano a Fariseo ken mamaestro iti Linteg a naggapu idiay Jerusalem ket sinaludsodda kenkuana,
40015002	“Apay a di tungpalen dagiti adalam ti pannursuro a tinawidtayo kadagiti kapuonantayo? Saan nga umisu ti panangbuggoda kadagiti imada sakbay a manganda.”
40015003	“Ket dakayo,” insungbat ni Jesus, “apay a salungasingenyo ti bilin ti Dios gapu laeng iti ayatyo a mangtungpal kadagiti pannursuroyo?
40015004	Ta kinuna ti Dios, ‘Dayawem da amam ken inam,’ ken ‘Ti agsao iti dakes ken ni amana wenno inana, rebbengna ti mapapatay.’
40015005	Ngem isursuroyo a no ibaga ti maysa a tao kada ama ken inana a ti itulongna koma kadakuada ipaayna laengen iti Dios,
40015006	saanen a masapul a dayawenna ni amana. Iti kasta, laksidenyo ti pannursuro ti Dios tapno surotenyo ti bukodyo a pannursuro.
40015007	Dakayo nga aginsisingpet! Pudno unay ti impadto ni Isaias maipapan kadakayo:
40015008	‘Kuna ti Dios, dagitoy a tattao kunkunada a dayawendak, Ngem adayo ti pusoda kaniak.
40015009	Awan serserbi ti panagdaydayawda kaniak Gapu ta isursuroda dagiti linteg nga aramid ti tao ket ibilangda a bilinko.’ ”
40015010	Inayaban ni Jesus dagiti tattao sana kinuna kadakuada, “Denggen ken awatenyo daytoy:
40015011	Saan a ti ipauneg ti tao ti mangtulaw kenkuana no di ket ti rummuar iti ngiwatna.”
40015012	Napan kenkuana dagiti adalanna ket kinunada, “Dimo kadi ammo a napasakitan dagiti Fariseo iti sinaom?”
40015013	“Tunggal mula a saan nga immula ni Amak sadi langit, maparutto,” insungbat ni Jesus.
40015014	“Saanyo a pakadanagan ida. Bulsekda a mangidadaulo. Ket no idalan ti bulsek ti padana a bulsek, matnagda a dua iti abut.”
40015015	“Ipalawagmo man kadakami daytoy a pagsasao,” kinuna ni Pedro.
40015016	“Kayatyo a sawen nga uray dakayo diyo maawatan?” kinuna ni Jesus.
40015017	“Diyo aya ammo a ti aniaman a sumrek iti ngiwat ti maysa a tao mapan iti tianna ket rummuarto?
40015018	Ngem dagiti rummuar iti ngiwat agtaudda iti puso, ket dagitoy ti mangtulaw iti tao.
40015019	Ta ti puso ti pagtaudan dagiti dakes a pampanunot a mangiturong kenkuana a pumatay, makikamalala, agderrep, agtakaw, agulbod ken mamadpadakes.
40015020	Dagitoy ti mangtulaw iti tao. Ngem ti saan a panagbuggo sakbay a mangan, saan nga isu ti mangtulaw iti tao.”
40015021	Pimmanaw ni Jesus iti dayta a lugar ket napan iti asideg ti Tiro ken Sidon.
40015022	Napan kenkuana ti maysa a babai a taga-Canaan ken agnaed iti dayta a disso ket kinunana, “Apo, Anak ni David, kaasiannak kadi! Linuganan ti demonio ti anakko a babai ket marigatan unay.”
40015023	Ngem saan a sinungbatan ni Jesus. Immasideg dagiti adalanna ket kinunada, “Patgamon ti dawatna ta di ket agik-ikkis a sumursurot kadatayo.”
40015024	Kinuna ni Jesus, “Naibaonak laeng kadagiti nayaw-awan a tattao ti Israel.”
40015025	Ngem napan nagparintumeng ti babai iti sango ni Jesus sana kinuna, “Tulongannak kadi, Apo!”
40015026	“Saan a rumbeng nga alaen ti kanen dagiti ubbing sa ipurruak kadagiti aso,” kinuna ni Jesus.
40015027	“Agpayso ta kunam, Apo,” insungbat ti babai, “ngem uray dagiti aso kanenda dagiti murkat a maregreg iti sirok ti lamisaan ti apoda.”
40015028	Iti kasta, kinuna ni Jesus kenkuana, “Babai, dakkel ti pammatim! Maited kenka ti dawatmo.” Ket iti dayta met la nga oras, immimbag ti anakna.
40015029	Pinanawan ni Jesus dayta a lugar ket nagna iti igid ti Dan-aw ti Galilea. Simmang-at iti maysa a turod sa nagtugaw.
40015030	Adu a tattao ti napan kenkuana. Nangikuyogda kadagiti pilay, bulsek, lugpi, umel ken adu pay a masakit sada impan iti sangoananna, ket pinaimbagna ida.
40015031	Nasdaaw dagiti tattao idi makitada a makasaon dagiti umel, naimbagen dagiti lugpi, makapagnan dagiti pilay ken makakitan dagiti bulsek, ket indaydayawda ti Dios ti Israel.
40015032	Inayaban ni Jesus dagiti adalanna ket kinunana, “Maasianak kadagitoy a tattao ta tallo nga aldawdan ditoy yanko ket ita, awanen ti kanenda. Diak kayat a pagawiden ida a sibibisin amangan no matalimudawda iti dalan.”
40015033	“Sadino ti pangalaantayo ditoy let-ang iti umanay a kanen ti kastoy a kaadu ti tao?” sinaludsod dagiti adalan.
40015034	“Adda mano a tinapayyo?” dinamag ni Jesus. “Pito, ken sumagmamano a babassit nga ikan,” insungbat dagiti adalan.
40015035	Imbilin ngarud ni Jesus kadagiti tattao nga agtugawda iti daga.
40015036	Innalana dagiti pito a tinapay ken dagiti ikan sa nagyaman iti Dios. Kalpasanna, pinispisina sana inted kadagiti adalan tapno ibunongda kadagiti tattao.
40015037	Nanganda amin ket nabsogda. Uppat a ribu a lallaki ti nangan, malaksid dagiti babbai ken ubbing. Pito a basket ti napno kadagiti natda nga inurnong dagiti adalan.
40015039	Pinagawid ni Jesus dagiti tattao sa limmugan iti bilog ket napan iti sakup ti Magadan.
40016001	Napan ken ni Jesus dagiti sumagmamano a Fariseo ken Saduceo. Kas pangsuot kenkuana, kiniddawda nga iparanganna ida iti milagro a pakakitaan a naggapu sadi langit ti pannakabalinna.
40016002	Ngem kinuna ni Jesus, “No lumlumnek ti init, kunayo, ‘Nasayaat ti tiempo ita ta nalabaga ti tangatang.’
40016003	Iti agsapa, kunayo met, ‘Agtudo ita ta nalabaga ken nasipnget ti tangatang.’ Maibagayo ti tiempo babaen iti panangkitayo iti tangatang. Ngem diyo maibaga ti kaipapanan dagiti mapaspasamak kadagitoy a panawen!
40016004	Anian a nagdakes dagiti tattao kadagitoy nga aldaw! Awan pammatida iti Dios. Agkiddawkayo iti milagro? Awan ti maipakita kadakayo no di laeng ti milagro ni Jonas.” Iti kasta, pinanawan ida ni Jesus.
40016005	Idi nakaballasiwen dagiti adalan iti dan-aw, natakkuatanda a nalipatanda ti nagbalon iti tinapay.
40016006	“Agsiputkayo,” kinuna ni Jesus kadakuada. “Agannadkayo iti lebadura dagiti Fariseo ken Saduceo.”
40016007	Nagsasaritaanda ti sinaona. “Imbagana daytoy ta awan ngamin balontayo a tinapay,” kinunada.
40016008	Ammo ni Jesus ti pagsasaritaanda ket sinaludsodna, “Apay a pagsusuppiatanyo ti kaawan balonyo a tinapay? Nagbassit ketdin ti pammatiyo!
40016009	Dikayo pay la makaawat? Nalipatanyo kadin daydi panangpispisik iti lima a tinapay a naipakan kadagiti limaribu a tattao? Mano a basket ti pinunnoyo kadagiti natda?
40016010	Wenno dagiti pito a tinapay a naipakan kadagiti uppat a ribu a tattao? Mano a basket ti pinunnoyo kadagiti natda?
40016011	Diyo pay la maawatan aya a saan a maipanggep iti tinapay ti sarsaritaek kadakayo? Alluadanyo ti lebadura dagiti Fariseo ken Saduceo!”
40016012	Naawatanen dagiti adalan a saan a ti lebadura a pagaramid iti tinapay ti kuna ni Jesus nga annadanda, no di ket ti pannursuro dagiti Fariseo ken Saduceo.
40016013	Idi dimteng ni Jesus iti disso nga asideg iti ili ti Cesarea Filipos, sinaludsodna kadagiti adalanna, “Siasino ti Anak ti Tao iti panagkuna dagiti tattao?”
40016014	“Sika kano ni Juan a Mammuniag,” insungbatda. “Kuna met ti sumagmamano a sika ni Elias. Kuna pay dagiti dadduma a sika ni Jeremias wenno maysa kadagiti profeta.”
40016015	“Ket dakayo,” sinaludsod ni Jesus, “siasinoak iti panagkunayo?”
40016016	“Sika ti Cristo, ti Anak ti sibibiag a Dios,” insungbat ni Simon Pedro.
40016017	Kinuna ni Jesus, “Nagasatka, Simon nga anak ni Jonas. Saan a tao no di ket ni Amak sadi langit ti nangipaltiing kenka iti daytoy a kinapudno.
40016018	Ibagak ngarud kenka a sika ket Pedro. Iti rabaw daytoy a bato, bangonekto ti iglesiak ket uray ni patay dinto agballigi kenkuana.
40016019	Itedkonto kenka dagiti tulbek ti Pagarian ti Langit. Ti aniaman nga iparitmo ditoy daga, maiparitto met sadi langit. Ket ti aniaman nga ipalubosmo ditoy daga, maipalubosto met sadi langit.”
40016020	Kalpasanna, imbilin ni Jesus kadagiti adalanna nga awan ti pangibagbagaanda nga isu ti Cristo.
40016021	Manipud idin, impakaammo ni Jesus kadagiti adalanna: “Masapul a mapanak idiay Jerusalem ket adu ti sagabaek a pamarparigat dagiti panglakayen, dagiti panguloen a papadi ken dagiti mamaestro iti Linteg. Mapapatayakto ngem mapagungarakto iti maikatlo nga aldaw.”
40016022	Inyadayo bassit ni Pedro ni Jesus sana binabalaw. “Apo, saan koma a kasta ti sasawem,” kinunana. “Saanto a maaramid kenka dayta.”
40016023	Sinango ni Jesus ni Pedro ket kinunana, “Adaywannak, Satanas! Maysaka a lapped iti dalanko agsipud ta saan a ti pagayatan ti Dios ti pampanunotem no di ket ti pagayatan ti tao.”
40016024	Kalpasanna, kinuna ni Jesus kadagiti adalanna: “Ti agtarigagay a sumurot kaniak masapul a tallikudanna ti bagina, ibaklayna ti krusna, ket surotennak.
40016025	Ta ti siasinoman a mangipatpateg iti biagna, mapukawnanto. Ngem ti siasinoman a mangyawat iti biagna gapu kaniak, maisalakannanto.
40016026	Adda aya magunggona ti tao no matagikuana ti entero a lubong ngem mapukawna met ti biagna? Awan! Awan ti maited ti tao a pangsubbot iti biagna.
40016027	Ta dandanin umay ti Anak ti Tao agraman dagiti anghelesna. Umay iti dayag ni Amana, ket gunggonaannanto ti tunggal maysa kas mayannatup kadagiti aramidna.
40016028	Laglagipenyo nga adda sumagmamano kadakayo ditoy a saanto pay a matay agingga a makitada ti Anak ti Tao nga umay nga Ari.”
40017001	Kalpasan ti innem nga aldaw, inkuyog ni Jesus ni Pedro ken dagiti agkabsat a Santiago ken Juan ket is-isuda a simmang-at iti nangato a bantay.
40017002	Sadiay, nagbalbaliw ti langa ni Jesus iti imatang dagiti tallo nga adalan: nagraniag ti rupana a kas iti init, ket rimmangrang a kas lawag dagiti pagan-anayna.
40017003	Pagammoan, nakitada da Moises ken Elias a makisarsarita ken ni Jesus.
40017004	Kinuna ni Pedro, “Apo, nagsayaaten ti kaaddatayo ditoy! No kayatmo, mangipatakderak ditoy iti tallo a kalapaw: maysa ti para kenka, maysa ti para ken ni Moises, ket ti maysa para ken ni Elias.”
40017005	Agsasao pay laeng ni Pedro idi adda naraniag nga ulep a nanglinong kadakuada. Adda timek a naggapu iti ulep a nagkuna, “Daytoy ti Anakko a dungdungngoek ken pakaragsakak unay. Dumngegkayo kenkuana!”
40017006	Napalalo ti buteng dagiti adalan a nakangngeg iti timek. Nagpaklebda iti daga.
40017007	Immasideg ni Jesus ket sinagidna ida. “Bumangonkayo,” kinunana. “Dikay agbuteng.”
40017008	Idi timmangadda, awan sabali a nakitada no di laeng ni Jesus.
40017009	“Awan pangibagbagaanyo iti naimatanganyo. Ibagayonto laeng daytoy kalpasan ti pannakapagungar ti Anak ti Tao,” imbilin ni Jesus kadakuada idi sumalsalogda iti bantay.
40017010	Sinaludsod kenkuana dagiti adalan, “Apay a kuna dagiti mamaestro iti Linteg a masapul nga umay nga umuna ni Elias?”
40017011	Insungbat ni Jesus, “Pudno nga umay nga umuna ni Elias tapno tarimaanenna amin a banag.
40017012	Ngem daytoy ti ibagak kadakayo: Immayen ni Elias ngem saan a nailasin dagiti tattao. Inaramidda ketdi kenkuana ti kinaykayatda. Kastanto met ti panangparigatda iti Anak ti Tao.”
40017013	Ket naawatan dagiti adalan a ni Juan a Mammuniag ti sarsaritaenna kadakuada.
40017014	Idi nagsublida iti yan dagiti tattao, adda lalaki nga immasideg ken ni Jesus ket nagparintumeng iti sangoananna
40017015	sana kinuna, “Apo, kaasiam kadi ti anakko a lalaki. Agkiskissiw ket agsagsagaba iti napalalo. Masansan a matnag iti apuy wenno iti danum.
40017016	Impanko kadagiti adalam ngem dida mapaimbag.”
40017017	Simmungbat ni Jesus, “Tattao a managdakdakes ken awanan pammati! Kasano pay kabayag ti kaaddak iti dennayo? Kasano pay kabayag ti panaganusko kadakayo? Yegyo man kaniak ti ubing!”
40017018	Inungtan ni Jesus ti demonio, ket rimmuar manipud iti ubing. Immimbag ti ubing iti dayta met la nga oras.
40017019	Kalpasanna, sililimed a napan dagiti adalan ken ni Jesus ket sinaludsodda kenkuana, “Apay a dimi mapaksiat ti demonio?”
40017020	“Gapu ta bassit ti pammatiyo,” insungbat ni Jesus. “Laglagipenyo a no adda pammatiyo a kas iti kadakkel ti bukel ti mostasa, mabalinyo a kunaen iti daytoy a bantay, ‘Umaliska ket inka sadiay,’ ket umalis. Mabalinyo nga aramiden ti uray ania!”
40017022	Idi naguurnong dagiti adalan idiay Galilea, kinuna ni Jesus kadakuada, “Dandanin mayawat ti Anak ti Tao kadagiti tattao
40017023	a mangpapatayto kenkuana. Ngem mapagungarto iti maikatlo nga aldaw.” Kasta unay ti ladingit dagiti adalan.
40017024	Idi napan ni Jesus ken dagiti adalanna idiay Capernaum, immasideg ken ni Pedro dagiti agsingsingir iti buis nga agpaay iti Templo, ket sinaludsodda. “Agbubuis met la ni maestroyo iti maipaay iti Templo?”
40017025	“Wen, a,” insungbat ni Pedro. Idi simrek ni Pedro iti balay, immuna a nagsao ni Jesus, “Simon, ania ti makunam? Siasino ti agbayad iti buis kadagiti ar-ari ditoy lubong? Dagiti umili wenno dagiti ganggannaet?”
40017026	“Dagiti ganggannaet,” insungbat ni Pedro. “No kasta ngarud,” kinuna ni Jesus, “saan a masapul nga agbayad dagiti umili.
40017027	Ngem ditayo kayat nga adda makuna dagitoy a tattao. Inka ngarud agbanniit idiay dan-aw. Alaem ti umuna nga ikan a mabanniitam ket ngangaem ti ngiwatna. Masarakamto ti kuarta nga umanay a pagbuista. Alaem ket inka bayadan ti buista.”
40018001	Iti dayta a kanito, immasideg dagiti adalan ken ni Jesus ket sinaludsodda, “Siasino ti kangrunaan iti Pagarian ti Langit?”
40018002	Nangayab ni Jesus iti ubing, pinagtakderna iti sangoananda
40018003	ket kinunana, “Laglagipenyo a dikayto makastrek iti Pagarian ti Langit no dikay agbalbaliw ken agbalin a kas kadagiti ubbing.
40018004	Siasinoman nga agpakumbaba ken agbalin a kas iti daytoy nga ubing, isu ti kangrunaan iti Pagarian ti Langit.
40018005	Ket ti siasinoman nga umawat iti maysa kadagiti kakastoy nga ubbing gapu kaniak, siak ti awatenna.”
40018006	“No adda siasinoman a pakaigapuan ti panagbasol ti maysa kadagitoy nga ubbing a mamati kaniak, nasaysayaat koma a maigalut ti dakkel a gilingan a bato iti tengnged dayta a tao sa mailemmes iti taaw.
40018007	Asi pay ti lubong gapu ta adda dagiti bambanag a pakaigapuan ti pannakapukaw dagiti tattao iti pammatida! Umay a di bumurong dagitoy a sulisog, ngem asi pay ti tao a pakaigapuanda!
40018008	“No ta imam wenno ta sakam ti pakaigapuan ti panagbasolmo, putdem ket ibellengmo! Nasaysayaat a pawad wenno pukolka a sumrek iti biag nga agnanayon ngem ti addaanka iti dua nga ima ken dua a saka ket maitappuakka iti agnanayon nga apuy.
40018009	No ta matam ti pakaigapuan ti panagbasolmo, suatem ket ibellengmo! Nasaysayaat a buldingka a sumrek iti biag nga agnanayon ngem ti addaanka iti dua a mata ket maitappuakka iti apuy idiay infierno.”
40018010	“Kitaenyo diyo laisen ti uray maysa kadagitoy nga ubbing. Ibagak kadakayo a dagiti anghelesda idiay langit, kankanayon nga addada iti imatang ni Amak nga adda sadi langit.
40018012	“Ania ti makunayo? Ania ti aramiden ti maysa a tao nga addaan sangagasut a karnero no mapukaw ti maysa kadakuada? Panawanna dagiti siam a pulo ket siam nga agar-arab iti turod ket mapanna sapulen ti napukaw a karnero.
40018013	Ibagak kadakayo a no masapulanna, ad-addanto ti ragsakna iti daytoy a karnero ngem kadagiti siam a pulo ket siam a saan a napukaw.
40018014	Kasta met a di kayat ni Amayo sadi langit a mapukaw ti uray maysa kadagitoy nga ubbing.”
40018015	“No makabasol kenka ti kabsatmo, inka kenkuana ket ilawlawagmo ti nagbasolanna. Ngem aramidem daytoy no duduakayo. No dumngeg kenka, napasublimon ti kabsatmo.
40018016	Ngem no dina aklonen ti basolna, mangikuyogka iti maysa wenno dua a kaduam tapno, kas nailanad iti Nasantoan a Surat, ‘Mapatalgedan ti amin a pammabasol babaen iti pammaneknek ti dua wenno tallo a saksi.’
40018017	Ngem no dina denggen ida, ipakaammom iti iglesia. Ket no dina latta denggen ti iglesia, ibilangmon dayta a kabsat a kas maysa a ganggannaet wenno agsingsingir iti buis.”
40018018	“Ibagak ngarud kadakayo: Ti aniaman nga iparityo ditoy daga, maiparitto met idiay langit; ket ti aniaman nga ipalubosyo ditoy daga, maipalubosto met idiay langit.
40018019	“Adda pay ibagak kadakayo: No pagnummoan ti dua kadakayo ditoy daga ti aniaman a dawatenyo, itedto kadakayo ni Amak sadi langit.
40018020	Ta no sadino ti ayan ti dua wenno tallo nga aguummong gapu iti naganko, addaak kaduada sadiay.”
40018021	Napan ni Pedro ken ni Jesus ket sinaludsodna, “Apo, mamin-ano a pakawanek ti kabsatko nga agbasbasol kaniak? Mamimpito?”
40018022	Kinuna ni Jesus, “Saan laeng a mamimpito no di ket mamimpitopulo a pito.
40018023	Ta ti Pagarian ti Langit mayarig iti kastoy: Adda idi maysa nga ari a nangikeddeng a makikuenta kadagiti agserserbi kenkuana.
40018024	Idi mangrugi a makikuenta, inyegda kenkuana ti maysa nga adipen a nakautang iti sangapulo ribu a talento.
40018025	Awan ti umanay a pagbayadna. Tapno makabayad, imbilin ti ari a mailako a kas tagabu agraman ti asawana, annakna ken amin a sanikuana.
40018026	“Nagparintumeng ti adipen iti sangoanan ti ari ket nagpakpakaasi. ‘Anusannak kadi,’ kinunana, ‘ta bayadakto amin nga utangko.’
40018027	“Naasian ti ari iti adipen ket pinakawanna ti utangna sana pinagawid.
40018028	“Rimmuar ti lalaki. Nasarakanna ti padana nga adipen a nakautang kenkuana iti sangagasut a denario. Tiniliwna sana binekkel. ‘Bayadam ti utangmo,’ kinunana.
40018029	“Nagparintumeng ti nakautang, ket nagpakpakaasi kenkuana, ‘Anusannak kadi ta agbayadakto met laeng.’
40018030	“Dina pinatgan ti dawat ti padana nga adipen. Pinaibaludna ketdi agingga a mabayadanna ti utangna.
40018031	“Nagladingit dagiti dadduma nga adipen idi makitada ti napasamak. Napanda iti ari ket impulongda amin kenkuana.
40018032	“Ngarud, pinaayaban ti ari ti adipen. Kinunana, ‘Nagdakeska ketdin nga adipen! Pinakawanko ti amin nga utangmo agsipud ta nagpakpakaasika.
40018033	Kinaasiam met koma ti padam nga adipen a kas iti panangngaasik kenka.’
40018034	“Iti napalalo a pungtot ti ari, pinaibaludna ti adipen tapno madusa agingga a mabayadanna ti amin nga utangna.”
40018035	Kalpasanna, kinuna ni Jesus, “Kastanto ti aramiden ni Amak sadi langit iti tunggal maysa kadakayo no iti pusoyo, diyo pakawanen ti kabsatyo.”
40019001	Idi naisaon ni Jesus dagitoy, pimmanaw idiay Galilea ket napan iti sakup ti Judea iti ballasiw ti Karayan Jordan.
40019002	Adu a tattao ti simmurot kenkuana ket pinaimbagna ida sadiay.
40019003	Immasideg kenkuana ti sumagmamano a Fariseo tapno suotenda babaen iti panagsaludsodda, “Ipalubos kadi ti Linteg nga isina ti lalaki ti asawana iti uray ania a gapu?”
40019004	Simmungbat ni Jesus, “Diyo kadi nabasa daytoy a paset ti Nasantoan a Surat? ‘Idi punganay, ti Namarsua inaramidna ida a lalaki ken babai.’
40019005	Kinunana pay, ‘Daytoy ti gapuna a panawanto ti lalaki dagiti nagannak kenkuana ket makitiponto iti asawana, ket agbalindanton a maymaysa.’
40019006	Isut’ gapuna a saandan a dua no di ket maymaysadan a bagi. Ngarud, saan a pagsinaen ti tao ti pinagtipon ti Dios.”
40019007	Sinaludsod kenkuana dagiti Fariseo, “Apay ngarud nga imbilin ni Moises nga ikkan ti lalaki ti asawana iti kasuratan ti panagsina sana papanawen?”
40019008	“Natangken ngamin ti uloyo, isu a nangituyang ni Moises iti linteg a mangipalubos nga isinayo ti asawayo,” kinuna ni Jesus. “Ngem saan a kastoy idi punganay.
40019009	Ngarud, kunak kadakayo a ti lalaki a mangisina iti asawana, idinto a sipupudno kenkuana, makabasol iti pannakikamalala no mangasawa iti sabali.”
40019010	Kinuna dagiti adalan, “No kasta ti kasasaad ti agassawa, nasaysayaat la ngaruden nga awan ti agas-asawa.”
40019011	Simmungbat ni Jesus, “Saan nga agpaay daytoy a pannursuro iti tunggal maysa, no di laeng kadagiti pakaitedanna.
40019012	Ta nadumaduma ti gapu ti saan a panagasawa dagiti lallaki. Adda di mangasawa ta nayanakda nga adda pagkurangan ti kinalalakida. Adda met dagiti di mangasawa gapu ta nakaponda, ket dagiti dadduma, gapu iti panagserbida iti Pagarian ti Langit. “Ti makatungpal iti daytoy a pannursuro, ipatungpalna koma.”
40019013	Adda sumagmamano a tattao a nangyasideg kadagiti ubbing ken ni Jesus tapno ipatayna ti imana kadakuada ken ikararaganna ida. Ngem inungtan ida dagiti adalan gapu iti inaramidda.
40019014	“Palubosanyo dagiti ubbing nga umay kaniak,” kinuna ni Jesus. “Diyo paritan ida ta dagiti kas kadakuada ti agtagikua iti Pagarian ti Langit.”
40019015	Ket impatayna ti imana kadakuada sa pimmanaw.
40019016	Napan ti maysa nga agtutubo ken ni Jesus ket sinaludsodna, “Maestro, ania ti naimbag nga aramidek tapno magun-odko ti biag nga agnanayon?”
40019017	“Apay a saludsodem kaniak no ania ti naimbag?” insungbat ni Jesus. “Maymaysa laeng ti naimbag. No kayatmo ti sumrek iti biag nga agnanayon, tungpalem dagiti bilbilin.”
40019018	“Ania a bilbilin?” sinaludsodna. Insungbat ni Jesus: “Dika mamapatay; dika makikamalala; dika agtakaw; dika agsaksi iti ulbod;
40019019	agraemka kadagiti nagannak kenka; ken ayatem ti padam a tao a kas iti panagayatmo iti bagim.”
40019020	“Tungtungpalek amin dagitoy a bilbilin,” insungbat ti agtutubo. “Ania pay ti pagkurangak?”
40019021	Kinuna ni Jesus kenkuana, “No kayatmo nga awan ti pagkurangam, inka ilako ti amin a sanikuam. Itedmo kadagiti napanglaw ti paglakoam, ket addanto kinabaknangmo idiay langit. Kalpasanna, umayka sumurot kaniak.”
40019022	Idi mangngeg ti agtutubo daytoy, sililiday a pimmanaw agsipud ta nabaknang unay.
40019023	Kinuna ni Jesus kadagiti adalanna: “Ibagak kadakayo a narigatto a sumrek dagiti baknang iti Pagarian ti Langit.
40019024	Ulitek: narigrigat ti iseserrek ti baknang iti Pagarian ti Dios ngem ti ilulusot ti kamelio iti abut ti dagum.”
40019025	Napalalo ti siddaaw dagiti adalan idi mangngegda daytoy. “Siasino ngaruden ti maisalakan?” sinaludsodda.
40019026	Minatmatan ida ni Jesus ket insungbatna, “Saan a maaramid ti tao daytoy ngem kabaelan amin ti Dios.”
40019027	Nagsao ni Pedro: “Kitaem, Apo, binaybay-anmi amin ket simmurotkami kenka. Anianto ngarud ti gunggonami?”
40019028	Kinuna ni Jesus kadakuada, “Ibagak daytoy kadakayo: Inton agtugaw ti Anak ti Tao iti nagloriaan a tronona iti baro a lubong, dakayo a simmurot kaniak, agtugawkayto met kadagiti sangapulo ket dua a trono a mangituray kadagiti 12 a tribu ti Israel.
40019029	Ket siasinoman a nangpanaw iti balay, kakabsat, nagannak, annak wenno dagdagana gapu kaniak, umawatto iti maminggasut a kaadu ket tawidennanto ti biag nga agnanayon.
40019030	Ngem adu dagiti umun-una ita a maud-udinto, ket adu dagiti maud-udi ita nga umun-unanto.”
40020001	“Mayarig ti Pagarian ti Langit iti kastoy: Adda idi maysa a tao a nasapa a napan nagbirok iti tangdananna nga agtrabaho iti kaubasanna.
40020002	Nakitulag kadagiti tattao a tangdananna ti tunggal maysa iti maysa a bagi ti pirak sana imbaon ida iti kaubasanna.
40020003	“Napan manen iti tiendaan iti alas nuebe, ket nakitana ti sumagmamano a lallaki nga agtatakder.
40020004	Kinunana kadakuada, ‘Inkayo met agtrabaho idiay kaubasan ta itedkonto ti rumbeng a tangdanyo.’
40020005	“Iti kasta, napanda. Rimmuar manen daydi lalaki iti alas dose, ken iti alas tres.
40020006	Idi dandani alas singko, napan iti tiendaan ket nakitana ti sumagmamano a lallaki nga agtatakder. Kinunana kadakuada, ‘Apay a daddadaelenyo ti tiempoyo nga agmalmalem ditoy?’
40020007	“ ‘Awan ngamin pagtrabahoanmi,’ insungbatda. “Imbagana kadakuada, ‘Inkayo met agtrabaho iti kaubasan.’
40020008	“Idi sumipngeten, kinuna ti akinkukua iti kaubasan iti katalekna, ‘Ayabam dagiti mangmangged ta tangdanam ida. Irugim kadagiti naudi a simrek.’
40020009	“Natangdanan iti gagangay a sueldo iti agmalem ti tunggal maysa kadagiti nangrugi a nagtrabaho iti alas singko.
40020010	Idi napan dagiti immun-una a naayaban, impagarupda nga ad-adu ti awatenda. Ngem naipada met ti tangdanda kadagiti naud-udi.
40020011	Inawatda ti tangdanda ngem dinayamudomanda ti nagpatrabaho.
40020012	Kinunada, ‘Maysa laeng nga oras ti panagtrabaho dagitoy naudi a simrek. Ngem dakami a nagmalmalem a nagkapkapudotan, impadam ti tangdanmi.’
40020013	“ ‘Gayyem,’ kinuna ti akinkukua iti kaubasan iti maysa kadakuada, ‘saanka a sinaur. Immanamongka a matangdanan iti gagangay a sueldo iti agmalem.
40020014	Alaem ti tangdanmo ket pumanawkan. Kayatko nga ipada ti tangdanmo iti intangdanko iti naudi.
40020015	Awan aya ti kalintegak a manggasto iti kuartak kas iti pagayatak? Wenno, umapalka kadi agsipud ta naparaburak?’ ”
40020016	Inggibus ni Jesus: “Ngarud, umunanto dagiti maudi, ket maudinto dagiti umuna.”
40020017	Idi sumangsang-at ni Jesus idiay Jerusalem, inyadayona dagiti sangapulo ket dua nga adalan ket kinasaritana ida bayat ti pannagnada. Kinunana kadakuada,
40020018	“Denggenyo, sumang-attayo idiay Jerusalem ket mayawatto sadiay ti Anak ti Tao kadagiti panguloen a papadi ken kadagiti mamaestro iti Linteg. Ikeddengdanto a mapapatay
40020019	sadanto yawat kadagiti Hentil a mangang-angaw, mangsapsaplit ken mangilansa kenkuana iti krus. Ngem mapagungarto iti maikatlo nga aldaw.”
40020020	Immasideg ken ni Jesus ti asawa ni Zebedeo agraman dagiti annakna a lallaki. Nagparintumeng iti sangoananna, ket nagdawat kenkuana.
40020021	“Ania ti kayatmo?” sinaludsod ni Jesus. Simmungbat ti ina, “Ipalubosmo koma nga inton agarika, makitugawto kenka dagitoy dua nga annakko, ti maysa iti makannawanmo, ket ti sabali iti makannigidmo.”
40020022	“Diyo ammo ti dawdawatenyo,” kinuna ni Jesus kadagiti agkabsat. “Kabaelanyo kadi ti uminum iti kopa a paginumak?” “Wen, kabaelanmi,” insungbatda.
40020023	“Agpayso nga uminumkayto iti kopa a paginumak,” kinuna ni Jesus, “ngem awan ti karbengak a mangpili no siasinonto ti agtugaw iti makannawan ken makannigidko. Maited dagitoy a pagsaadan kadagiti nangisaganaan ni Amak.”
40020024	Idi mangngeg daytoy dagiti sangapulo a kaduada nga adalan, nakapungtotda kadagiti agkabsat.
40020025	Iti kasta, inayaban amin ida ni Jesus ket kinunana, “Pagaammoyo a kadagiti Hentil, dagiti agturay addaanda iti dakkel a pannakabalin kadagiti tattaoda.
40020026	Saanto koma a kasta ti aramidenyo. Ti agtarigagay nga agpangulo, masapul nga agserbi kadakayo amin.
40020027	Ket ti agtarigagay nga isu ti kangrunaan, masapul nga isu ti adipenyo,
40020028	a kas iti Anak ti Tao a saan nga immay a paserbian no di ket tapno agserbi ken yawatna ti biagna a pangsubbot kadagiti adu a tattao.”
40020029	Idi pumanaw ni Jesus ken dagiti adalanna idiay Jerico, nakaad-adu a tattao ti simmurot.
40020030	Adda dua a bulsek a lallaki nga agtutugaw iti igid ti dalan. Apaman a nangngegda a lumabas ni Jesus, impukkawda, “Anak ni David! Kaasiannakami!”
40020031	Inungtan ida dagiti tattao ket imbagada nga agulimekda. Ngem impigpigsada ketdi nga impukkaw, “Anak ni David, kaasiannakami, Apo!”
40020032	Nagsardeng ni Jesus. Inayabanna ida ket sinaludsodna, “Ania ti kayatyo nga aramidek kadakayo?”
40020033	“Apo,” kinunada, “makakitakami koma.”
40020034	Naasian ni Jesus kadakuada ket sinagidna dagiti matada. Dagus a nakakitada, ket simmurotda kenkuana.
40021001	Idi asidegdan idiay Jerusalem ket nakadanondan idiay Betfage iti Bantay Olivo, pinauna ni Jesus ti dua kadagiti adalan. Imbilinna kadakuada,
40021002	“Inkayo iti masungad a barrio, ket makitayonto a dagus ti maysa a sigagalut nga asno ken ti urbonna. Warwaranyo ket yegyo ida kaniak.
40021003	No adda agsaludsod, daytoy ti ibagayo, ‘Masapul ida ti Apo’ ket ipalubosnanto a dagus nga alaenyo ida.”
40021004	Naaramid daytoy tapno matungpal ti kinuna ti profeta:
40021005	“Ipakaammoyo iti siudad ti Sion: Umayen ti arim, Napakumbaba ken sisasakay iti asno; Wen, iti urbon ti asno.”
40021006	Napan ngarud dagiti adalan ket tinungpalda ti naibilin kadakuada.
40021007	Insangpetda ti asno ken ti urbonna. Inyap-apda dagiti kagayda kadagiti asno ket simmakay ni Jesus.
40021008	Inyaplag dagiti adu a tattao dagiti kagayda iti kalsada. Nagsep-ak met dagiti dadduma kadagiti sangsanga ti kaykayo ket inyaplagda iti dalan.
40021009	“Madaydayaw ti Anak ni David!” impukpukkaw dagiti tattao a magmagna iti sangoanan ni Jesus ken dagiti sumursurot kenkuana. “Bendisionan koma ti Dios ti umay iti nagan ti Apo! Madaydayaw koma ti Dios!”
40021010	Idi simrek ni Jesus idiay Jerusalem, nariribuk dagiti amin a tattao iti siudad. “Siasino daytoy?” sinaludsodda.
40021011	“Daytoy ni Jesus a profeta a taga-Nazaret idiay Galilea,” insungbat dagiti tattao.
40021012	Simrek ni Jesus iti Templo ket pinaruarna dagiti amin nga agtagtagilako ken aggatgatang sadiay. Binalintuagna dagiti lamisaan dagiti agsuksukat iti kuarta ken dagiti tugaw dagiti aglaklako iti kalapati.
40021013	Kinunana kadakuada, “Nailanad iti Nasantoan a Surat a kuna ti Dios, ‘Managanto ti balayko iti balay a pagkararagan.’ Ngem pagbalbalinenyo met a rukib dagiti mannanakaw!”
40021014	Napan dagiti bulsek ken lugpi ken ni Jesus idiay Templo ket pinaimbagna ida.
40021015	Nakaunget dagiti panguloen a papadi ken mamaestro iti Linteg idi makitada dagiti nakaskasdaaw nga ar-aramidenna ken mangngegda ti ipukpukkaw dagiti ubbing iti Templo, “Madaydayaw ti Anak ni David!”
40021016	Ngarud, sinaludsodda ken ni Jesus, “Mangngegmo ti sasawenda?” “Wen,” insungbatna. “Diyo aya nabasa ti kuna ti Nasantoan a Surat? ‘Insurom dagiti ubbing ken maladaga a mangyebkas iti umisu a panagdaydayaw.’ ”
40021017	Pinanawan ida ni Jesus, rimmuar iti siudad ket napan immian idiay Betania.
40021018	Iti agsapa iti sumuno a bigat, idi agsubli ni Jesus iti siudad, nabisinan.
40021019	Nakitana ti maysa a kayo nga igos iti igid ti dalan. Inasitganna ngem awan nakitana a bunga no di laeng bulong. Iti kasta, kinunana iti kayo, “Saankanton nga agbunga!” Dagus a nagango ti kayo.
40021020	Nasdaaw dagiti adalan idi makitada daytoy. “Kasano ti panaggango a dagus daytoy nga igos?” sinaludsodda.
40021021	Insungbat ni Jesus, “Laglagipenyo daytoy! No mamatikayo ket dikay agduadua, maaramidyonto ti kas iti inaramidko iti daytoy a kayo. Saan la a dayta. Mabalinyonto pay a kunaen iti daytoy a turod, ‘Umaliska ditoy ket tumpuakka idiay baybay,’ ket maaramidto a kasta.
40021022	No adda pammatiyo, awatenyonto ti aniaman a dawatenyo iti kararagyo.”
40021023	Nagsubli ni Jesus idiay Templo. Idi madama a mangisursuro, immasideg kenkuana dagiti panguloen a papadi ken dagiti panglakayen a Judio, ket sinaludsodda, “Ania ti kalintegam a mangaramid kadagitoy? Siasino ti nangted kenka iti daytoy a turay?”
40021024	“Agsaludsodak met kadakayo,” insungbat ni Jesus. “No masungbatandak, ibagak met kadakayo no ania ti kalintegak nga agaramid kadagitoy.
40021025	Naggapuan ti turay ni Juan a Mammuniag: iti Dios wenno iti tao?” Nagsisinnaludsodda, “Ania ti isungbattayo? No kunatayo, ‘Naggapu iti Dios,’ kunananto kadatayo, ‘Apay ngarud a dikay namati ken ni Juan?’
40021026	Ngem no kunatayo, ‘Naggapu iti tao,’ mabutengtayo met no ania ti aramiden dagiti tattao ta imbilangda ni Juan a maysa a profeta.”
40021027	Iti kasta, insungbatda ken ni Jesus, “Dimi ammo.” Kinuna ni Jesus kadakuada, “Diak met ngarud ibaga kadakayo no ania ti kalintegak nga agaramid kadagitoy.”
40021028	“Ania ti makunayo iti daytoy? Adda idi ama nga addaan iti dua nga annak a lallaki. Napan iti inauna ket kinunana, ‘Anakko, inka agtrabaho ita idiay kaubasan.’
40021029	“‘Diak kayat,’ kinuna ti anak, ngem kalpasanna, nagbabawi ket napan met laeng.
40021030	“Napan met ti ama iti maikadua ket imbagana ti kas iti insaona iti inauna. “ ‘Wen, ama,’ kinunana, ngem saan a napan.
40021031	“Siasino kadakuada ti nangtungpal iti pagayatan ti amada?” sinaludsod ni Jesus. “Ti inauna,” kinunada. Kinuna ni Jesus, “Ngem daytoy met ti kunak kadakayo. “Umun-unanto ngem dakayo a mapan iti Pagarian ti Dios dagiti agsingsingir iti buis ken dagiti dakes a babbai.
40021032	Ta immay kadakayo ni Juan a nangisuro iti pudno a dalan a surotenyo ket diyo pinati; ngem namati kenkuana dagiti agsingsingir iti buis ken dagiti dakes a babbai. Ket uray pay kalpasan ti pannakakitayo iti daytoy, dikay latta nagbabawi ken namati kenkuana.”
40021033	Kinuna ni Jesus, “Denggenyo ti maysa pay a pangngarig: Adda tao a nagmula iti adu nga ubas. Inaladanna ti kaubasan, nangaramid iti pagpespesan iti ubas sa nangipatakder iti torre a pagwanawanan. Kalpasanna, impaabangna ti kaubasan kadagiti makitaltalon sa nagbiahe iti sabali a daga.
40021034	“Idi dumteng ti panagbuburas iti ubas, imbaon ti akinkukua iti kaubasan dagiti adipennaa mapan kadagiti makitaltalon tapno alaenda ti bingayna.
40021035	Ngem tiniliw dagiti makitaltalon dagiti adipen. Kinabilda ti maysa kadakuada, pinatayda ti maikadua ket inuborda ti maikatlo.
40021036	“Nangibaon manen kadagiti adipen nga ad-adu ngem idi damo ket kasta met laeng ti inaramidda kadakuada.
40021037	“Kamaudiananna, imbaonna kadakuada ti anakna. ‘Awan duadua a padayawandanto toy anakko,’ kinunana.
40021038	“Ngem idi makita dagiti makitaltalon ti anak ti akinkukua iti kaubasan, kinunada iti maysa ken maysa, ‘Daytoyen ti agtawid! Umaykayo ta papatayentayo ket kukuatayton ti kaubasan!’
40021039	“Iti kasta, tiniliwda ti anak, ket inruarda iti kaubasan sada pinatay.
40021040	“Ita,” sinaludsod ni Jesus, “inton umay ti akinkukua iti kaubasan, anianto ti aramidenna kadagiti makitaltalon?”
40021041	Kinunada, “Awan duadua a patayennanto dagiti naranggas a makitaltalon. Ket ipaabangnanto ti kaubasan kadagiti sabali a makitaltalon a mangtedto kenkuana iti bingayna iti tiempo ti panagapit.”
40021042	Kinuna ni Jesus kadakuada, “Diyo pay aya nabasa ti nailanad iti Nasantoan a Surat? ‘Ti bato nga imbelleng dagiti agipatpatakder, Nagbalin a kangrunaan a bato. Inaramid daytoy ti Apo, Ket anian a nakakaskasdaaw iti imatangtayo!’
40021043	“Isut’ gapuna nga ibagak kadakayo,” innayon pay ni Jesus, “a maikkatto kadakayo ti Pagarian ti Dios ket maitedto kadagiti tattao a makaited kadagiti umno a bunga.
40021044	Maburburakto ti siasinoman a matnag iti daytoy a bato, ket matumekto a kas tapok ti siasinoman a matupakanna.”
40021045	Nangngeg dagiti panguloen a papadi ken dagiti Fariseo dagiti pangngarig ni Jesus ket naawatanda nga isuda ti sarsaritaenna.
40021046	Pinadasda a patiliw, ngem mabutengda kadagiti tattao ta imbilangda ni Jesus a maysa a profeta.
40022001	Nagaramat manen ni Jesus kadagiti pangngarig iti pannakisaona kadagiti tattao. Kinunana,
40022002	“Mayarig ti Pagarian ti Langit iti kastoy: Adda idi maysa nga ari a nagpadaya gapu iti panagkasar ti anakna a lalaki.
40022003	Imbaonna dagiti adipenna a mangayab kadagiti naimbitaran, ngem dida kayat ti umay.
40022004	Nangibaon manen kadagiti sabali nga adipen ket kinunana: ‘Ibagayo kadagiti naawis a naisaganan ti padayak. Napartin dagiti kalakian a baka ken dagiti napalukmeg nga urbon a baka ket naisagana aminen a masapul. Ibagayo nga umaydan.’
40022005	“Ngem saan a nangikaskaso dagiti naimbitaran: napan ti maysa iti talonna, ti sabali iti negosiona;
40022006	ket dagiti dadduma tiniliwda dagiti adipen sada pinarparigat ken pinatay ida.
40022007	“Gapu iti napalalo a pungtot ti ari, imbaonna dagiti soldadona ket pinatayda dagiti nangpapatay kadagiti adipen sada pinuoran ti siudadda.
40022008	“Kalpasanna, inayaban ti ari dagiti adipenna ket kinunana, ‘Naisaganan ti padaya, ngem saan a maikari dagiti inimbitarak.
40022009	Inkayo ngarud kadagiti kalkalsada ket awisenyo nga umay makidaya dagiti amin a makitayo’.
40022010	“Napan ngarud dagiti adipen kadagiti kalkalsada. Inawisda amin a tao a nasarakanda, naimbag man wenno dakes, ket napno ti pagbodaan kadagiti makidaya.
40022011	“Idi sumrek ti ari a mangkita kadagiti sangaili, nakitana ti maysa a tao a saan a nagkawes iti pakidaya.
40022012	Sinaludsod ti ari, ‘Gayyem, saanka a nagkawes iti pakidaya. Kasano a nakastrekka?’ “Ngem nagulimek ti lalaki.
40022013	“Kinuna ngarud ti ari kadagiti agserserbi, ‘Rimpongenyo daytoy a tao ket ipurruakyo iti kasipngetan. Sadiay, agsangit ken agngaretngetto.’ ”
40022014	Kamaudiananna, kinuna ni Jesus, “Adu dagiti maayaban ngem bassit dagiti mapili.”
40022015	Pimmanaw dagiti Fariseo ket nagtutulagda no kasano ti panangtiliwda ken ni Jesus gapu kadagiti saona.
40022016	Imbaonda ngarud kenkuana dagiti pasurotda ken sumagmamano a kameng ti partido Herodiano. Kinuna dagiti naibaon, “Maestro, ammomi a saanka nga agul-ulbod. Isursurom ti pudno maipapan iti pagayatan ti Dios. Dimo pakaringgoran no ania ti kuna ti tao agsipud ta awan idumdumam.
40022017	Ibagam man ngarud kadakami no ania ti kapanunotam iti daytoy? Maisalungasing kadi iti Linteg wenno saan ti panagbayad iti buis iti Emperador?”
40022018	Ngem nadlaw ni Jesus ti dakes a panggepda, ket kinunana, “Dakayo nga aginsisingpet! Apay a suotendak?
40022019	Ipakitayo man kaniak ti kuarta a pagbuis!” Intedda kenkuana ti kuarta.
40022020	“Siasino ti akinladawan ken akinnagan iti daytoy?” sinaludsodna.
40022021	“Ti Emperador,” insungbatda. Iti kasta, kinuna ni Jesus, “Itedyo ngarud iti Emperador ti kukua ti Emperador, ket itedyo met iti Dios ti kukua ti Dios.”
40022022	Nasdaawda idi mangngegda daytoy, ket pinanawanda ni Jesus.
40022023	Iti dayta met la nga aldaw, napan ken ni Jesus ti sumagmamano a Saduceo. (Kunkuna dagiti Saduceo a saan nga agungar dagiti natay.)
40022024	Kinunada, “Maestro, insuro ni Moises a no matay ti maysa a lalaki nga awan anakna, asawaen ti kabsatna ti balo tapno maaddaanda iti pannakaanak ti natay.
40022025	Adda idi pito a lallaki nga agkakabsat ditoy lugarmi. Nangasawa ti inauna ngem natay nga awan putotna. Iti kasta, nabati ti asawana iti adienna.
40022026	Kasta met ti napasamak iti maikadua, iti maikatlo ken kadagiti sumarsaruno a kakabsatna agingga iti maikapito.
40022027	Kamaudiananna, natay ti babai.
40022028	“Ngarud,” sinaludsodda, “inton aldaw ti panagungar, siasinonto ti akin-asawa kenkuana? Ta nakikallaysada met amin kenkuana!”
40022029	“Agbiddutkayo!” insungbat ni Jesus. “Diyo ngamin maawatan dagiti Nasantoan a Sursurat wenno ti pannakabalin ti Dios.
40022030	Inton agungar dagiti natay, mayarigdanto kadagiti angheles sadi langit, ket didanto mangasawa wenno makiasawa.
40022031	No, maipapan iti panagungar dagiti natay, diyo pay aya nabasa ti sinao kadakayo ti Dios? Kinunana,
40022032	‘Siak ti Dios ni Abraham, ti Dios ni Isaac ken ti Dios ni Jacob.’ Kayatna a sawen nga isu ti Dios dagiti sibibiag, saan a Dios dagiti natay.”
40022033	Idi mangngeg daytoy dagiti tattao, nasdaawda iti pannursurona.
40022034	Naguummong dagiti Fariseo idi nadamagda a pinagulimek ni Jesus dagiti Saduceo.
40022035	Maysa a maestro iti Linteg a kaduada ti nagsaludsod ken ni Jesus tapno ipalab-ogda.
40022036	“Maestro,” kinunana, “ania ti kangrunaan a bilin iti Linteg?”
40022037	Insungbat ni Jesus, “ ‘Ayatem ti Apo a Diosmo iti amin a pusom, iti amin a kararuam, ken iti amin a panunotmo.’
40022038	Daytoy ti umuna ken kangrunaan a bilin.
40022039	Ti maikadua a kangrunaan a bilin umasping iti umuna, ‘Ayatem ti padam a tao a kas iti bagim.’
40022040	Dagitoy dua a bilin ti pagbatayan ti entero a Linteg ni Moises ken ti pannursuro dagiti profeta.”
40022041	Idi naguummong dagiti sumagmamano a Fariseo, sinaludsod ni Jesus kadakuada,
40022042	“Ania ti makunayo maipapan iti Cristo? Ania a kaputotan ti nagtaudanna?” “Nagtaud iti kaputotan ni David,” insungbatda.
40022043	Sinaludsod manen ni Jesus, “Apay ngarud a ti Espiritu pinaltiinganna ni David nga awaganna ti Cristo iti ‘Apo’? Kinuna ni David,
40022044	‘Kinuna ti Apo iti Apok: Agtugawka ditoy makannawanko, Agingga a maparmekko dagiti kabusormo ket addada iti babaem.’
40022045	No ‘Apo’ ti kuna ni David kenkuana, kasano ngarud a nagtaud ti Cristo iti kaputotan ni David?”
40022046	Awan a pulos ti naisungbatda ken ni Jesus, ket manipud iti dayta nga aldaw, awanen ti makaitured nga agsaludsod kenkuana.
40023001	Kinuna ni Jesus kadagiti tattao agraman kadagiti adalanna,
40023002	“Adda kalintegan dagiti mamaestro iti Linteg ken dagiti Fariseo a mangilawlawag iti Linteg ni Moises.
40023003	Isut’ gapuna a tungpalen ken surotenyo amin nga ibagada nga aramidenyo. Nupay kasta, diyo tultuladen dagiti aramidda, ta dida ar-aramiden dagiti isursuroda.
40023004	Pabaklayanda dagiti tattao iti nadagsen a karga ngem dida met tumulong nga agawit.
40023005	Aramidenda amin tapno madlaw dagiti tattao a relihiosoda. Kitaenyo ti kaakaba ti nakaisuratan dagiti paset ti Nasantoan a Surat nga adda kadagiti muging ken takiagda! Kitaenyo ti kagayad ti baruyboy dagiti kawesda!
40023006	Magustoanda dagiti katan-okan a lugar kadagiti fiestaan ken kangrunaan a tugaw kadagiti sinagoga.
40023007	Magustoanda ti makablaawan iti publiko ken maawagan iti ‘Maestro.’
40023008	Dikayo paawagan iti ‘Maestro’ agsipud ta agkakabsatkay amin ket maymaysa laeng ti Maestroyo.
40023009	Diyo awagan iti ‘Ama’ ti siasinoman ditoy daga agsipud ta maymaysa ti Amayo sadi langit.
40023010	Dikayo met a paawagan iti ‘Pangulo,’ ta ti Cristo laeng ti panguloyo.
40023011	Ti kangrunaan kadakayo masapul nga isu ti adipenyo.
40023012	Ti siasinoman a mangitan-ok iti bagina, maipababanto. Ngem ti siasinoman nga agpakumbaba, maitan-okto.”
40023013	“Asikayo pay, dakayo a mamaestro iti Linteg ken dakayo a Fariseo! Aginsisingpetkayo! Serraanyo ti ruangan ti Pagarian ti Langit kadagiti tattao ngem dikay met sumrek ket paritanyo pay dagiti mayat a sumrek.
40023015	“Asikayo pay, dakayo a mamaestro iti Linteg ken dakayo a Fariseo! Aginsisingpetkayo! Ballasiwenyo dagiti taaw ken sursorenyo dagiti dagdaga tapno makaawiskayo iti maysa a pasurot; ket no adda mapasurotyon pagbalinenyo nga ad-adda ti pannakaikarina iti infierno ngem dakayo.
40023016	“Asikayo pay, dakayo a bulsek a mangidaldalan! Ta isursuroyo a no pagsapata ti maysa a tao ti Templo, saan a masapul a tungpalenna ti karina; ngem no pagsapatana ti balitok iti Templo, masapul a tungpalenna ti karina.
40023017	Maag a bulsek! Ania aya ti napatpateg? Ti balitok wenno ti Templo a mamagbalin a nasantoan ti balitok?
40023018	Isursuroyo pay a no pagsapatana ti altar, saan a masapul a tungpalenna ti karina; ngem no pagsapatana ti daton iti altar, masapul a tungpalenna ti karina.
40023019	Anian a kinabulsekyo! Ania aya ti napatpateg? Ti daton wenno ti altar a mamagbalin a nasantoan ti daton?
40023020	Ngarud, no agsapata ti tao iti sango ti altar, isapatana ti altar agraman ti amin a daton iti rabawna;
40023021	ket no agsapata ti maysa a tao iti Templo, agsapata met iti Templo ken iti Dios nga agnaed sadiay;
40023022	ket no agsapata ti tao iti langit, agsapata met iti trono ti Dios ken iti situtugaw sadiay.
40023023	“Asikayo pay, dakayo a mamaestro iti Linteg ken dakayo a Fariseo! Aginsisingpetkayo! Itedyo ti apagkapullo dagiti rekrekado a mulayo kas iti yerbabuena, anis ken kumino, ngem diyo met tungpalen dagiti nasken a pannursuro ti Linteg a kas iti kinalinteg, kinamanangngaasi ken kinapudno. Dagitoy ti rebbengyo a tungpalen ket diyo liwayan dagiti dadduma.
40023024	Bulsek a mangidaldalan! Sagatenyo ti lamok iti inumenyo, ngem alun-onenyo ti kamelio.
40023025	“Asikayo pay, dakayo a mamaestro iti Linteg ken dakayo a Fariseo! Aginsisingpetkayo! Ta dalusanyo ti ruar ti tasa ken pingganyo, ngem iti uneg, napnoda iti sinamsamyo.
40023026	Bulsek a Fariseo! Dalusam pay nga umuna ti uneg ti tasa, tapno nadalusto met ti ruarna.
40023027	“Asikayo pay, dakay a mamaestro iti Linteg ken dakay a Fariseo! Aginsisingpetkayo! Ta kaskayla napapudaw a tantanem a napintas ti buyada iti ruar, ngem iti uneg napnoda iti tultulang ken agruprupsa a bangkay dagiti natay.
40023028	Kasta met nga agpamarangkayo a kas naimbag kadagiti amin a tao, ngem napno ti unegyo iti kinamanaginsisingpet ken kinadakes.”
40023029	“Asikayo pay, dakayo a mamaestro iti Linteg ken dakay a Fariseo! Aginsisingpetkayo! Yaramidanyo dagiti profeta kadagiti napipintas a tantanem ken arkosanyo dagiti monumento dagiti nagbiag a nalinteg.
40023030	Kunayo pay, ‘No addakam la koma idi tiempo dagiti ammami dimi koma tinulongan ida a nagpapatay kadagiti profeta.’
40023031	No kasta, annugotenyo a nagtaudkayo iti kaputotan dagiti nangpapatay kadagiti profeta!
40023032	Ala ngarud, leppasenyo ti inrugi dagiti ammayo.
40023033	Karasaen! Annak dagiti uleg! Kasano ti pananglisiyo iti dusa idiay infierno?
40023034	Isut’ gapuna nga ibagak kadakayo: Ibaonkonto kadakayo dagiti profeta ken mamasirib ken mamaestro iti Linteg. Ngem papatayenyonto ida wenno ilansayonto ida iti krus. Addanto dagiti saplitenyo kadagiti sinagogayo ket addanto met dagiti kamaten ken idadanesyo iti inilin-ili.
40023035	Iti kasta, madusakayto gapu iti pannakapapatay dagiti nalinteg a tattao manipud ken ni Abel agingga ken ni Zacarias nga anak ni Barakias a pinatayyo iti nagbaetan ti Templo ken ti altar.
40023036	Ibagak kadakayo ti pudno: Sagabaento daytoy a kaputotan ti dusa gapu kadagitoy a kinadakes!”
40023037	“Jerusalem, Jerusalem a mangpapatay kadagiti profeta ken mangubor kadagiti imbaon kenka ti Dios! Namin-anon a kayatko nga arakupen dagiti annakmo a kas iti panangsallukob ti maysa nga upa kadagiti piekna, ngem dimo met kayat.
40023038	Ita, mabaybay-an ken aglangalangton ti Temployo.
40023039	Ibagak kadakayo a didakton makita agingga a kunayo, ‘Bendisionan koma ti Dios ti umay iti nagan ti Apo!’ ”
40024001	Rimmuar ni Jesus iti Templo. Nakaadayo bassiten idi immasideg kenkuana dagiti adalan ket intudoda kenkuana dagiti pasdek ti Templo.
40024002	Kinunana kadakuada, “Wen, makitayo amin dagitoy ita. Ngem ibagak kadakayo nga awanto ti uray maysa a bato ditoy a mabati iti yanna. Marbadanto amin.”
40024003	Agtugtugaw ni Jesus idiay Bantay Olivo idi umasideg kenkuana dagiti adalan. “Ibagam man kadakami no kaanonto a mapasamak dagitoy?” sinaludsodda. “Anianto ti mapasamak a mangipakita iti yaaymo ken iti panungpalan ti lubong?”
40024004	Insungbat ni Jesus, “Agannadkayo, ket dikayo paallilaw.
40024005	Adunto ti umay ket aramatendanto ti naganko a kunkunada, ‘Siak ti Cristo,’ ket adunto ti allilawenda.
40024006	Mangngegyonto ti arimbangaw dagiti agdadangadang ken damdamag maipapan kadagiti dadduma pay a gubgubat. Ngem dikay agdanag. Masapul a mapasamak dagitoy ngem dina kayat a sawen a dimtengen ti panungpalan.
40024007	Aggugubatto dagiti nasion; agririnnautto dagiti pagarian. Addanto bisin ken ginggined iti amin a lugar.
40024008	Pangrugian laeng amin dagitoy ti panagsagaba a kas iti panangrugi ti panagsagaba ti agpasngay.
40024009	“Matiliw ken mayawatkayto a madusa. Mapapataykayto. Guraendakayto dagiti amin a tattao gapu kaniak.
40024010	Iti dayta a tiempo, adunto dagiti mangtallikud iti pammatida. Aglilinniput ken aggiginnuradanto.
40024011	Tumaudto dagiti adu a sinan-profeta a mangyaw-awan kadagiti adu a tattao.
40024012	Kastanto ti panagsaknap ti kinadakes, ket ti ayat dagiti adu a tattao lumamiisto.
40024013	Ngem maisalakanto ti siasinoman a makaibtur agingga iti panungpalan.
40024014	Maikaskasabanto iti entero a lubong daytoy Naimbag a Damag maipapan iti Pagarian kas pammaneknek iti sangkataoan. Kalpasanna, umayton ti panungpalan.”
40024015	“Iti kasta, inton makitayo ‘Ti Nakabutbuteng a Mangdadael’ nga agtakder iti nasantoan a lugar a kas insao ni profeta Daniel (maawatan koma ti agbasa ti kaipapanan daytoy),
40024016	masapul a kumamang dagiti adda idiay Judea kadagiti bambantay.
40024017	Umulog a dagus ti adda iti tuktok ti balay ket saanen a sumrek iti balayna tapno mangala iti uray ania a mabalinna nga itugot.
40024018	Ti adda iti taltalon saanen nga agawid a mangala iti kagayna.
40024019	Kadagita nga aldaw, kakaasinto dagiti masikog ken dagiti inna a di pay napusot dagiti annakda.
40024020	Dawatenyo iti Dios a saan koma nga iti tiempo ti nepnep wenno Aldaw a Panaginana ti panagpakniyo!
40024021	Ta kadagita nga aldaw, nakarkaronto nga adayo ti rigat ngem iti aniaman a napasamak manipud pannakaparsua ti lubong agingga kadagitoy nga aldaw. Ket uray kaano awanton ti kastoy a mapasamak.
40024022	Ngem kinissayan ti Dios ti bilang dagita nga al-aldaw, ta no saan, awan ti makalasat. Ngem gapu kadagiti pinilina a tattao, kissayanna ti bilang dagita nga al-aldaw.
40024023	“Daytoy ti gapuna a no adda agkuna, ‘Kitaenyo, adda ditoy ti Cristo!’ wenno ‘Adda sadiay!’ diyo patpatien.
40024024	Ta agparangto dagiti sinan-Cristo ken dagiti sinan-profeta, ket agipakitadanto kadagiti datdatlag ken nakaskasdaaw a banag tapno, no mabalin, yaw-awanda uray dagiti pinili ti Dios.
40024025	Denggenyo, impakaammokon kadakayo dagitoy sakbay a mapasamakda.
40024026	“Wenno, no kunada, ‘Kitaenyo, adda iti let-ang!’ dikay mapmapan sadiay. Ket no kunada, ‘Kitaenyo, adda nga aglemlemmeng ditoy!’ diyo patpatien.
40024027	Ta umayto ti Anak ti Tao a kas iti kapardas ti kimat nga aggilap iti daya nga agpa-laud.
40024028	“Sadinoman a yan ti bangkay, sadiayto ti paguurnongan dagiti agila.”
40024029	“Apaman a malpas dagita a rigrigat, agsipngetto ti init, dinto agraniag ti bulan, agtinnagto dagiti bituen, ket mawarawaranto dagiti pannakabalin iti tangatang.
40024030	Agparangto idiay langit ti pagilasinan iti yaay ti Anak ti Tao. Ket agdung-awto dagiti amin a tattao ditoy daga inton makitada ti Anak ti Tao iti rabaw dagiti ulep ti langit nga umay a napnoan pannakabalin ken naindaklan a dayag.
40024031	Aguninto ti dakkel a trumpeta, ket ibaonto ti Anak ti Tao dagiti anghelesna kadagiti uppat a suli ti lubong sadanto urnongen dagiti tattao a pinili ti Dios, manipud iti maysa a pungto ti daga agingga iti sabali.”
40024032	“Adalenyo ti sursuro a maadaw iti kayo nga igos: no aguggot ket agrusingen dagiti bulongna, ammoyo nga agbaliwen ti panawen.
40024033	Kasta met nga inton makitayo amin dagitoy, ammoyo nga asidegen ti tiempo ket dandanin mangrugi.
40024034	Laglagipenyo a mapasamakto amin dagitoy sakbay a matay amin a tattao iti daytoy a kaputotan.
40024035	Mapukawto ti langit ken ti daga, ngem pulos a dinto mapukaw dagiti saok.”
40024036	“Ngem no maipapan iti idadateng dayta nga aldaw ken oras, awan ti makaammo—uray dagiti angheles sadi langit wenno ti Anak. Ti laeng Ama ti makaammo.
40024037	Kas iti napasamak idi tiempo ni Noe, kastanto met ti mapasamak inton umay ti Anak ti Tao.
40024038	Kas kadagidi aldaw sakbay ti Layus, nangnangan, nagiinum ken nagaassawa dagiti tattao, agingga iti iseserrek ni Noe iti daong.
40024039	Dida ammo ti mapaspasamak agingga idi umay ti Layus a nangyanud kadakuada amin. Kastanto met ti mapasamak inton umay ti Anak ti Tao.
40024040	Iti dayta a tiempo, addanto dua a lallaki nga agtartrabaho iti talon: maalanto ti maysa ket mabatinto ti kaduana.
40024041	Addanto dua a babbai nga aggilgiling: maalanto ti maysa ket mabatinto ti kaduana.
40024042	Agsaganakayo ngarud ta saanyo nga ammo ti aldaw a yaay ti Apoyo.
40024043	Laglagipenyo a no ammo koma ti ama ti familia no kaano ti yaay ti mannanakaw, siririing koma tapno saan a serken ti mannanakaw ti balayna.
40024044	Daytoy ti gapuna a masapul a kanayon a sisasaganakayo, ta umayto ti Anak ti Tao iti tiempo a diyo ipagpagarup.”
40024045	“Siasino ngarud ti mapagtalkan ken masirib nga adipen? Isu ti insaad ti apona a mangimaton kadagiti dadduma nga adipen tapno ikkanna ida iti kanen iti umisu a tiempo.
40024046	Nagasat dayta nga adipen no masangpetan ti apona a kasta ti ar-aramidenna.
40024047	Wen, ibagak kadakayo, isaadto ti apo daytoy nga adipen a mangaywan iti amin a sanikuana.
40024048	Ngem no isu ket dakes nga adipen, kunananto iti bagina: ‘Mabayag pay ti isasangpet ti apok.’
40024049	Pangpang-orenna dagiti padana nga adipen sa makipangan ken makiinum kadagiti mammartek.
40024050	Sumangpetto ti apona iti aldaw a dina ipagpagarup ken iti oras a dina ammo.
40024051	Dusaento ti apona iti nadagsen ket mairamanto iti kinadaksanggasat dagiti aginsisingpet. Sadiay, agsangit ken agngaretngetto.”
40025001	“Inton dumteng dayta nga aldaw, mayarigto ti Pagarian ti Langit iti kastoy: Adda idi sangapulo a babbalasang a nangala kadagiti pagsilawanda tapno mapanda sabten ti nobio.
40025002	Lima ti maag, ket lima met ti masirib.
40025003	Intugot dagiti maag ti pagsilawanda ngem awan reserbada a lana.
40025004	Ngem nangitugot dagiti masirib iti reserba a lana, malaksid ti adda kadagiti pagsilawanda.
40025005	Gapu ta naladaw ti isasangpet ti nobio, nagtuglep dagiti babbalasang ket nakaturogda.
40025006	“Iti tengnga ti rabii, adda nangipukkaw: ‘Adtoyen ti nobio! Umayyo sabtenen!’
40025007	“Bimmaringkuas dagiti babbalasang ket insaganada dagiti pagsilawanda.
40025008	“‘Ikkandakam man iti lanayo ta maiddepen ti silawmi,’ kinuna dagiti maag kadagiti masirib.
40025009	“‘Saan!’ insungbat dagiti masirib. ‘Amangan no awan ti umanay a para kadatayo amin. Inkay la gumatangen iti para kadakayo.’
40025010	“Napan ngarud gimmatang dagiti maag iti lana. Ngem bayat ti kaawanda, simmangpet ti nobio. Kimmuyog kenkuana dagiti nakasagana a babbalasang a simrek iti pagbodaan ket naserraan ti ridaw.
40025011	“Iti saan a mabayag, simmangpet dagiti maag. ‘Apo, Apo!’ kinunada. ‘Pastrekendaka man.’
40025012	“ ‘Ngem saankayo met nga am-ammo!’ insungbat ti nobio.”
40025013	Kamaudiananna, kinuna ni Jesus: “Agsaganakayo ngarud ta diyo ammo ti aldaw wenno ti oras.”
40025014	“Iti dayta a tiempo, mayarigto ti Pagarian ti Langit iti kastoy: Adda idi maysa a tao a mapan agbiahe. Inayabanna dagiti adipenna ket intalekna kadakuada ti sanikuana.
40025015	Inikkanna ti maysa iti lima a talento, ti maikadua, dua a talento, ket ti maikatlo, maysa a talento, kas mayannatup iti kabaelan ti tunggal maysa. Kalpasanna, nagbiahen.
40025016	“Ti adipen nga immawat iti lima a talento pinagnegosiona a dagus ti inawatna, ket nakaganansia iti lima.
40025017	Kasta met ti inaramid ti adipen nga immawat iti dua a talento. Nakaganansia iti dua a talento.
40025018	Ngem ti adipen nga immawat iti maysa a talento napanna inkali ti kuarta ni amongna.
40025019	“Kalpasan ti nabayag a tiempo, simmangpet ti among dagiti adipen ket nakikuenta kadakuada.
40025020	Napan kenkuana daydi naikkan iti lima a talento ket inyawatna ti sangapulo a talento. ‘Apo,’ kinunana, ‘inikkannak idi iti lima a talento. Kitaem, lima a talento pay ti naganansiak.’
40025021	“‘Nasayaat ti inaramidmo, naimbag ken mapagtalkan nga adipen!’ kinuna ti amongna. ‘Gapu ta napagtalkanka iti bassit a banag, pagaywanenkanto iti adu. Umayka makipagragsak kaniak.’
40025022	“Napan met daydi adipen a nakaawat iti dua a talento ket kinunana, ‘Apo, inikkannak idi iti dua a talento ket adtoy pay ti dua a naganansiak.’
40025023	“Kinuna ti amongna, ‘Nasayaat ti inaramidmo, naimbag ken mapagtalkan nga adipen! Gapu ta napagtalkanka iti bassit a banag, pagaywanenkanto iti adu. Sumrekka a makipagragsak kaniak.’
40025024	“Kalpasanna, napan met daydi adipen a naikkan iti maysa a talento. ‘Apo, ammok a naingetka,’ kinunana. ‘Agburaska iti dimo minulaan ket aganika iti dimo rinaepan.
40025025	Nagbutengak isu nga inkalik ti kuarta nga intedmo. Ne, isublikon ti kukuam.’
40025026	“Kinuna ti amongna, ‘Dakeska nga adipen! Sadut! Ammom la ngaruden nga agburasak iti diak minulaan ken aganiak iti diak rinaepan.
40025027	Indepositom koma iti bangko ti intedko tapno ita ta simmangpetakon, isublim agraman ti interesna.’
40025028	Kinunana kadagiti dadduma, ‘Alaenyo ngarud ti kuarta nga adda kenkuana ket itedyo iti adipen nga addaan iti sangapulo a talento.
40025029	Ta ad-adunto ti maited iti addaan ket agsobsobraanto; ngem iti awanan, uray pay ti bassit nga adda kenkuana, maikkatto.
40025030	Ket daytoy awan serserbina nga adipen, ipurruakyo iti kasipngetan. Sadiay, agsangit ken agngaretngetto.’ ”
40025031	“Inton umay ti Anak ti Tao a kas Ari a kuyogen dagiti amin nga angheles, agtugawto iti nadayag a tronona.
40025032	Matipontiponto amin a nasion iti sangoananna. Paglasinennanto ida iti dua a grupo a kas iti panamaglalasin ti agay-aywan kadagiti karnero ken kalding.
40025033	Ikabilnanto dagiti naimbag iti makannawanna, ket dagiti dakes iti makannigidna.
40025034	Kalpasanna, kunanto ti Ari kadagiti tattao iti makannawanna: ‘Umaykayo, dakayo a binendisionan ni Amak! Awatenyo ti pagarian a naisagana para kadakayo manipud pannakaparsua ti lubong.
40025035	Ta nabisinanak ket pinakandak; nawawak ket pinainumdak; immayak a kas ganggannaet ket pinadagusdak.
40025036	Idi lamolamoak, binadoandak; nagsakitak ket inaywanandak; naibaludak ket binisitadak.’
40025037	Isungbatto kenkuana dagiti nalinteg: ‘Kaano, Apo, ti pannakakitami kenka a mabisin ket pinakandaka wenno mawaw ket pinainumdaka?
40025038	Kaano ti pannakakitami kenka a ganggannaet ket pinadagusdaka wenno lamolamo ket binadoandaka?
40025039	Kaano ti pannakakitami kenka a masakit wenno balud ket binisitadaka?’
40025040	Kunanto ti Ari, ‘Ibagak kadakayo: no inaramidyo daytoy iti kanunumoan kadagitoy a kakabsatko, inaramidyo met kaniak!’
40025041	“Kunananto kadagiti adda iti makannigidna: ‘Umadayokayo kaniak, dakayo nga inlunod ti Dios! Inkayo iti agnanayon nga apuy a naisagana iti Diablo ken kadagiti anghelesna.
40025042	Nabisinanak ngem didak pinakan; nawawak ngem didak pinainum;
40025043	maysaak idi a ganggannaet ngem didak pinadagus; lamolamoak ngem didak binadoan; nagsakit ken naibaludak ngem didak sinarungkaran.’
40025044	Isungbatdanto: ‘Kaano, Apo, ti pannakakitami kenka a mabisin wenno mawaw, a ganggannaet wenno lamolamo, a masakit wenno balud ket didaka tinulongan?’
40025045	Isungbatto ti Ari, ‘Ibagak kadakayo: No diyo tinulongan ti maysa kadagitoy kanunumoan a kakabsatko, didak met tinulongan.’
40025046	Ngarud, dagitoyto ti mapan iti agnanayon a pannakadusa. Ngem mapanto dagiti nalinteg iti agnanayon a biag.”
40026001	Idi nalpasen nga insuro ni Jesus amin dagitoy a bambanag, kinunana kadagiti adalanna,
40026002	“Ammoyo a dua nga aldaw laengen sakbay ti Fiesta ti Paskua. Mayawatto ti Anak ti Tao tapno mailansa iti krus.”
40026003	Naguurnong dagiti panguloen a papadi ken dagiti panglakayen dagiti Judio iti palasio ni Caifas a Kangatoan a Padi.
40026004	Nagtutulaganda a tiliwen a sililimed ni Jesus sada papatayen.
40026005	“Ditay iranrana iti fiesta, amangan no rumsua ti riribuk,” kinunada.
40026006	Adda idi ni Jesus idiay Betania, iti balay ni Simon nga agkukutel.
40026007	Idi madama a mangmangan, napan kenkuana ti maysa a babai a nakaiggem iti sangabotelia a nangina a bangbanglo, ket imbukbokna iti ulo ni Jesus.
40026008	Nakapungtot dagiti adalan idi makitada ti inaramidna ket kinunada, “Apay a sinayangna ti bangbanglo?
40026009	Nangina koma ti pakailakoanna sa maited ti kuarta kadagiti napanglaw!”
40026010	Ammo ni Jesus ti sasawenda isu a kinunana kadakuada, “Apay a babalawenyo daytoy a babai? Nasayaat unay ti inaramidna kaniak.
40026011	Ta kankanayon nga adda dagiti napanglaw iti dennayo, ngem saan a kankanayon nga addaak iti arpadyo.
40026012	Imbukbokna iti bagik daytoy a bangbanglo tapno isagananak a maitanem.
40026013	Kinapudnona, kunak kadakayo: Sadinoman a pakaikaskasabaan daytoy Naimbag a Damag, masarsaritanto ti inaramid daytoy a babai a pakalaglagipan kenkuana.”
40026014	Kalpasan daytoy, maysa kadagiti sangapulo ket dua nga adalan nga agnagan iti Judas Iscariote ti napan kadagiti panguloen dagiti papadi.
40026015	“Ania ti itedyo kaniak no yawatko ni Jesus kadakayo?” kinunana. Inikkanda iti tallopulo a bagi ti pirak.
40026016	Manipud iti dayta a kanito, binirbirok ni Judas ti gundawayna a mangliput ken Jesus.
40026017	Iti umuna nga aldaw ti Fiesta ti Tinapay nga awan Lebadurana, napan dagiti adalan ken ni Jesus ket sinaludsodda, “Sadino ti kayatmo a pangisaganaanmi iti pangrabiim iti Paskua?”
40026018	Kinunana kadakuada, “Inkayo iti maysa a tao iti siudad ket ibagayo kenkuana, ‘Kuna ti Maestro: Dimtengen ti orasko. Ditanto balaymo ti pangrambakanmi iti Paskua kadagiti adalak.’ ”
40026019	Tinungpal dagiti adalan ti imbilin ni Jesus ket insaganada ti pangrabii a pangrambak iti Paskua.
40026020	Idi rumabiin, simmango ni Jesus ken dagiti sangapulo ket dua nga adalan iti panganan.
40026021	Bayat ti pannanganda, kinuna ni Jesus, “Ibagak kadakayo ti pudno: maysanto kadakayo ti mangliput kaniak.”
40026022	Kasta unay ti pannakariribuk dagiti adalan ket maysa-maysa nagsaludsod kenkuana, “Apo, siak kad dayta kunkunam?”
40026023	“Ti kinagiddanko a nangisawsaw ti tinapay iti malukong, isunto ti mangliput kaniak,” insungbat ni Jesus.
40026024	“Matayto ti Anak ti Tao kas kuna ti Nasantoan a Surat, ngem asi pay ti mangliputto iti Anak ti Tao! Naim-imbag pay koma no di nayan-anak dayta a tao.”
40026025	Nagsao ni Judas a nangliput kenkuana: “Maestro, siak kadi ti kunam?” “Nasaomon!” insungbat ni Jesus.
40026026	Idi mangmanganda, nangala ni Jesus iti tinapay, nagyaman iti Dios, ket pinisina sana inted kadagiti adalanna. “Alaenyo daytoy ket kanenyo,” kinunana. “Daytoy ti bagik.”
40026027	Kalpasanna, nangala iti kopa, nagyaman iti Dios, sana inyawat kadakuada. Kinunana, “Uminumkayo amin iti daytoy;
40026028	daytoy ti darak a mamatalged iti tulag ti Dios, ti darak a naibuyat nga agpaay iti adu a tao, tapno mapakawan dagiti basbasol.
40026029	Ibagak kadakayo: Diakto uminumen iti arak ti ubas agingga iti dayta nga aldaw a pannakiinumko kadakayo iti baro nga arak ti ubas idiay Pagarian ni Amak.”
40026030	Kalpasan ti panangkantada iti maysa nga himno, rimmuarda a napan idiay Bantay Olivo.
40026031	Kinuna ni Jesus kadakuada, “Iti daytoy met la a rabii, panawandakto, dakay amin, agsipud ta kuna ti Nasantoan a Surat, ‘Patayento ti Dios ti agpaspastor ket mawarawaranto ti arban dagiti karnero.’
40026032	Ngem kalpasan ti pannakapagungarko, umun-unaakto ngem dakayo a mapan idiay Galilea.”
40026033	“Uray panawandakanto amin,” kinuna ni Pedro, “dikanto panawan.”
40026034	Kinuna ni Jesus kenkuana, “Laglagipem daytoy: Sakbay nga agtaraok ti kawitan ita a rabii, namitlonton nga imbagam a dinak am-ammo!”
40026035	“Uray matayak a mairaman kenka,” insungbat ni Pedro, “pulos a dikanto ilibak.” Kasta met ti kinuna dagiti amin nga adalan.
40026036	Kalpasanna, napan ni Jesus ken dagiti adalanna iti maysa a disso a managan Getsemani. Kinunana kadakuada: “Agtugawkayo ditoy, ta innak agkararag sadiay.”
40026037	Inkuyogna ni Pedro ken dagiti dua nga annak ni Zebedeo. Nagladingit ken nagtuok iti napalalo.
40026038	“Matayak iti nakaro a ladingit,” kinunana kadakuada. “Agbatikayo ditoy ket makipagpuyatkayo kaniak.”
40026039	Immadayo bassit sa nagpakleb iti daga ket nagkararag: “Ama, no mabalin, ilisinak iti daytoy a kopa ti panagsagaba. Nupay kasta, saan a ti pagayatak ti maaramid no di ket ti pagayatam.”
40026040	Nagsubli ni Jesus kadagiti tallo nga adalan ket nadanonna ida a matmaturog. Kinunana ken ni Pedro: “Diyo aya kabaelan ti makipagpuyat kaniak iti uray maysa la nga oras?
40026041	Agridam ken agkararagkayo tapno saankay a matnag iti sulisog. Sisasagana ti espiritu, ngem nakapuy ti lasag.”
40026042	Immadayo manen ni Jesus tapno mapan agkararag. “Ama,” kinunana, “no masapul nga inumek daytoy a kopa ti panagsagaba, maaramid koma ti pagayatam.”
40026043	Nagsubli manen kadagiti adalan ket nadanonna ida a matmaturog, ta makaturturogda la unay.
40026044	Pinanawan manen ni Jesus ida sa napan nagkararag iti maikatlo a daras. Inulitna ti kararagna.
40026045	Kalpasanna, nagsubli kadagiti adalan ket kinunana: “Ania? Matmaturog ken agin-inanakayo pay kadi? Dimtengen ti oras a mayawat ti Anak ti Tao iti ima dagiti managbasol.
40026046	Bumangonkayo ta intayon. Kitaenyo, adtoyen ti tao a mangliput kaniak.”
40026047	Agsasao pay laeng ni Jesus idi sumangpet ni Judas, maysa kadagiti sangapulo ket dua nga adalan. Kimmuyog kenkuana dagiti adu a tao a nagtagikampilan ken nagtagipang-or. Imbaon ida dagiti panguloen a papadi ken dagiti panglakayen dagiti Judio.
40026048	Daytoy ti pagilasinan nga inted ti mangliput kadagiti kimmuyog kenkuana sakbay a mapanda: “Daydiay ungngoak isu ti masapulyo. Tiliwenyo!”
40026049	Immasideg a dagus ni Judas ken ni Jesus ket kinunana, “Naimbag a rabiim, Maestro,” sana inagkan.
40026050	“Gayyem,” insungbat ni Jesus, “dagdagusem nga aramiden ti panggepmo!” Immasideg dagiti tattao, ket tiniliwda ni Jesus.
40026051	Inasut ti maysa kadagiti kadua ni Jesus ti bunengna sana tinagbat ti adipen ti Kangatoan a Padi ket napingasan ti lapayagna.
40026052	Ngem kinuna ni Jesus, “Idulinmo ta bunengmo agsipud ta ti mangaramat iti buneng matayto iti buneng.
40026053	Dimo aya ammo a mabalinko ti agpatulong ken ni Amak ket ibaonna a dagus ti nasurok a sangapulo ket dua nga armada dagiti angheles?
40026054	Ngem no maaramid dayta, kasano ti pannakatungpal ti kuna ti Nasantoan a Surat a masapul a kastoy ti mapasamak?”
40026055	“Tulisanak aya, ta nagtagikampilan ken nagtagipang-orkayo nga umay mangtiliw kaniak?” kinuna ni Jesus kadagiti tattao. “Inaldaw nga agtugtugawak a mangisursuro idiay Templo ket didak tiniliw.
40026056	Ngem maaramid amin dagitoy tapno matungpal ti sinao dagiti profeta a nailanad iti Nasantoan a Surat.” Nagtataray amin dagiti adalan ket binaybay-anda ni Jesus.
40026057	Kalpasan ti panangtiliwda ken ni Jesus, impanda iti balay ni Caifas a Kangatoan a Padi, a naguurnongan dagiti mamaestro iti Linteg ken dagiti panglakayen.
40026058	Simmurot ni Pedro nga adda iti adayo, agingga iti paraangan ti balay ti Kangatoan a Padi. Simrek a nakikatugaw kadagiti guardia tapno kitaenna ti pagbanagan ti amin.
40026059	Nagbirbirok dagiti panguloen a papadi ken ti entero a Sanhedrin iti ulbod a pammaneknek a maibusor ken Jesus tapno papapatayda.
40026060	Ngem awan ti nasarakanda, nupay adu ti nagsao iti ulbod a maikontra kenkuana. Kamaudiananna, timmakder ti dua a tao
40026061	a nagkuna, “Kinuna daytoy a tao a kabaelanna a rebbaen ti Templo ti Dios, ket bangonenna met laeng kalpasan ti tallo nga aldaw.”
40026062	Timmakder ti Kangatoan a Padi ket kinunana ken Jesus, “Ania ti maisungbatmo kadagitoy nga ipabpabasolda kenka?”
40026063	Ngem nagulimek ni Jesus. Kinuna manen kenkuana ti Kangatoan a Padi, “Isapatam iti nagan ti sibibiag a Dios ket ibagam kadakami no sika ti Cristo nga Anak ti Dios.”
40026064	“Nasaomon!” insungbat ni Jesus. “Ngem kunak kadakayo amin: Makitayonto ti Anak ti Tao a situtugaw iti makannawan ti Mannakabalin-amin. Makitayonto nga umay kadagiti ulep ti langit.”
40026065	Iti kasta, rinay-ab ti Kangatoan a Padi ti pagan-anayna. “In-insultoenna ti Dios! Ania pay la ti pakasapulantayo kadagiti saksi?” kinunana. “Nangngegyon dagiti saona a maikaniwas iti Dios.
40026066	Ania ti pangngeddengyo?” “Nakabasol,” insungbatda. “Masapul a matay!”
40026067	Ket tinupratupraanda ti rupana ken dinanogdanogda. Tinungpatungpa met dagiti dadduma.
40026068	“Pugtoam man, Cristo, no siasino ti nangtungpa kenka?” kinunada.
40026069	Agtugtugaw ni Pedro iti paraangan idi umasideg kenkuana ti maysa nga adipen a babai a nagkuna: “Uray sika, nakikadkaduaka met ken ni Jesus a taga-Galilea.”
40026070	Ngem naglibak ni Pedro iti sangoananda amin. “Diak ammo ti sasawem,” kinunana.
40026071	Rimmuar ni Pedro a nagturong iti ruangan. Nakita ti sabali nga adipen a babai ket kinunana kadagiti tattao sadiay, “Nakikuykuyog met daytoy a tao ken ni Jesus a taga-Nazaret.”
40026072	Naglibak manen ni Pedro ket kinunana: “Isapatak a diak am-ammo dayta a tao.”
40026073	Iti saan a mabayag, immasideg kenkuana dagiti tattao nga agtatakder sadiay. “Agpayso a maysaka kadakuada,” kinunada. “Dayta bengngatmo ti pakailasinan.”
40026074	“Uray dusaennak ti Dios no saan a pudno ti ibagbagak!” insapata ni Pedro. “Diak am-ammo dayta a tao.” Pagammoan, nagtaraok ti maysa a kawitan,
40026075	ket nalagip ni Pedro ti imbaga ni Jesus kenkuana: “Sakbay ti panagtaraok ti kawitan, namitlonton nga imbagam a dinak am-ammo!” Rimmuar ni Pedro ket nagsangit iti nasaem.
40027001	Idi bumigaten, nagtutulag dagiti amin a panguloen a papadi ken dagiti panglakayen dagiti Judio a papatayenda ni Jesus.
40027002	Pinungoda sada napan inyawat ken ni Pilato a gobernador.
40027003	Idi naammoan ni Judas a nangliput a naikeddeng a madusa ni Jesus, nagbabawi ket insublina ti tallopulo a bagi ti pirak kadagiti panguloen a papadi ken kadagiti panglakayen.
40027004	“Nagbasolak!” kinunana, “ta inyawatko a mapapatay ti maysa a tao nga awan basolna.” “Ania ti bibiangmi?” kinunada kenkuana. “Problemam daytan.”
40027005	Impurruak ni Judas dagiti tallopulo a bagi ti pirak iti uneg ti Templo. Kalpasanna, napanna pinatay ti bagina babaen iti panagbitayna.
40027006	Pinidut dagiti panguloen a papadi dagiti pirak. “Daytoy a kuarta ti bayad ti biag ti maysa a tao,” kinunada. “Iparit ti Lintegtayo a maikabil iti kaha ti Templo.”
40027007	Kalpasan ti panagtutulagda, inggatangda ti kuarta iti “Daga ti Agdamdamili” nga agpaay a kamposanto dagiti ganggannaet.
40027008	Isut’ gapuna a maaw-awagan pay laeng dayta a talon iti “Daga ti Dara” agpapan kadagitoy nga aldaw.
40027009	Natungpal ti sinao ni profeta Jeremias, “Innalada dagiti 30 a bagi ti pirak, ti gatad a nagnunumoan dagiti Israelita a pateg ti biagna,
40027010	ket inggatangda iti daga ti agdamdamili, kas imbilin kaniak ti Apo.”
40027011	Nagtakder ni Jesus iti sangoanan ti gobernador a nangusisa kenkuana. “Sika kadi ti Ari dagiti Judio?” sinaludsodna. “Nasaomon,” insungbat ni Jesus.
40027012	Ngem idi pagsaludsodan dagiti panguloen a papadi ken dagiti panglakayen, dina sinungbatan dagiti pammabasolda kenkuana.
40027013	Isut’ gapuna a kinuna ni Pilato kenkuana, “Dimo aya mangngeg dagiti ipabpabasolda kenka?”
40027014	Ngem pulos nga awan insungbat ni Jesus ket kasta unay ti siddaaw ti gobernador.
40027015	Tunggal Fiesta ti Paskua, kadawyan ti gobernador a wayawayaan ti uray siasinoman a balud a dawaten dagiti tattao.
40027016	Iti dayta a tiempo, adda maysa nga agdindinamag a balud nga agnagan iti Jesus Barrabas.
40027017	Idi naguurnong dagiti tattao, sinaludsod kadakuada ni Pilato: “Siasino ti kayatyo a wayawayaak? Ni Jesus Barrabas wenno ni Jesus a maaw-awagan iti Cristo?”
40027018	Ammo ngamin ni Pilato nga inyawatda kenkuana ni Jesus gapu iti apalda.
40027019	Maysa pay, idi agtugtugaw ni Pilato iti pangukoman, pinaibaga ti asawana daytoy: “Dimo pakibiangan dayta nalinteg a tao, ta natagtagainepko idi rabii a nagsagabaak iti kasta unay gapu kenkuana.”
40027020	Dinurogan dagiti panguloen a papadi ken dagiti panglakayen dagiti tattao tapno dawatenda ken ni Pilato a wayawayaanna ni Barrabas ket papapatayna ni Jesus.
40027021	Ngem sinaludsod manen kadakuada ti gobernador: “Siasino kadagiti dua ti kayatyo a wayawayaak?” “Ni Barrabas!” insungbatda.
40027022	“Ania ngarud ti aramidek ken ni Jesus a maaw-awagan iti Cristo?” sinaludsod ni Pilato. “Ilansam iti krus,” kinunada amin.
40027023	Nagsaludsod manen ni Pilato kadakuada: “Ania kadi ti basolna?” “Ilansam iti krus,” inyad-addada ketdi nga impukkaw.
40027024	Agsipud ta awanen ti maaramid ni Pilato, ket madlawna nga adda rumsua a riribuk, nangala iti danum sana binuggoan dagiti imana iti sangoanan dagiti tattao. “Awan ti pakaibiangak iti pannakapapatay daytoy a tao,” kinunana. “Makaammokayo ditan.”
40027025	“Bay-am ta dakami ken dagiti annakmi ti mangsungbat iti pannakapapatayna,” kinuna dagiti tattao.
40027026	Kalpasanna, winayawayaanna ni Barrabas. Pinasaplitna ni Jesus sana inyawat kadagiti soldado tapno ilansada iti krus.
40027027	Innala dagiti soldado ti gobernador ket inserrekda ni Jesus iti Pretorio. Inaribungbongan ti amin a soldado ti kompania.
40027028	Inuksobda ti pagan-anayna sada kinagayan iti nalabaga a lupot.
40027029	Nagaramidda iti korona a sisiitan ket imbalangatda kenkuana. Impaiggemda ti maysa a runo iti makannawan nga imana. Nagparintumengda iti sangoananna sada nagang-angawan. “Agbiag ti Ari dagiti Judio!” kinunkunada.
40027030	Tinupratupraanda. Innalada ti runo kenkuana ket imbautda iti ulona.
40027031	Idi nalpasdan a nagangangawan, inikkatda ti kagay, ket imbadoda met laeng kenkuana ti pagan-anayna. Kalpasanna, inruarda tapno ilansada iti krus.
40027032	Idi rummuarda iti siudad, nasabatda ti maysa a lalaki nga agnagan Simon a taga-Cirene. Pinilitda a mangawit iti krus ni Jesus.
40027033	Dimtengda iti maysa a disso a managan Golgota, kayatna a sawen “Lugar ti Bangabanga.”
40027034	Inikkanda ni Jesus iti arak a nalaokan iti apro, ngem idi naramananna, dina ininum.
40027035	Inlansada ni Jesus iti krus. Nagbibingayanda ti pagan-anayna babaen iti panagbibinnunotda
40027036	sada nagtugaw a mangbantay kenkuana.
40027037	Iti ngatoen ti ulona, naisurat ti naipabasol kenkuana: “Daytoy ni Jesus nga Ari dagiti Judio.”
40027038	Inlansada met ti dua a tulisan kadagiti krusda: maysa iti makannawan ni Jesus ket ti sabali iti makannigidna.
40027039	Winingwingiwingan dagiti aglabas ken linalaisda ni Jesus:
40027040	“Kinunkunam a rebbaem ti Templo samo bangonen met laeng iti uneg ti tallo nga aldaw. No Anaknaka ti Dios, isalakanmo man ta bagim ket bumabaka iti krus!”
40027041	Nakipagang-angaw met dagiti panguloen a papadi, dagiti mamaestro iti Linteg ken dagiti panglakayen.
40027042	“Insalakanna dagiti dadduma ngem dina maisalakan ti bagina!” kinunkunada. “Di met aya isu ti Ari ti Israel? No bumaba ita iti krus, mamatitayo kenkuana.
40027043	Agtalek iti Dios ken kunana nga isu Anak ti Dios. Kitaentayo man ngarud no kayat ti Dios nga isalakan ita!”
40027044	Kasta met ti pananglalais kenkuana dagiti tulisan a kinagiddanna a nailansa iti krus.
40027045	Iti tengnga ti aldaw, nagsipnget iti entero a daga ket nagpaut iti tallo nga oras.
40027046	Idi dandani alas tres iti malem, impukkaw ni Jesus iti napigsa a timek: “Eli, Eli, lema sabachthani?” kayatna a sawen: “Diosko, Diosko, apay a binaybay-annak?”
40027047	Nangngeg daytoy ti sumagmamano nga adda sadiay ket kinunada: “Denggenyo, ay-ayabanna ni Elias!”
40027048	Nagtaray a dagus ti maysa kadakuada a napan nangala iti espongha. Impasagepsepna iti naalsem nga arak sana inkabil iti sukdal tapno ipasepsepna ken ni Jesus.
40027049	Ngem kinuna ti dadduma: “Bay-am, kitaentayo man no umay isalakan ni Elias.”
40027050	Nagpukkaw manen ni Jesus iti napigsa ket nauyosen ti biagna.
40027051	Napigis ti kurtina a naibengbeng iti Templo: naggudua manipud iti ngato agingga iti baba. Nagginggined, naburburak dagiti bato,
40027052	naglukat dagiti tanem, ket napagungar dagiti adu a nasantoan a tattao.
40027053	Rimmuarda kadagiti tanem ket kalpasan ti panagungar ni Jesus, napanda iti Nasantoan a Siudad a nakakitaan kadakuada dagiti adu a tattao.
40027054	Nagbuteng ti kapitan ken dagiti soldadona a mangbambantay ken ni Jesus idi mariknada ti ginggined ken makitada ti amin a napasamak. Kinunada, “Pudno gayam nga Anak ti Dios daytoy!”
40027055	Iti pangadaywen bassit, kumitkita dagiti adu a babbai. Isuda dagiti simmursurot ken nagserserbi ken ni Jesus manipud Galilea.
40027056	Adda kadagitoy da Maria Magdalena, Maria nga ina da Santiago ken Jose ken ti asawa ni Zebedeo.
40027057	Idi sumipngeten, simmangpet ti maysa a baknang nga agnagan iti Jose a taga-Arimatea ken adalan met ni Jesus.
40027058	Napan ken ni Pilato ket dinawatna ti bangkay ni Jesus. Imbilin ni Pilato a maited ti bangkay ken ni Jose.
40027059	Innala ngarud ni Jose ti bangkay, binungonna iti baro a linen a lupot,
40027060	ket inkabilna iti tanem a naikungkong iti bato nga agpaay koma kenkuana. Kalpasanna, nangitulid iti dakkel a bato a pinangserrana iti tanem sa pimmanaw.
40027061	Adda sadiay da Maria Magdalena ken sabali pay a Maria a nakatugaw iti sangoanan ti tanem.
40027062	Iti sumuno nga aldaw, kayatna a sawen, kalpasan ti Aldaw a Panagsagana, nakiuman ken ni Pilato dagiti panguloen a papadi ken dagiti Fariseo.
40027063	“Apo,” kinunada, “malagipmi nga idi sibibiag pay dayta a mangal-allilaw, kinunana a mapagungarto kalpasan ti tallo nga aldaw.
40027064	Ibilinmo ngarud a maguardiaan a naimbag ti tanem agingga iti maikatlo nga aldaw amangan no mapan takawen dagiti adalanna ti bangkay sadanto ibaga kadagiti tattao a napagungar ni Jesus. Ta no kasta ti mapasamak, dakdakesto ti maudi a panangallilaw ngem ti immuna.”
40027065	“Mangalakayo iti guardia,” kinuna ni Pilato, “ket pabantayanyo a naimbag ti tanem.”
40027066	Iti kasta, pimmanawda ket napanda sinerraan a naimbag ti tanem babaen iti panangmarkada iti bato a rikepna, ket nangibatida kadagiti soldado a mangguardia.
40028001	Kalpasan ti Aldaw a Panaginana, idi pumarbangon iti umuna nga aldaw ti lawas, napan kinita ni Maria Magdalena ken ti sabali a Maria ti nakaitaneman ni Jesus.
40028002	Pagammoan, nagginggined iti napigsa. Bimmaba ti maysa nga anghel ti Apo manipud langit. Tinulidna ti bato a naiserra iti tanem sana nagtugawan.
40028003	Makapurar a kasla kimat ti langana ken nakapudpudaw ti pagan-anayna.
40028004	Nagtigerger dagiti guardia gapu iti butengda ket kasla natay ti langada.
40028005	Nagsao ti anghel kadagiti babbai. “Dikay agbuteng,” kinunana. “Ammok a sapsapulenyo ni Jesus a nailansa iti krus.
40028006	Awan ditoyen; nagungaren kas iti kinunana. Umayyo kitaen ti lugar a nagiddaanna.
40028007	Kalpasanna, inkay ipakaammo a dagus kadagiti adalanna a nagungaren. Umun-unanto ngem dakayo a mapan idiay Galilea. Makitayonto sadiay! Tandaananyo daytoy imbagak kadakayo.”
40028008	Nagdardarasda a pimmanaw iti tanem. Nupay sibubutengda, napnoanda iti rag-o. Ket nagtartarayda a napan nangipakaammo iti damag kadagiti adalanna.
40028009	Pagammoan, sinabat ida ni Jesus ket kinablaawanna ida. Immasidegda kenkuana ket inarakupda dagiti sakana sada nagdaydayaw kenkuana.
40028010	“Dikay agbuteng,” kinuna ni Jesus. “Inkay ibaga kadagiti kakabsatko a mapanda idiay Galilea ket makitadakto sadiay.”
40028011	Kabayatanna, idi nakapanawen dagiti babbai, napan iti siudad ti sumagmamano kadagiti soldado a nagguardia iti tanem, ket impadamagda kadagiti panguloen a papadi ti amin a napasamak.
40028012	Nakiuman dagiti panguloen a papadi kadagiti panglakayen. Kalpasan ti panagtutulagda, inikkanda dagiti soldado iti adu a kuarta
40028013	sada imbilin, “Ibagayo kadagiti tattao nga immay dagiti adalanna iti rabii ket tinakawda ti bangkayna idi matmaturogkayo.
40028014	No maammoan daytoy ti gobernador, dakamto ti makisarita kenkuana tapno awan ti pakaan-anoanyo.”
40028015	Iti kasta, innala dagiti guardia ti kuarta ket inaramidda ti naibaga nga aramidenda. Daytoy ti damag a nagwaras kadagiti Judio agpapan kadagitoy nga aldaw.
40028016	Napan dagiti sangapulo ket maysa nga adalan iti bantay idiay Galilea nga imbaga ni Jesus a papananda.
40028017	Idi makitada ni Jesus, nagdaydayawda kenkuana, numan pay nagduadua ti sumagmamano kadakuada.
40028018	Immasideg ni Jesus ket kinunana, “Naited kaniak ti amin a pannakabalin idiay langit ken ditoy daga.
40028019	Inkay ngarud kadagiti amin a tattao iti amin a lugar, ket pagbalinenyo ida nga adalak: buniaganyo ida iti nagan ti Ama, ti Anak ken ti Espiritu Santo,
40028020	ken isuroyo ida nga agtungpal kadagiti amin nga imbilinko kadakayo. Laglagipenyo nga addaakto nga agnanayon kadakayo agingga iti panungpalan ti lubong.”
41001001	Daytoy ti pangrugian ti Naimbag a Damag maipapan ken ni Jesu-Cristo nga Anak ti Dios,
41001002	kas nailanad iti libro ni profeta Isaias: “‘Sakbay a mapanka,’ kinuna ti Dios, ‘adtoy ti ibaonko a mangisagana iti dalanmo.’
41001003	Idiay let-ang, adda mangipukpukkaw: ‘Isaganayo ti dalan ti Apo, pasayaatenyo ti pagnaanna!’”
41001004	Nagparang ni Juan idiay let-ang a namumbuniag ken nangaskasaba. Impakaammona kadagiti tattao nga agbabawida kadagiti basbasolda ken mabuniaganda tapno pakawanen ti Dios dagiti basbasolda.
41001005	Adu ti napan nagdengngeg kenkuana. Naggapuda iti entero a probinsia ti Judea ken iti siudad ti Jerusalem. Nagbabawida a silalatak kadagiti basbasolda ket binuniagan ida ni Juan idiay karayan Jordan.
41001006	Naaramid iti dutdot ti kamelio ti kawes ni Juan. Lalat ti barikesna. Dudon ken diro ti pinagbibiagna.
41001007	“Sumarsaruno kaniak ti addaan iti dakdakkel a pannakabalin ngem siak,” impakaammona kadagiti tattao. “Diak pay maikari nga agrukob a mangwarwar iti sandaliasna.
41001008	Buniagankayo iti danum ngem buniagannakayo iti Espiritu Santo.”
41001009	Iti saan a nabayag, simmangpet ni Jesus a naggapu idiay Nazaret, maysa nga ili iti probinsia ti Galilea. Binuniagan ni Juan idiay karayan Jordan.
41001010	Apaman a nakasang-at ni Jesus iti danum, nakitana a naglukat ti langit ken ti Espiritu Santo a kas kalapati a bumabbaba kenkuana.
41001011	Adda maysa a timek a naggapu iti langit. “Sika ti Anakko a dungdungngoek,” kinunana. “Maay-ayoak unay kenka.”
41001012	Ti Espiritu inturongna a dagus ni Jesus idiay let-ang.
41001013	Nagyan sadiay ni Jesus iti 40 nga aldaw ket iti dayta a tiempo, sinulsulisog ni Satanas. Adda dagiti atap nga ayup sadiay, ngem napan dagiti angheles ket nagserbida ken ni Jesus.
41001014	Kalpasan ti pannakaibalud ni Juan, napan ni Jesus idiay Galilea. Inkaskasabana ti Naimbag a Damag a naggapu iti Dios.
41001015	“Dimtengen ti aldaw,” kinunana. “Asidegen ti Pagarian ti Dios. Agbabawikayo kadagiti basbasolyo ket mamatikayo iti Naimbag a Damag.”
41001016	Idi magmagna ni Jesus iti igid ti Dan-aw ti Galilea, nakitana ti dua a mangngalap, da Simon ken Andres nga agkabsat, a mangiwaywayat iti iketda.
41001017	“Surotendak ket pagbalinenkayto a mangngalap iti tao,” kinuna ni Jesus kadakuada.
41001018	Pinanawanda a dagus dagiti iketda ket simmurotda kenkuana.
41001019	Intuloy ni Jesus ti nagna. Idi makaadayo bassit, nakitana da Santiago ken Juan nga annak ni Zebedeo. Silulugan dagiti agkabsat iti bangkada ket isagsaganada dagiti iketda.
41001020	Inayaban a dagus ni Jesus ida. Pinanawanda ni amada iti bangka, agraman dagiti lallaki a natangdanan a tumulong kadakuada, ket simmurotda ken ni Jesus.
41001021	Dimteng ni Jesus ken dagiti adalanna iti ili a Capernaum. Iti Aldaw a Panaginana, napan nangisuro ni Jesus iti sinagoga.
41001022	Nasdaaw dagiti nagdengngeg gapu iti wagas ti panangisurona. Insurona ida a kas maysa nga addan turay, saan a kas kadagiti mamaestro iti Linteg.
41001023	Pagammoan, simrek iti sinagoga ti maysa a lalaki a linuganan ti dakes nga espiritu.
41001024	“Ania ti gagaram kadakami, Jesus a taga-Nazaret?” inyikkisna. “Immayka kadi a mangdadael kadakami? Am-ammoka: sika ti nasantoan nga imbaon ti Dios!”
41001025	“Agulimekka!” intubngar ni Jesus iti dakes nga espiritu. “Rummuarka iti dayta a tao!”
41001026	Ti dakes nga espiritu pinagkuyegyegna ti lalaki, imkis iti napigsa ket rimmuar kenkuana.
41001027	Nasdaaw dagiti tattao ket nagsisinnaludsodda, “Ania daytoy? Maysa kadi a baro a pannursuro? Addaan daytoy a tao iti turay a mangbilin kadagiti dakes nga espiritu ket agtungpalda kenkuana!”
41001028	Dagus a nagdinamag ni Jesus iti amin a suli ti probinsia ti Galilea.
41001029	Pimmanawda a dagus iti sinagoga ket nagturongda iti balay da Simon ken Andres. Kaduada da Santiago ken Juan.
41001030	Aggurigor idi ti babai a katugangan ni Simon ket agid-idda. Apaman a simmangpet ni Jesus, imbagada kenkuana ti kasasaad ti masakit.
41001031	Napan ni Jesus iti ayan ti masakit, iniggamanna ti imana ket tinulonganna a bumangon. Naawan a dagus ti gurigorna, ket sinerbianna ida.
41001032	Idi nakalneken ti init iti dayta nga aldaw, nagdudupudop dagiti tattao iti dayta a lugar iti sango ti balay nga ayan ni Jesus. Impanda kenkuana dagiti masaksakit ken dagiti linuganan ti demonio.
41001034	Pinaimbag ni Jesus dagiti adu nga agsagsagaba iti nadumaduma a kita ti sakit. Pinaksiatna ti adu a demonio. Ngem dina pinalubosan nga agsao dagiti demonio ta ammoda ti kinasiasinona.
41001035	Nasipnget pay laeng iti sumuno a bigat idi bumangon ni Jesus ket pimmanaw iti balay. Nagturong iti disso nga awan matagtagitao iti ruar ti ili, ket nagkararag sadiay.
41001036	Ngem napan binirok ni Simon ken dagiti kakaduana.
41001037	Idi masarakanda kinunada kenkuana, “Sapsapulendaka dagiti amin a tattao.”
41001038	“Intayo kadagiti kabangibang nga il-ili,” insungbat ni Jesus. “Masapul a mangasabaak met kadagita a lugar, ta daytoy ti gapuna a pimmanawak idiay Capernaum.”
41001039	Ngarud, sinursorna amin a paset ti Galilea. Nangaskasaba kadagiti sinagogada ken namakpaksiat kadagiti demonio.
41001040	Adda lalaki nga agsagsagaba iti kukutel. Napan ken ni Jesus, nagparintumeng ket nagpakpakaasi kenkuana. “No kayatmo, mapaimbagnak,” kinunana.
41001041	Naasian ni Jesus, ket sinagidna ti masakit. Kinunana, “Kayatko. Umimbagkan!”
41001042	Dagus a naikkat ti sakit ti lalaki ket immimbagen.
41001043	Pinapanaw a dagus ni Jesus ti lalaki kalpasan ti nainget a panangbilinna:
41001044	“Denggem! Awan pangibagbagaam iti daytoy. Inka agparang iti padi tapno kitaennaka. Kalpasanna, kas imbilin ni Moises, mangipaayka iti daton a pammaneknekmo kadagiti tattao nga immimbagkan.”
41001045	Ngem idi nakapanawen ti lalaki, impadpadamagna iti amin a lugar ti napasamak kenkuana. Isut’ gapuna a saanen a makastrek a silalatak ni Jesus iti uray ania nga ili. Nagyan ketdi kadagiti disso nga awan matagtagitao ngem uray no kasta, dinanon dagiti tattao a naggapu kadagiti nadumaduma a lugar.
41002001	Nagsubli ni Jesus idiay Capernaum kalpasan ti sumagmamano nga aldaw. Nagdinamag a simmangpeten iti balayna,
41002002	ket adu a tattao ti natipontipon sadiay. Awan payen ti pagpisipisan, uray pay iti asideg ti ridaw. Madama nga ikaskasaba ni Jesus ti Naimbag a Damag
41002003	idi simmangpet ti uppat a lallaki a nagbaklay iti maysa a paralitiko nga ipanda kenkuana.
41002004	Ngem gapu iti kaadu ti tao, dida mayasideg ken ni Jesus ti masakit. Winangwanganda ngarud ti atep iti ngatoen ni Jesus sada imbaba ti paralitiko a nakaidda iti papag.
41002005	Idi makita ni Jesus ti pammatida, kinunana iti paralitiko, “Anakko, napakawanen dagiti basbasolmo.”
41002006	Sadiay, adda nga agtugtugaw ti sumagmamano a mamaestro iti Linteg. Kinunada iti nakemda,
41002007	“Apay a kasta ti sao daytoy a tao? Maibusor iti Dios ti sasawenna! Ni laeng Apo Dios ti makapakawan iti basol!”
41002008	Ammo a dagus ni Jesus ti adda iti panunotda ket kinunana, “Apay a kasta ti pampanunotenyo?
41002009	Ania ti nalaklaka nga isao iti daytoy a paralitiko: ‘Napakawanen dagiti basbasolmo’ wenno ‘Bumangonka, alaem ta iddam ket magnaka’?
41002010	Paneknekak ngarud kadakayo a ti Anak ti Tao adda pannakabalinna ditoy daga a mamakawan kadagiti basbasol.”
41002011	Kinunana iti paralitiko, “Ibilinko kenka: bumangonka, bagkatem ta iddam ket agawidkan.”
41002012	Iti imatangda amin, bimmangon ti lalaki, binagkatna ti iddana ket nagdardaras a nagawid. Nagsiddaawda amin, ket indaydayawda ti Dios. “Dikam pay nakaimatang iti kastoy a pasamak,” kinunada.
41002013	Nagsubli manen ni Jesus iti igid ti Dan-aw ti Galilea. Napan kenkuana dagiti adu a tattao ket insurona ida.
41002014	Idi magmagna, nakitana ti maysa nga agsingsingir iti buis, ni Levi nga anak ni Alfeo. Agtugtugaw ni Levi iti ofisinana a pagbayadan iti buis. “Surotennak,” kinuna ni Jesus. Timmakder ni Levi ket simmurot kenkuana.
41002015	Idi mangmangan ni Jesus iti balay ni Levi, nakilanglang kenkuana ken kadagiti adalanna ti adu nga agsingsingir iti buis ken tattao a managbasol. Ngamin, adu dagiti simmurot kenkuana.
41002016	Adda sumagmamano a mamaestro iti Linteg a kamkameng ti grupo dagiti Fariseo. Idi makitada a makipangpangan ni Jesus kadagiti managbasol ken agsingsingir iti buis, sinaludsodda kadagiti adalanna, “Apay a kalanglangna dagiti agsingsingir iti buis ken dagiti managbasol?”
41002017	Nangngeg ida ni Jesus ket kinunana: “Saan a dagiti nasalun-at ti makasapul iti mangngagas, no di ket dagiti masaksakit. Diak immay tapno ayabak dagiti nalinteg a tattao. Immayak tapno ayabak dagiti managbasol.”
41002018	Iti naminsan, agay-ayunar dagiti adalan ni Juan a Mammuniag ken dagiti Fariseo. Napan ti sumagmamano a tattao ken ni Jesus ket sinaludsodda, “Apay nga agayunar dagiti adalan ni Juan a Mammuniag ken dagiti adalan dagiti Fariseo, ngem dagiti adalam saan?”
41002019	Simmungbat ni Jesus, “Mabalin aya a di mangan dagiti sangaili iti paboda? Manganda! Saanda nga agayunar no adda ti nobio iti sidongda.
41002020	Ngem dumtengto ti tiempo a maipanaw ti nobio kadakuada. Isunton ti panagayunarda.
41002021	“Saan nga itakup ti baro a lupot iti daan a pagan-anay, ta no kumsen ti naitakup, dumakdakkel ti pigis.
41002022	Saan met nga ikabil ti baro nga arak iti daan a supot a lalat, ta bettaken ti arak ti supot ket agpadada a madadael. Ikarga ketdi ti baro nga arak iti baro a supot a lalat!”
41002023	Iti maysa nga Aldaw a Panaginana, magmagna ni Jesus ken dagiti adalanna iti kataltalonan a namulaan iti trigo. Bayat ti pannagnada, nagruros dagiti adalanna kadagiti dawa ti trigo.
41002024	Sinaludsod dagiti Fariseo ken ni Jesus, “Kitaem, apay nga ar-aramiden dagiti adalam ti maisalungasing iti Aldaw a Panaginana?”
41002025	Insungbat ni Jesus, “Diyo pay aya nabasa ti inaramid ni David ken dagiti tattaona idi mabisinda?
41002026	Simrek ni David iti balay ti Dios sa nangan iti tinapay a naidaton iti Dios. Napasamak daytoy idi ni Abiatar ti Kangatoan a Padi. Iti paglintegantayo, dagiti laeng papadi ti mapalubosan a mangan iti dayta a tinapay. Ngem nangan ni David ket inikkanna pay dagiti tattaona.
41002027	“Naaramid ti Aldaw a Panaginana nga agpaay iti pagimbagan ti tao. Saan a naaramid ti tao nga agpaay iti Aldaw a Panaginana.
41002028	Ngarud, ti Anak ti Tao isu ti Apo uray pay ti Aldaw a Panaginana.”
41003001	Iti naminsan nga ipapan manen ni Jesus iti sinagoga, adda lalaki sadiay a paralitiko ti maysa nga imana.
41003002	Adda tattao a mangpalpaliiw ken ni Jesus no paimbagenna ti lalaki iti Aldaw ti Panaginana tapno adda pangpabasolanda kenkuana.
41003003	“Umayka ditoy,” kinuna ni Jesus iti lalaki.
41003004	Ket sinaludsodna kadagiti tattao: “Ania ti ipalubos ti Linteg nga aramidentayo iti Aldaw a Panaginana? Tumulong wenno mangranggas? Mangispal iti tao wenno mangpatay?” Ngem nagulimekda.
41003005	Sipupungtot ni Jesus a kimmita kadakuada. Nupay kasta, inay-ayna ida gapu iti kinatangken ti uloda. “Unnatem ta imam,” kinunana iti lalaki. Inunnat ti lalaki ti imana ket immimbag.
41003006	Rimmuar dagiti Fariseo iti sinagoga. Nakiumanda a dagus iti sumagmamano a kameng ti partido Herodiano. Nagtutulaganda no kasano ti panangpatayda ken ni Jesus.
41003007	Nagpakni ni Jesus ken dagiti adalanna iti igid ti Dan-aw ti Galilea ket simmurot kenkuana ti adu a tao. Naggapuda idiay Galilea, Judea,
41003008	Jerusalem, Idumea, agraman kadagiti disso iti ballasiw ti Jordan ken kadagiti luglugar nga asideg iti siudad ti Tiro ken Sidon. Napan amin dagitoy a tattao ken Jesus ta adu ngamin ti nadamagda nga ar-aramidenna.
41003009	Gapu iti kaadu ti tao, binilin ni Jesus dagiti adalanna nga isaganaanda iti bangka tapno saan a madippit.
41003010	Ta adu ti inagasanna ket agdidinnuron amin dagiti masakit nga umasideg a sumagid kenkuana.
41003011	Tunggal maimatangan dagiti tattao a linuganan dagiti dakes nga espiritu, agpaklebda iti sakaananna sada yikkis: “Sika ti Anak ti Dios!”
41003012	Ngem nainget ti bilin ni Jesus kadagiti dakes nga espiritu nga awan pangibagbagaanda iti kinasiasinona.
41003013	Simmang-at ni Jesus iti maysa a turod ket inayabanna dagiti kinayatna. Napanda kenkuana ket
41003014	pimmili iti sangapulo ket dua a dinutokanna nga apostoles. “Pinilikayo a makikadkadua kaniak,” imbagana kadakuada. “Ibaonkayonto pay a mapan mangaskasaba
41003015	ket maikkankayto iti pannakabalin a mangpaksiat kadagiti demonio.”
41003016	Dagitoy dagiti 12 a pinilina: ni Simon (a pinanagananna iti Pedro);
41003017	da Santiago ken Juan nga annak ni Zebedeo (pinanagananna dagiti agkabsat iti Boanerges, kayatna a sawen, “Annak ti Gurruod”);
41003018	Andres, Felipe, Bartolome, Mateo, Tomas; ni Santiago nga anak ni Alfeo; Tadeo, Simon a Patriota
41003019	ken ni Judas Iscariote a nangliput ken Jesus.
41003020	Nagawid ni Jesus. Adu manen a tattao ti naguummong ket saanen a masango ni Jesus ken dagiti adalanna ti mangan.
41003021	Apaman a nadamag daytoy dagiti kabagianna, napanda iti ayan ni Jesus tapno ipanawda. “Agmauyongen,” kunkuna ngamin dagiti tattao.
41003022	“Linuganan ni Beelzebub!” kinuna ti sumagmamano a maestro iti Linteg a naggapu idiay Jerusalem. “Ti pangulo dagiti demonio ti mangmangted kenkuana iti bileg a mangpaksiat kadagiti dakes nga espiritu.”
41003023	Isut’ gapuna nga inayaban ni Jesus dagiti tattao ket sinaritana kadakuada ti sumagmamano a pangngarig: “Mabalin aya a paksiaten ni Satanas ti bagina met laeng?
41003024	No agbibinnusor dagiti tattao iti maysa a pagarian, marpuog dayta a pagarian.
41003025	No agririri dagiti kameng ti maysa a familia, marakrak dayta a familia.
41003026	Ngarud, no mabingbingay ti pagarian ni Satanas, ket agdidinnadael dagiti taona, di agpaut ket dumtengen ti kanibusananna.
41003027	“Awan makastrek iti balay ti napigsa a tao tapno italawna dagiti sanikuana. Reppetenna pay nga umuna ti napigsa a tao santo agsamsam iti uneg ti balay.
41003028	“Laglagipenyo a mapakawan amin a basol dagiti tattao ken amin nga isasaoda a maibusor iti Dios.
41003029	Ngem pulos a dinto mapakawan ti siasinoman nga agsao iti maibusor iti Espiritu Santo, ta nakaaramid iti agnanayon a basol.”
41003030	Insao ni Jesus dagitoy ta adda sumagmamano a nagkuna, “Linuganan ti dakes nga espiritu.”
41003031	Simmangpet ti ina ken dagiti lallaki a kakabsat ni Jesus. Nagtatakderda iti ruar ket nangibaonda iti mangayab kenkuana.
41003032	Adu a tattao ti nakatugaw idi iti likmutna. “Adda ni nanangmo ken dagiti kakabsatmo a lallaki idiay ruar,” kinunada. “Masapuldaka.”
41003033	“Siasino kadi ti inak?” insungbat ni Jesus. “Siasino kadi dagiti kakabsatko?”
41003034	Kinitana dagiti nanglawlaw kenkuana ket kinunana, “Kitaenyo! Adtoy ti inak ken dagiti kakabsatko!
41003035	Ta dagiti agaramid iti pagayatan ti Dios, isuda dagiti kakabsatko ken ti inak.”
41004001	Nangisuro manen ni Jesus iti igid ti Dan-aw ti Galilea. Gapu ta adu unay dagiti tattao nga immaribungbong kenkuana, napan nagtugaw iti maysa a bangka a sitatapog iti danum. Nagyan dagiti tattao iti takdang iti igid ti dan-aw.
41004002	Pangngarig ti inaramat ni Jesus a nangisuro kadakuada kadagiti adu a bambanag. Kinunana kadakuada,
41004003	“Dumngegkayo! Adda maysa a tao a napan nagpurruak kadagiti bukel.
41004004	Idi agipurpurruak, nagdisso ti sumagmamano a bukel iti igid ti dalan, ket tinuktok dagiti tumatayab.
41004005	Adda met sumagmamano a bukel a nagdisso iti kabatoan a bassit laeng ti dagana. Gapu ta narabaw ti dagana, nabiit a nagtubo dagiti bukel.
41004006	Idi makatangkayagen ti init, nalaylay dagiti apagtubo a mula ket nagangoda a dagus agsipud ta dida unay nakapagramut.
41004007	Nagdisso ti sumagmamano a bukel iti nagtuboan dagiti siitan a mula a dimmakkel ken nangleppes kadakuada. Iti kasta, saan a nakapagdawa dagiti mula.
41004008	Ngem adda dagiti bukel a nagdisso iti nadam-eg a daga, ket nagtubo, dimmakkel ken nagdawada. Adda nagdawa iti 30, adda met 60 ken adda pay 100.”
41004009	Ket inggibus ni Jesus, “Dumngeg ngarud ti siasinoman nga addaan pannakaawat.”
41004010	Idi agmaymaysa ni Jesus, napan kenkuana ti sumagmamano kadagiti nagdengngeg agraman dagiti sangapulo ket dua nga adalan. Kiniddawda nga ilawlawagna dagiti pangngarig.
41004011	Kinuna ni Jesus, “Naipakaammo kadakayo ti palimed maipapan iti Pagarian ti Dios, ngem kadagiti sabsabali, maisuro amin a banag babaen kadagiti pangngarig.
41004012	Iti kasta, ‘Uray no kitkitaenda, dida mailasin, Uray no dengdenggenda, dida maawatan. No mailasin ken maawatanda Amangan no agsublida iti Dios ket pakawanennanto ida.’”
41004013	“Diyo aya maawatan daytoy a pangngarig?” sinaludsod ni Jesus kadakuada. “No diyo maawatan, kasano ngarud a maawatanyo ti uray ania a pangngarig?”
41004014	Ket inlawlawagna ti pangngarig: “Ti agmulmula iwaragawagna ti sao ti Dios.
41004015	Dagiti bukel nga agdisso iti dalan mayarigda kadagiti tattao a makangngeg iti sao ti Dios; apaman a mangngegda, umay ni Satanas ket ikkatenna ti mensahe kadakuada.
41004016	“Dagiti dadduma a tattao mayarigda kadagiti bukel a nagdisso iti kabatoan. Apaman a mangngegda ti sao, awatenda a siraragsak.
41004017	Ngem saan a makapagramut ti sao kadakuada, ket saanda nga agbayag. Isut’ gapuna a maupayda a dagus no dumteng dagiti rigrigat ken pannakaidadanes gapu iti sao.
41004018	Ket dagiti dadduma a tattao mayarigda kadagiti bukel a nagdisso iti nagtuboan dagiti siitan a mulmula. Isuda dagitoy ti makangngeg iti sao,
41004019	ngem umay dagiti pakaringgoran iti daytoy a biag, ti panagagum iti kinabaknang ken ti nalabes a panagtarigagay kadagiti dadduma pay a bambanag, ket leppesenda ti sao. Iti kasta, dida makapagbunga.
41004020	Ngem dagiti dadduma a tattao, mayarigda kadagiti bukel a nagdisso iti nadam-eg a daga. Ipapusoda a denggen ti sao, ket agbungada: adda agbunga iti tallopulo, adda met innem a pulo ken adda pay sangagasut.”
41004021	Intuloy ni Jesus, “Gangtan aya ti pagsilawan tapno kaluban iti salup wenno ipasirok iti katre? Saan aya nga ikabil ketdi iti nairanta a pagyananna?
41004022	Awan ti nailemmeng a dinto mailatak. Awan met ti palimed a di maammoan.
41004023	Dumngeg ngarud ti siasinoman nga addaan pannakaawat.”
41004024	Kinunana pay kadakuada: “Panunotenyo a nalaing ti mangngegyo! No kasano ti panangrukodyo kadagiti sabsabali, kastanto met ti panangrukod ti Dios kadakayo; ket naing-ingetto pay!
41004025	Ta ti addaan, maikkanto iti ad-adu. Ngem ti awanan, uray ti bassit nga adda kenkuana, maikkatto pay!”
41004026	Intuloy ni Jesus ti nagsao, “Kastoy ti kayarigan ti Pagarian ti Dios. Adda tao nga agpurruak kadagiti bukel iti talonna.
41004027	Maturog iti rabii ket agtrabaho iti aldaw. Kabayatanna, agtubo dagiti bukel ket dumakkelda. Ngem di ammo ti nagmula no kasano ti irurusing ken idadakkelda.
41004028	Ti daga met laeng ti mangpadakkel ken mangpabunga kadagiti mula: agparang nga umuna ti bulong, sumaruno ti dawa, ket kamaudiananna, mamsek ti dawa.
41004029	No matangkenanen dagiti dawa, rugianen ti aggapas, ta dimtengen ti panagapit.”
41004030	Nagsaludsod ni Jesus: “Ania ti pangyarigantayo iti Pagarian ti Dios? Ania a pangngarig ti pangilawlawagtayo iti daytoy?
41004031	Mayarig iti bukel ti mostasa a kabassitan a bukel ditoy lubong.
41004032	Bassit-usit a bukel ngem no maimula, dumakkel ket agbalin a kadakkelan kadagiti amin a mulmula. Agsanga iti dadakkel a mabalin a pagumokan dagiti tumatayab.”
41004033	Babaen kadagiti kakastoy a pangngarig, inkaskasaba ni Jesus ti mensahena kadagiti tattao, kas iti kabaelanda nga umawat.
41004034	Saan nga agsao idi kadakuada no dina aramaten dagiti pangngarig. Ngem no is-isuda laeng kadagiti adalanna, ilawlawagna amin kadakuada.
41004035	Idi sumipngeten iti dayta met la nga aldaw, kinuna ni Jesus kadagiti adalanna, “Bumallasiwtayo.”
41004036	Pinanawanda ngarud dagiti tattao sada limmugan iti bangka nga ayan ni Jesus ket bimmallasiwda. Adda pay sabsabali a bilog a nakikuyog kenkuana.
41004037	Pagammoan, nagangin iti nakapigpigsa. Timmaud dagiti dadakkel a dalluyon a nangsabbuasabbuag iti bangka. Iti kasta, ngannganin mapno ti bangka iti danum.
41004038	Adda ni Jesus iti kutit ti bangka. Magmaturog a nakapungan. Riniing dagiti adalanna. “Maestro,” kinunada, “awan aya ti aniamanna kenka no lumnedtayo?”
41004039	Bimmangon ni Jesus, ket binilinna ti angin, “Agsardengka!” sana kinuna iti dalluyon, “Agtalnaka!” Nagsardeng ti angin, ket nagtalna ti dalluyon.
41004040	Kinuna ni Jesus kadagiti adalan, “Apay nga agbutengkayo? Awan pay kadi ti pammatiyo?”
41004041	Ngem kasta unay ti butengda, ket kinunada iti maysa ken maysa, “Ania ti katataona daytoy? Uray ti angin ken ti dalluyon agtungpalda kenkuana!”
41005001	Nakadanon ni Jesus ken dagiti adalanna iti ballasiw ti Dan-aw ti Galilea ket simmangladda iti daga dagiti Geraseno.
41005002	Apaman a nakadissaag ni Jesus iti bangka, sinabat ti maysa a lalaki a naggapu kadagiti rukib a pagitantaneman sadiay. Linuganan ti dakes nga espiritu daytoy a lalaki
41005003	ket agnanaed kadagiti tantanem. Awan ti makakawar kenkuana.
41005004	Namin-adu a rineppetda ti imana ken imbaudda ti sakana, ngem pinugsapugsatna dagiti kawar ket linettatna dagiti posas. Nagpaiduma ti pigsana ket awan ti makaparukma kenkuana.
41005005	Aldaw ken rabii nga agpagnapagna kadagiti tantanem ken turturod. Patinayon nga agik-ikkis. Dundunorenna ti bagina iti bato.
41005006	Adayo pay laeng ni Jesus idi makita daytoy a lalaki. Nagtaray ket nagparintumeng iti sangoananna sana inyikkis,
41005007	“Jesus, Anak ti Dios a Kangatoan. Apay a singaennak? Iti nagan ti Dios, dinak kadi parigaten.”
41005008	(Sinaona daytoy gapu ta kinuna ni Jesus kenkuana, “Dakes nga espiritu, rummuarka iti daytoy a tao!”)
41005009	“Ania ti naganmo?” sinaludsod ni Jesus. “‘Armada,’ ta adukami,” kinuna ti lalaki.
41005010	Namin-adu nga impakpakaasina ken ni Jesus a dina koma papanawen dagiti dakes nga espiritu iti dayta a lugar.
41005011	Iti asideg sadiay, adda dakkel nga arban ti baboy nga mangmangan iti bakras ti turod.
41005012	Nagpakpakaasi dagiti espiritu, “Ibaonnakami a sumrek kadagiti baboy.”
41005013	Pinalubosan ni Jesus ida. Rimmuar dagiti dakes nga espiritu iti lalaki ket simrekda kadagiti baboy. Nagdadarison ti arban—agduaribuda amin a baboy—iti teppang sada timpuak iti dan-aw, ket nalmesda amin.
41005014	Nagtataray dagiti agtartaraken kadagiti baboy a napan iti ili ken kadagiti barbarrio ket impadamagda ti napasamak. Rimmuar dagiti tattao tapno mapanda kitaen ti naaramid.
41005015	Idi makaasidegda ken ni Jesus, nakitada ti lalaki a linuganan dagiti demonio. Agtugtugaw, nakakawes ken nagpulangen ti nasayaat a panunotna. Nagbutengda amin.
41005016	Dagiti nakakita iti daytoy impadamagda kadagiti tattao ti napasamak iti naluganan a lalaki ken kadagidi baboy.
41005017	Iti kasta, dinawat dagiti tattao a pumanaw ni Jesus iti lugarda.
41005018	Idi lumugan ni Jesus iti bangka, nagpakpakaasi ti tao naluganan a makikuyog kenkuana.
41005019	Ngem linapdan ni Jesus. Kinunana, “Agawidka iti familiam ket ipadamagmo kadakuada ti naindaklan nga inaramid ti Apo kenka gapu iti kaasina.”
41005020	Pimmanaw ti lalaki, ket impakaammona iti sakup ti Decapolis ti inaramid ni Jesus kenkuana. Nagsidsiddaaw amin a nakangngeg iti impadamagna.
41005021	Bimmallasiw manen ni Jesus a napan idiay bangir ti dan-aw. Idi addan iti igid, inaribungbongan ti nakaad-adu a tao.
41005022	Dimteng ni Jairo, maysa nga ofisial iti sinagoga iti dayta a lugar. Idi makitana ni Jesus, nagparintumeng ket nagpakpakaasi kenkuana,
41005023	“Ngannganin matay ti balasitang nga anakko. Pangngaasim ta umaymo ipatay ta imam kenkuana tapno umimbag ket agbiag pay!”
41005024	Kimmuyog ni Jesus kenkuana. Nakikuyog met ti nakaad-adu a tattao nga agdidinnuron iti likmutna.
41005025	Adda sadiay idi ti maysa a babai a sangapulo ket dua a tawenen nga agsagsagaba iti panagbulos ti dara.
41005026	Nupay adun ti nangag-agas kenkuana, ket nagastonan ti amin a kuartana a pinagpapaagas, saan nga immimbag, no di ket kimmaro ti sakitna.
41005027	Nadamagna ti maipapan ken ni Jesus. Nakilinnetlet ngarud kadagiti tattao agingga a nakaasideg iti likudan ni Jesus.
41005028	Kinunana iti bagina, “No masagidko la koma uray ti kawesna laeng, umimbagakton!”
41005029	Sinagidna ti kagay ni Jesus. Dagus a simmardeng ti panagbulos ti darana ket nariknana nga immimbagen.
41005030	Iti dayta a kanito, nadlaw ni Jesus nga adda pannakabalin a nauyos kenkuana ket sinangona dagiti adda iti likudanna. Sinaludsodna, “Siasino ti nangsagid iti kawesko?”
41005031	Kinuna dagiti adalanna, “Makitam dagiti adu a tao nga agdidinnuron iti likmutmo, ket saludsodem pay laeng no siasino ti nangsagid kenka?”
41005032	Ngem inwaras ni Jesus ti panagkitana tapno bigbigenna no siasino ti nangsagid kenkuana.
41005033	Nadlaw ti babai ti napasamak kenkuana, isu nga agtigtigerger iti buteng nga immasideg ken Jesus sa nagparintumeng iti sangoananna. Impudnona ti amin a naaramid.
41005034	“Anakko,” kinuna ni Jesus iti babai, “pinaimbagnaka ti pammatim. Inkan a sitatalna ket saanton nga agsubli ti sakitmo!”
41005035	Madama pay la nga agsasao ni Jesus idi dumteng dagiti naggapu iti balay ni Jairo. “Natayen ti anakmo,” impadamagda ken ni Jairo. “Apay a ringgorem pay laeng ti Maestro?”
41005036	Saan nga inkaskaso ni Jesus ti imbagada ken ni Jairo. Kinunana ketdi kenkuana, “Dika agdanag. Papigsaem ketdi ti pammatim.”
41005037	Saanen nga impalubos ni Jesus a makikuyog dagiti tattao kenkuana, malaksid ni Pedro ken dagiti agkabsat a Santiago ken Juan.
41005038	Idi sumangpetda idiay balay ni Jairo, nakita ni Jesus ti kumaribuso a tattao. Agsangsangit ken agdungdung-awda iti napigsa.
41005039	Simrek ni Jesus ket kinunana kadakuada, “Apay nga umariwawakayo? Apay nga agdungdung-awkayo? Saan a natay ti balasitang; matmaturog laeng!”
41005040	Kinatkatawaan dagiti tattao. Pinaruarna amin ida sana inayaban dagiti nagannak ken dagiti adalanna, ket simrekda iti siled a yan ti balasitang.
41005041	Iniggaman ni Jesus ti ima ti balasitang sana kinuna: “Talita, kum!” (Kayatna a sawen, “Balasitang, bumangonka!”)
41005042	Dagus a bimmangon ti balasitang ket nagpagnapagna. (Sangapulo ket dua ti tawenna.) Kasta unay ti siddaawda iti napasamak.
41005043	Ngem impaganetget ni Jesus nga awan pangibagbagaanda iti daytoy. “Pakanenyo ti balasitang,” kinunana.
41006001	Pimmanaw ni Jesus iti dayta a lugar ket nagsubli iti ilina. Simmurot kenkuana dagiti adalanna.
41006002	Iti Aldaw a Panaginana, napan nangisuro iti sinagoga. Adu dagiti tattao sadiay. Nasdaawda amin a nakangngeg kenkuana. Sinaludsodda, “Sadino ti nangalaan daytoy a tao kadagitoy? Kasano ti pannakagun-odna iti kasta a kinasirib? Kasano a makaaramid iti milagro?
41006003	Saan aya nga isu ti karpintero nga anak ni Maria, ken kabsat da Santiago, Jose, Judas ken Simon? Saan aya nga agnanaed ditoy dagiti kakabsatna a babbai?” Dagitoy ti kinunkuna dagiti nagdengngeg kenkuana gapu iti siddaawda. Iti kasta, inumsida ni Jesus.
41006004	Ket insungbat ni Jesus kadakuada: “Mapadayawan ti profeta iti sadinoman a lugar, malaksid iti ilina, kadagiti kabagian ken familiana.”
41006005	Awan a pulos ti naaramidna a milagro sadiay, malaksid ti panangpaimbagna iti sumagmamano a masakit babaen iti panangipatayna iti imana kadakuada.
41006006	Masdaaw unay gapu ta awan pammati dagiti tattao. Napan ni Jesus a nangisursuro kadagiti aglikmut a barbarrio.
41006007	Inayabanna dagiti sangapulo ket dua nga adalanna, ket imbaonna ida a sagdudua. Inikkanna ida iti pannakabalin a mangpaksiat kadagiti dakes nga espiritu.
41006008	Binilinna ida, “Dikay mangitugtugot iti uray ania: tinapay man wenno bay-on wenno kuarta kadagiti bulsayo. Sarukod laeng ti itugotyo.
41006009	Agsapatoskayo, ket umanayen ti maysa a kagayyo.”
41006010	Innayonna pay, “Iti sadinoman a lugar nga adda mangawat kadakayo, agyankayo iti dayta a balay agingga iti ipapanawyo iti dayta nga ili.
41006011	No dumtengkayo iti lugar nga awan umawat ken dumngeg kadakayo, pumanawkayo, ket pampagenyo ti tapok kadagiti saksakayo a kas ballaag kadakuada.”
41006012	Napan ngarud dagiti adalanna ket inkaskasabada kadagiti tattao a masapul nga agbabawida kadagiti basbasolda.
41006013	Pinaksiatda ti adu a demonio. Sinapsapoanda iti lana dagiti adu a masaksakit ket naimbaganda amin.
41006014	Naammoan amin dagitoy ni ari Herodes gapu ta nagdinamagen ti nagan ni Jesus iti amin a lugar. Kinuna ti sumagmamano a tattao, “Nagungar ni Juan a Mammuniag! Isut’ gapuna nga adda kenkuana daytoy a pannakabalin nga agaramid iti milagro.”
41006015	Kinuna met dagiti dadduma, “Isu ni Elias!” Adda pay nagkuna, “Maysa daytoy a profeta, kas kadagiti profeta idi un-unana.”
41006016	Idi mangngeg daytoy ni Herodes, kinunana, “Isu dayta ni Juan a pinaputolak ngem napagungar!”
41006017	Mismo a ni Herodes ti nangpatiliw ken nangpaibalud ken ni Juan. Inaramidna daytoy gapu ken ni Herodias nga inkabbalayna, nupay asawa ni Felipe a kabsatna.
41006018	Kinunkuna ngamin idi ni Juan a Mammuniag ken ni Herodes: “Saan a rumbeng nga ikabbalaymo ti asawa ni kabsatmo!”
41006019	Isut’ gapuna a napalalo ti gura ni Herodias ken ni Juan, ket kinayatna a mapapatay, ngem dina naallukoy ni Herodes nga umanamong iti daytoy a gandat.
41006020	Bigbigen ngamin idi ni Herodes ti kinaimbag ken kinasanto ni Juan. Dina intulok a madangran. Magusgustoanna a dengdenggen ni Juan, nupay mariribuk tunggal mangngegna.
41006021	Ngem dimteng ti gundaway ni Herodias. Agkasangay idi ni Herodes ket nagpadaya para kadagiti nangato nga agtuturay iti gobierno, dagiti ofisiales ti militar ken dagiti nalalatak nga umili ti Galilea.
41006022	Simrek ti balasang nga anak ni Herodias ket nagsala. Naay-ayo ni Herodes ken dagiti sangailina. Isut’ gapuna a kinuna ti ari iti balasang, “Dawatem ti aniaman a kayatmo, ket itedko kenka!”
41006023	Insapatana pay, “Itedko ti aniaman a dawatem, uray pay ti kagudua ti pagariak!”
41006024	Rimmuar ti balasang ket dinamagna ken ni inana, “Ania ti dawatek?” “Dawatem ti ulo ni Juan a Mammuniag!” insungbat ni Herodias.
41006025	Nagsubli a dagus ti balasang iti yan ti ari ket dinawatna, “Kayatko nga itedmo kaniak ditoy ken ita met laeng ti ulo ni Juan a Mammuniag a maikabil iti bandehado!”
41006026	Kasta unay ti liday ti ari. Ngem dina mabalin a paayen ti balasang gapu iti inkarina iti imatang dagiti amin a sangailina.
41006027	Iti kasta, binilinna a dagus ti maysa a guardia nga yegna ti ulo ni Juan. Napan ti guardia idiay pagbaludan ket pinutolanna ni Juan.
41006028	Inyegna ti ulo a naikabil iti bandehado. Inyawat met ti balasang ken ni inana.
41006029	Idi nadamag dagiti adalan ni Juan ti napasamak, napanda innala ti bangkayna ket intanemda.
41006030	Nagsubli dagiti apostoles iti ayan ni Jesus ket impadamagda kenkuana dagiti amin nga inaramid ken insuroda.
41006031	Masublasublat nga umay ken pumanaw dagiti adu a tattao iti ayanda ket dida pay masangon ti mangan. Iti kasta, kinuna ni Jesus kadagiti adalanna, “Intayo iti maysa a disso tapno makainanatayo.”
41006032	Ket nagbangkada a napan iti disso nga awan matagtagitao.
41006033	Ngem adu ti nakakita iti ipapanawda ken nakailasin kadakuada. Iti kasta, manipud kadagiti amin nga ili, nagtatarayda a napan iti nasao a lugar. Immun-unada ngem ni Jesus ken dagiti adalanna a dimteng.
41006034	Apaman a dimsaag ni Jesus iti bilog, nakitana dagitoy a tattao ket naasian kadakuada, ta kasda la karnero nga awan mangaywan kadakuada. Iti kasta, insurona ida kadagiti adu a bambanag.
41006035	Idi mumalemen, napan dagiti adalan ken ni Jesus ket kinunada, “Mumalemen, ket awan matagtagitao ditoy.
41006036	Pagawidemon dagiti tattao tapno makagatangda iti kanenda kadagiti kabangibang a barbarrio ken il-ili.”
41006037	“Ikkanyo ketdi ida iti kanenda,” kinuna ni Jesus. “Kayatmo a sawen nga inkam gumatang iti tinapay nga agpateg iti dua gasut a denario ket itedmi a kanenda?” kinuna dagiti adalanna.
41006038	“Adda mano a tinapayyo?” sinaludsod ni Jesus. “Inkayo kitaen.” Napan kinita dagiti adalan ket impakaammoda, “Adda lima a tinapay ken dua nga ikan.”
41006039	Binilin ni Jesus dagiti adalanna a pagtugawenda a magrupo-grupo dagiti tattao iti nalangto a karuotan.
41006040	Iti kasta, nagrupo-grupo a nagtugaw dagiti tattao: adda sagsasangagasut, adda met saglilimapulo.
41006041	Innala ni Jesus dagiti lima a tinapay ken dua nga ikan. Timmangad sadi langit sa nagyaman iti Dios. Pinispisina dagiti tinapay ket intedna kadagiti adalanna tapno ibunongda kadagiti tattao. Biningbingayna met dagiti dua nga ikan tapno maibunong kadakuada amin.
41006042	Nanganda amin ket nabsogda.
41006043	Napno ti sangapulo ket dua a basket ti natda kadagiti tinapay ken ikan nga inurnong dagiti adalan.
41006044	Kadagiti nangan, 5,000 dagiti nataengan a lallaki.
41006045	Bayat ti panangpagawid ni Jesus kadagiti tattao, pinaluganna a dagus dagiti adalanna iti bangka. Pinaunana ida a mapan idiay Betsaida, iti ballasiw ti dan-aw.
41006046	Apaman a napalubosanna dagiti tattao, simmang-at iti maysa a turod tapno agkararag.
41006047	Idi rumabiin, addan ti bangka iti tengnga ti dan-aw, ngem maymaysa ni Jesus iti sang-at.
41006048	Nakitana a marigatan dagiti adalanna nga aggagaud, ta subsubaen ida ti angin. Iti agarup nagbaetan iti alas tres ken alas seis iti parbangon, nagna ni Jesus iti danum a napan kadakuada. Labsanna koma ida
41006049	ngem nakitada a magmagna iti rabaw ti danum. “Al-alia!” kinunada ket naggiikkisda.
41006050	Nagbutengda a nakakita kenkuana. Ngem dagus a kinuna ni Jesus, “Dikay agbuteng! Siak ni Jesus. Dikay agdanag!”
41006051	Nakilugan ni Jesus kadakuada, ket nagtalnan ti angin. Kasta unay ti siddaaw dagiti adalanna.
41006052	Dida naawatan ti pudno a kaipapanan ti panangpaadu ni Jesus kadagiti tinapay. Dida matukod a panunoten.
41006053	Bimmallasiw ni Jesus ken dagiti adalanna iti dan-aw ket simmangladda idiay Genesaret a nangipundoanda iti bilog.
41006054	Apaman a nakadissaagda, dagus a nailasin dagiti tattao ni Jesus.
41006055	Iti kasta, nagtataray dagiti tattao a napan kadagiti kabangibang a luglugar ket impanda kenkuana dagiti masakit a siiidda iti papag.
41006056	Iti sadinoman a napanan ni Jesus, purok man wenno barrio wenno plasa, impan dagiti tattao dagiti masakitda kenkuana. Nagpakpakaasida kenkuana nga uray sagiden la koma dagiti masakit ti gayadan ti kagayna. Ket naimbagan dagiti amin a nangsagid iti kagayna.
41007001	Naguurnong iti ayan ni Jesus dagiti Fariseo ken sumagmamano a mamaestro iti Linteg a naggapu idiay Jerusalem.
41007002	Nadlawda a mangmangan ti sumagmamano nga adalan ni Jesus a dida nagbuggo, kas naipakadawyan dagiti amin a Judio.
41007003	(Ta annuroten dagiti Fariseo, agraman dagiti dadduma a Judio dagiti pannursuro nga impatawid dagiti ammada. Dida mangan no dida buggoan dagiti imada iti umisu a panagbuggo.
41007004	Dida mangan iti aniaman nga aggapu iti tiendaan no saan a mabuggoan nga umuna. Adu pay ti annurotenda a pannursuro dagiti ammada, kas iti tumutop a panangugas kadagiti tasa, banga, lunglongan a gambang ken papag.)
41007005	Iti kasta, sinaludsod dagiti Fariseo ken mamaestro iti Linteg ken ni Jesus, “Apay a di tungpalen dagiti adalam ti pannursuro nga impatawid dagiti amma, ta dida agbuggo a mangan?”
41007006	Insungbat ni Jesus, “Pudno unay ti impadto ni Isaias maipapan kadakayo! Aginsisingpetkayo kas insuratna, ‘Dagitoy a tattao,’ kuna ti Dios, ‘kunkunada a dayawendak babaen kadagiti bibigda. Ngem adayo kaniak ti pusoda.
41007007	Awan serbi ti panagdaydayawda kaniak, gapu ta isursuroda dagiti annuroten nga inaramid ti tao a kasla ketdin bukodko a linteg.’
41007008	“Binaybay-anyon ti bilin ti Dios ket dagiti pannursuro ti tao ti tungtungpalenyo.”
41007009	Ket intuloyna, “Nagsayaat ketdin ti panangilaksidyo iti bilin ti Dios tapno mataginayon dagiti pannursuro a tinawidyo.
41007010	Ta imbilin ni Moises, ‘Dayawem da amam ken inam,’ ken ‘Ti agsao iti dakes ken ni ama wenno inana rebbengna a mapapatay.’
41007011	Ngem isursuroyo met a no adda mabalin nga ipaay ti maysa a tao kadagiti nagannak kenkuana ket kunana, ‘Korban daytoy’ (kayatna a sawen, “Naikarin iti Dios”),
41007012	saanen a masapul a tulonganna ida.
41007013	Iti kastoy, binaybay-anyon ti sao ti Dios gapu iti pannursuro nga ipatawidyo kadagiti tattao. Adu pay dagiti kastoy a bambanag nga ar-aramidenyo.”
41007014	Pinaasideg manen ni Jesus dagiti tattao ket kinunana kadakuada: “Dumngegkayo amin kaniak ket amirisenyo a nalaing daytoy.
41007015	Saan a ti ipauneg ti tao ti mangtulaw kenkuana, no di ket dagiti agtaud iti pusona.”
41007017	Idi pinanawan ni Jesus dagiti tattao ket simrek iti balay, sinaludsod dagiti adalanna ti kaipapanan daytoy a pagsasao.
41007018	Kinuna ni Jesus kadakuada, “Uray dakayo, diyo met aya maawatan? Saan a ti makan ti mangtulaw iti tao,
41007019	ta saan a mapan iti pusona no di ket iti tianna ket kalpasanna rummuar.” (Iti panagkuna ni Jesus iti kastoy, impakaammona a mabalin a kanen ti amin a taraon.)
41007020	Insarunona pay, “Dagiti agtaud iti tao ti mangtulaw kenkuana.
41007021	Ta manipud iti uneg ti puso ti tao, rumusing dagiti dakes a panunot a pagtaudan dagiti maikaniwas a bambanag a kas iti pannakiabig, panagtakaw, pammapatay,
41007022	pannakikamalala, panagagum ken dadduma pay a kita ti kinadakes; panangallilaw, kinaderrep, kinaapal, pammadpadakes, kinapalangguad ken kinamaag.
41007023	“Agtaud iti puso ti tao amin dagitoy dakes a bambanag, ket isuda ti mangtulaw kenkuana.”
41007024	Pimmanaw ni Jesus sadiay ket napan iti lugar nga asideg iti siudad ti Tiro. Nakidagus iti maysa a balay. Dina koma kayat nga adda makaammo iti ayanna, ngem naammoan latta dagiti tattao.
41007025	Adda idi maysa nga ina. Linuganan ti dakes nga espiritu ti anakna a babai. Nadamagna ti maipapan ken ni Jesus ket dinagdagusna ti napan kenkuana sa nagparintumeng iti sakaananna.
41007026	Griego daytoy a babai a nayanak idiay Fenicia, maysa nga ili iti Siria. Nagpakpakaasi a paksiaten koma ni Jesus ti demonio a nanglugan iti anakna.
41007027	Kinuna ni Jesus, “Masapul a pakanen nga umuna dagiti ubbing ta saan a rumbeng nga alaen ti kanenda sa ipurruak kadagiti aso.”
41007028	“Agpayso ta kunam, Apo,” kinuna ti babai, “ngem dagiti aso nga adda iti sirok ti lamisaan kanenda met dagiti regreg dagiti ubbing.”
41007029	Kinuna ni Jesus, “Gapu iti daytoy a panagsaom, mabalinmon ti agawid. Pimmanawen ti dakes nga espiritu iti anakmo!”
41007030	Nagawid ngarud ti babai ket nasangpetanna ti anakna nga agid-idda a sitatalna, ta pudno a pimmanawen ti demonio kenkuana.
41007031	Pimmanaw ni Jesus iti beddeng ti Tiro. Nagna idiay Sidon ket nanglikaw iti sakup ti Decapolis agingga a dimteng iti Dan-aw ti Galilea.
41007032	Inyeg dagiti tattao ken ni Jesus ti maysa a lalaki a tuleng ken umel ket nagpakpakaasida kenkuana nga ipatayna ti imana iti lalaki.
41007033	Inyadayo ni Jesus ti lalaki kadagiti tattao. Idi agwaywayasdan insullatna dagiti tammudona kadagiti lapayag ti lalaki. Kalpasanna, timmupra sana sinagid ti dila ti lalaki.
41007034	Tinangad ni Jesus ti langit, nagsennaay sana kinuna iti lalaki, “Efata,” (kayatna a sawen, “Maluktanka”).
41007035	Dagus a nakangngeg ti lalaki, limmukay ti dilana ket saanen a marigatan nga agsao.
41007036	Imbilin ni Jesus kadagiti tattao a dida ipadpadamag daytoy iti siasinoman; ngem no kasano ti panangigunamgunamna a dida isarsarita, ad-adda pay ti gagarda a nangipadpadamag.
41007037	Napalalo ti siddaaw dagiti amin a nakangngeg iti daytoy a damag. Kinunkunada, “Nagsayaat ketdin ti amin nga aramidna! Agasanna dagiti tuleng ken dagiti umel ket makangngeg ken makasaoda manen.”
41008001	Iti saan a nabayag kalpasanna, naguurnong manen dagiti adu a tattao. Agsipud ta awan ti kanenda, inayaban ni Jesus dagiti adalanna.
41008002	“Maasianak kadagitoy a tattao,” kinunana. “Tallo nga aldawdan ditoy yanko, ket ita, awanen ti kanenda.
41008003	No pagawidek ida a sibibisin, matalimudawdanto iti dalan ta adayo ti naggapuan dagiti dadduma.”
41008004	“Sadino ditoy let-ang ti pangalaantayo iti umanay nga ipakan iti kastoy kaadu a tattao?” sinaludsod dagiti adalanna.
41008005	“Adda mano a tinapayyo?” sinaludsod ni Jesus. “Pito,” insungbatda.
41008006	Imbilin ni Jesus kadagiti tattao nga agtugawda iti daga. Innalana dagiti pito a tinapay ket nagyaman iti Dios. Kalpasanna, pinispisina sana inted kadagiti adalanna tapno ibunongda kadagiti tattao. Ket tinungpalda ti imbilinna.
41008007	Adda pay sumagmamano a babassit nga ikan. Nagyaman ni Jesus iti Dios gapu kadagitoy sana inted kadagiti adalanna tapno ibunongda met kadagiti tattao.
41008008	Nanganda amin ket nabsogda—aguppat a ribu ti bilang dagiti tattao. Kalpasanna, innala dagiti adalan dagiti pito a basket a napno kadagiti natda. Pinagawid ni Jesus dagiti tattao
41008010	sa dagus a limmugan iti bangka agraman dagiti adalanna ket napanda iti sakup ti Dalmanuta.
41008011	Napan ti sumagmamano a Fariseo ken ni Jesus ket nakisuppiatda kenkuana. Kas pangsuotda kenkuana, kiniddawda a mangiparang iti milagro a pakakitaan a naggapu sadi langit ti pannakabalinna.
41008012	Nagsennaay ni Jesus iti nauneg ket kinunana, “Apay nga agkiddaw iti milagro dagiti tattao kadagitoy nga al-aldaw? Kunak kadakayo nga awan ti maited a pammaneknek kadagita a tattao!”
41008013	Pinanawanna ida ket nagsubli iti bilog sa bimmallasiw iti dan-aw.
41008014	Nalipatan dagiti adalanna ti nagbalon iti tinapay malaksid ti maysa nga adda kadakuada iti bangka.
41008015	“Agsiputkayo!” imballaag ni Jesus kadakuada. “Annadanyo ti lebadura dagiti Fariseo, kasta met ti lebadura ni Herodes.”
41008016	Nagsasaritaanda maipapan iti imbagana. “Kasta ti saona ta awan tinapaytayo,” kinunada.
41008017	Nadlaw daytoy ni Jesus ket kinunana, “Apay a pagsasaritaanyo ti kaawan ti tinapayyo? Diyo pay kadi ammo wenno maawatan? Nagnengnengkayo ketdin!
41008018	Adda matayo; dikayo kadi makakita? Adda lapayagyo; dikayo kadi makangngeg? Diyo kadi malagip
41008019	idi pinispisik dagiti lima a tinapay a kinnan dagiti limaribu a tattao? Mano a basket ti tedda nga inurnongyo?” “Sangapulo ket dua,” insungbat dagiti adalan.
41008020	Sinaludsod ni Jesus, “Idi pinispisik dagiti pito a tinapay a kinnan dagiti uppat a ribu a tattao, mano a basket ti tedda a naurnongyo?” “Pito,” insungbatda.
41008021	Kinuna ni Jesus kadakuada, “Agpapan ita, diyo kadi pay la maawatan?”
41008022	Simmangpet ni Jesus ken dagiti adalanna idiay Betsaida. Impan ti sumagmamano a tattao ti maysa a bulsek a lalaki iti yan ni Jesus. Impakpakaasida kenkuana a sagidenna ti bulsek.
41008023	Kinibin ni Jesus ti bulsek ket inturongna iti ruar ti barrio. Kalpasan ti panangtuprana kadagiti mata ti bulsek, impatayna dagiti imana kenkuana sana sinaludsod, “Adda makitam?”
41008024	Kimmita ti lalaki iti aglawlawna. “Wen, makitak dagiti tattao,” kinunana, “ngem kasda la kayo a magmagna.”
41008025	Sinagid manen ni Jesus dagiti mata ti lalaki. Nagmulagat a naimbag ti lalaki ket naimbaganen dagiti matana. Nalawagen ti panagkitana iti amin.
41008026	Idi pagawiden ni Jesus ti lalaki, imbilinna, “Dika dumagdagasen iti barrio.”
41008027	Napan ni Jesus agraman dagiti adalanna kadagiti purpurok iti Cesarea Filipos. Idi magmagnada, sinaludsodna kadakuada, “Ibagayo man kaniak, siasinoak kano iti panagkuna dagiti tattao?”
41008028	“Sika kano ni Juan a Mammuniag,” insungbatda. “Adda met dagiti agkuna a sika ni Elias. Adda pay mangibaga a maysaka kadagiti profeta.”
41008029	“Ket dakayo met,” sinaludsodna, “siasinoak iti panagkunayo?” “Sika ti Cristo,” insungbat ni Pedro.
41008030	Imbilin ni Jesus kadakuada nga awan pangibagbagaanda iti kinasiasinona.
41008031	Kalpasanna, rinugian ni Jesus nga insuro dagiti adalanna: “Masapul nga agsagabanto iti napalalo ti Anak ti Tao. Laksidento dagiti panglakayen, dagiti panguloen a papadi ken dagiti mamaestro iti Linteg. Mapapatayto, ngem agungar met laeng kalpasan ti tallo nga aldaw.”
41008032	Nalawag ti panangibagana kadakuada iti daytoy. Isut’ gapuna nga inyadayo bassit ni Pedro ni Jesus sana binabalaw.
41008033	Ngem timmallikud ni Jesus, kinitana dagiti adalanna ket inungtanna ni Pedro. “Adaywannak, Satanas,” kinunana, “ta saan nga agtaud iti Dios ti pampanunotem no di ket agtaud iti tao.”
41008034	Pinaasideg ni Jesus dagiti tattao ken dagiti adalanna. “Ti agtarigagay a sumurot kaniak,” kinunana, “masapul a tallikudanna ti bagina, ibaklayna ti krusna ket surotennak.
41008035	Ta ti siasinoman a mangipatpateg iti biagna, mapukawnanto; ngem ti mangyawat iti biagna gapu kaniak ken iti ebanghelio, maisalakannanto.
41008036	Adda aya magunggona ti tao no matagikuana ti entero a lubong ngem mapukawna met ti biagna? Awan!
41008037	Awan ti mabalin nga ited ti tao a pangsubbot iti biagna.
41008038	Ngarud, ti mangibain kaniak ken dagiti saok iti daytoy managbasol ken awanan pammati a kaputotan, ibainto met ti Anak ti Tao inton umay iti dayag ni Amana a kuyogen dagiti nasantoan nga angheles.”
41009001	Kinunana pay, “Laglagipenyo daytoy! Adda sumagmamano kadakayo ditoy a saanto pay a matay agingga a makitada ti yaay ti Pagarian ti Dios agraman ti amin a pannakabalin.”
41009002	Kalpasan ti innem nga aldaw, inkuyog ni Jesus da Pedro, Santiago ken Juan ket simmang-atda iti nangato a bantay. Sadiay, nagbalbaliw ti langa ni Jesus iti imatangda.
41009003	Makapurar ti pudaw dagiti pagan-anayna ket awan ti siasinoman ditoy lubong a makapapudaw kas iti kapudawda.
41009004	Pagammoan, nakita dagiti tallo nga adalan da Elias ken Moises a makisasao ken ni Jesus.
41009005	Nagsao ni Pedro ket kinunana ken ni Jesus: “Maestro, nagsayaaten ti kaaddatayo ditoy! Mangbangonkami ketdi iti tallo a kalapaw: maysa ti para kenka, maysa ti para ken ni Moises, ket ti maysa para ken ni Elias.”
41009006	Kasta unay ngamin ti buteng dagiti adalan ket saan nga ammo ni Pedro ti tumutop a sawenna.
41009007	Nagparang ti ulep a nanglinong kadakuada ket adda nangngegda a timek a naggapu iti ulep. Kinunana, “Daytoy ti Anakko a dungdungngoek. Dumngegkayo kenkuana.”
41009008	Dinagdagusda nga inwaras ti panagkitada, ngem awanen sabali a nakitada no di laeng ni Jesus.
41009009	Idi sumalsalogda iti bantay, imbilin ni Jesus kadakuada, “Awan pangibagbagaanyo iti naimatanganyo. Ibagayonto laeng daytoy kalpasan ti panagungar ti Anak ti Tao.”
41009010	Tinungpalda dayta a bilin, nupay nagsisinnaludsodda, “Ania ti kayat a sawen ti ‘panagungar kadagiti natay’?”
41009011	Inimtuodda kenkuana, “Apay a kuna dagiti mamaestro iti Linteg a masapul nga umay nga umuna ni Elias?”
41009012	Insungbat ni Jesus, “Pudno nga umay nga umuna ni Elias tapno tarimaanenna amin a banag. Ngem apay a nailanad iti Nasantoan a Surat nga agsagaba iti napalalo ti Anak ti Tao ket maumsinto?
41009013	Ibagak kadakayo nga immayen ni Elias, ket inaramid dagiti tattao ti amin a kinaykayatda kenkuana, kas naisurat maipapan kenkuana.”
41009014	Idi agsublida iti ayan dagiti dadduma nga adalan, nakitada ti nakaad-adu a tattao iti likmutda ken sumagmamano a mamaestro iti Linteg a makisinsinnuppiat kadakuada.
41009015	Apaman a nakita dagiti tattao a sumungad ni Jesus, naragsakanda ket nagtatarayda a kimmablaaw kenkuana.
41009016	“Ania ti pagsusuppiatanyo?” sinaludsod ni Jesus.
41009017	“Maestro,” kinuna ti maysa kadagiti tattao, “inyegko kenka ti anakko a lalaki ta linuganan ti dakes nga espiritu ket saan a makasao.
41009018	No sumro ti dakes nga espiritu, itublakna ti ubing. Aglabutab ti ngiwatna, agngariet ken sumkil ti entero a bagina. Kiniddawko kadagiti adalam a paksiatenda ti dakes nga espiritu, ngem dida nabaelan.”
41009019	Kinuna ni Jesus kadakuada, “Tattao nga awanan pammati! Kasano pay kabayag ti kaaddak iti dennayo? Kasano pay kabayag ti panaganusko kadakayo? Yegyo man kaniak ta ubing.”
41009020	Inyasidegda kenkuana ti ubing. Apaman a nakita ti dakes nga espiritu ni Jesus, pinagkuyegyegna ti ubing. Napasag ti ubing iti daga, naggulgulagol nga aglablabutab ti ngiwatna.
41009021	“Kaano pay a kastoy ti maar-aramid kenkuana?” inimtuod ni Jesus iti ama ti ubing. “Manipud pay idi ubing,” insungbat ti amana.
41009022	“Masansan nga isebba ti dakes nga espiritu iti apuy wenno ilemmesna iti danum tapno patayenna. No kabaelam, pangngaasim ta tulongannakami!”
41009023	“Apay a kunam ‘No kabaelam?’ Amin a banag kabaelan ti tao nga adda pammatina,” kinuna ni Jesus.
41009024	“Adda pammatik ngem saan a naan-anay,” dagus nga inyikkis ti ama. “Punnoam ti pagkurangan ti pammatik.”
41009025	Nadlaw ni Jesus dagiti tattao nga agdidinnuron nga umasideg kenkuana. Binilinna ti dakes nga espiritu, “Sika a tuleng ken umel nga espiritu, pumanawka itoy nga ubing ket dimo subsublianen.”
41009026	Nagikkis ti dakes nga espiritu, pinagkissiwna ti ubing sa pimmanaw. Kasla bangkayen ti ubing ket adu ti nagkuna: “Natayen!”
41009027	Ngem iniggaman ni Jesus ti ima ti ubing sana binangon. Timmakder ti ubing.
41009028	Idi nakastreken ni Jesus iti balay, sinaludsod a sililimed dagiti adalanna, “Apay a dimi napaksiat ti espiritu?”
41009029	“Kararag laeng ti makapaksiat iti dayta a kita ti espiritu,” insungbat ni Jesus, “ket awanen sabali.”
41009030	Pimmanawda iti dayta a lugar ket limmasatda idiay Galilea. Kayat ni Jesus a saan a maammoan dagiti tattao ti ayanna
41009031	agsipud ta isursurona daytoy kadagiti adalanna: “Mayawatto ti Anak ti Tao kadagiti mangpapatayto kenkuana. Ngem agungarto iti maikatlo nga aldaw.”
41009032	Ngem saan a maawatan dagiti adalanna ti kaipapanan daytoy a pannursurona ket nagamakda nga agsaludsod kenkuana.
41009033	Dimtengda idiay Capernaum ket idi addadan iti balay, sinaludsod ni Jesus kadakuada, “Ania ti nagsusuppiatanyo iti dalan?”
41009034	Ngem nagulimekda, ta iti dalan nagsusuppiatanda no siasino kadakuada ti kangrunaan.
41009035	Nagtugaw ni Jesus. Inayabanna dagiti sangapulo ket dua nga adalan sana kinuna kadakuada, “Ti agtarigagay nga isu ti umuna, masapul nga agpaudi, ket agserbi iti amin.”
41009036	Nangala iti maysa nga ubing ket pinagtakderna iti sangoananda. Kalpasanna, sinaklotna sana kinuna,
41009037	“Ti umawat iti maysa kadagiti kakastoy nga ubbing gapu kaniak, siak ti awatenna. Ket ti umawat kaniak, saan laeng a siak ti awatenna no di pay ket ti nangibaon kaniak.”
41009038	“Maestro,” kinuna ni Juan ken ni Jesus, “nakitami ti maysa a tao a mangpakpaksiat kadagiti demonio babaen iti panangaramatna iti naganmo. Pinaritanmi gapu ta ditay met kadua.”
41009039	Imbaga ni Jesus kadakuada, “Diyo parparitan, ta awan ti agaramid iti milagro babaen iti panangaramatna iti naganko sa kalpasanna agsao kadagiti dakes a banag maipapan kaniak.
41009040	Ta kaduatayo ti siasinoman a di bumusor kadatayo.
41009041	Laglagipenyo a ti siasinoman a mangpainum kadakayo iti sangabaso a danum gapu ta taonakayo ni Cristo, awatennanto nga awaten ti gunggonana.”
41009042	“Ti siasinoman a pakaigapuan ti panagbasol ti maysa kadagitoy nga ubbing a mamati kaniak, nasaysayaat koma no maigalut ti dakkel a gilingan a bato iti tengngedna sa maitappuak iti taaw.
41009043	Ngarud, no ti imam ti pakaigapuan ti panagbasolmo, putdem. Nasaysayaat a pukolka a sumrek iti biag nga agnanayon ngem ti addaanka iti dua nga ima ket mapanka idiay infierno nga ayan ti apuy a di maiddep.
41009045	No ti sakam ti pakaigapuan ti panagbasolmo, putdem. Nasaysayaat a maymaysa ti sakam a sumrek iti biag nga agnanayon ngem ti addaanka iti dua a saka ket maitappuakka idiay infierno.
41009047	No ti matam ti pakaigapuan ti panagbasolmo, suatem. Nasaysayaat a buldingka a sumrek idiay Pagarian ti Dios ngem ti addaanka iti dua a mata ket maitappuakka idiay infierno.
41009048	Sadiay, ‘saan a matay dagiti igges nga agkaan kadakuada ket ti apuy di met maiddep.’
41009049	“Ta ti tunggal maysa magugoranto iti apuy.
41009050	Nasayaat ti asin; ngem no awanen ti apgadna, kasano ti panangpaapgadyo manen? Maaddaankayo koma iti asin ti pannakigayyem, ket agkakappiakayo.”
41010001	Kalpasan ti ipapanaw ni Jesus iti dayta a lugar, napan idiay Judea ken binallasiwna ti karayan Jordan. Adu manen a tattao ti napan iti yanna ket insurona ida a kas iti masansan nga ar-aramidenna.
41010002	Immasideg kenkuana ti sumagmamano a Fariseo tapno suotenda. Sinaludsodda, “Ibagam man: Ipalubos aya ti Linteg nga isina ti lalaki ti asawana?”
41010003	Simmungbat ni Jesus babaen ti maysa met a saludsod, “Ania kadi ti imbilin ni Moises kadakayo?”
41010004	Insungbatda, “Impalubos ni Moises a mangisurat ti lalaki iti pakakitaan iti panagsina sana papanawen ti asawana.”
41010005	Kinuna ni Jesus kadakuada: “Insurat ni Moises daytoy a linteg nga agpaay kadakayo gapu ta narigatkayo a makasursuro.
41010006	Ngem idi punganay, idi pinarsua ti Dios daytoy lubong, naisao, ‘Inaramid ti Dios ida a lalaki ken babai,’ kas kuna ti Nasantoan a Surat.
41010007	‘Ket daytoy ti gapuna a panawanto ti lalaki dagiti nagannak kenkuana ket makitiponto iti asawana;
41010008	agbalindanton a maymaysa. Iti kasta, saandan a dua, no dida ket maymaysa a bagi.’
41010009	Ngarud, saan a pagsinaen ti tao ti pinagtipon ti Dios.”
41010010	Idi nagsublida iti balay, pinalutpot dagiti adalan kenkuana daytoy a banag.
41010011	Kinuna ni Jesus kadakuada, “Ti lalaki a mangisina iti asawana ket kalpasanna mangasawa iti sabali, makabasol iti pannakikamalala a maikaniwas iti umuna nga asawana.
41010012	Kasta met, ti babai a mangisina iti asawana sa makiasawa iti sabali, makabasol iti pannakikamalala.”
41010013	Adda tattao a nangyeg kadagiti ubbing ken ni Jesus tapno ipatayna koma ti imana kadakuada, ngem pinaritan ida dagiti adalan.
41010014	Idi madlaw ni Jesus ti inaramid dagiti adalanna, nakaunget ket kinunana kadakuada, “Palubosanyo dagiti ubbing nga umay kaniak. Diyo paritan ida ta dagiti kas kadakuada ti agtagikua iti Pagarian ti Dios.
41010015	Laglagipenyo a dinto makastrek iti Pagarian ti Dios ti siasinoman a di umawat iti daytoy a Pagarian a kas iti panangawat ti maysa nga ubing.”
41010016	Kalpasanna, sinaklotna dagiti ubbing ket impatayna ti imana iti tunggal maysa kadakuada sana binendisionan ida.
41010017	Agrubrubbuat ni Jesus a pumanaw sadiay idi adda maysa a lalaki a nagtaray a napan kenkuana. Nagparintumeng iti sangoananna, ket sinaludsodna, “Naimbag a Maestro, ania ti aramidek tapno magun-odko ti biag nga agnanayon?”
41010018	Kinuna ni Jesus, “Apay nga awagannak iti naimbag? Awan ti naimbag no di laeng ti Dios.
41010019	Ammom dagiti bilbilin: ‘Dika mamapatay. Dika makikamalala. Dika agtakaw. Dika agsaksi iti ulbod. Dika agsuitik. Agraemka kadagiti nagannak kenka.’”
41010020	“Maestro,” insungbat ti tao, “manipud kinaubingko tinungtungpalko amin dagitoy a bilbilin.”
41010021	Minatmatan ni Jesus a siaayat ket kinunana kenkuana, “Adda maysa a pagkurangam. Inka ilako ti amin a sanikuam samo ited ti paglakoam kadagiti napanglaw, ket addanto kinabaknangmo sadi langit. Kalpasanna, umayka sumurot kaniak.”
41010022	Idi nangngegna daytoy, limmiday ti rupana ti lalaki ket silaladingit a pimmanaw agsipud ta nabaknang unay.
41010023	Inwaras ni Jesus ti panagkitana sana kinuna kadagiti adalanna, “Nagrigat ketdin a sumrek dagiti nabaknang iti Pagarian ti Dios!”
41010024	Nasdaaw dagiti adalan gapu kadagitoy a saona, ngem intuloy ni Jesus ti nagkuna, “Annakko, anian a nagrigat ti sumrek iti Pagarian ti Dios!
41010025	Nalaklaka ti ilulusot ti kamelio iti abut ti dagum ngem ti iseserrek ti baknang iti Pagarian ti Dios.”
41010026	Ad-adda manen ti siddaaw dagiti adalan, ket nagsisinnaludsodda, “Siasino ngaruden ti maisalakan?”
41010027	Minatmatan ni Jesus ida sana kinuna: “Saan a maaramid ti tao daytoy, ngem kabaelan ti Dios. Ta kabaelan nga aramiden ti Dios dagiti amin a bambanag.”
41010028	“Adtoy,” kinuna ni Pedro, “binaybay-anmi amin ket simmurotkami kenka.”
41010029	Kinuna ni Jesus kadakuada, “Pudno dayta ket ibagak kadakayo, siasinoman a mangpanaw iti balay wenno kakabsat wenno nagannak wenno annak wenno dagdagana gapu kaniak ken iti Naimbag a Damag,
41010030	ad-adunto ti awatenna ditoy a biag. Awatennanto ti nasursurok pay ngem ginasgasut a balbalay, kakabsat, nagannak, annak ken dagdaga—agraman pannakaidadanes; ket iti mapasungad a panawen, awatennanto ti biag nga agnanayon.
41010031	Ngem adu dagiti umun-una ita a maud-udinto, ket adu dagiti maud-udi ita nga umun-unanto.”
41010032	Addan idi da Jesus ken dagiti adalanna iti dalan a sumang-at idiay Jerusalem. Immun-una ni Jesus ngem dagiti madandanagan nga adalan ket sumarsaruno met dagiti sibubuteng a tattao. Inyadayo manen ni Jesus dagiti sangapulo ket dua nga adalan sana sinarita dagiti mapasamakto kenkuana.
41010033	Kinunana, “Denggenyo, sumang-attayo idiay Jerusalem ket mayawatto sadiay ti Anak ti Tao kadagiti panguloen a papadi ken kadagiti mamaestro iti Linteg. Ikeddengdanto a mapapatay sadanto yawat kadagiti Hentil
41010034	a mangang-angaw, mangtuptupra, mangsapsaplit ken mangpapatay kenkuana. Ngem agungarto kalpasan ti tallo nga aldaw.”
41010035	Immasideg ken ni Jesus da Santiago ken Juan nga annak ni Zebedeo, ket kinunada, “Maestro, adda koma dawatenmi kenka.”
41010036	“Ania ti kayatyo nga ipaayko kadakayo?” sinaludsod ni Jesus.
41010037	“Ipalubosmo koma nga inton agtugawka iti tronom idiay nadayag a Pagarian, makikatugawkamto kenka, ti maysa iti makannawanmo ket ti sabali iti makannigidmo,” indawatda.
41010038	“Diyo ammo ti dawdawatenyo,” imbaga ni Jesus. “Kabaelanyo kadi ti uminum iti kopa a paginumak? Kabaelanyo aya ti mabuniagan a kas iti pannakabuniagko?”
41010039	“Wen, kabaelanmi,” insungbatda. Kinuna ni Jesus kadakuada, “Kabaelanyo ti uminum iti kopa a paginumak ken mabuniagan a kas iti pannakabuniagko.
41010040	Ngem awan ti karbengak a mangpili no siasinonto ti agtugaw iti makannawanko wenno iti makannigidko. Ti Dios ti mangted kadagitoy kadagiti nakaisaganaanna.”
41010041	Nakapungtot dagiti sangapulo nga adalan kada Santiago ken Juan idi nadamagda daytoy.
41010042	Isut’ gapuna nga inayaban ni Jesus dagiti sangapulo ket dua ket kinunana, “Pagaammoyo a dagiti maibilang nga agturay kadagiti Hentil adipenenda dagiti iturayanda, ket dagiti panguloda adipenenda met dagitoy nga agturay.
41010043	Ngem saan koma a kasta ti aramidenyo. Ti agtarigagay nga agpangulo, masapul nga agserbi kadakayo amin.
41010044	Ket ti agtarigagay nga isu ti kangrunaan, masapul nga isu ti adipenyo.
41010045	Ta uray ti Anak ti Tao saan nga immay a pagserbian, no di ket tapno agserbi ken yawatna ti biagna a pangsubbot kadagiti adu a tattao.”
41010046	Dimteng ni Jesus ken dagiti adalanna agraman dagiti adu a tattao idiay Jerico. Idi a pumampanawda sadiay, adda nga agtugtugaw iti igid ti dalan ti maysa nga agpalpalama, ni Bartimeo a bulsek nga anak ni Timeo.
41010047	Apaman a nangngegna nga adda ni Jesus a taga-Nazaret, impukkawna, “Jesus nga Anak ni David, kaasiannak kadi!”
41010048	Adu kadagiti tattao ti nagunget kenkuana ket imbagada nga agulimek, ngem inyad-addana ketdi ti nangipukkaw, “Anak ni David, kaasiannak kadi!”
41010049	Nagsardeng ni Jesus. “Ayabanyo man ditoy,” kinunana. Inayabanda ngarud ti bulsek. “Agragsakka!” kinunada kenkuana. “Tumakderka, ta paayabannaka.”
41010050	Inwarsi ni Bartimeo ti kagayna, timmakder a dagus ket immasideg ken ni Jesus.
41010051	“Ania ti kayatmo nga aramidek kenka?” sinaludsod ni Jesus. “Maestro, makakitaak koma!” insungbat ti bulsek.
41010052	“Inkan,” kinuna ni Jesus. “Pinaimbagnaka ti pammatim.” Nakakita a dagus ti bulsek ket simmurot ken ni Jesus.
41011001	Idi sumungsungadda idiay Jerusalem, ket addadan idiay Bantay Olivo, iti nagbaetan dagiti ili a Betfage ken Betania, pinauna ni Jesus dagiti dua nga adalanna.
41011002	Imbilinna, “Inkayo iti masungad a barrio. Apaman a makadanonkayo sadiay, masarakanyonto ti sigagalut nga urbon ti asno a di pay nasaksakayan. Warwaranyo ket yegyo ditoy.
41011003	No adda agsaludsod kadakayo no apay a warwaranyo ti urbon, ibagayo kenkuana, ‘Ti Apo masapulna a pagsakayan; paisublinanto met laeng a dagus.’”
41011004	Napanda ngarud ket nasarakanda ti maysa nga urbon ti asno nga adda iti kalsada ken sigagalut iti ridaw ti maysa a balay. Idi warwarwaranda ti urbon,
41011005	sinaludsod kadakuada ti sumagmamano a tattao nga agtaktakder sadiay, “Apay a warwaranyo ti urbon?”
41011006	Imbaga dagiti adalanna ti imbilin ni Jesus kadakuada ket pinalubosan ida dagiti tattao.
41011007	Impanda ti urbon iti yan ni Jesus. Inikkatda dagiti kagayda ket inyap-apda iti bukot ti urbon sa nagsakay ni Jesus.
41011008	Adu a tattao ti nangyaplag kadagiti kagayda iti dalan. Nangala met dagiti dadduma kadagiti narukbos a sangsanga nga adda iti taltalon ket inyaplagda iti dalan.
41011009	“Madaydayaw ti Dios!” impukpukkaw dagiti tattao a magmagna iti sangoanan ni Jesus, ken dagiti adda iti likudanna. “Bendisionan koma ti Dios ti umay iti nagan ti Apo!
41011010	Bendisionan koma ti Dios ti umay a pagarian ni amatayo a David! Madaydayaw ti Dios!”
41011011	Simrek ni Jesus idiay Jerusalem. Napan iti Templo ket kinitana dagiti amin nga adda iti aglawlaw. Ngem gapu ta mumalemen, napan idiay Betania agraman dagiti sangapulo ket dua nga adalan.
41011012	Iti sumuno nga aldaw, idi agsubsublida a naggapu idiay Betania, nabisinan ni Jesus.
41011013	Nakitana iti adayo ti narukbos a kayo nga igos. Inasitganna ti kayo bareng no adda masarakanna a bunga. Ngem pasig met a bulong ti nakitana agsipud ta saan pay idi a panagbubunga ti igos.
41011014	“Manipud ita,” kinuna ni Jesus iti kayo, “dikanto agbungan!” Nangngeg dagiti adalanna ti sinaona.
41011015	Idi dumtengda idiay Jerusalem, napan ni Jesus idiay Templo. Pinapanawna dagiti agtagtagilako ken aggatgatang iti uneg ti Templo. Binalintuagna dagiti lamisaan dagiti agsuksukat iti kuarta, kasta met dagiti tugaw dagiti aglaklako iti kalapati.
41011016	Pinaritanna pay ti siasinoman nga adda awitna a lumasat iti paraangan ti Templo.
41011017	Kalpasanna, insurona dagiti tattao, “Nailanad iti Nasantoan a Surat a kuna ti Dios, ‘Managananto ti balayko iti balay a pagkararagan nga agpaay kadagiti amin a tattao.’ Ngem pinagbalinyo a rukib dagiti tulisan!”
41011018	Nadamag dagiti panguloen a papadi ken dagiti mamaestro iti Linteg daytoy a pasamak. Ngarud, impampamuspusanda ti panangpapatayda ken ni Jesus. Nagbutengda kenkuana agsipud ta nagsidsiddaawan dagiti amin a tao ti pannursurona.
41011019	Idi sumipngeten, pimmanaw ni Jesus iti siudad agraman dagiti adalanna.
41011020	Iti agsapa, idi magmagnada iti dalan, nakitada ti kayo nga igos a nagangon agraman dagiti ramutna.
41011021	Nalagip ni Pedro ti pannakailunod ti kayo. “Maestro,” kinunana ken ni Jesus, “kitaem! Nagangon ti igos nga inlunodmo idi kalman!”
41011022	Insungbat ni Jesus kadakuada, “Laglagipenyo daytoy! No adda pammatiyo iti Dios,
41011023	mabalinyo a kuna iti daytoy a bantay, ‘Umaliska ditoy ket tumpuakka idiay baybay.’ No saankayo la ket nga agduadua, ngem patienyo a matungpalto ti kunayo, maaramidto kadakayo.
41011024	Gapu iti daytoy, ibagak kadakayo: Tunggal agkararagkayo ket adda dawatenyo, patienyo a naawatyon, ket maitedto ti aniaman a dawatenyo.
41011025	Tunggal tumakderkayo nga agkararag, pakawanenyo ti siasinoman a nakabasol kadakayo tapno pakawanento met ni Amayo sadi langit dagiti basbasolyo.”
41011027	Nagsublida manen idiay Jerusalem. Idi agpagnapagna ni Jesus iti uneg ti Templo, inasitgan dagiti panguloen a papadi, dagiti mamaestro iti Linteg ken dagiti panglakayen.
41011028	Sinaludsodda kenkuana, “Ania ti kalintegam a mangaramid kadagitoy? Siasino ti nangted kenka iti turay a mangaramid kadagitoy?”
41011029	Insungbat ni Jesus, “Adda saludsodek kadakayo, ket no masungbatandak, ibagak met no siasino ti nangted iti kalintegak nga agaramid kadagitoy.
41011030	Ibagayo man, naggapuan ti turay ni Juan a mangbuniag: naggapu iti Dios wenno iti tao?”
41011031	Nagsisinnaludsodda, “Ania ti isungbattayo? No kunatayo a naggapu iti Dios, kunananto, ‘Apay ngarud a dikay namati ken ni Juan?’
41011032	Ngem no kunatayo a naggapu iti tao…” (Nagbutengda kadagiti tattao, ta bigbigenda ni Juan a maysa a profeta.)
41011033	Iti kasta, insungbatda ken Jesus, “Dimi ammo.” “Diak met ngarud ibaga kadakayo no ania ti kalintegak nga agaramid kadagitoy,” kinuna ni Jesus.
41012001	Inrugi ni Jesus ti nagsao kadakuada babaen kadagiti pangngarig: “Adda idi maysa a tao a nagmula iti adu nga ubas. Inaladanna ti kaubasan, nangaramid iti pagpespesan iti ubas sa nangipatakder iti torre a pagwanawanan. Kalpasanna, impaabangna ti kaubasan kadagiti makitaltalon sa nagbiahe iti sabali a daga.
41012002	“Idi dumteng ti panagbuburas iti ubas, imbaonna ti maysa nga adipenna a mapan kadagiti makitaltalon tapno alaenna ti bingayna.
41012003	Ngem tiniliw dagiti makitaltalon ti naibaon, kinabkabilda, ket pinagawidda nga ima-ima.
41012004	“Sabali manen nga adipen ti imbaon ti akinkukua iti kaubasan, ket minalo dagiti makitaltalon ti ulona sada pinabpabainan.
41012005	“Nangibaon manen iti sabali nga adipen, ket pinatayda. Kasta a kasta ti namay-anda kadagiti adu pay a naibaon. Pinangpang-orda dagiti dadduma, ket pinatayda dagiti sabali.
41012006	Maymaysan ti natda a maibaonna. Isu ti dungdungngoenna nga anak a lalaki. Kamaudiananna, imbaonna kadakuada ta kinunana, ‘Awan duadua a raemendanto toy anakko.’
41012007	Ngem kinuna dagiti makitaltalon iti maysa ken maysa kadakuada, ‘Daytoyen ti agtawid. Umaykayo ta papatayentayo, ket kukuatayton ti tawidenna!’
41012008	“Tiniliwda ti anak ket pinatayda sada imbelleng ti bangkayna iti ruar ti kaubasan.
41012009	“Anianto ngarud ti aramiden ti akinkukua iti kaubasan?” sinaludsod ni Jesus. “Mapannanto papatayen dagidiay a tattao ket ipasublatnanto ti kaubasan kadagiti sabali a makitaltalon.
41012010	Nabasayo kadin daytoy a paset ti Nasantoan a Surat? ‘Ti bato nga imbelleng dagiti agipatpatakder, Nagbalin a kangrunaan a bato.
41012011	Inaramid daytoy ti Apo, Ket anian a nakaskasdaaw iti imatangtayo!’”
41012012	Pinadas dagiti panguloen dagiti Judio a patiliw ni Jesus gapu ta naawatanda a sinaona daytoy a pangngarig a maibusor kadakuada. Ngem agsipud ta nagbutengda kadagiti adu a tattao, binaybay-anda ni Jesus ket pinanawanda.
41012013	Naibaon ken ni Jesus ti sumagmamano a Fariseo ken Herodiano tapno palab-oganda babaen kadagiti saludsodda.
41012014	Napanda kenkuana ket kinunada, “Maestro, ammomi a saanka nga agul-ulbod. Dimo ikankano no ania ti pampanunoten dagiti tattao agsipud ta awan idumdumam, no di ket isurom kadakuada ti pudno a pagayatan ti Dios. Ibagam man ngarud kadakami no maisalungasing iti Linteg ti panagbayad iti buis iti Emperador? Agbayadkami kadi wenno saan?”
41012015	Ngem nadlaw ni Jesus ti sikapda ket kinunana, “Apay a suotendak? Ikkandak man iti bagi ti pirak ta kitaek.”
41012016	Inikkanda iti bagi ti pirak. “Siasino ti akinladawan ken akinnagan iti daytoy?” sinaludsod ni Jesus. “Ti Emperador,” insungbatda.
41012017	“Itedyo ngarud iti Emperador dagiti kukua ti Emperador,” kinuna ni Jesus. “Itedyo met iti Dios dagiti kukua ti Dios.” Ket nagsiddaawda kenkuana.
41012018	Napan ken ni Jesus ti sumagmamano kadagiti Saduceo. (Saan a mamati dagiti Saduceo nga agungar dagiti natay.)
41012019	Kinunada, “Maestro, insurat ni Moises daytoy a linteg kadatayo, ‘No matay ti maysa a lalaki ket mapanawanna ti asawana nga awan anakda, rebbeng ti kabsatna nga asawaen ti balo tapno aganakda iti pannakaanak daydi nagawan.’
41012020	“Adda idi pito nga agkakabsat a lallaki. Nangasawa ti inauna ngem natay nga awan putotna.
41012021	Inasawa ngarud ti maikadua ti balo, ngem natay met nga awan putotna. Kasta met laeng ti naaramid iti maikatlo,
41012022	ken kadagiti sumarsaruno a kakabsatna. Nagsasaruno dagitoy pito nga agkakabsat a nangasawa iti babai ket natayda nga awanan annak. Kamaudiananna, natay met ti babai.
41012023	“Ngarud,” sinaludsodda, “inton agungarda iti aldaw ti panagungar, siasinonto ti akin-asawa iti babai, idinto ta inasawa met amin dagiti pito nga agkakabsat?”
41012024	Insungbat ni Jesus, “Agbiddutkayo. Ammoyo no apay? Gapu ta diyo ammo ti Nasantoan a Surat wenno ti pannakabalin ti Dios.
41012025	Ta inton agungar dagiti natay, didanto agaassawa, ta kasladanto kadagiti angheles sadi langit.
41012026	No maipapan iti pannakapagungar dagiti natay, diyo aya nabasa iti Libro ni Moises ti maipapan iti sumsumged a kayo? Naisurat a kinuna ti Dios ken ni Moises, ‘Siak ti Dios ni Abraham, ti Dios ni Isaac, ken ti Dios ni Jacob.’
41012027	Kayatna a sawen nga isu ti Dios dagiti sibibiag, saan a Dios dagiti natay. Agbiddutkayo iti napalalo.”
41012028	Nangngeg ti maysa a maestro iti Linteg ti panagsusuppiatda. Nakitana a napintas ti sungbat ni Jesus kadagiti Saduceo, ket immasideg kenkuana. “Ania kadi ti kangrunaan kadagiti bilbilin?” sinaludsodna.
41012029	Insungbat ni Jesus, “Daytoy ti kangrunaan a bilin, ‘Denggem, Israel! Ti Apo a Diostayo isu laeng ti Apo.
41012030	Ayatem ti Apo a Diosmo iti amin a pusom, iti amin a kararuam, iti amin a panunotmo ken iti amin a pigsam.’
41012031	Ti maikadua a kangrunaan a bilin isu daytoy: ‘Ayatem ti padam a tao a kas iti bagim.’ Awanen ti bilin a nangnangruna ngem dagitoy.”
41012032	Kinuna ti maestro iti Linteg. “Agpayso dayta, Maestro. Pudno ti kunam a ti Apo laeng ti Dios, ket awan sabali a dios no di isu.
41012033	Ket masapul a ti tao ayatenna ti Dios iti amin a puso, iti amin a panunot ken iti amin a pigsana; ket masapul nga ayatenna ti padana a tao a kas iti panagayatna iti bagina. Naim-imbag nga adayo a tungpalen dagitoy dua a bilin ngem ti mangidaton iti Dios kadagiti animal ken kadagiti dadduma pay a sakrifisio iti altar.”
41012034	Nadlaw ni Jesus a simmungbat a sisisirib ti maestro iti Linteg, isut’ gapuna a kinunana kenkuana, “Saanka nga adayo iti Pagarian ti Dios.” Kalpasan daytoy, awanen ti nakaitured nga agsaludsod ken Jesus.
41012035	Kabayatan ti panangisuro ni Jesus idiay Templo, sinaludsodna daytoy: “Apay a kuna dagiti mamaestro iti Linteg a ti Cristo ket agtaud iti kaputotan ni David?
41012036	Kinuna ni David met laeng, babaen iti paltiing ti Espiritu Santo: ‘Kinuna ti Apo iti Apok: Agtugawka ditoy makannawanko, Agingga a maparmekko dagiti kabusormo. Ket addada iti babaem.’
41012037	No ‘Apo’ kuna ni David kenkuana, kasano ngarud ti panagtaud ti Cristo iti kaputotan ni David?” Siraragsak dagiti adu a tattao a nangdengngeg ken ni Jesus.
41012038	Bayat ti panangisursurona kadakuada, kinunana: “Annadanyo dagiti mamaestro iti Linteg. Magustoanda ti magna a sikakawes iti nagayad ken makablaawan a siraraem iti publiko.
41012039	Pilienda dagiti kangrunaan a tugaw kadagiti sinagoga ken katan-okan a lugar iti fiestaan.
41012040	Gundawayanda dagiti balo a babbai, ket takawenda dagiti sanikuada sada ipakpakita ti atiddog a panagkararagda. Nadagdagsento ti dusada.”
41012041	Idi agtugtugaw ni Jesus iti asideg ti pagitintinnagan iti daton idiay Templo, pinalpaliiwna ti panagipisok dagiti tattao iti kuartada. Adu a babaknang ti nagitinnag iti nawadwad a kuarta.
41012042	Adda balo a babai a napanglaw a nangitinnag iti dua a siping.
41012043	Inayaban ni Jesus dagiti adalanna. Kinunana, “Ibagak kadakayo, ad-adu ti intinnag ti napanglaw a balo iti pagitintinnagan iti daton ngem ti intinnag dagiti dadduma.
41012044	Ta intinnagda dagiti sobra ti kinabaknangda. Ngem ti balo, numan pay napanglaw, intedna ti kakaisuna nga adda kenkuana—intedna ti amin a mabalinna a pagbiag.”
41013001	Idi pumampanaw ni Jesus idiay Templo, maysa kadagiti adalanna ti nagkuna kenkuana, “Maestro, kitaem! Nagpipintas ketdin dagiti bato ken dagiti patakder!”
41013002	“Makitam dagitoy dadakkel a patakder?” insungbat ni Jesus. “Awanto ti uray maysa a bato ditoy a mabati iti yanna. Marbadanto amin.”
41013003	Idi agtugtugaw ni Jesus idiay Bantay Olivo a kasumbangir ti Templo, sililimed a napan kenkuana da Pedro, Santiago, Juan ken Andres.
41013004	“Ibagam man kadakami no kaanonto a mapasamak daytoy?” insaludsodda kenkuana. “Anianto ti mapasamak a pakakitaan a dimtengen ti tiempo a pannakatungpal amin dagitoy?”
41013005	Imballaag ni Jesus, “Agannadkayo! Diyo ipalubos nga adda mangallilaw kadakayo.
41013006	Adunto ti umay ket aramatenda ti naganko a kunkunada, ‘Siak ti Cristo!’ ket adunto ti allilawenda.
41013007	Dikay agdanag inton mangngegyo ti arimbangaw ti gubat ken damdamag maipapan kadagiti dadduma a gubgubat iti adayo. Masapul a mapasamak dagitoy, ngem dida kayat a sawen a dimtengen ti panungpalan.
41013008	Aggugubatto dagiti nasion, kasta met dagiti pagpagarian. Addanto ginggined kadagiti nadumaduma a lugar. Umayto ti bisin. Pangrugian laeng dagitoy ti panagsagaba a kas iti panagpasikal ti agpasngay.
41013009	“Agannadkayo. Tiliwen ken idarumdakayto. Saplitendakayto iti uneg dagiti sinagoga. Maisaklangkayto kadagiti agtuturay ken ar-ari gapu kaniak tapno paneknekanyo kadakuada ti Naimbag a Damag.
41013010	Ngem sakbay a dumteng ti panungpalan, masapul a maikasaba ti Naimbag a Damag kadagiti amin a tattao.
41013011	No matiliw ken maidarumkayo, saanyo a pakadanagan no anianto ti sawenyo. Maipaltiing kadakayo iti dayta a kanito. Ta dagiti isaoyonto saan nga agtaud kadakayo no di ket iti Espiritu Santo.
41013012	Dagiti tattao papapataydanto dagiti mismo a kakabsatda, ket kastanto met ti aramiden dagiti amma kadagiti annakda. Dagiti annak busorendanto dagiti nagannak kadakuada ket papapataydanto ida.
41013013	Guraendakayto dagiti amin a tattao gapu kaniak. Ngem maisalakanto ti siasinoman a makaibtur agingga iti panungpalan.”
41013014	“Makitayonto ‘Ti Nakabutbuteng a Mangdadael’ nga adda iti di rumbeng a pagsaadanna (maawatan koma ti agbasa ti kaipapanan daytoy). No agnaedkayo idiay Judea iti dayta a tiempo, masapul a kumamangkayo kadagiti bambantay.
41013015	Umulog a dagus ti adda iti tuktok ti balay ket saanen a sumrek iti balayna a mangala iti mabalinna nga itugot.
41013016	Ti adda iti taltalon saanen nga agawid a mangala iti kagayna.
41013017	Kadagita nga aldaw, kakaasinto dagiti masikog ken dagiti agpaspasuso.
41013018	Ikarkararagyo iti Dios a saan koma a mapasamak dagitoy iti tiempo ti nepnep.
41013019	Ta ti rigat kadagita nga aldaw, saan pay a napaspasamak manipud pannakaparsua ti lubong. Dinto met masunotanen iti uray kaanoman.
41013020	Ngem pinabassit ti Apo ti bilang dagita nga aldaw, ta no saan, awan koma ti tao a makalasat. Ngem gapu kadagiti pinilina, kinissayanna ti bilang dagita nga aldaw.
41013021	“Daytoy ti gapuna a no adda agkuna, ‘Kitaenyo, adda ditoy ti Cristo!’ wenno ‘Kitaenyo, adda sadiay!’ diyo patpatien.
41013022	Ta agparangto dagiti sinan-cristo ken dagiti sinan-profeta, ket agipakitadanto kadagiti pagilasinan ken datdatlag tapno yaw-awanda dagiti pinili ti Dios.
41013023	Agannadkayo! Impakaammokon kadakay amin dagitoy sakbay a mapasamakda.”
41013024	“Kadagita nga aldaw, kalpasan ti panawen ti rigat, agsipngetto ti init, dinto agraniag ti bulan,
41013025	agtinnagto dagiti bituen, ket dinto agsusurot ti urnos dagiti pannakabalin iti tangatang.
41013026	Kalpasanna, agparangto ti Anak ti Tao iti rabaw ti ulep nga umay a napnoan iti pannakabalin ken dayag.
41013027	Ibaonnanto dagiti angheles a mapan kadagiti uppat a suli ti daga tapno ummongendanto dagiti tattao a pinili ti Dios manipud iti amin a paset ti lubong.”
41013028	“Adalenyo ti sursuro a maadaw iti kayo nga igos: no aguggot ken agrusingen dagiti bulongna, ammoyo nga agbaliwen ti panawen.
41013029	Kasta met nga inton makitayo a mapasamak dagitoy, ammoyo nga asidegen ket dandanin mangrugi.
41013030	Laglagipenyo a mapasamakto amin dagitoy sakbay a matay dagiti amin a tattao iti daytoy a kaputotan.
41013031	Mapukawto ti langit ken ti daga, ngem pulos a dinto mapukaw dagiti saok.”
41013032	“Ngem no maipapan iti yaay dayta nga aldaw wenno oras, awan ti makaammo. Saan nga ammo dagiti angheles sadi langit wenno ti Anak. Ti laeng Ama ti makaammo.
41013033	Agannadkayo. Agsaganakayo, ta diyo ammo no kaano a dumteng dayta a tiempo.
41013034	“Mayarig daytoy iti maysa a tao nga agbiahe iti adayo a lugar.Sakbay a pumanaw, italekna ti balayna kadagiti adipenna. Ikkanna ti tunggal maysa iti pagrebbengan ket bilinenna nga agridam ti agaywan iti ruangan.
41013035	“Agridamkayo ngarud, ta diyo ammo no kaano ti isasangpet ti akimbalay: mabalin nga iti sardam wenno iti tengnga ti rabii wenno iti parbangon wenno iti agsapa.
41013036	Wen, agsaganakayo amangan no sumangpet a kellaat ket madanonnakayo a matmaturog.
41013037	“Ti ibagak kadakayo, isaok met kadagiti amin a tattao: Agsaganakayo!”
41014001	Dua pay nga aldaw, dumtengen ti Paskua ken ti Fiesta ti Tinapay nga awan Lebadurana. Agsapsapul dagiti panguloen a papadi ken mamaestro iti Linteg iti nalimed a panangtiliw ken panangpapatayda ken ni Jesus.
41014002	“Ditay iranrana iti fiesta, amangan no rumsua ti riribuk,” kinunada.
41014003	Adda idi ni Jesus idiay Betania iti balay ni Simon nga agkukutel. Idi madama a mangmangan, dimteng ti maysa a babai a nakaiggem iti sangabotelia a nardo, maysa a nangina a bangbanglo. Binuongna ti botelia sana imbukbok ti bangbanglo iti ulo ni Jesus.
41014004	Nakapungtot ti sumagmamano a tattao nga adda sadiay ket kinunada iti maysa ken maysa, “Apay a sinayangna ti bangbanglo?
41014005	Nailako koma iti nasurok a tallogasut a denario a maited kadagiti napanglaw.” Kasta unay ti panangbabalawda iti babai,
41014006	ngem kinuna ni Jesus, “Baybay-anyo! Apay a babalawenyo? Nasayaat unay ti impaayna kaniak.
41014007	Kankanayon nga adda dagiti napanglaw iti dennayo, ket uray ania a kanito matulonganyo ida. Ngem saan a kankanayon nga addaak iti arpadyo.
41014008	Inaramidna ti kabaelanna. Sinapsapoannan toy bagik a maisagana iti pannakaitanem.
41014009	Kinapudnona, kunak kadakayo: Sadinoman iti entero a lubong a pakaikaskasabaanto ti Naimbag a Damag, masarsaritanto ti inaramid daytoy a babai a pakalaglagipan kenkuana.”
41014010	Maysa ni Judas Iscariote kadagiti sangapulo ket dua nga adalan. Napan kadagiti panguloen a papadi tapno makitulag a yawatna ni Jesus kadakuada.
41014011	Naragsakanda a nakangngeg iti imbagana, ket inkarida nga ikkan iti kuarta. Isut’ gapuna a binirbiroken ni Judas ti gundawayna a mangliput ken ni Jesus.
41014012	Umuna idi nga aldaw ti Fiesta ti Tinapay nga awan Lebadurana ket maidaton dagiti urbon a karnero nga agpaay iti Paskua. Sinaludsod dagiti adalan ni Jesus, “Sadino ti kayatmo a pangisaganaanmi iti pangrabiim iti Paskua?”
41014013	Imbaon ni Jesus ti dua kadagiti adalanna. Kinunana, “Inkayo idiay siudad ket masabatyonto ti maysa a tao a nakaawit iti sangakaramba a danum.
41014014	Surotenyo iti balay a serkanna ket kunaenyonto iti akimbalay: ‘Kuna ti Maestro, Sadino ti kuarto a pangananminto kadagiti adalan iti pangrabii ti Paskua?’
41014015	Ipakitananto kadakayo ti maysa a nalawa a kuarto nga akingngato, naisagana ken addaan kadagiti masapsapul. Sadiay ti pangisaganaanyo iti pangrabiitayo.”
41014016	Pimmanaw dagiti adalanna. Napanda iti siudad ket nasarakanda amin kas imbaga ni Jesus ket insaganada ti pangrabii a pangrambak iti Paskua.
41014017	Idi rumabiin, dimteng sadiay ni Jesus ken dagiti sangapulo ket dua nga adalanna.
41014018	Kabayatan ti pannanganda, kinuna ni Jesus, “Ibagak kadakayo ti pudno: maysa kadakayo a makilanglanglang kaniak ita ti mangliputto kaniak.”
41014019	Nagliday dagiti adalanna ket maysa-maysa ti nagsaludsod kenkuana, “Siak kadi dayta kunkunam?”
41014020	Insungbat ni Jesus, “Maysa kadakayo a sangapulo ket dua a makisawsawsaw kaniak iti tinapay iti malukongko.
41014021	Matayto ti Anak ti Tao kas naisurat maipapan kenkuana, ngem kaasinto pay ti mangliput iti Anak ti Tao. Naim-imbag pay koma a saan a nayan-anak dayta a tao!”
41014022	Idi mangmanganda, nangala ni Jesus iti tinapay ket kalpasan ti panagyamanna iti Dios, pinisina sana inted kadagiti adalanna. “Alaenyo ket kanenyo. Daytoy ti bagik,” kinunana.
41014023	Nangala ni Jesus iti kopa, nagyaman iti Dios sana inyawat kadakuada, ket imminumda amin.
41014024	Kinunana kadakuada: “Daytoy ti darak a mamatalged iti tulag ti Dios, ti darak a maiparukpok nga agpaay iti adu a tattao.
41014025	Kinapudnona, kunak kadakayo, diakto uminumen iti arak ti ubas agingga iti dayta nga aldaw nga uminumak iti baro a tubbog ti ubas iti Pagarian ti Dios.”
41014026	Kalpasanna, nagkantada iti maysa nga himno sada rimmuar a napan idiay Bantay Olivo.
41014027	Kinuna ni Jesus kadakuada: “Dakay amin panawandakto ta kuna ti Nasantoan a Surat, ‘Patayento ti Dios ti agpaspastor ket mawarawaranto dagiti karnero.’
41014028	Ngem kalpasan ti pannakapagungarko, umun-unaakto ngem dakayo a mapan idiay Galilea.”
41014029	“Uray pumanawdanto amin,” insungbat ni Pedro, “dikanto panawan.”
41014030	Kinuna ni Jesus kenkuana, “Laglagipem daytoy: Sakbay ti maikadua a panagtaraok ti kawitan iti daytoy a rabii, namitlonton nga imbagam a dinak am-ammo.”
41014031	“Uray no matayak a mairaman kenka,” sipapasnek nga insungbat ni Pedro, “pulos a dikanto paglikudan.” Kasta met ti kinuna dagiti dadduma nga adalan.
41014032	Dimteng ni Jesus ken dagiti adalanna iti maysa a disso a managan Getsemani. Kinunana kadakuada, “Agtugawkayo ditoy bayat ti panagkararagko.”
41014033	Inkuyogna da Pedro, Santiago ken Juan. Nagdanag ken nariribukan.
41014034	“Arigna a matayak gapu iti nakaro a ladingit,” kinunana kadakuada. “Agbatikayo ditoy ket agbantaykayo.”
41014035	Immadayo bassit sa nagpakleb iti daga, ket inkararagna a no mabalin koma maliklikanna dayta nga oras ti panagsagaba.
41014036	“Ama,” indawatna, “Ama, no mabalin koma, ilisinak iti daytoy kopa ti panagsagaba. Ngem saan a ti pagayatak ti maaramid, no di ket ti pagayatam.”
41014037	Idi agsubli ni Jesus, nadanonna a matmaturog dagiti tallo nga adalan. “Simon,” kinunana ken ni Pedro, “matmaturogka kadi? Dika aya makapagpuyat iti maysa nga oras?”
41014038	Kinunana kadakuada: “Agpuot ken agkararagkayo tapno saankayo a matnag iti sulisog. Natudio ti espiritu, ngem nakapuy ti lasag.”
41014039	Immadayo manen ni Jesus ket nagkararag. Inulitna ti dawatna.
41014040	Nagsubli manen kadagiti adalan ket nadanonna ida a nakaturog, ta makaturturogda la unay. Dida ammo no ania ti ibagada kenkuana.
41014041	Idi kapamitlo ni Jesus ti agsubli, kinunana kadakuada: “Ania? Matmaturog ken agin-inanakayo pay laeng? Husto daytan! Dimtengen ti oras! Kitaenyo, mayawaten ti Anak ti Tao kadagiti managbasol.
41014042	Bumangonkayo ta intayon. Kitaenyo, adtoyen ti mangliput kaniak!”
41014043	Agsasao pay laeng ni Jesus idi sumangpet ni Judas, maysa kadagiti sangapulo ket dua nga adalan. Kimmuyog kenkuana dagiti adu a tattao a nagtagikampilan ken nagtagipang-or. Imbaon ida dagiti panguloen a papadi, dagiti mamaestro iti Linteg, ken dagiti panglakayen.
41014044	Sakbay ti ipapanda, inted ti mangliput daytoy a pagilasinan kadagiti kimmuyog kenkuana: “Daydiay agekak isu ti sapsapulenyo. Tiliwen ken ipanawyo ket guardiaanyo a naimbag.”
41014045	Immasideg a dagus ni Judas ken ni Jesus. “Maestro!” kinunana sana inagkan iti namin-adu.
41014046	Tiniliwda ni Jesus ket tinengngelda a nalaing.
41014047	Ngem inasut ti maysa kadagiti agtaktakder sadiay ti bunengna sana tinagbat ti adipen ti Kangatoan a Padi ket napingasan ti lapayagna.
41014048	Nagsao ni Jesus ket kinunana kadakuada, “Tulisanak aya, ta nagtagikampilan ken nagtagipang-orkayo nga umay mangtiliw kaniak?
41014049	Inaldaw a nakipulpulapolak kadakayo ken nangisursuroak idiay Templo ket didak tiniliw. Ngem masapul a matungpal ti Nasantoan a Surat.”
41014050	Nagtataray amin dagiti adalan ket binaybay-anda ni Jesus.
41014051	Sumursurot ken ni Jesus ti maysa nga agtutubo a lalaki a nakakagay laeng iti linen a lupot. Tiniliwda,
41014052	ngem nakalapsut iti kagayna ket timmaray a lamolamo.
41014053	Impanda ni Jesus iti balay ti Kangatoan a Padi a naguurnongan dagiti panguloen a papadi, dagiti panglakayen ken dagiti mamaestro iti Linteg.
41014054	Simmurot ni Pedro nga adda a sumarsaruno iti adayo. Simrek iti paraangan ti balay ti Kangatoan a Padi ket sadiay, nakitugaw kadagiti guardia ken nakiinudo.
41014055	Nagbirbirok dagiti panguloen a papadi ken ti entero a Sanhedrin kadagiti pammaneknek a maibusor ken ni Jesus tapno papapatayda, ngem awan ti nasarakanda.
41014056	Adu ti nagsao iti ulbod a maikontra kenkuana ngem saan a nagtutunos dagiti pammaneknekda.
41014057	Timmakder ti sumagmamano a lallaki ket kastoy ti ulbod a pammaneknek nga imbagada:
41014058	“Nangngegmi nga insaona, ‘Rebbaekto daytoy a Templo a binangon dagiti tattao, ket iti uneg ti tallo nga aldaw mangbangonakto iti sabali a saan nga aramid ti tao.’”
41014059	Uray isuda kaskasdi a saan a nagtutunos dagiti pammaneknekda.
41014060	Timmakder ti Kangatoan a Padi iti sangoananda. “Awan aya ti maisungbatmo kadagiti ipabpabasol dagitoy a tattao?” sinaludsodna ken ni Jesus.
41014061	Ngem nagulimek ni Jesus ket saan a simmungbat. “Sika kadi ti Cristo nga Anak ti Nasantoan a Dios?” sinaludsod manen ti Kangatoan a Padi.
41014062	“Wen, siak!” insungbat ni Jesus. “Makitayonto ti Anak ti Tao a situtugaw iti makannawan ti Mannakabalin-amin. Makitayonto nga umay kadagiti ulep ti langit.”
41014063	Rinay-ab ti Kangatoan a Padi ti kagayna. “Ania pay la ti pakasapulantayo kadagiti saksi?” kinunana.
41014064	“Nangngegyon dagiti saona a maikaniwas iti Dios. Ania ti pangngeddengyo?” Sangsangkamaysa ti pangngeddengda: nakabasol ni Jesus ket masapul a mapapatay.
41014065	Sumagmamano kadakuada ti nangtupratupra ken ni Jesus ket inabbonganda ti rupana sada dinanogdanog. “Pugtoam man no siasino ti nangdisnog kenka?” kinunada. Kalpasanna, innala dagiti guardia sada ginagara iti tungpa.
41014066	Adda pay la ni Pedro iti paraangan idi umasideg ti maysa a babai nga adipen ti Kangatoan a Padi.
41014067	Idi makitana ni Pedro nga agin-inudo, miningminganna sana kinuna, “Uray sika, nakikadkaduaka met ken ni Jesus a taga-Nazaret.”
41014068	“Diak ammo ken diak maawatan ti ibagbagam,” inlibak ni Pedro. Ket rimmuar a nagturong iti ruangan. Apag-isu met a nagtaraok ti maysa a kawitan.
41014069	Nakita manen sadiay ti babai nga adipen ket inulitna kadagiti adda sadiay, “Maysa kadakuada daytoy a lalaki!”
41014070	Ngem naglibak manen ni Pedro. Iti saan a mabayag, kinuna met kenkuana dagiti adda sadiay, “Saanmo a mailibak a maysaka kadakuada, ta taga-Galileaka met.”
41014071	“Uray dusaennak ti Dios no saan a pudno ti ibagbagak!” insapata ni Pedro. “Diak am-ammo dayta tao nga ibagbagayo!”
41014072	Pagammoan, nagtaraok manen ti kawitan ket nalagip ni Pedro ti kinuna ni Jesus kenkuana: “Sakbay ti maikadua a panagtaraok ti kawitan, namitlonton nga imbagam a dinak am-ammo.” Ket naganug-og gapu iti ladingitna.
41015001	Idi bumigaten, nagmimiting dagiti panguloen a papadi agraman dagiti panglakayen, dagiti mamaestro iti Linteg ken amin a kamkameng ti Sanhedrin. Tinulagda no ania ti aramidenda. Pinungoda ni Jesus sada impan ken ni Pilato.
41015002	“Sika kadi ti Ari dagiti Judio?” sinaludsod kenkuana ni Pilato. “Nasaomon,” insungbat ni Jesus.
41015003	Adu ti impabasol kenkuana dagiti panguloen a papadi.
41015004	“Awan kadi ti maisungbatmo?” sinaludsod manen ni Pilato. “Denggem dagiti nakaad-adu nga ipabpabasolda kenka!”
41015005	Ngem saan manen a simmungbat ni Jesus, ket nasdaaw ni Pilato.
41015006	Tunggal Fiesta ti Paskua, kadawyan ni Pilato a wayawayaanna ti siasinoman a balud a dawaten dagiti tattao.
41015007	Iti dayta a tiempo, adda lalaki nga agnagan Barrabas a sibabalud a kaduana dagiti immalsa a nakapapatay bayat ti riribuk.
41015008	Idi naguummong dagiti tattao iti sangoanan ni Pilato, dinawatda nga ipaayna koma kadakuada ti ar-aramidenna iti tunggal fiesta.
41015009	“Kayatyo a wayawayaak kadakayo ti Ari dagiti Judio?” sinaludsod ni Pilato.
41015010	Ammona ngamin a gapu iti apal dagiti panguloen a papadi, inyawatda kenkuana ni Jesus.
41015011	Ngem sinugsogan dagiti panguloen a papadi dagiti tattao tapno dawatenda a ni Barrabas laengen ti wayawayaanna kadakuada. Nagsao manen ni Pilato kadagiti tattao.
41015012	“Ania ngarud ti kayatyo nga aramidek iti kunkunayo nga Ari dagiti Judio?” dinamagna.
41015013	“Ilansam iti krus!” impukkawda.
41015014	“Ania kadi ti basolna?” kinuna ni Pilato. “Ilansam iti krus!” inyad-addada ketdi nga impukkaw.
41015015	Gapu ta kayat ni Pilato a pagustoan dagiti tattao, winayawayaanna ni Barrabas. Kalpasanna, pinasaplitna ni Jesus sana inyawat kadagiti soldado tapno ilansada iti krus.
41015016	Inserrek dagiti soldado ni Jesus iti pangukoman (iti palasio ti Gobernador) sada inayaban dagiti dadduma a soldado.
41015017	Kinagayanda ni Jesus iti nalabaga a lupot. Nagaramidda iti korona a sisiitan ket imbalangatda kenkuana.
41015018	Kalpasanna, nagindadayawda a nangkablaaw kenkuana: “Agbiag ti Ari dagiti Judio!”
41015019	Tinik-otik-olanda ti ulona iti runo. Tinupratupraanda. Nagparintumengda a naginrurukbab kenkuana.
41015020	Idi nalpasdan a nagang-angawan, inikkatda ti nalabaga a kagay. Imbadoda met laeng kenkuana ti pagan-anayna sada inruar tapno ilansada iti krus.
41015021	Iti dalan, nasabatda ni Simon a taga-Cirene nga ama da Alejandro ken Rufo. Naggapu ni Simon iti away ket mapan iti siudad. Pinilit dagiti soldado a baklayenna ti krus ni Jesus.
41015022	Impanda ni Jesus iti disso a managan Golgota, a kayatna a sawen, “Lugar ti Bangabanga.”
41015023	Inikkanda iti arak a nalaokan iti mirra, ngem dina ininum.
41015024	Inlansada iti krus. Kalpasanna, biningbingayda ti pagan-anayna, babaen iti panagbibinnunotda no ania ti alaen ti tunggal maysa.
41015025	Alas nuebe iti bigat idi ilansada.
41015026	Daytoy ti naisurat a naipabasol kenkuana: “Ti Ari dagiti Judio.”
41015027	Inggiddanda met nga inlansa iti krus ti dua a tulisan: ti maysa iti makannawan ni Jesus, ket ti sabali iti makannigidna.
41015029	Nagngirsi dagiti tattao nga aglabas. Pinagsasaoanda ni Jesus: “Kinunkunam a rebbaem ti Templo samo bangonen met laeng iti uneg ti tallo nga aldaw.
41015030	Isalakanmo man ngarud ta bagim ket bumabaka iti krus.”
41015031	Nakipagang-angaw dagiti panguloen a papadi, ken dagiti mamaestro iti Linteg. “Insalakanna dagiti dadduma ngem dina maisalakan ti bagina,” kinunkunada.
41015032	“No isu ti Cristo nga Ari ti Israel, kitaentayo man a bumaba ita iti krus tapno mamatitayo kenkuana.” Nakipaglalais met dagiti padana a nailansa iti krus.
41015033	Iti tengnga ti aldaw, nagsipnget iti entero a daga ket nagpaut iti tallo nga oras.
41015034	Iti alas tres iti malem, impukkaw ni Jesus, “Eloi, Eloi, lama sabaktani?” a kayatna a sawen, “Diosko, Diosko, apay a binaybay-annak?”
41015035	Nangngeg daytoy ti sumagmamano nga adda sadiay ket kinunada, “Denggenyo, ay-ayabanna ni Elias!”
41015036	Adda nagtaray a napan nangala iti espongha. Impasagepsepna iti suka sana inkabil iti sukdal ket intanggayana ken ni Jesus. “Aguraykayo!” kinunana. “Kitaentayo man no umay ni Elias a mangibaba kenkuana iti krus!”
41015037	Nagikkis ni Jesus iti napigsa ket nauyosen ti biagna.
41015038	Napigis ti kurtina a naibengbeng iti Templo: naggudua manipud iti ngato agingga iti baba.
41015039	Iti sangoanan ti krus, adda nga agtaktakder ti kapitan dagiti soldado. Naimatanganna ti pannakatay ni Jesus. “Pudno gayam nga anak ti Dios daytoy a tao,” kinunana.
41015040	Iti pangadaywen bassit, adda met babbai a mangbuybuya iti mapaspasamak. Adda kadagitoy da Maria Magdalena ken Salome ken ni Maria nga ina da Jose ken Santiago nga ub-ubing.
41015041	Simmursurotda ken ni Jesus idi adda idiay Galilea, ket nagserserbida kenkuana. Adu pay dagiti sabsabali a babbai nga adda sadiay a kimmuyog kenkuana idi napan idiay Jerusalem.
41015042	Dandanin sumipnget idi dumteng ni Jose a taga-Arimatea,
41015043	maysa a madaydayaw a kameng ti Sanhedrin. Makipagpaspasungad met iti Pagarian ti Dios. Agsipud ta Aldaw a Panagsagana idi, kayatna a sawen, aldaw sakbay ti Panaginana, situtured ni Jose a napan ken ni Pilato tapno dawatenna ti bangkay ni Jesus.
41015044	Nasdaaw ni Pilato idi maammoanna a natayen ni Jesus. Inayabanna ti kapitan dagiti soldado ket sinaludsodna kenkuana no nabayagen a natay ni Jesus.
41015045	Pinatalgedan ti kapitan a natayen ni Jesus. Impalubos ni Pilato nga alaen ni Jose ti bangkay.
41015046	Gimmatang ni Jose iti linen a lupot. Imbabana ti bangkay ni Jesus, binungonna iti lupot ket inkabilna iti tanem a naikungkong iti bato. Kalpasanna, nangitulid iti dakkel a bato a pinangserrana iti tanem.
41015047	Siiimatang idi da Maria Magdalena ken Maria nga ina ni Jose. Nakitada ti nakaitaneman ni Jesus.
41016001	Idi nakalabasen ti Aldaw a Panaginana, gimmatang da Maria Magdalena, Salome ken Maria nga ina ni Santiago iti bangbanglo a pangsapsapoda iti bangkay ni Jesus.
41016002	Iti agsapa, idi lumgaken ti init, iti umuna nga aldaw ti lawas, napanda iti nakaitaneman ni Jesus.
41016003	Iti dalan, kinunada iti maysa ken maysa, “Siasinonto ti kasaotayo a mangitulid iti bato a naiserra iti tanem?”
41016004	Ngem idi kitaenda ti tanem, nakitada a natuliden ti bato. Ket nakadakdakkel!
41016005	Simrekda iti tanem ket nasdaawda ta adda nakitada nga agtutubo a lalaki nga agtugtugaw iti makannawan ken nakakawes iti puraw.
41016006	Kinuna ti lalaki, “Dikay masdaaw! Ammok a sapsapulenyo ni Jesus a taga-Nazaret a nailansa iti krus. Awan ditoy. Napagungaren! Kitaenyo, adtoy ti disso a nangikabilanda kenkuana.
41016007	Ita, inkay ibaga daytoy a mensahe kadagiti adalanna, agraman ni Pedro: ‘Umun-unanto ngem dakayo a mapan idiay Galilea. Makitayonto sadiay a kas kinunana kadakayo.’”
41016008	Iti kasta, nagtataray dagiti babbai a rimmuar iti tanem. Napalalo ti kigtot ken butengda. Awan ti siasinoman a nangibagaanda iti napasamak ta kasta unay ti butengda.
41016009	Iti agsapa ti umuna nga aldaw ti lawas kalpasan ti panagungar ni Jesus, immuna a nagparang ken ni Maria Magdalena a nangpaksiatanna idi iti pito a demonio.
41016010	Napan impakaammo ni Maria daytoy kadagiti kimmuykuyog ken ni Jesus. Agladladingit ken agsangsangitda.
41016011	Uray nangngegda a kinunana a sibibiag ni Jesus ken nagparang kenkuana, saanda latta a namati.
41016012	Kalpasan daytoy, iti sabali a wagas, nagparang ni Jesus kadagiti dua nga adalan a magmagna a mapan iti away.
41016013	Nagsubli dagiti dua ket impakaammoda kadagiti kakaduada a nagparang ni Jesus, ngem saanda a namati kadakuada.
41016014	Kamaudiananna, nagparang ni Jesus kadagiti sangapulo ket maysa nga adalan idi mangmanganda. Inungtanna ida gapu iti kaawan ti pammatida ken iti katangken ti uloda, ta dida namati kadagiti nakakita kenkuana a nagungaren.
41016015	Imbagana kadakuada: “Inkay iti entero a lubong ket ikasabayo ti Naimbag a Damag kadagiti amin a parsua.
41016016	Ti mamati ken mabuniagan, maisalakanto. Ngem ti di mamati, madusanto.
41016017	Maitedto kadagiti mamati dagitoy a pannakabalin: Iti naganko, paksiatendanto dagiti demonio. Agsaodanto kadagiti sabali a pagsasao.
41016018	Uray no agiggemda kadagiti uleg, wenno uminumda iti sabidong, didanto maan-ano. Ipataydanto ti imada kadagiti masakit ket umimbagdanto.”
41016019	Kalpasan ti pannakisao ni Apo Jesus kadakuada, nayuli sadi langit, ket nagtugaw iti makannawan ti Dios.
41016020	Napan nangaskasaba dagiti adalan iti amin a disso. Timmultulong ti Apo kadakuada ket pinasingkedanna ti kinapudno ti panangaskasabada babaen kadagiti milagro a naaramid. (9) Napan dagiti babbai kada Pedro ken dagiti gagayyemna, ket iti ababa a sarita, impadamagda amin a naibaga kadakuada. (10) Kalpasanna, imbaon ni Jesus dagiti adalanna a mapan iti amin a lugar a mangiwaragawag iti nasantoan ken saan nga agpatingga a damag iti agnanayon a pannakaisalakan.
42001001	Patgek a Teofilo, Adun ti nagsurat maipapan kadagiti napaspasamak kadatayo,
42001002	kas nadamagtayo kadagidi nakakita kadagitoy manipud idi damo ken kadagidi nangikasaba iti mensahe.
42001003	Kalpasan ti panangadalko a naimbag kadagitoy manipud panangrugida, napanunotko nga isurat kenka ti naurnos a pakasaritaanda.
42001004	Kayatko ngamin a maammoam ti amin a kinapudno maipapan kadagiti amin a naisuro kenka.
42001005	Idi a ni Herodes ti ari idiay Judea, adda padi nga agnagan Zacarias a kameng ti bunggoy dagiti papadi nga ipanguloan ni Abias. Elisabet ti nagan ti asawana a nagtaud met iti kaputotan ni Aaron a padi.
42001006	Iti imatang ti Dios, nagbiag a sililinteg dagiti agassawa. Awan pagkurangan ti panagtungpalda kadagiti amin a paglintegan ken bilin ti Apo.
42001007	Awan anakda agsipud ta lupes ni Elisabet. Maysa pay, lakay ken baketdan.
42001008	Iti maysa nga aldaw, dimteng ti batang ti bunggoy ni Zacarias nga agserbi iti Templo, ket madama nga ar-aramidenna ti rebbengna a kas padi.
42001009	Kas kadawyan dagiti papadi, nagbibinnunotda no siasino ti sumrek iti Templo ti Apo a mangpuor iti insenso iti altar. Napagasatan ni Zacarias ket simrek iti Templo ti Apo.
42001010	Bayat ti pannakapuor ti insenso iti uneg, agkarkararag met dagiti tattao iti ruar.
42001011	Maysa nga anghel ti Apo ti nagparang ken ni Zacarias. Nagtakder iti makannawan ti altar a pakapupuoran ti insenso.
42001012	Nariribukan ni Zacarias idi makitana ket nagbuteng iti napalalo.
42001013	Ngem kinuna ti anghel kenkuana, “Dika agbuteng, Zacarias! Impangag ti Dios ti kararagmo. Aganakto ni Elisabet nga asawam. Lalakinto ti anakyo ket panaganamto iti Juan.
42001014	Agragsakkanto iti kasta unay, ket adunto met ti agragsak iti pannakaipasngayna.
42001015	Ta naindaklanto a tao iti imatang ti Apo. Masapul a dinto uminum iti arak wenno uray ania a makabartek. Mapnonto iti Espiritu Santo uray adda pay laeng iti tian
42001016	ket adunto kadagiti Israelita ti pagsublienna iti Apo a Diosda.
42001017	Umun-unanto a maibaon ngem ti Apo. Nabileg ken mannakabalinto a kas ken ni profeta Elias. Pagtutunosennanto manen dagiti amma ken dagiti annak. Pagsubliennanto iti kinalinteg dagiti nasukir. Isaganananto dagiti tattao a maipaay iti Apo.”
42001018	“Kasanonto ti pannakaammok a mapasamak daytoy?” sinaludsod ni Zacarias iti anghel. “Lakayakon ket baket metten ni asawak.”
42001019	“Siak ni Gabriel,” kinuna ti anghel. “Agserserbiak iti imatang ti Dios a nangibaon kaniak a makisao ken mangidanon kenka iti daytoy a damag. Ngem dika met mamati iti mensahek a matungpalto iti naituding a tiempo. Gapu ta dika mamati, agumelkanto ket dikanto makasao agingga iti aldaw a matungpal dagiti sinaok.”
42001021	Kabayatanna, masmasdaaw dagiti tattao nga agur-uray ken ni Zacarias agsipud ta nabayag unay ti kaaddana iti Templo.
42001022	Idi rummuar, saanen a makasao, ket daytoy ti nakaammoanda nga adda nagparang kenkuana iti Templo. Gapu ta saanen a makasao, nagsensenias lattan kadakuada.
42001023	Nagawid ni Zacarias kalpasan ti batangna nga agserbi iti Templo.
42001024	Iti saan a mabayag, nagsikog ni Elisabet nga asawana, ket lima a bulan a di rimrimmuar iti balay.
42001025	“Kamaudianna, tinulongannak ti Apo,” kinuna ni Elisabet. “Inikkatnan ti pakaibabainak iti imatang ti tao.”
42001026	Iti maikanem a bulan ti sikog ni Elisabet, imbaon ti Dios ni Gabriel nga anghel a mapan iti maysa nga ili ti Galilea, a managan Nazaret.
42001027	Naibaon ni Gabriel iti maysa a birhen a naitulag a mayasawa iti lalaki nga agnagan Jose a nagtaud iti kaputotan ni ari David. Maria ti nagan ti balasang.
42001028	Nagparang ti anghel ken ni Maria ket kinunana, “Kappia koma ti adda kenka. Agragsakka ta agtaeng ti Apo kenka ket naindaklan ti bendisionna.”
42001029	Napalalo ti pannakariribuk ni Maria iti insao ti anghel. “Ania ngata ti kaipapanan daytoy?” kinunana iti bagina.
42001030	Ngem kinuna ti anghel kenkuana: “Dika agbuteng, Maria, ta pinaraburannaka ti Dios.
42001031	Agsikogkanto. Ipasngaymonto ti maysa a lalaki, ket panaganamto iti Jesus.
42001032	Naindaklanto. Maawaganto iti Anak ti Kangatoan. Pagbalinento ni Apo Dios nga ari, a kas ken ni David a kapuonanna.
42001033	Iturayannanto iti agnanayon dagiti kaputotan ni Jacob, ket dinto agpatingga ti panagarina.”
42001034	Kinuna ni Maria iti anghel: “Kasano a maaramid daytoy idinto a maysaak a birhen?”
42001035	“Umayto kenka ti Espiritu Santo,” insungbat ti anghel. “Salinongannakanto ti pannakabalin ti Dios. Daytoy ti gapuna a nasantoanto ti ubing, ket maawaganto iti Anak ti Dios.
42001036	Malagipmo ni kabagiam nga Elisabet a kunkunada a lupes? Masikog nupay baket unayen. Innem a bulanen ti sikogna.
42001037	Ta awan ti saan a kabaelan ti Dios nga aramiden.”
42001038	“Adtoyak nga adipen ti Apo,” kinuna ni Maria. “Maaramid koma kaniak, kas insaom.” Ket pimmanaw ti anghel.
42001039	Iti saan a mabayag, nagrubbuat ni Maria ket nagdardaras a napan iti maysa nga ili iti kabambantayan ti Judea.
42001040	Napan iti balay ni Zacarias ket kinablaawanna ni Elisabet.
42001041	Apaman a nangngeg ni Elisabet ti kablaaw ni Maria, naggaraw ti ubing iti tianna. Napno ni Elisabet iti Espiritu Santo.
42001042	“Sika ti kagasatan kadagiti amin a babbai!” impukkawna. “Nagasat ti ubing nga ipasngaymonto.
42001043	Anian a pannakapadayawko, ta umaynak sarungkaran ti ina ti Apok!
42001044	Ta apaman a nangngegko ti kablaawmo, naggaraw ti ubing iti tianko gapu iti ragsakna.
42001045	Wen, nagasatka ta mamatika a matungpalto ti insao kenka ti Apo!”
42001046	Kinuna ni Maria: “Toy pusok idaydayawna ti Apo,
42001047	Ket agragsak toy kararuak gapu iti Dios a Mangisalakan kaniak.
42001048	Ta nalagipnak, siak a nanumo nga adipenna, Ket manipud ita, awagandakto a nagasat dagiti amin a tattao,
42001049	Gapu kadagiti naindaklan a bambanag nga inaramid kaniak ti Mannakabalin a Dios. Nasantoan ti naganna;
42001050	Kaasianna dagiti agbuteng kenkuana, Manipud iti maysa a kaputotan agingga kadagiti sumarsaruno.
42001051	Imparangna ti pannakabalin ti takkiagna, Ket winarawarana dagiti natangsit a tattao ken amin a gandatda.
42001052	Inikkatna dagiti mannakabalin nga ari iti tronoda, Ket intan-okna dagiti nanumo.
42001053	Pinennekna dagiti mabisin kadagiti agkakaimbag; Pinagtalawna nga ima-ima dagiti babaknang.
42001054	Tinungpalna ti karina kadagiti ammatayo; Tinulonganna ti Israel nga adipenna,
42001055	Ket nalagipna a kaasian ni Abraham, Ken ti amin a kaputotanna iti agnanayon.”
42001056	Agtallo a bulan a nakipagyan ni Maria ken ni Elisabet. Kalpasanna, nagawid idiay balayda.
42001057	Dimteng ti panaganak ni Elisabet, ket impasngayna ti maysa nga ubing a lalaki.
42001058	Nadamag dagiti kaarruba ken kakabagianna ti nakaskasdaaw a kinaimbag ti Apo kenkuana. Nakipagragsakda amin kenkuana.
42001059	Idi walo nga aldawnan ti maladaga, napanda pinakugit. Kayatda koma a panaganan iti Zacarias, kas ken ni amana.
42001060	Ngem kinuna ni inana: “Saan! Juan ti maipanagan kenkuana.”
42001061	“Ngem awan met kabagiam nga agnagan iti kasta,” kinunada.
42001062	Sineniasanda ni Zacarias tapno ammoenda ti kayatna a maipanagan iti ubing.
42001063	Dimmawat ni Zacarias iti pagsuratan. “Juan ti naganna,” insuratna. Anian a siddaawda amin!
42001064	Iti dayta met la a kanito, makasao manen ni Zacarias, ket indaydayawna ti Dios.
42001065	Nagbuteng dagiti amin a kaarrubada. Nagwaras ti damag maipapan kadagitoy a bambanag iti amin a disso iti kabambantayan ti Judea.
42001066	“Anianto ngata ti pagbalinan daytoy nga ubing?” kinunkuna dagiti amin a nakadamag. Nalawag ngamin nga adda kenkuana ti pannakabalin ti Apo.
42001067	Napno iti Espiritu Santo ni Zacarias nga ama ni Juan ket imbagana ti mensahe ti Dios:
42001068	“Madaydayaw ti Apo a Dios ti Israel! Immayna tinulongan dagiti tattaona ket winayawayaanna ida.
42001069	Inikkannatayo iti maingel a Mangisalakan a nagtaud iti kaputotan ni David nga adipenna.
42001070	Nabayagen nga imbagana daytoy, babaen kadagiti nasantoan a profetana.
42001071	Inkarina nga isalakannatayo kadagiti kabusortayo, iti pannakabalin dagiti amin a gumurgura kadatayo;
42001072	Inkarina met a kaasianna dagiti ammatayo, Ken laglagipenna ti nasantoan a tulagna,
42001073	Ti sinapataanna a kari ken ni Abraham nga amatayo, Nga ispalennatayo kadagiti kabusortayo, Tapno awan pagbutngantayo nga agserbi kenkuana,
42001075	Ket nasantoan ken nalintegtayo iti imatangna kadagiti amin nga aldaw ti panagbiagtayo.
42001076	“Sika, anakko, managanankanto iti profeta ti Dios a Kangatoan. Ta umun-unakanto ngem ti Apo, Tapno isaganam ti pagnaanna,
42001077	Ken ipakaammom kadagiti tattaona a maisalakandanto, Babaen iti pannakapakawan dagiti basbasolda.
42001078	Naasi ken naayat ti Diostayo; Pagbannawagennanto ti pannakaisalakantayo,
42001079	Ket manipud sadi langit, silnaganna dagiti agbibiag iti kasipngetan ni patay, Ket iturongna dagiti addangtayo iti dalan ti kappia.”
42001080	Dimmakkel ti ubing ken pimmigsa iti espiritu. Nagnaed idiay let-ang agingga iti aldaw a panagparangna a silalatak kadagiti tattao iti Israel.
42002001	Kadagidi nga aldaw, impaulog ni Emperador Augusto ti bilin a mailista ti amin nga umili iti Imperio ti Roma.
42002002	Daytoy ti umuna a sensus a naaramid idi madama a gobernador ni Kirenio idiay Siria.
42002003	Iti kasta, napan ti tunggal maysa iti ilina tapno agpailistada.
42002004	Agsipud ta nagtaud ni Jose iti kaputotan ni David, pimmanaw iti ili a Nazaret idiay Galilea, ket napan iti ili a Betlehem idiay Judea. Idiay Betlehem ti nakayanakan ni ari David.
42002005	Kadua ni Jose ni Maria a naitulag nga asawaenna iti panagdaliasatna. Masikog idi ni Maria
42002006	ket idi addada idiay Betlehem, dimteng ti oras a panagpasngayna.
42002007	Inyanakna ti inauna nga anakna a lalaki ket binungonna iti lampin sana impaidda iti kulluong ta awan pagyananda iti pagdagdagusan.
42002008	Iti dayta a paset ti pagilian, adda sumagmamano nga agpaspastor nga adda idi iti away nga agbambantay kadagiti karneroda iti rabii.
42002009	Nagparang kadakuada ti maysa nga anghel ti Apo, ket sinilnagan ida ti dayag ti Apo. Napalalo ti butengda,
42002010	ngem kinuna ti anghel kadakuada, “Dikay agbuteng! Addaak ditoy a mangyeg kadakayo iti naimbag a damag a pakaragsakanyo, wen, dakayo ken dagiti amin a tattao.
42002011	Ita nga aldaw, ditoy ili ni David, naipasngay ti mangisalakan kadakayo—ni Cristo nga Apo!
42002012	Daytoy ti pagilasinanyo: masarakanyonto ti maysa nga ubing a nabungon iti lampin ken nakaidda iti kulluong.”
42002013	Pagammoan, adda dakkel a nailangitan a bunggoy a nagparang iti asideg ti anghel. Ikankantada dagiti pagdaydayaw iti Dios:
42002014	“Gloria iti Dios iti kangatoan a langit! Ket ditoy daga, kappia ken talna kadagiti tattao a pakaragsakanna!”
42002015	Apaman a nakapanaw dagiti angheles nga agsubli sadi langit, kinuna dagiti agpaspastor iti maysa ken maysa, “Intayon idiay Betlehem! Intayo kitaen daytoy napasamak nga impakaammo ti Apo kadatayo!”
42002016	Nagdardarasda ngarud a napan. Nasarakanda da Maria ken Jose, ken ti ubing a nakaidda iti kulluong.
42002017	Idi makitada ti maladaga, sinaritada kadakuada ti imbaga ti anghel maipapan iti ubing.
42002018	Nasdaaw amin a nakangngeg iti impadamagda.
42002019	Tinandaanan ken pinampanunot ni Maria amin dagitoy.
42002020	Nagsubli dagiti agpaspastor a mangikankanta kadagiti pagdaydayaw iti Dios gapu kadagiti amin a nangngeg ken nakitada. Napasamak ti amin kas imbaga kadakuada ti anghel.
42002021	Kalpasan ti walo nga aldaw, dimteng ti tiempo a pannakakugit ti ubing, ket napanaganan iti Jesus. Daytoy ti impanagan kenkuana ti anghel sakbay ti pannakainawna.
42002022	Dimteng ti tiempo a panangtungpal da Jose ken Maria iti seremonia ti pannakadalus, kas mayannurot iti Linteg ni Moises. Impanda ngarud ti ubing idiay Jerusalem tapno idatonda iti Apo
42002023	kas nailanad iti linteg ti Apo: “Maidaton iti Apo ti amin nga inauna a lalaki.”
42002024	Napanda tapno mangidatagda met iti sakrifisio a sangaparis a pagaw wenno dua a sibong ti kalapati, kas mayannurot iti linteg ti Apo.
42002025	Iti dayta a tiempo, adda lakay nga agnagan Simeon nga agnaed idiay Jerusalem. Naimbag ken managbuteng iti Dios ket padpadaananna ti pannakaisalakan ti Israel. Adda kenkuana ti Espiritu Santo.
42002026	Impaltiing kenkuana ti Espiritu Santo a dinto matay agingga iti makitana ti Cristo nga inkari ti Apo.
42002027	Babaen iti panangidalan ti Espiritu, simrek ni Simeon iti Templo. Idi impan dagiti nagannak ti ubing a Jesus idiay Templo tapno aramidenda kenkuana ti ibilin ti Linteg,
42002028	sinakruy ni Simeon ti ubing ket nagyaman iti Dios. Kinunana:
42002029	“Ita, ta tinungpalmon ti karim, O Apo, Palubosamon a pumusay a sitatalna toy adipenmo.
42002030	Ta nakitakon kadagiti bukodko a mata ti panangisalakanmo,
42002031	Nga insaganam iti imatang dagiti amin a tattao:
42002032	Maysa a silaw a mangipakaammo kadagiti Hentil ti pagayatam. Ken mangyeg iti dayaw iti ilim nga Israel.”
42002033	Nasdaaw dagiti nagannak iti ubing iti sinao ni Simeon maipapan kenkuana.
42002034	Binendisionan ida ni Simeon. “Pinili ti Dios daytoy nga ubing a pakadadaelan ken pakaisalakanan ti adu iti Israel,” kinunana ken ni Maria. “Naituding a pagilasinan a suppiatento ti adu a tattao.
42002035	Iti kasta, mailatakto dagiti nalimed a pampanunotda. Ket ta pusom salputento ti ladingit a kas natadem a kampilan.”
42002036	Adda met maysa a profeta a baket unayen. Isu ni Ana nga anak ni Fanuel iti tribu ti Aser. Pito a tawen a nagdennada iti asawana
42002037	ket 84 a tawenen a nabalo. Saan a pimmampanaw iti Templo. Aldaw-rabii a nagdaydayaw iti Dios, nagay-ayunar ken nagkarkararag.
42002038	Iti daydi met la nga oras, simmangpet ni Ana ket nagyaman iti Dios sa nagsao maipapan iti ubing kadagiti amin nga agur-uray iti panangwayawaya ti Dios iti Jerusalem.
42002039	Idi naaramiden da Jose ken Maria ti amin nga ipaannurot ti linteg ti Apo, nagsublida iti ilida a Nazaret idiay Galilea.
42002040	Dimmakkel ken pimmigsa ti ubing. Napnoan iti sirib ket adda kenkuana ti parabur ti Dios.
42002041	Tinawen a mapan dagiti nagannak ken ni Jesus idiay Jerusalem iti Fiesta ti Paskua.
42002042	Idi agtawen ni Jesus iti sangapulo ket dua, napanda nakifiesta a kas kadawyanda.
42002043	Idi nalpasen ti fiesta ket agaw-awiddan, nagbati ni Jesus idiay Jerusalem a di ammo dagiti nagannak kenkuana.
42002044	Impagarupda nga adda iti bunggoyda. Maysa nga aldawda a magmagna idi madlawda nga awan ni Jesus, isu a sinapsapulda kadagiti kakabagian ken gagayyemda.
42002045	Agsipud ta dida masarakan, nagsublida idiay Jerusalem tapno sapulenda sadiay.
42002046	Iti maikatlo nga aldaw, nasarakanda ni Jesus idiay Templo. Makikatkatugaw kadagiti mamaestro a Judio. Agdengdengngeg ken agsalsaludsod kadakuada.
42002047	Nagsiddaaw amin a nakangngeg kenkuana gapu kadagiti nainsiriban a sungbatna.
42002048	Nasdaaw dagiti nagannak kenkuana idi makitada. “Anakko,” kinuna ni inana, “apay nga inaramidmo daytoy kadakami? Kasta unay ti danagmi ken ni amam a mangbirbirok kenka.”
42002049	“Apay aya a binirbirokdak?” insungbat ni Jesus. “Diyo kadi ammo a masapul nga addaak iti balay ni Amak?”
42002050	Ngem dida naawatan ti imbagana kadakuada.
42002051	Nakikuyog ni Jesus kadakuada a nagawid idiay Nazaret, ket sadiay, nagbalin a natulnog nga anak. Sinalimetmetan amin dagitoy ni inana iti pusona.
42002052	Dimmakkel ni Jesus iti bagi ken nagbalin a masirib. Naay-ayo kenkuana ti Dios ken dagiti tattao.
42003001	Maikasangapulo ket lima a tawen idi ti panagturay ni Emperador Tiberio. Ni Poncio Pilato ti gobernador ti Judea. Ni Herodes ti agturay idiay Galilea ket ni kabsatna a Felipe ti agturay iti sakup ti Iturea ken Traconite. Ni Lisanias ti agturay iti Abilene.
42003002	Da Anas ken Caifas dagiti agdama a Kangatoan a Papadi. Iti dayta a tiempo, dimteng ti sao ti Dios ken ni Juan nga anak ni Zacarias. Adda idi ni Juan idiay let-ang.
42003003	Ngarud, sinursorna ti amin a disso a madalanan ti karayan Jordan. “Agbabawikayo kadagiti basbasolyo, ket pabuniagankayo,” inkaskasabana. “Iti kasta, pakawanen ti Dios dagiti basbasolyo.”
42003004	Kas nailanad iti libro ni profeta Isaias: “Idiay let-ang adda mangipukpukkaw: ‘Isaganayo ti dalan ti Apo, Pasayaatenyo ti pagnaanna!
42003005	Masapul a magaburan dagiti amin a lungog, Mapasimpa dagiti amin a bantay ken turod, Mapalinteg dagiti killo-killo a dalan, Matarimaan dagiti lasonglasong a kalsada,
42003006	Makitanto dagiti amin a tattao ti panangisalakan ti Dios!’”
42003007	Nakaad-adu a tattao ti napan ken ni Juan tapno agpabuniagda kenkuana. Kinunana kadakuada, “Dakayo a kaputotan ti karasaen, siasino ti nangibaga a malisianyo ti dandanin dumteng a pannusa ti Dios?
42003008	Ipakitayo babaen iti aramidyo a nagbabawikayon kadagiti basbasolyo. Ket diyo kunkuna iti bagiyo: ‘Uray ta nagtaudkam iti kaputotan ni Abraham!’ Ibagak kadakayo a kabaelan ti Dios a pagbalinen dagitoy a bato nga annak ni Abraham!
42003009	Naisaganan ti wasay a pangpukan kadagiti kayo agingga iti ramut. Mapukan ket maipuor amin a kayo a di agbunga iti nasayaat.”
42003010	“Ania ngarud ti masapul nga aramidenmi?” sinaludsod dagiti tattao.
42003011	“Ti addaan iti dua a bado,” insungbat ni Juan, “masapul nga itedna ti maysa iti awanan. Ti addaan kanen, masapul a mangibingay.”
42003012	Napan ti sumagmamano nga agsingsingir iti buis tapno agpabuniagda kenkuana. “Maestro,” kinunada, “ania ti aramidenmi?”
42003013	“Dikay agsingsingir iti ad-adu ngem iti tumutop,” imbagana kadakuada.
42003014	“Ket dakami,” sinaludsod met dagiti soldado, “ania ti masapul nga aramidenmi?” “Diyo butbutngen wenno padpadaksen ti siasinoman tapno maalayo ti kuartana. Mapnekkayon iti sueldoyo,” kinunana kadakuada.
42003015	Dimmakkel ti namnama dagiti tattao. Impapanda a ni Juan ti Cristo.
42003016	Kinuna ni Juan kadakuada: “Buniagankayo iti danum, ngem sumarsaruno kaniak ti maysa a dakdakkel ti pannakabalinna ngem siak. Diak pay maikari a mangwarwar iti sandaliasna. Buniagannakayto iti Espiritu Santo ken apuy.
42003017	Adda kenkuana ti bigao a pangtaepna iti irik. Urnongen ken idulinnanto ti irik iti kamaligna. Ngem puorannanto ti taep iti apuy a di maiddep.”
42003018	Kastoy ken dadduma pay a balakad ti imbagbaga ni Juan kadagiti tattao iti panangikasabana kadakuada iti Naimbag a Damag.
42003019	Ngem binabalawna ni gobernador Herodes iti panangikabbalayna ken ni Herodias nga asawa ni kabsatna, ken gapu kadagiti adu a kinadakes nga inar-aramidna.
42003020	Mainayon pay kadagiti inaramidna ti panangpaibaludna ken ni Juan.
42003021	Kalpasan ti pannakabuniag dagiti amin a tattao, nabuniagan met ni Jesus. Idi agkarkararag, naluktan ti langit,
42003022	ket bimmaba kenkuana ti Espiritu Santo a kas maysa a kalapati. Adda timek a naggapu sadi langit. “Sika ti dungdungngoek nga Anakko,” kinunana. “Maay-ayoak unay kenka.”
42003023	Agtallopulo ti tawen ni Jesus idi rugianna ti trabahona. Imbilang dagiti tattao nga isu ti anak ni Jose, nga anak ni Eli,
42003024	nga anak ni Matat, nga anak ni Levi, nga anak ni Melki, nga anak ni Jane, nga anak ni Jose,
42003025	nga anak ni Matatias, nga anak ni Amos, nga anak ni Nahum, nga anak ni Esli, nga anak ni Nage,
42003026	nga anak ni Maat, nga anak ni Matatias, nga anak ni Semei, nga anak ni Jose, nga anak ni Juda,
42003027	nga anak ni Joana, nga anak ni Resa, nga anak ni Zorobabel, nga anak ni Sealtiel, nga anak ni Neri,
42003028	nga anak ni Melki, nga anak ni Adi, nga anak ni Cosam, nga anak ni Elmadam, nga anak ni Er,
42003029	nga anak ni Josue, nga anak ni Eliezer, nga anak ni Jorim, nga anak ni Matat, nga anak ni Levi,
42003030	nga anak ni Simeon, nga anak ni Juda, nga anak ni Jose, nga anak ni Jonan, nga anak ni Eliakim,
42003031	nga anak ni Melea, nga anak ni Mena, nga anak ni Matata, nga anak ni Natan, nga anak ni David,
42003032	nga anak ni Jesse, nga anak ni Obed, nga anak ni Booz, nga anak ni Salmon, nga anak ni Naason,
42003033	nga anak ni Aminadab, nga anak ni Armi, nga anak ni Arni, nga anak ni Esron, nga anak ni Fares, nga anak ni Juda,
42003034	nga anak ni Jacob, nga anak ni Isaac, nga anak ni Abraham, nga anak ni Tare, nga anak ni Nacor,
42003035	nga anak ni Serug, nga anak ni Ragau, nga anak ni Peleg, nga anak ni Heber, nga anak ni Selah,
42003036	nga anak ni Cainan, nga anak ni Arfaxad, nga anak ni Sem, nga anak ni Noe, nga anak ni Lamec,
42003037	nga anak ni Matusalem, nga anak ni Enoc, nga anak ni Jared, nga anak ni Mahalaleel, nga anak ni Cainan,
42003038	nga anak ni Enos, nga anak ni Set, nga anak ni Adan, nga anak ti Dios.
42004001	Napno ni Jesus iti Espiritu Santo idi aggapu idiay Jordan ket inturong ti Espiritu idiay let-ang.
42004002	Sinulisog sadiay ti Diablo iti uneg ti uppat a pulo nga aldaw. Kabayatan dayta a tiempo, pulos a saan a nangnangan ni Jesus isut’ gapuna a nabisinan kalpasanna.
42004003	“No sika ti Anak ti Dios,” kinuna ti Diablo, “bilinem nga agbalin a tinapay daytoy a bato.”
42004004	“Kuna ti Nasantoan a Surat,” insungbat ni Jesus, “‘Saan laeng a tinapay ti pagbiag ti tao.’”
42004005	Kalpasan daytoy, inturong ti Diablo ni Jesus iti nangato a disso ket iti apagdarikmat impakitana kenkuana dagiti amin a pagarian ti lubong.
42004006	“Itedkonto kenka amin dagitoy a pannakabalin ken dagitoy a kinabaknang,” kinuna ti Diablo. “Nayawatda amin kaniak ket mabalinko nga ited iti siasinoman a kayatko a pangtedan.
42004007	Ngarud, no agrukbabka kaniak, kukuamto amin dagitoy.”
42004008	“Kuna ti Nasantoan a Surat: ‘Agdayawka iti Apo a Diosmo ket isu laeng ti pagserbiam,’” insungbat ni Jesus.
42004009	Kamaudianna, impan ti Diablo ni Jesus idiay Jerusalem ket pinagtakderna iti kangatoan a paset ti Templo sana kinuna kenkuana, “No Anaknaka ti Dios, tumapuakka man.
42004010	Ta kuna ti Nasantoan a Surat: ‘Bilinento ti Dios dagiti anghelesna a mangaywan kenka.’
42004011	Kunana pay: ‘Tapayaendakanto tapno uray dagiti sakam saan a madunor iti bato.’”
42004012	Insungbat ni Jesus, “Kuna ti Nasantoan a Surat: ‘Dimo sulisogen ti Apo a Diosmo.’”
42004013	Idi naaramiden ti Diablo ti amin a mabalinna a pangsulisog ken ni Jesus, pinanawanna pay laeng agingga iti dumteng ti sabali a gundaway.
42004014	Nagsubli ni Jesus idiay Galilea nga adda kenkuana ti pannakabalin ti Espiritu Santo. Nagwaras ti damag maipapan kenkuana iti amin a masakupan dayta a lugar.
42004015	Nangisursuro iti uneg dagiti sinagoga, ket dinaydayaw dagiti amin a tattao.
42004016	Napan ni Jesus idiay Nazaret, ti ili a dimmakkelanna. Kas kadawyanna iti Aldaw a Panaginana, simrek iti sinagoga. Timmakder a mangbasa iti Nasantoan a Surat,
42004017	ket nayawat kenkuana ti libro ni profeta Isaias. Inukradna ti nalukot a pagbasaan ket nasarakanna ti paset a nakaisuratan dagitoy sumaganad:
42004018	“Adda kaniak ti Espiritu ti Apo. Pinilinak a mangikasaba iti Naimbag a Damag kadagiti napanglaw, Imbaonnak a mangiwaragawag iti pannakawayawaya dagiti balud, Iti pannakakita manen dagiti bulsek, Iti pannakaruk-at dagiti maparparigat,
42004019	Ken mangipakaammo a dimtengen ti tiempo a panangsubbot ti Apo kadagiti tattaona.”
42004020	Linukot ni Jesus ti pagbasaan, inyawatna iti agserserbi sa nagtugaw. Sikikita kenkuana dagiti adda iti sinagoga
42004021	idi kinunana kadakuada, “Ita nga aldaw, natungpalen daytoy a paset ti Nasantoan a Surat a nangngegyo a naibasa.”
42004022	Dinayaw dagiti amin a tattao, ket nagsiddaawda kadagiti agkakapintas nga imbalikasna. Kinunada, “Saan aya nga isu ti anak ni Jose?”
42004023	Ngem simmungbat ni Jesus, “Awan duadua nga ibagayo kaniak daytoy a pagsasao: ‘Doktor, agasam ta bagim.’ Kunayo ngata pay: ‘Aramidem ditoy ilim dagiti nadamagmi nga inar-aramidmo idiay Capernaum.’”
42004024	Innayon ni Jesus, “Ibagak kadakayo nga awan profeta a mapadayawan iti ilina met laeng.
42004025	Denggenyo daytoy: Pudno nga adu dagiti balo iti Israel idi tiempo ni Elias. Tallo ket gudua a tawen idi a saan a nagtudo, ket napasamak ti nakaro a bisin iti amin a daga.
42004026	Ngem awan kadakuada ti nakaibaonan ni Elias no di laeng iti maysa a balo idiay Serepta, maysa nga ili idiay Sidon.
42004027	Adu met dagiti agkukutel iti Israel idi tiempo ni profeta Eliseo. Ngem awan kadakuada ti naimbagan malaksid ni Naaman a taga-Siria.”
42004028	Kasta unay ti pungtot dagiti tattao iti sinagoga idi mangngegda daytoy.
42004029	Timmakderda, sada ginuyodguyod ni Jesus nga inruar iti ili. Impanda iti tapaw ti turod a nakabangonan ti ilida tapno itappuakda iti derraas.
42004030	Ngem nagna ni Jesus iti nagbabaetanda ket pimmanaw.
42004031	Simmalog ni Jesus idiay Capernaum, maysa nga ili idiay Galilea. Nangisuro kadagiti tattao iti Aldaw a Panaginana.
42004032	Nasdaawda amin iti panangisurona agsipud ta naturay ti panagsaona.
42004033	Iti sinagoga, adda lalaki a linuganan ti dakes nga espiritu. Nagikkis iti napigsa.
42004034	“Ania ti kayatmo kadakami, Jesus a taga-Nazaret?” kinunana. “Umaynakami kadi dadaelen? Am-ammoka! Sika ti Nasantoan nga imbaon ti Dios.”
42004035	Binilin ni Jesus ti espiritu. “Agulimekka,” kinunana, “ket rummuarka iti dayta a tao!” Tinumba ti demonio ti tao iti sangoananda amin ket rimmuar kenkuana a dina inan-ano.
42004036	Nasdaawda amin ket kinunada iti maysa ken maysa: “Ania dagitoy a saona? Adda turay ken pannakabalinna a mangbilin kadagiti dakes nga espiritu, ket rummuarda!”
42004037	Nagsaknap iti dayta a lugar ti damag maipapan ken ni Jesus.
42004038	Pimmanaw ni Jesus iti sinagoga ket napan iti balay ni Simon. Nakaro idi ti gurigor ti katugangan ni Simon, ket kiniddawda ken ni Jesus a tulonganna ti babai.
42004039	Immasideg ni Jesus iti idda ti masakit ket pinabaawna ti gurigorna. Apaman a naimbagan ti masakit, dagus a bimmangon ket nagserbi kadakuada.
42004040	Idi lumlumneken ti init, amin nga adda gagayyemna nga agsagsagaba iti uray ania a kita ti sakit, impanda dagitoy a masakit ken ni Jesus. Impatayna ti imana iti tunggal maysa ket naimbaganda amin.
42004041	Rimmuar met dagiti demonio kadagiti adu a tattao ket inyik-ikkisda: “Sika ti Anak ti Dios!” Ngem inungtan ida ni Jesus. Dina impalubos nga agsaoda ta ammoda nga isu ti Cristo.
42004042	Iti parbangon, pimmanaw ni Jesus iti ili ket napan iti lugar nga awan matagtagitao. Binirbirok dagiti tattao, ket apaman a nasarakanda, kayatda a lapdan ti ipapanawna.
42004043	Ngem kinunana kadakuada, “Nasken nga ipakaammok ti Naimbag a Damag maipapan iti Pagarian ti Dios kadagiti dadduma pay nga ili, ta daytoy ti nangibaonan kaniak ti Dios.”
42004044	Nangaskasaba ngarud ni Jesus kadagiti sinagoga iti entero a Judea.
42005001	Iti naminsan, idi agtaktakder ni Jesus iti igid ti Dan-aw ti Genesaret, nagdidinnuron dagiti tattao nga umasideg kenkuana tapno dumngegda iti sao ti Dios.
42005002	Nakitana ti dua a bangka iti igid ti dan-aw a pinanawan dagiti mangngalap a napan nangbuggo kadagiti iketda.
42005003	Limmugan ni Jesus iti maysa kadagiti bangka, ti kukua ni Simon, ket dinawatna kenkuana ipatengngana bassit. Nagtugaw ni Jesus iti bangka ket insurona dagiti tattao.
42005004	Kalpasan ti panagsaona, kinunana ken ni Simon: “Ipatengngam ti bangka, ket iwayatyo ti iketyo ta agkalapkayo.”
42005005	“Maestro,” insungbat ni Simon, “nagpatpatnagkami a nagkalap. Awan pulos ti naalami. Ngem no kasta ti kunam, iwayatko dagiti iket.”
42005006	Inwayatda dagiti iket. Adu ti naalada nga ikan ket dandani la mabsang ti iketda.
42005007	Pinayapayanda ngarud dagiti kakaduada iti sabali a bangka tapno mapanda tumulong kadakuada. Napan dagitoy ket kinargaanda dagiti dua a bangka agingga a napnoda iti kasta unay nga ikan ket ngannganidan lumned.
42005008	Idi makita ni Simon Pedro ti napasamak, nagparintumeng iti sangoanan ni Jesus ket kinunana, “Apo, adaywannak! Maysaak a managbasol.”
42005009	Nasdaaw ni Pedro ken dagiti kakaduana iti kaadu ti nakalapanda.
42005010	Nasdaaw met da Santiago ken Juan nga annak ni Zebedeo, isuda a kinakuyog ni Simon. “Dika agbuteng, Simon,” kinuna ni Jesus, “manipud ita, tattaonton ti kalapem.”
42005011	Insang-atda dagiti bangka, pinanawanda amin, ket simmurotda ken ni Jesus.
42005012	Iti naminsan, adda ni Jesus iti maysa nga ili nga ayan ti maysa a lalaki nga agkukutel. Apaman a nakitana ni Jesus, nagpakleb iti sangoananna ket impukkawna kenkuana, “Apo, no kayatmo, mapaimbagnak.”
42005013	Sinagid ni Jesus ti lalaki sana kinuna, “Kayatko! Umimbagkan.” Ket dagus a naikkat ti sakit ti lalaki.
42005014	Imbilin ni Jesus kenkuana: “Awan pangibagbagaam iti daytoy, ngem inka agparang a dagus iti padi tapno kitaennaka. Kalpasanna, iruknoymo ti daton nga imbilin ni Moises a pammaneknekmo kadagiti tattao nga immimbagkan.”
42005015	Immad-adda ketdi a nagdinamag ni Jesus. Napan ti nakaad-adu a tattao nga agdengngeg kenkuana ken agpaagas kadagiti saksakitda.
42005016	Ngem masansan nga agpakni ni Jesus kadagiti disso nga awan matagtagitao tapno agkararag.
42005017	Iti maysa nga aldaw, idi mangisursuro ni Jesus, agtutugaw sadiay ti sumagmamano a Fariseo ken mamaestro iti Linteg. Naggapuda kadagiti amin nga il-ili iti Galilea ken Judea, agraman Jerusalem. Adda ken ni Jesus ti pannakabalin ti Apo a mangpaimbag kadagiti masaksakit.
42005018	Napan kenkuana ti sumagmamano a lallaki a nangyeg iti maysa a paralitiko a nakaidda iti papag. Iserrekda koma ti lalaki iti uneg ti balay tapno ipanda iti sango ni Jesus.
42005019	Ngem gapu iti kaadu ti tao, saanda a maiserrek ti paralitiko. Napanda ngarud iti tuktok ti balay, binutbotanda ti atep, ket imbabada a nakaidda iti papag sada indisso iti tengnga dagiti tattao iti sangoanan ni Jesus.
42005020	Idi makita ni Jesus ti pammatida, kinunana iti paralitiko, “Gayyem, napakawanen dagiti basbasolmo.”
42005021	Nagtantanabutob dagiti mamaestro iti Linteg, kasta met dagiti Fariseo, ket kinunkunada: “Apay a kastoy ti panagsao daytoy a tao? Maibusor iti Dios ti sasawenna! Ti laeng Dios ti makapakawan kadagiti basbasol!”
42005022	Ammo ni Jesus ti kapanunotanda ket kinunana kadakuada, “Apay a kasta ti pampanunotenyo?
42005023	Ania ti nalaklaka nga isao: ‘Napakawanen dagiti basbasolmo’ wenno ‘Bumangonka ket magnaka’?
42005024	Paneknekak ngarud kadakayo a ti Anak ti Tao adda pannakabalinna ditoy daga a mamakawan kadagiti basbasol.” Kinunana iti paralitiko, “Ibilinko kenka: bumangonka, bagkatem ta iddam, ket agawidkan!”
42005025	Timmakder a dagus ti paralitiko iti imatangda amin, binagkatna ti nagiddaanna ket nagawid a mangidaydayaw iti Dios.
42005026	Anian a siddaawda! Nagbutengda amin a nagdaydayaw iti Dios ket kinunkunada, “Anian a nakaskasdaaw dagiti naimatangantayo ita nga aldaw!”
42005027	Kalpasan daytoy, rimmuar ni Jesus ket nakitana ni Levi, maysa nga agsingsingir iti buis. Agtugtugaw iti ofisinana. Kinuna ni Jesus kenkuana, “Surotennak.”
42005028	Timmakder ni Levi, pinanawanna amin, ket simmurot ken ni Jesus.
42005029	Kas pammadayawna ken ni Jesus, nangisagana ni Levi iti dakkel a padaya idiay balayna. Timmabuno ti adu nga agsingsingir iti buis ken dadduma pay a tattao.
42005030	Nagtantanabutob dagiti Fariseo ken dagiti kakaduada a mamaestro iti Linteg ket kinunada kadagiti adalan ni Jesus, “Apay a kalanglang ken kain-inumyo dagiti agsingsingir iti buis ken dagiti dakes a tattao?”
42005031	Simmungbat ni Jesus kadakuada: “Saan a dagiti nasalun-at ti makasapul iti mangngagas no di ket dagiti masaksakit.
42005032	Saanak nga immay tapno ayabak dagiti nalinteg ngem immayak agayab kadagiti managbasol ket iti kasta agbabawida.”
42005033	Kinuna ti sumagmamano a tattao ken ni Jesus: “Masansan nga agayunar ken agkararag dagiti adalan ni Juan, kasta met dagiti adalan dagiti Fariseo; ngem mangan ken uminum dagiti adalam.”
42005034	Simmungbat ni Jesus: “Mabalin aya a di mangan dagiti makiboda no adda ti nobio iti arpadda? Saan a mabalin!
42005035	Ngem dumtengto ti tiempo a maipanaw ti nobio kadakuada ket isunton ti panagayunarda.”
42005036	Sinarita pay ni Jesus kadakuada daytoy a pangngarig: “Awan ti tao a mangala iti baro a lupot tapno itakupna iti daan a pagan-anay. No kasta ti aramidenna, dadaelenna ti baro a kawes ket saan pay a maibagay iti nakaitakupanna.
42005037	Awan met mangikabil iti baro nga arak iti daan a supot a lalat. No kasta ti aramidenna, bettakento ti baro nga arak ti supot, maibelleng ti arak ken madadael ti supot.
42005038	Saan! Masapul nga ikarga ti baro nga arak iti baro a supot a lalat.
42005039	Ket ti nakaraman iti baak nga arak, dina pagan-ano ti uminum iti baro. Ta kunana: ‘Naim-imas ti baak.’”
42006001	Iti maysa nga Aldaw a Panaginana, magmagna ni Jesus iti kataltalonan a namulaan iti trigo. Nagruros dagiti adalanna kadagiti dawa, binuksilanda sada kinnan.
42006002	Kinuna ti sumagmamano a Fariseo, “Apay nga aramidenyo ti iparit ti Lintegtayo iti Aldaw a Panaginana?”
42006003	“Diyo pay aya nabasa ti inaramid ni David idi mabisin, kasta met dagiti tattaona?” insungbat ni Jesus.
42006004	“Simrek ni David iti balay ti Dios, innalana ti tinapay a naidaton iti Dios ket nangan. Inikkanna met dagiti kakaduana. Iti paglintegantayo, dagiti laeng papadi ti mapalubosan a mangan iti dayta a tinapay.”
42006005	Ket inggibus ni Jesus, “Ti Anak ti Tao isu ti Apo ti Aldaw a Panaginana.”
42006006	Iti sabali nga Aldaw a Panaginana, napan ni Jesus iti sinagoga ket nangisuro. Adda sadiay ti maysa a tao a paralitiko ti makannawan nga imana.
42006007	Palpaliiwen ti sumagmamano a mamaestro iti Linteg, kasta met dagiti Fariseo, no mangagas ni Jesus iti Aldaw a Panaginana tapno adda panggapuanda a mangidarum kenkuana.
42006008	Ngem ammo ni Jesus ti pampanunotenda. Kinunana iti lalaki, “Tumakderka ket umayka ditoy sango.” Timmakder ti lalaki ket napan iti sangoananda.
42006009	“Saludsodek man kadakayo,” kinuna ni Jesus. “Ania ti ipalubos ti Linteg nga aramidentayo iti Aldaw a Panaginana: ti panagaramid iti naimbag wenno iti dakes? Ti panangisalakan wenno ti panangdadael iti biag?”
42006010	Inwarasna ti panagkitana kadakuada amin sana kinuna iti lalaki, “Unnatem ta imam.” Inunnat ti lalaki ti imana ket immimbagen.
42006011	Ngem napalalo ti pungtot dagiti Fariseo ken mamaestro iti Linteg ket nagsasaritaanda no ania ti aramidenda ken ni Jesus.
42006012	Iti dayta a tiempo, simmang-at ni Jesus iti bantay tapno agkararag. Nagpatpatnag sadiay a nagkararag iti Dios.
42006013	Kabigatanna, inayabanna dagiti adalanna ket pimmili iti sangapulo ket dua kadakuada a dinutokanna nga apostoles:
42006014	ni Simon (a pinanagananna iti Pedro) ken ni Andres a kabsatna, da Santiago ken Juan, da Felipe ken Bartolome,
42006015	da Mateo ken Tomas, ni Santiago nga anak ni Alfeo, ni Simon (a managan Patriota),
42006016	ni Judas nga anak ni Santiago ken ni Judas Iscariote a nagbalin a mangliliput.
42006017	Idi sumalsalogda iti bantay, nagsardeng ni Jesus iti nasimpa a disso nga ayan ti adu nga adalanna. Adda met sadiay dagiti nakaad-adu a tattao a naggapu iti amin a paset ti Judea ken Jerusalem, kasta met kadagiti siudad ti Tiro ken Sidon nga asideg iti baybay.
42006018	Napanda sadiay tapno agdengngegda kenkuana ken paagasanda dagiti saksakitda. Napan met dagiti agsagsagaba kadagiti dakes nga espiritu, ket immimbagda.
42006019	Kayat ti tunggal maysa a sagiden ni Jesus, ta adda aggapu kenkuana a pannakabalin a mangpaimbag kadakuada amin.
42006020	Kinita ni Jesus dagiti adalanna ket kinunana: “Nagasatkayo, dakay a napanglaw, ta kukuayo ti Pagarian ti Dios!
42006021	“Nagasatkayo, dakayo a mabisin ita, ta mapnekkayto! “Nagasatkayo, dakayo nga agsangit ita, ta agkatawakayto!
42006022	“Nagasatkayo no guraendakayo dagiti tattao, no didakay awaten, no pabainandakayo, no kunada a dakeskayo, gapu iti Anak ti Tao!
42006023	Agragsakkayo no mapasamak ti kasta ket aglagtokayo iti rag-o, ta adda dakkel a gunggonayo sadi langit. Kasta met ti inaramid dagiti kapuonanda kadagiti profeta.
42006024	“Ngem asikayo pay, dakay a nabaknang ita, ta linak-amyon ti nam-ay ti biag!
42006025	“Asikayo pay, dakay a mapnek ita, ta mabisinankayto! “Asikayo pay, dakay nga agkatawa ita, ta agdung-aw ken agsangitkayto!
42006026	“Asikayo pay no nasayaat ti sawen ti amin a tao maipapan kadakayo; ta kasta met ti kinunkuna dagiti kapuonanda maipapan kadagiti sinan-profeta.”
42006027	“Ngem ibagak kadakayo nga agdengdengngeg kaniak: Ayatenyo dagiti kabusoryo ket ipaayanyo iti imbag dagiti manggura kadakayo.
42006028	Bendisionanyo dagiti mangilunod kadakayo ket idawdawatanyo dagiti mangidadanes kadakayo.
42006029	No adda mangtungpa iti maysa a pingpingmo, patungpam pay ti bangir. No adda mangala iti kagaymo, bay-am nga alaenna pay ta badom.
42006030	Ikkam ti siasinoman a dumawat kenka, ket no adda mangala iti sanikuam, dimo paisublin.
42006031	Aramidenyo kadagiti tattao ti kayatyo nga aramidenda kadakayo.
42006032	“No dagiti laeng agayat kadakayo ti ayatenyo, adda aya magunggonayo? Uray dagiti managbasol, ayatenda met dagiti agayat kadakuada.
42006033	Ket no dagiti laeng mangipaay kadakayo iti imbag ti ipaayanyo iti imbag, adda aya magunggonayo? Uray dagiti managbasol, kasta met ti aramidda!
42006034	No dagiti laeng ammoyo a mangisublinto kadagiti bulodenda kadakayo ti pabulodanyo, adda aya magunggonayo? Uray dagiti managbasol pabulodanda dagiti managbasol ta namnamaenda a maisubli met laeng ti ipabulodda.
42006035	Saan a kasta ti aramidenyo! Ayatenyo ketdi dagiti kabusoryo ket ipaayanyo ida iti imbag. Agpabulodkayo, ngem diyo namnamaen a masupapakankayo. No aramidenyo dagitoy, dakkelto ti gunggonayo ket annaknakayto ti Kangatoan. Ta naasi ti Dios kadagiti di makaammo nga agyaman ken kadagiti managdakdakes.
42006036	Masapul a manangngaasikayo a kas ken ni Amayo a manangngaasi.”
42006037	“Diyo ukomen ti padayo a tao tapno dinakayto met ukomen ti Dios. Diyo ilunod ti padayo a tao tapno dinakayto met ilunod ti Dios. Mamakawankayo ket pakawanennakayto met ti Dios.
42006038	Mangtedkayo ket ikkannakayto met ti Dios: sukat a naan-anay, nasedsed ken agliplipias ti maipasab-okto kadakayo. Ta ti pangrukodyo iti sabali isunto met la ti pangrukod ti Dios kadakayo.”
42006039	Sinarita pay ni Jesus kadakuada daytoy a pangngarig: “Saan a mabalin nga idalan ti maysa a bulsek ti padana a bulsek. No kasta ti maaramid, matnagdanto a dua iti abut.
42006040	Saan a nangatngato ti agad-adal ngem ti maestrona. Ngem no maturposnan ti adalna, agbalinton a kas iti maestrona.
42006041	“Apay a dillawem ti puling iti mata ni kabsatmo ngem dimo madlaw ti troso iti matam?
42006042	Kasano ti panagkunam nga ikkatem ti puling iti mata ni kabsatmo no dimo pay madlaw ti troso iti matam? Sika nga aginsisingpet! Ikkatem pay nga umuna ti troso iti matam, tapno nalawag ti panagkitam a mangikkat iti puling nga adda iti mata ni kabsatmo.”
42006043	“Saan nga agbunga ti nasayaat a kayo iti dakes. Saan met nga agbunga ti dakes a kayo iti nasayaat.
42006044	Mailasin ti kayo babaen iti bungana. Awan mapuros nga igos kadagiti sisiitan, wenno maburas nga ubas kadagiti kalkalunay.
42006045	Iruar ti naimbag a tao dagiti naimbag nga adda iti pusona, ket iruar met ti dakes a tao dagiti dakes nga adda kenkuana. Ta isawang ti tao dagiti linaon ti pusona.”
42006046	“Apay nga awagandak iti ‘Apo, Apo,’ ngem diyo met aramiden ti ibagak?
42006047	Amin nga umay kaniak ken dumngeg iti saok, ket tungpalenna ida—ibagak kadakayo ti pakaipadaanna.
42006048	Maipada iti maysa a tao a nagpatakder iti balay. Nagkali iti nauneg ket insaadna ti fondasion iti bato. Immay ti layus ket dinalapusna dayta a balay, ngem saan a naan-ano ta nasayaat ti pannakaipatakderna.
42006049	Ngem ti tao a dumngeg iti saok ket dina met tungpalen, maipada iti maysa a tao a nagpatakder iti balay iti rabaw ti daga ngem awan inkabilna a fondasion. Idi dumteng ti layus, dinalapusna dayta a balay ket dagus a narba. Anian a nakaam-amak ti pannakarbana!”
42007001	Napan ni Jesus idiay Capernaum apaman a nasaona amin dagitoy kadagiti tattao.
42007002	Adda sadiay ti maysa a kapitan dagiti soldado ti Roma. Masakit ti patpatgenna unay nga adipen ket dandanin matay.
42007003	Idi madamag ti kapitan ti maipapan ken ni Jesus, imbaonna ti sumagmamano a panglakayen a Judio tapno dawatenda kenkuana nga umayna agasan ti adipenna.
42007004	Napanda ken ni Jesus ket nagpakpakaasida kenkuana. “Pudno a maikari daytoy a tao iti tulongmo,” kinunada,
42007005	“ta ay-ayatenna dagiti tattaomi ket imbangonannakami pay iti sinagoga.”
42007006	Kimmuyog ni Jesus kadakuada. Idi asidegen ni Jesus iti balay, nangibaon ti kapitan kadagiti gagayyemna tapno ibagada daytoy kenkuana: “Apo, dika la agbambannogen ta diak maikari nga umawat kenka iti balayko.
42007007	Ipapanko pay a diak maikari nga umay kenka iti personal. Agbilinka laeng ket umimbagto ti adipenko.
42007008	Uray siak, adda dagiti ofisiales a mangituray kaniak ket adda met soldado nga iturayak. ‘Inka,’ kunak iti maysa ket mapan. ‘Umayka,’ kunak iti sabali ket umay. ‘Aramidem daytoy,’ kunak iti adipenko ket aramidenna.”
42007009	Nasdaaw ni Jesus a nakangngeg iti daytoy. Sinangona dagiti adu a sumursurot kenkuana sana kinuna: “Ibagak kadakayo a diak pay nakakita iti kastoy a pammati, uray iti entero nga Israel!”
42007010	Nagsubli dagiti naibaon iti balay ti kapitan ket nasangpetanda nga immimbagen ti adipen.
42007011	Iti saan a nabayag, napan ni Jesus iti maysa nga ili a managan Nain. Kimmuyog kenkuana dagiti adalanna ken adu a tattao.
42007012	Idi makaasideg iti ruangan ti ili, apag-isu met a rummuar dagiti tattao iti maysa a pamumpon. Ti natay isu ti bugbugtong nga anak a lalaki ti maysa a balo a babai. Kimmuyog kenkuana ti adu a tattao a taga-siudad.
42007013	Naasian ti Apo idi makitana ti ina. “Dika agsangsangit,” kinunana kenkuana.
42007014	Immasideg ni Jesus ket sinagidna ti lungon. Nagsardeng dagiti mangbakbaklay iti lungon. Kinuna ni Jesus, “Barok, bumangonka!”
42007015	Nagtugaw daydi natay ket nagsao. Inyawat ni Jesus ken ni inana.
42007016	Nagbuteng dagiti amin a tattao ket indaydayawda ti Dios. “Nagparang kadatayo ti maysa a naindaklan a profeta!” kinunkunada. “Immay ti Dios a mangisalakan kadagiti tattaona!”
42007017	Nagwaras daytoy a damag maipapan ken ni Jesus iti entero a Judea ken kadagiti kabangibang a luglugar.
42007018	Naammoan ni Juan kadagiti adalanna ti amin maipapan kadagitoy ket inayabanna ti dua kadakuada.
42007019	Imbaon ni Juan ida iti Apo tapno saludsodenda daytoy, “Sika kadi ti umay a kuna ni Juan, wenno aguraykami pay iti sabali?”
42007020	Idi makadanonda ken ni Jesus, kinunada, “Imbaonnakami ni Juan a Mammuniag tapno saludsodenmi kenka no sika ti kunana nga umay, wenno aguraykami pay iti sabali?”
42007021	Iti dayta nga oras, adu dagiti tattao a pinaimbag ni Jesus kadagiti saksakit ken an-anayenda. Pinaksiatna dagiti dakes nga espiritu. Inagasanna ti adu a bulsek ket nakakitada.
42007022	Kinuna ni Jesus kadagiti imbaon ni Juan, “Agsublikayo ken ni Juan ket ibagayo kenkuana dagiti nakita ken nangngegyo: makakita dagiti bulsek, makapagna dagiti pilay, mapaimbag dagiti agkukutel, makangngeg dagiti tuleng, mapagungar dagiti natay ken maikaskasaba ti Naimbag a Damag kadagiti napanglaw.
42007023	Nagasat ti tao a di agduadua kaniak!”
42007024	Idi nakapanawen dagiti binaon ni Juan, kinuna ni Jesus kadagiti tattao maipapan ken ni Juan: “Idi mapankayo ken ni Juan idiay let-ang, ania ti ninamnamayo a makita? Maysa a runo a gargarawen ti angin?
42007025	Ania ti napanyo kinita? Maysa a tao a nagkawes iti napintas a pagan-anay? Kinapudnona, palasio ti pagnaedan dagiti agkawes iti kasta ken agbiag a sibubuslon!
42007026	Ibagayo man kaniak no ania ti napanyo kinita? Maysa a profeta? Wen, ket ibagak kadakayo a nangnangruna pay ngem profeta ti nakitayo.
42007027	Ta ni Juan ti pakaiturongan ti kuna ti Nasantoan a Surat: ‘Adtoy ti babaonek,’ kuna ti Dios; ‘ibaonko nga umun-una ngem sika tapno isaganana ti dalanmo.’
42007028	Ibagak kadakayo a kadagiti amin a nayanak, awan nangnangruna ngem ni Juan. Nupay kasta, natantan-ok ngem isu ti kanumoan iti Pagarian ti Dios.”
42007029	Dimngeg kenkuana dagiti amin a tattao ken dagiti agsingsingir iti buis. Nagdaydayawda iti Dios, gapu ta inawatda ti panangbuniag kadakuada ni Juan.
42007030	Ngem inumsi dagiti Fariseo ken mamaestro iti Linteg ti panggep ti Dios kadakuada ket dida kinayat ti pabuniagan ken ni Juan.
42007031	“Ania ti pangipadaak kadagiti tattao kadagitoy nga aldaw?” intuloy ni Jesus. “Ania ti pakayaspinganda?
42007032	Kasda la kadagiti ubbing nga agtutugaw iti tiendaan. Ipukkaw ti maysa a grupo kadagiti kaay-ayamda, ‘Nagtokarkami iti naragsak, ngem dikay nagsala. Nagkantakam iti naliday, ngem dikayo nagladingit!’
42007033	Immay ni Juan a Mammuniag, nagayunar ken di imminum iti arak, ket kinunayo: ‘Linuganan ti demonio!’
42007034	Immay ti Anak ti Tao. Nangnangan ken immin-inum ket kinunayo: ‘Kitaenyo daytoy a tao! Narawet ken mammartek. Gayyem dagiti agsingsingir iti buis ken dadduma pay a dakes a tattao!’
42007035	Nupay kasta, maipakita a pudno ti sirib ti Dios babaen kadagiti aramid dagiti annakna.”
42007036	Maysa a Fariseo ti nangawis ken ni Jesus a makipangan kenkuana. Napan ni Jesus iti balay ti Fariseo ket simmango iti panganan.
42007037	Iti dayta nga ili, adda babai a dakes unay ti panagbiagna. Idi nadamagna a mangmangan ni Jesus iti balay ti Fariseo, napan met sadiay ket nangitugot iti sangafraskita a bangbanglo.
42007038	Nagtakder nga agsangsangit iti likudan ni Jesus. Nagtedted dagiti luana kadagiti saka ni Jesus, ket pinunasanna ida iti buokna. Inagkanna dagiti saka ni Jesus sana binukbokan iti bangbanglo.
42007039	Idi makita daytoy ti Fariseo a nangawis ken Jesus, kinunana iti nakemna: “No pudno a profeta daytoy a tao, ammona koma no siasino daytoy a babai a mangsagsagid kenkuana. Ammona koma ti kadakes ti panagbiagna!”
42007040	“Simon,” kinuna ni Jesus iti Fariseo, “adda ibagak kenka.” “Ania dayta, Maestro?” insungbat ni Simon.
42007041	“Adda dua a tao nga immutang iti kuarta,” inrugi ni Jesus. “Ti maysa, immutang iti 500 a denario, ti maikadua, limapulo.
42007042	Agsipud ta dida makabayad, pinakawan ida ti immutanganda. Siasinonto kadagitoy ti dakdakkel ti panagayatna iti nagpautang?”
42007043	Insungbat ni Simon, “Pagarupek a ti tao nga ad-adu ti napakawan nga utangna.” “Pudno ta kunam,” kinuna ni Jesus.
42007044	Tinaliawna ti babai, sana kinuna ken Simon: “Makitam daytoy a babai? Simrekak iti balaymo ket dinak inikkan iti danum a pangbuggok kadagiti sakak, ngem binuggoan daytoy a babai dagiti sakak iti luana ken pinunasanna ida iti buokna.
42007045	Sika, dinak sinabat iti agek. Ngem manipud itay simmangpetak, di pay nagsardeng a mangag-agep kadagiti saksakak.
42007046	Sika, dimo linanaan ti ulok, ngem isu, dinigosna dagiti sakak iti bangbanglo.
42007047	Ngarud, ibagak kenka, gapu iti dakkel a panagayat nga impakitana, napakawanen dagiti adu a basbasolna. Ngem ti tao a bassit ti mapakawan kenkuana, bassit met ti panagayatna.”
42007048	Kinuna ni Jesus iti babai, “Napakawanen dagiti basbasolmo.”
42007049	“Siasino daytoy a tao a mamakawan uray pay kadagiti basbasol?” kinuna iti nakem dagiti dadduma a sisasango iti panganan.
42007050	Ngem kinuna ni Jesus iti babai, “Insalakannaka ti pammatim. Agawidkan a sitatalna.”
42008001	Iti saan a nabayag, sinursor ni Jesus dagiti il-ili ken barbarrio ket inkaskasabana ti Naimbag a Damag maipapan iti Pagarian ti Dios. Kimmuyog kenkuana dagiti sangapulo ket dua nga adalan.
42008002	Kimmuyog met ti sumagmamano a babbai a naagasan kadagiti sakitda ken kadagiti dakes nga espiritu: ni Maria a managan Magdalena a nakapaksiatan kadagiti pito a demonio,
42008003	ni Juana nga asawa ni Cusa a katalek ni Herodes, ni Susana ken adu pay a babbai a nangipaay kadagiti sanikuada a kas tulong ken ni Jesus ken kadagiti adalanna.
42008004	Saan nga agsardeng ti panagsangpet dagiti tattao a mapan ken ni Jesus. Naggapuda kadagiti nadumaduma nga ili. Idi naurnongen ti adu a tao, sinaritana daytoy a pangngarig:
42008005	“Adda maysa a tao a napan nagpurruak kadagiti bukel. Idi agpurpurruak, nagdisso ti sumagmamano a bukel iti igid ti dalan a nakapaypayatanda ket tinuktok dagiti tumatayab.
42008006	Adda met sumagmamano a bukel a nagdisso iti kabatoan. Idi agtuboda, nalaylayda ta saan a nadam-eg ti daga a nagdissoanda.
42008007	Nagdisso ti sumagmamano a bukel iti nagtuboan dagiti siitan a mula a nakigiddan a dimmakkel ken nangleppes kadakuada.
42008008	Adda met kadagiti bukel a nagdisso iti nadam-eg a daga, nagtubo ken nagbungada iti sagsasangagasut. “Dumngeg ngarud ti siasinoman nga addaan pannakaawat,” inggibus ni Jesus.
42008009	Sinaludsod dagiti adalan ni Jesus ti kaipapanan daytoy a pangngarig.
42008010	“Naipakaammo kadakayo dagiti palimed ti Pagarian ti Dios,” insungbat ni Jesus. “Ngem maipakaammo dagitoy kadagiti dadduma babaen kadagiti pangngarig, tapno ‘uray kitkitaenda, dida mailasin, ken uray dengdenggenda, dida maawatan.’”
42008011	“Daytoy ti kaipapanan ti pangngarig: Ti bukel isu ti sao ti Dios.
42008012	Dagiti nagdisso iti igid ti dalan, iladawanda dagiti tattao a dumngeg. Ngem umay ti Diablo ket ikkatenna ti mensahe iti pusoda tapno dida mamati ken maisalakan.
42008013	Dagiti nagdisso iti kabatoan, iladawanda dagiti tattao a dumngeg iti mensahe ken awatenda a siraragsak. Ngem saan nga umuneg ti mensahe kadakuada. Mamatida iti apagbiit, ngem suminada no dumteng ti tiempo a pannakasuot.
42008014	Dagiti nagdisso iti ayan dagiti siitan a mula, kayariganda dagiti tattao a dumngeg; ngem dagiti pakaringgoran ken kinabaknang ken ragragsak ditoy a biag, leppesenda ida ket saan a matangkenan dagiti bungada.
42008015	Dagiti nagdisso iti nadam-eg a daga, iladawanda dagiti tattao a dumngeg iti mensahe, salimetmetanda iti naimbag ken natulnog a puso, ket agtalinaedda agingga iti agbungada.”
42008016	“Awan manggangat iti pagsilawan sana kaluban wenno ikabil iti sirok ti pagiddaan. Ikabilna ketdi iti nairanta a pagyananna tapno makita dagiti tattao ti lawagna no sumrekda.
42008017	Ta awan ti nailemmeng a dinto mailatak, ket awan ti palimed a dinto maammoan ken maiparangarang.
42008018	“Agannadkayo ngarud iti panagdengngegyo. Ta ti addaan, maikkanto pay iti ad-adu, ket ti awanan, uray pay ti ipagarupna nga adda kenkuana maikkatto pay.”
42008019	Napan ken ni Jesus ni inana ken dagiti lallaki a kakabsatna, ngem dida makaasideg kenkuana gapu iti kaadu ti tao.
42008020	“Adda idiay ruar ni inam ken dagiti lallaki a kakabsatmo, ket kayatdaka a makita,” adda nagkuna ken ni Jesus.
42008021	“Ti inak ken kakabsatko, isuda dagiti dumngeg ken mangtungpal iti sao ti Dios,” kinuna ni Jesus kadakuada amin.
42008022	Iti maysa nga aldaw, limmugan ni Jesus ken dagiti adalanna iti bangka ket kinunana kadakuada, “Bumallasiwtayo.” Nagrubbuatda ket
42008023	idi aglaylayagda, nakaturog ni Jesus. Dimteng ti napigsa nga angin iti dan-aw ket mangrugin a mapno ti bangka iti danum. Iti kasta, napeggad ti kasasaadda.
42008024	Napan dagiti adalan ken ni Jesus ket riniingda. “Apo! Apo!” kinunada, “lumnedtayon.” Bimmangon ni Jesus ket binilinna ti angin ken dagiti nadawel a dalluyon. Nagtalnada ket nalinak manen ti dan-aw.
42008025	Kinuna ni Jesus kadagiti adalan, “Sadino ti yan ti pammatiyo?” Ngem gapu iti siddaaw ken amakda, kinunada iti maysa ken maysa: “Ania ti katataona daytoy? Bilinenna ti angin ken dagiti dalluyon, ket agtulnogda kenkuana!”
42008026	Intuloyda ti naglayag ket dimtengda iti daga dagiti Gergeseno, iti ballasiw ti Dan-aw ti Galilea.
42008027	Idi sumanglad ni Jesus, sinabat ti maysa a lalaki a taga-ili a nabayagen a linuganan dagiti demonio. Lamolamo, ket saan nga agtaeng iti balay no di ket kadagiti tantanem.
42008028	Apaman a nakitana ni Jesus, nagikkis sa nagparintumeng iti sangoananna. “Jesus nga Anak ti Dios a Kangatoan!” impukkawna. “Ania ti kayatmo kaniak? Pangngaasim ta dinak parigaten.”
42008029	Kasta ti sinaona ta imbilin ni Jesus iti dakes nga espiritu a rummuar iti dayta a lalaki. Masansan a parigatenna ket uray tenglen ken kawaranda dagiti ima ken sakana, pugsotenna ti kawar sa iturong ti demonio iti let-ang.
42008030	“Ania ti naganmo?” sinaludsod ni Jesus. “Armada,” insungbat ti tao, ta adu a demonio ti limmugan kenkuana.
42008031	Dinawat dagiti demonio ken ni Jesus a dina ibaon ida iti yuyeng.
42008032	Iti asideg sadiay, adda dakkel nga arban ti baboy a mangmangan iti bakras ti turod. Nagpakpakaasi dagiti demonio ken Jesus a palubosanna ida a sumrek kadagiti baboy. Pinalubosanna ida.
42008033	Rimmuar ngarud dagiti demonio iti tao ket simrekda kadagiti baboy. Nagdadarison ti entero nga arban iti teppang, sada timmapuak iti dan-aw ket nalmesda amin.
42008034	Idi makita dagiti agtartaraken kadagiti baboy ti napasamak, nagtatarayda a napan nagipadamag iti ili ken kadagiti barbarrio.
42008035	Napan kinita dagiti tattao ti napasamak. Idi makadanonda iti ayan ni Jesus, nasarakanda ti lalaki a nakapaksiatan dagiti demonio. Agtugtugaw a nakabadon iti sakaanan ni Jesus. Nagpulangen ti nasayaat a panunotna. Nagbuteng dagiti amin a tattao.
42008036	Sinarita dagiti nakaimatang iti napasamak no kasano ti pannakapaimbag ti lalaki.
42008037	Gapu iti kasta unay a buteng dagiti Gergeseno, dinawatda ken ni Jesus a pumanaw sadiay. Limmugan ngarud ni Jesus iti bangka ket pimmanaw.
42008038	Nagpakpakaasi ken Jesus ti lalaki a nakapaksiatan dagiti demonio a makikuyog koma kenkuana. Ngem pinagawid ni Jesus a kunana:
42008039	“Agawidka ketdi ket saritaem ti amin nga inaramid ti Dios kenka.” Nagawid ti lalaki ket impadamagna iti entero nga ili ti inaramid ni Jesus kenkuana.
42008040	Idi agsubli ni Jesus iti ballasiw ti dan-aw, inawat a siraragsak dagiti adu a tattao a nangpaspasungad kenkuana.
42008041	Ket dimteng ti maysa a tao nga agnagan Jairo, maysa a pangulo iti sinagoga sadiay. Nagrukbab iti sangoanan ni Jesus ket nagpakpakaasi kenkuana a mapan iti balayna.
42008042	Dandani ngamin matay ti kakaisuna nga anakna a babai nga agtawen iti sangapulo ket dua. Idi magmagna ni Jesus, inaribungbongan dagiti tattao.
42008043	Adda sadiay ti maysa a babai nga agsagsagaba iti panagbulos ti dara. Sangapulo ket dua a tawenen nga agsagsagaba ket nagastona aminen a sanikuana kadagiti mangngagas ngem awan nakapaimbag kenkuana.
42008044	Nakilinnetlet kadagiti tattao ket napan iti likudan ni Jesus. Sinagidna ti gayadan ti kagay ni Jesus, ket dagus a nagsardeng ti panagbulos ti darana.
42008045	“Siasino ti nangsagid kaniak?” sinaludsod ni Jesus. “Saan a siak,” maysa-maysa ti nagkuna. “Apo,” kinuna ni Pedro, “adu a tattao ti agdidinnuron iti lawlawmo.”
42008046	“Adda nangsagid kaniak,” impapati ni Jesus, “ta nariknak nga adda pannakabalin a nauyos kaniak.”
42008047	Idi makita ti babai a naduktalanen, agtigtigerger a napan ken ni Jesus sa nagrukbab iti sangoananna. Iti imatang dagiti amin a tattao, impalawagna no apay a sinagidna ni Jesus ken ti pannakapaimbagna a dagus.
42008048	“Anakko, pinaimbagnaka ti pammatim,” kinuna ni Jesus. “Agawidkan a sitatalna.”
42008049	Madama pay laeng a sasawen daytoy ni Jesus idi dumteng ti naibaon a naggapu iti balay ni Jairo. “Natayen ti anakmo,” kinunana ken ni Jairo. “Saanmon a ringgoren ti Maestro.”
42008050	Ngem nangngeg daytoy ni Jesus ket kinunana ken ni Jairo, “Dika agdanag. Papigsaem ketdi ti pammatim ket umimbagto ti anakmo.”
42008051	Idi dumteng ni Jesus iti balay, awan pinastrekna no di laeng da Pedro, Juan, Santiago ken dagiti nagannak iti ubing.
42008052	Amin nga adda sadiay sangsangitan ken dungdung-awanda ti ubing. “Dikay agsangsangit,” kinuna ni Jesus. “Saan a natay ti ubing—matmaturog laeng!”
42008053	Linalaisda ni Jesus, ta ammoda a natayen ti ubing.
42008054	Ngem iniggaman ni Jesus ti ima ti ubing. “Anak, bumangonka,” kinuna ni Jesus.
42008055	Nagungar ti ubing ket timmakder a dagus. Imbilin ni Jesus nga ikkanda iti kanenna.
42008056	Nasdaaw dagiti nagannak, ngem imbilin ni Jesus kadakuada nga awan pangibagbagaanda iti napasamak.
42009001	Inayaban ni Jesus dagiti sangapulo ket dua nga adalan ket intedna kadakuada ti pannakabalin ken turay a mangpaksiat kadagiti amin a demonio ken mangpaimbag kadagiti masakit.
42009002	Kalpasanna, imbaonna ida a mangikasaba iti Pagarian ti Dios ken mangpaimbag kadagiti masakit.
42009003	Kinunana kadakuada, “Dikayo mangitugtugot iti uray ania, sarukod man wenno bay-on, kanen man wenno kuarta, uray pay pagsukatanyo.
42009004	No adda mangawat kadakayo, agdaguskayo iti dayta a balay inggana a pumanawkay iti dayta nga ili.
42009005	No didakay awaten, panawanyo dayta nga ili ket pampagenyo ti tapok iti sakayo a kas pakaballaaganda.”
42009006	Pimmanaw dagiti adalan ket sinursorda ti amin a barrio. Inkaskasabada ti Naimbag a Damag, ken nangag-agasda kadagiti masakit iti amin a lugar.
42009007	Nadamag ni Herodes nga agturay iti Galilea dagiti amin a mapaspasamak ket napalalo ti pannakariribukna gapu ta adda sumagmamano a tattao nga agkunkuna a nagungar ni Juan a Mammuniag.
42009008	Kuna met dagiti dadduma a nagparang ni Elias. Adda pay nagkuna a nagungar ti maysa kadagiti immun-una a profeta.
42009009	“Pinaputolak ni Juan,” kinuna ni Herodes, “ngem siasino daytoy a tao a madamdamagko?” Manipud idin, tinarigagayanna a makita ni Jesus.
42009010	Nagsubli dagiti apostoles ket sinaritada ken ni Jesus ti amin nga inaramidda. Inkuyogna ida a napan iti ili a managan Betsaida.
42009011	Nadamag daytoy dagiti tattao ket simmurotda kenkuana. Inawatna ida ket inkasabana kadakuada ti Pagarian ti Dios. Pinaimbagna dagiti masapul a maagasan.
42009012	Mumalemen idi napan kenkuana dagiti sangapulo ket dua nga adalan. “Pagawidemon dagiti tattao,” kinunada, “tapno mapanda kadagiti kabangibang nga il-ili ken barbarrio ket agbirokda iti kanen ken pagdagusanda, ta adayotayo kadagiti balbalay.”
42009013	“Ikkanyo ketdi ida iti kanenda!” insungbat ni Jesus. “Lima a tinapay ken dua nga ikan laeng ti adda kadakami,” kinunada. “Kayatmo kadi nga inkam gumatang iti ipakan kadakuada amin?”
42009014	(Aglimaribu ti bilang dagiti lallaki sadiay.) “Pagtugawenyo a magrupo-grupo dagiti tattao; saglilimapulo iti tunggal grupo,” imbilin ni Jesus kadagiti adalan.
42009015	Nagtungpal dagiti adalan ket pinagtugawda dagiti amin a tattao.
42009016	Innala ni Jesus dagiti lima a tinapay ken dua nga ikan. Timmangad sadi langit sa nagyaman iti Dios. Pinispisina dagiti tinapay ket intedna kadagiti adalan tapno ibunongda kadagiti tattao.
42009017	Nanganda amin ket nabsogda. Inurnong dagiti adalan dagiti natda ket napno ti sangapulo ket dua a basket a nagikabilanda.
42009018	Iti maysa nga aldaw, idi agkarkararag a maymaysa ni Jesus, immasideg kenkuana dagiti adalan. “Siasinoak kano iti panagkuna dagiti tattao?” sinaludsodna kadakuada.
42009019	“Adda agkuna a sika ni Juan a Mammuniag,” insungbatda. “Adda met agkuna a sika ni Elias. Adda pay agkuna a nagungar ti maysa kadagiti immun-una a profeta.”
42009020	“Ket dakayo,” sinaludsodna kadakuada, “siasinoak iti panagkunayo?” “Sika ti Cristo ti Dios,” insungbat ni Pedro.
42009021	Siiinget ni Jesus a nangbilin kadakuada nga awan pangibagbagaanda iti daytoy.
42009022	Kinunana pay: “Masapul nga agsagabanto iti napalalo ti Anak ti Tao ken laksiden dagiti panglakayen, dagiti panguloen a papadi ken dagiti mamaestro iti Linteg. Mapapatayto, ngem mapagungarto iti maikatlo nga aldaw.”
42009023	Ket kinunana kadakuada amin: “Ti agtarigagay a sumurot kaniak, masapul a tallikudanna ti bagina, ibaklayna ti krusna iti inaldaw, ket surotennak.
42009024	Ta ti tao a mangisalakan iti biagna, mapukawnanto. Ngem ti makapukaw iti biagna gapu kaniak, maisalakannanto.
42009025	Adda aya magunggona ti tao no matagikuana ti entero a lubong ngem mapukaw wenno madadael met ti biagna? Awan!
42009026	Ti mangibain kaniak ken iti pannursurok, ibainto met ti Anak ti Tao inton umay iti bukodna a dayag, iti dayag ti Ama ken dagiti nasantoan nga angheles.
42009027	Laglagipenyo daytoy: Adda sumagmamano kadakayo ditoy a dinto matay agingga iti makitada ti Pagarian ti Dios.”
42009028	Agarup maysa a lawas kalpasan ti panangisao ni Jesus kadagitoy, inkuyogna da Pedro, Juan ken Santiago ket simmang-atda iti bantay tapno agkararag.
42009029	Idi agkarkararag, nagbalbaliw ti langana ket makasisirap ti pudaw dagiti pagan-anayna.
42009030	Pagammoan, adda dua a lallaki a makisasao kenkuana—da Moises ken Elias.
42009031	Nagparangda iti nailangitan a dayag. Kasarsaritada ni Jesus maipapan iti asidegen a panangtungpalna iti panggep ti Dios babaen iti ipapatayna idiay Jerusalem.
42009032	Nargaan idi ti turog ni Pedro ken dagiti kaduana, ngem idi makariingda, nakitada ti dayag ni Jesus ken dagiti dua a lallaki nga agtatakder iti abayna.
42009033	Bayat ti ipapanaw dagiti dua iti yan ni Jesus, kinuna ni Pedro kenkuana: “Apo, nagsayaaten ti kaaddatayo ditoy! Mangaramidkam iti tallo a kalapaw: maysa para kenka, maysa para ken ni Moises, ket ti maysa para ken ni Elias.” (Dina ammo idi ti sasawenna.)
42009034	Madama pay la nga agsasao idi agparang ti maysa nga ulep a nanglinong kadakuada ket nagbuteng dagiti adalan idi kumotan ida ti ulep.
42009035	Adda timek a naggapu iti ulep a nagkuna: “Daytoy ti Anakko, ti pinilik. Isu ti denggenyo.”
42009036	Idi agpukawen ti timek, ni laengen Jesus ti adda. Nagulimek dagiti adalan ket awan nangibagbagaanda idi iti aniaman a nakitada.
42009037	Iti sumaruno nga aldaw, simmalogda iti bantay. Adu a tattao ti simmabat ken Jesus.
42009038	Pagammoan, maysa kadakuada ti nagpukkaw. “Maestro,” impakpakaasina, “kitaem kadi daytoy barok, ti kakaisuna nga anakko.
42009039	No luganan ti dakes nga espiritu, pagikkisenna a kellaat, pagkissiwenna ket paglabutabenna ti ngiwatna. Parigatenna unay ket dina kayat a panawan.
42009040	Dinawatko kadagiti adalam a paksiatenda koma, ngem dida nabalinan.”
42009041	“Tattao a managdakdakes ken awanan pammati!” kinuna ni Jesus. “Kasano pay kabayag ti kaaddak iti dennayo? Kasano pay kabayag ti panagan-anusko kadakayo?” Ket kinunana iti ama ti ubing, “Yegmo ditoy ti anakmo.”
42009042	Idi umas-asideg ti ubing, imbalat ti demonio ket pinagkissiwna. Ngem inungtan ni Jesus ti dakes nga espiritu, pinaimbagna ti ubing sana inyawat ken ni amana.
42009043	Nagsiddaaw dagiti amin a tattao iti naindaklan a pannakabalin ti Dios. Masmasdaaw pay laeng dagiti tattao iti amin nga inaramid ni Jesus, idi kunana kadagiti adalanna,
42009044	“Diyo liplipatan daytoy ibagak kadakayo: Dandanin mayawat ti Anak ti Tao iti pannakabalin dagiti tattao.”
42009045	Ngem dida ammo ti kaipapanan ti sinaona ta nailimed kadakuada tapno dida maawatan. Nagbutengda nga agsaludsod kenkuana maipapan iti daytoy.
42009046	Adda rimsua a panagsusuppiat kadagiti adalan no siasino kadakuada ti kangrunaan.
42009047	Ammo ni Jesus ti pampanunotenda, isut’ gapuna a nangala iti maysa nga ubing, ket pinagtakderna iti abayna
42009048	sana kinuna kadakuada, “Ti umawat iti daytoy nga ubing gapu kaniak, siak ti awatenna. Ket ti umawat kaniak, awatenna met ti nangibaon kaniak. Ta ti kanunumoan kadakay amin, isu ti kangrunaan.”
42009049	“Apo,” impulong ni Juan, “nakitami ti maysa a tao a mangpakpaksiat kadagiti demonio babaen iti naganmo. Pinaritanmi gapu ta ditayo met kadua.”
42009050	“Saanyo a paritan,” kinuna ni Jesus kenkuana ken kadagiti dadduma nga adalan, “ta kaduayo ti saan a bumusor kadakayo.”
42009051	Idi umasidegen ti aldaw a pannakayuli ni Jesus sadi langit, inkeddengna ti mapan idiay Jerusalem.
42009052	Pinaunana ti sumagmamano a tattao. Napanda iti maysa a barrio idiay Samaria tapno isaganada ti amin para kenkuana.
42009053	Ngem saan nga inawat dagiti tattao sadiay, ta nalawag a mapan ni Jesus idiay Jerusalem.
42009054	Idi makita daytoy da Santiago ken Juan nga adalanna, kinunada, “Apo, kayatmo nga awaganmi a bumaba ti apuy sadi langit tapno uramenna ida?”
42009055	Sinango ni Jesus dagiti adalan sana binabalaw ida.
42009056	Kalpasanna, napan ni Jesus ken dagiti adalanna iti sabali a barrio.
42009057	Idi addada iti dalanda, immasideg ti maysa a lalaki ket kinunana ken ni Jesus, “Sumurotak kenka, uray sadino ti papanam.”
42009058	“Adda rukib dagiti musang, ken adda umok dagiti tumatayab, ngem awan pagiddaan ken paginanaan ti Anak ti Tao,” insungbat ni Jesus.
42009059	Kinunana iti sabali a lalaki, “Surotennak.” Ngem kinuna ti lalaki, “Apo, innak man pay ipumpon ni amak.”
42009060	Kinuna ni Jesus kenkuana, “Bay-am dagiti natay a mangipumpon kadagiti minatayda. Inka ketdi ikasaba ti Pagarian ti Dios.”
42009061	Adda manen sabali a nagkuna ken ni Jesus, “Sumurotak kenka, Apo, ngem innak kadi pay agpakada iti familiak.”
42009062	Kinuna ni Jesus kenkuana, “Ti mangrugi nga agarado sa taliaw a taliaw, saan a maikari iti Pagarian ti Dios.”
42010001	Kalpasan daytoy, pimmili ni Jesus iti pitopulo ket dua pay a lallaki. Imbaonna ida a sagdudua tapno umun-unada a mapan iti tunggal ili ken lugar a papanannanto.
42010002	Kinunana kadakuada, “Adu ti anien, ngem bassit ti agani. Agdawatkayo ngarud iti akinkukua iti maani tapno mangibaon kadagiti agani.
42010003	Inkayon! Ibaonkayo a kas urbon ti karnero iti ayan ti arban dagiti lobo.
42010004	Dikayo mangitugtugot iti supot, bay-on wenno sapatos. Dikay agsardeng iti dalan a kumablaaw iti siasinoman.
42010005	No sumrekkay iti maysa a balay, umuna a kunayo: ‘Adda koma kappia iti daytoy a balay.’
42010006	No iti dayta a balay adda tao a managayat iti kappia, agbatinto kenkuana ti inkablaawyo. No awan, ibabawiyo ti inkablaawyo.
42010007	Agdaguskay iti dayta a balay, ket kanen ken inumenyo ti idasarda kadakayo ta rumbeng a matangdanan ti agtrabaho. Dikay agalis-alis iti pagdagusanyo.
42010008	No sumrekkay iti maysa nga ili ket awatendakayo, kanenyo ti maidasar kadakayo.
42010009	Paimbagenyo dagiti masakit iti dayta nga ili ket kunayo kadagiti tattao sadiay, ‘Asidegen kadakayo ti Pagarian ti Dios.’
42010010	Ngem no sumrekkay iti maysa nga ili ket didakay awaten, mapankayo kadagiti kalkalsada ket kunayo:
42010011	‘Uray ti tapok ti iliyo a kumpet kadagiti sakami, punasenmi a maibusor kadakayo. Nupay kasta, laglagipenyo nga asidegen kadakayo ti Pagarian ti Dios!’
42010012	Ibagak kadakayo nga inton Aldaw ti Panangukom, dakdakkelto ti asi ti Dios iti Sodoma ngem iti dayta nga ili!”
42010013	“Asikanto pay, Corazin! Asikanto met, Betsaida! No naaramid koma idiay Tiro ken Sidon dagiti milagro a naaramid kadakayo, nabayag koman nga impakita dagiti tattao sadiay ti panagbabawida kadagiti basbasolda babaen iti panagtugawda a sikakawes iti nakersang a lupot ken panangiwarakiwakda iti dapu kadagiti bagbagida.
42010014	Inton Aldaw a Panangukom, dakdakkelto ti asi ti Dios iti Tiro ken Sidon ngem kadakayo.
42010015	Ket sika, Capernaum, kayatmo kadi a maitan-okkanto sadi langit? Saan! Maitappuakkanto idiay Hades.”
42010016	Kinuna ni Jesus kadagiti adalanna, “Ti siasinoman a dumngeg kadakayo, siak ti denggenna. Ngem ti saan nga umawat kadakayo, siak ti saanna nga awaten. Ket ti saan nga umawat kaniak, ti nangibaon kaniak ti saanna nga awaten.”
42010017	Siraragsak a nagsubli dagiti pitopulo ket dua. “Apo,” kinunada, “uray dagiti demonio nagtulnogda kadakami idi bilinenmi ida iti naganmo!”
42010018	Insungbat ni Jesus, “Nakitak ni Satanas a natnag a kas kimat manipud langit.
42010019	Denggenyo: Inikkankayo iti pannakabalin a mangbaddek kadagiti uleg ken manggagama ken mangparmek iti bileg ti Kabusor. Awanto ti pakaan-anoanyo.
42010020	Ngem saankayo koma nga agragsak gapu ta agtulnog dagiti dakes nga espiritu kadakayo. Agragsakkayo ketdi ta naisurat dagiti nagnaganyo sadi langit.”
42010021	Iti dayta met laeng nga oras, napno ni Jesus iti rag-o babaen ti Espiritu Santo. Kinuna ni Jesus, “Agyamanak kenka, Ama, sika nga Apo ti langit ken daga, ta impakaammom kadagiti awan adalna ti inlimedmo kadagiti mamasirib ken kadagiti nasaririt. Wen, Ama, ta kasta ti nagayatam a maaramid.
42010022	“Intalek kaniak ni Amak dagiti amin. Awan makaam-ammo iti Anak no di laeng ti Ama. Awan met makaam-ammo iti Ama no di laeng ti Anak ken dagiti kayat ti Anak a pangipakaammoan.”
42010023	Simmango ni Jesus kadagiti adalan ket kinunana a sililimed, “Nagasatkayo gapu kadagiti makitkitayo ita!
42010024	Ibagak kadakayo nga adu a profeta ken ari ti nagtarigagay a kumita kadagiti makitayo, ken dumngeg kadagiti mangngegyo. Ngem dida nakita wenno nangngeg.”
42010025	Timmakder ti maysa a maestro iti Linteg tapno suotenna ni Jesus. “Maestro,” sinaludsodna, “ania ti masapul nga aramidek tapno magun-odko ti biag nga agnanayon?”
42010026	“Ania ti nailanad iti linteg?” kinuna ni Jesus. “Ania ti panagawatmo?”
42010027	“‘Ayatem ti Apo a Diosmo iti amin a pusom, iti amin a kararuam, iti amin a pigsam ken iti amin a panunotmo,’ ken ‘Ayatem ti kaarrubam a kas iti bagim,’” insungbat ti maestro iti Linteg.
42010028	“Husto ti insungbatmo,” kinuna ni Jesus. “Aramidem daytoy ket agbiagkanto.”
42010029	Ngem kayat ti maestro nga ikalintegan ti bagina, isut’ gapuna a nagsaludsod manen ken ni Jesus, “Siasino ti kaarrubak?”
42010030	Simmungbat ni Jesus: “Adda maysa a tao a naggapu idiay Jerusalem ket sumalsalog a mapan idiay Jerico. Sinaneb dagiti tulisan, innalada amin nga adda kenkuana agraman badona, kinabkabilda sada pinanawan a dandanin matay.
42010031	Nairana met a sumalsalog sadiay ti maysa a padi. Idi makitana daydi lalaki, linisianna ket intuloyna ti nagna.
42010032	Simmalog met sadiay ti maysa a Levita. Inasitganna ti lalaki ket kinitana. Linisianna ket intuloyna ti nagna.
42010033	“Ngem limmabas met sadiay ti maysa a Samaritano nga agbibiahe. Idi makitana ti lalaki, naasian kenkuana.
42010034	Inasitganna ket sinapsapoanna dagiti sugatna iti lana ken arak sana binedbedan ida. Insakayna iti bukodna nga animal ket impanna iti maysa a pagdagdagusan a nangtaripatoanna kenkuana.
42010035	“Kabigatanna, nangala iti dua a pirak ket intedna iti agpadpadagus. ‘Taripatoem,’ kinunana kenkuana, ‘ket inton agsubliak, bayadakto amin a nagastom.’”
42010036	Kinuna ngarud ni Jesus, “Iti panagkunam, siasino kadagiti tallo ti pudno a kaarruba daydi tao a sinaneb dagiti tulisan?”
42010037	“Daydi nangngaasi kenkuana,” insungbat ti maestro iti Linteg. Kinuna ni Jesus, “Inka ngarud ket kasta met ti aramidem.”
42010038	Bayat ti panagdaliasat ni Jesus ken dagiti adalanna, dimtengda iti maysa a barrio. Sadiay, adda maysa a babai nga agnagan Marta a nangsangaili kenkuana iti balayna.
42010039	Adda kabsatna nga agnagan Maria a nagtugaw iti sakaanan ti Apo ket nagdengngeg iti pannursurona.
42010040	Gapu ta maringgoran ni Marta iti panagsaganana, napan ken ni Jesus. “Apo,” kinunana, “awan kadi aniamanna kenka a baybay-annak ni kabsatko ket sisiak ti agsagsagana? Ibagam man kenkuana ta tulongannak!”
42010041	Insungbat ti Apo, “Marta, Marta, adu la amin a pakaringgoram.
42010042	Ngem maysa laeng ti masapul. Pinili ni Maria ti kasayaatan ket saanto a maikkat kenkuana.”
42011001	Iti maysa nga aldaw, agkarkararag ni Jesus iti maysa a lugar. Idi malpasen, kinuna ti maysa kadagiti adalanna, “Apo, isuronakami man nga agkararag, kas iti panangisuro ni Juan kadagiti adalanna.”
42011002	Kinuna ni Jesus kadakuada, “No agkararagkayo, kastoy ti kunayo: ‘Amami, Madaydayaw koma ti nasantoan a naganmo; Umay koma ti Pagariam.
42011003	Itedmo kadakami ti taraon a masapulmi iti inaldaw.
42011004	Pakawanennakami kadagiti basbasolmi, Ta pakawanenmi met dagiti amin a nakabasol kadakami. Dinakam iturong iti nakaro a pakasuotan.’”
42011005	Kinuna pay ni Jesus kadagiti adalanna: “Kas pangarigan, iti tengnga ti rabii, mapan ti maysa kadakayo iti balay ti maysa a gayyemna ket kunana, ‘Gayyem, pabulodannak man iti tallo a tinapay.
42011006	Dimmagas ngamin ti maysa a gayyemko iti panagbiahena ket awan a pulos ti ipakanko kenkuana.’
42011007	“Kas pangarigan ta isungbat ti adda iti balay, ‘Dinak ringringgoren! Nairikepen ti ridaw ket nakaiddakamin kadagiti annakko. Diak mabalinen ti bumangon a mangted kenka iti uray ania.’
42011008	“Ibagak kadakayo, numan pay aggayyemkayo, saanto a bumangon a mangted kenka iti tinapay. Ngem gapu ta dimo isardeng ti agdawat, bumangonto a mangted kenka iti amin a masapulmo.
42011009	“Ibagak ngarud kadakayo: Agdawatkayo ket maikkankayto. Agsapulkayo ket makabirokkayto. Agtugtogkayo ket mailukatto kadakayo ti ruangan.
42011010	Ta ti amin nga agdawat, maikkan. Ti agsapul, makabirok. Ti agtugtog, mailukatto kenkuana ti ruangan.
42011011	“Siasino kadakayo nga amma ti mangted iti uleg iti anakna no dumawat iti ikan?
42011012	Wenno ikkanna aya iti manggagama no dumawat iti itlog?
42011013	No dakayo, idinto a dakeskayo, ammoyo ti mangted iti naimbag kadagiti annakyo, dinto ket ad-addan ti pannangted ti Ama sadi langit iti Espiritu Santo kadagiti agdawat kenkuana!”
42011014	Pakpaksiaten idi ni Jesus ti maysa nga umel a demonio manipud iti maysa a lalaki. Idi napaksiaten ti demonio, makasaon daydi tao. Nasdaaw dagiti tattao,
42011015	ngem kinuna ti dadduma kadakuada, “Ni Beelzebub a pangulo dagiti demonio ti mangmangted kenkuana iti pannakabalin a mamaksiat kadagiti demonio.”
42011016	Kayat met dagiti dadduma a suoten ni Jesus. Dinawatda ngarud kenkuana a mangiparang iti milagro a pakakitaan iti yaanamong ti Dios kenkuana.
42011017	Ngem ammo ni Jesus ti pampanunotenda ket kinunana kadakuada, “Saan nga agbayag ti pagarian a nabingaybingay ken agbibinnusor dagiti tattaona. Kasta met a mawarawara ti familia no agbibinnusor dagiti kamkamengna.
42011018	Ngarud, no agbibinnusor dagiti pasurot ni Satanas, kasano ti panagpaut ti pagarianna? Kunayo a paksiatek dagiti demonio babaen iti tulong ni Beelzebub a mangted kaniak iti pannakabalin nga agaramid iti kasta.
42011019	No kasta ti panangpaksiatko kadagiti demonio, kasano met ti panangpaksiat kadakuada dagiti pasurotyo? Isuda met laeng ti mangpaneknek nga agbiddutkayo!
42011020	Ngem siak, paksiatek dagiti demonio babaen iti pannakabalin ti Dios. Daytoy ti mangipaneknek a dimtengen kadakayo ti Pagarian ti Dios.
42011021	“No bantayan ti napigsa a lalaki ti balayna ket sisasagana ti amin nga armasna, saan a maan-ano dagiti sanikuana.
42011022	Ngem no rauten ken parmeken ti napigpigsa a lalaki, agawenna amin ti armas a nagtaltalkan ti akimbalay. Kalpasanna, bingbingayenna dagiti tinakawna.
42011023	“Ti saan a makikadua kaniak, busorennak. Ti saan a tumulong kaniak nga agurnong, agiwara.”
42011024	“No rummuar ti dakes nga espiritu iti maysa a tao, mapan agsursor kadagiti luglugar a namaga nga agsapul iti paginanaanna. No awan masapulanna, kunana iti nakemna, ‘Agsubliak iti balayko.’
42011025	Agsubli ngarud ket masarakanna ti balay a nadalus ken naurnos.
42011026	Rummuar ket mangisangpet iti pito nga espiritu a dakdakes pay ngem isu. Kaduana ida nga agnaed sadiay. Iti kasta, dakdakes ti maud-udi a kasasaad dayta a tao ngem ti immuna.”
42011027	Idi nasaon ni Jesus daytoy, nagpukkaw ti maysa a babai a naitallaong sadiay. “Naggasat ketdin ti ina a nangipasngay ken nangtagibi kenka!” kinunana.
42011028	“Wen, ngem nagasgasat pay dagiti dumngeg ken mangtungpal iti sao ti Dios!” insungbat ni Jesus.
42011029	Idi umad-adu dagiti tattao a nangaribungbong ken ni Jesus, intuloyna ti nagsao: “Nagdakesen aya dagiti tattao kadagitoy nga aldaw! Agdawatda iti milagro ngem awanto ti maited kadakuada malaksid ti milagro ni Jonas.
42011030	Kas iti panagbalin ni profeta Jonas a pagilasinan dagiti taga-Nineve, kasta met nga agbalinto ti Anak ti Tao a pagilasinan dagiti tattao kadagitoy a panawen.
42011031	“Inton Aldaw ti Panangukom, tumakderto ti Reyna iti Abagatan a mangidarum kadagiti tattao iti daytoy a kaputotan agsipud ta nagdaliasat manipud iti pagilianna tapno umayna denggen ti nainsiriban a pannursuro ni Solomon. Ibagak kadakayo, adda ditoy ti maysa a natantan-ok ngem ni Solomon.
42011032	Inton Aldaw ti Panangukom, tumakderto dagiti taga-Nineve a mangidarum kadakayo, ta nagbabawida kadagiti basbasolda idi nangngegda ti panangaskasaba ni Jonas. Adda ditoy, ibagak kadakayo, ti maysa a natantan-ok ngem ni Jonas!”
42011033	“Awan manggangat iti pagsilawan sana ilinged wenno kaluban. Iparabawna ketdi iti nairanta a pagsaadanna tapno makita dagiti tattao ti lawagna apaman a sumrekda iti balay.
42011034	“Dagiti matam ti pannakasilaw ti bagim. No nasalun-at dagiti matam, nalawag ti entero a bagim. Ngem no saan a nasalun-at dagiti matam, nasipnget ti entero a bagim.
42011035	Agannadka ngarud tapno ti silaw nga adda kenka saan a kinasipnget.
42011036	Isut’ gapuna a no nalawag ti entero a bagim, ket awan ti pasetna a nasipnget, pasigto a nalawag a kasla silsilnagannaka ti maysa a naraniag a silaw.”
42011037	Kalpasan ti panagsao ni Jesus, inawis ti maysa a Fariseo a makipangan kenkuana. Napan ni Jesus ket simmango iti panganan.
42011038	Nasdaaw ti Fariseo idi makitana a saan a nagbuggo ni Jesus sakbay ti pannanganna.
42011039	Ngem kinuna ti Apo kenkuana, “Dakayo a Fariseo, dalusanyo ti ruar ti tasa ken pinggan, ngem napno ti unegyo iti ranggas ken kinadakes.
42011040	Maagkayo! Ti Dios a nangaramid iti akinruar, saanna aya nga inaramid met ti akin-uneg?
42011041	Itedyo ketdi kadagiti napanglaw ti nagyan kadagiti tasa ken pingganyo, ket nadalusto aminen a banag kadakayo iti imatang ti linteg.
42011042	“Asikayo pay a Fariseo! Agpayso nga itedyo iti Dios ti apagkapullo ti apityo a menta, ruda ken dadduma pay a natnateng. Ngem diyo met ikaskaso ti kinalinteg ken panagayat iti Dios. Dagitoy ti rebbengyo a tungpalen ket diyo liwayan dagiti dadduma.
42011043	“Asikayo pay a Fariseo! Pagay-ayatyo dagiti kangrunaan a pagtugawan kadagiti sinagoga ken makablaawan iti publiko.
42011044	Asikayo pay! Mayarigkayo kadagiti tantanem nga awan markana a badbaddeken dagiti tattao ta dida ammo a tanem.”
42011045	“Maestro,” kinuna kenkuana ti maysa a maestro iti Linteg, “insulto met kadakami ti kasta a panagsaom!”
42011046	“Asikayo pay a mamaestro iti Linteg!” insungbat ni Jesus. “Ipabaklayyo kadagiti tattao dagiti nadagsen nga awit, ngem dikay met aggunay a tumulong kadakuada.
42011047	Asikayo pay! Ta yaramidanyo kadagiti napipintas a tantanem dagiti profeta a pinapatay dagidi ammayo.
42011048	Kinaagpaysona, ipakitayo nga anamonganyo ti inaramid dagidi kapuonanyo: pinapatayda dagiti profeta sayo yaramidan ida iti tanemda.
42011049	“Daytoy ti gapuna a kinuna ti Sirib ti Dios, ‘Mangibaonakto kadakuada kadagiti profeta ken apostoles. Patayendanto ti sumagmamano kadakuada, ket idadanesdanto dagiti dadduma.’
42011050	“Iti kasta, madusanto dagiti tattao iti daytoy a kaputotan gapu iti pannakapapatay dagiti amin a profeta, manipud pannakaparsua ti lubong.
42011051	Nangrugi iti pannakapapatay ni Abel agingga iti pannakapapatay ni Zacarias iti nagbaetan ti altar ken ti Nasantoan a Disso. Wen, ibagak kadakayo, madusanto dagiti tattao iti daytoy a kaputotan gapu amin kadagitoy a pammapatay.
42011052	“Asikayo pay a mamaestro iti Linteg! Inlemmengyo ti tulbek a manglukat iti ruangan ti balay ti sirib. Madikayo a sumrek ket paritanyo pay dagiti agpanggep a sumrek!”
42011053	Bayat ti ipapanaw ni Jesus iti balay, napalalo ti panangbabalaw kenkuana dagiti Fariseo ken mamaestro iti Linteg. Adu ti sinaludsodda kenkuana ta
42011054	kayatda la nga adda maisaona a pangtiliwanda kenkuana.
42012001	Agaaribungbong dagiti rinibribu a tattao ket urayda la agbibinnaddeken. Immuna a kinasao ni Jesus dagiti adalanna. Kinunana “Annadanyo ti lebadura dagiti Fariseo, kayatko a sawen, ti panaginsisingpetda.
42012002	Awan ti nailemmeng a dinto maiparangarang, ket awan met ti palimed a dinto mailatak.
42012003	Iti kasta, ti aniaman a nasaoyo iti kasipngetan, mangngegto iti lawag. Ket amin nga inyarasaasyo kadagiti siririkep a siled, maipukkawto manipud iti tuktok dagiti balbalay.”
42012004	“Ibagak kadakayo, gagayyemko: Dikay agbuteng kadagiti mangpapatay iti bagi ngem awanen ti dakdakes a mabalinda nga aramiden.
42012005	Ipakaammok kadakayo ti rumbeng a pagbutngan: Agbutengkayo iti Dios nga adda pannakabalinna a mangitappuak iti bagi idiay infierno kalpasan ti panangpapatayna. Wen, patiendak, isu ti pagbutnganyo!
42012006	“Saan aya a malako iti dua a sentimo ti lima a sallapingaw? Nupay kasta, saan a malipatan ti Dios ti uray maysa laeng a sallapingaw.
42012007	Uray dagiti buokyo, nabilangda amin. Isut’ gapuna a dikay agbuteng ta napatpategkayo nga adayo ngem ti adu a sallapingaw.”
42012008	“Ibagak kadakayo: Ti mangipakaammo kadagiti tattao iti pannakikaduana kaniak, kastanto met ti aramiden ti Anak ti Tao iti imatang dagiti angheles ti Dios.
42012009	Ngem ti mangilibak kadagiti tattao iti pannakikaduana kaniak, ilibakto met ti Anak ti Tao kadagiti angheles ti Dios.
42012010	“Mapakawanto ti siasinoman nga agsao iti maibusor iti Anak ti Tao. Ngem dinto mapakawan ti agsao iti maibusor iti Espiritu Santo.
42012011	“No ipandakayo kadagiti sinagoga a pakausiganyo wenno isaklangdakayo kadagiti gobernador wenno agtuturay, diyonto pakadanagan ti panangsalaknibyo kadagiti bagbagiyo wenno anianto ti sawenyo.
42012012	Ta iti dayta nga oras, isuronakayto ti Espiritu Santo iti tumutop a sawenyo.”
42012013	Adda maysa a lalaki a naitallaong sadiay. “Maestro,” kinunana ken ni Jesus, “ibagam man iti kabsatko a lalaki a bingayenna ti sanikua a tinawidmi iti daydi amami.”
42012014	“Gayyem,” insungbat ni Jesus, “siasino aya ti nangted kaniak iti kalintegan a mangeddeng wenno mangbingay iti tawidyo nga agkabsat?”
42012015	Intuloyna a kinuna kadakuada amin: “Kitaenyo ket agannadkay iti amin a kita ti kinaagum. Ta ti pudno a biag ti tao saan a maibatay iti sanikua, uray no kasano ti kinabaknangna.”
42012016	Sinaritana kadakuada daytoy a pangngarig, “Adda idi baknang a nawadwad ti apitna.
42012017	Kinunana iti bagina: ‘Ania ngata ti aramidek? Awan umanay a pagipempenak iti apitko.
42012018	A, ammokon! Daytoy ti aramidek: Rakrakekto dagiti sarusarko, ket mangbangonakto kadagiti daddadakkel a pagipempenan iti apitko ken dadduma a sanikuak.
42012019	Ket kunakto iti bagik: ‘Naggasatkan, bagi, ta adda amin a masapulmo iti adu a tawen. Aginanaka, manganka, uminumka, ket agragsakka.’
42012020	Ngem kinuna ti Dios kenkuana: ‘Maag! Ita met la a rabii, matayka. Ket amin dagitoy nga urnongmo, siasinonto ti agtagikua?’”
42012021	Ket inggibus ni Jesus, “Kastanto ti pagbanagan dagiti agurnong iti adu a sanikua nga agpaay kadakuada, ngem napanglawda iti imatang ti Dios.”
42012022	Kinuna ni Jesus kadagiti adalanna, “Daytoy ti gapuna nga ibagak kadakayo a diyo pakadanagan ti taraon a pagbiagyo wenno ti lupot a pagkawesyo.
42012023	Napatpateg nga adayo ti biag ngem ti taraon, ket napatpateg met ti bagi ngem ti lupot.
42012024	Kitaenyo dagiti wak. Dida agmula wenno agani. Awan kamalig wenno sarusarda. Nupay kasta, taraonan ida ti Dios. Napatpategkayo nga adayo ngem dagiti tumatayab!
42012025	“Siasino kadakayo ti makapaatiddog iti biagna babaen iti panagdandanagna?
42012026	No diyo maaramid ti uray kasta a bassit a banag, apay a maringgorankayo kadagiti dadduma?
42012027	Kitaenyo ti panagdakkel dagiti lirio. Dida agtrabaho wenno agabel. Ngem ibagak kadakayo a ni Solomon, uray no kasano ti kinabaknangna, awan kawesna a kas kapintas ti uray maysa kadagitoy a sabsabong.
42012028	No kawesan ti Dios dagiti ruot iti tay-ak, ruot nga adda ita ket inton bigat maipuor, saan aya a nangnangruna a kawesannakayo? Nagbassit ketdin ti pammatiyo!
42012029	Dikayo ngarud maringgoran iti kanen ken inumenyo.
42012030	Ta dagitoy ti pakaringgoran dagiti pagano ditoy lubong. Ammo ni Amayo a masapulyo dagitoy.
42012031	Ipangpangrunayo ketdi a biroken ti Pagarianna, ket itednanto pay dagitoy kadakayo.”
42012032	“Dikay agbuteng, bassit nga arbanko! Ta pagayatan ni Amayo nga ited kadakayo ti Pagarian.
42012033	Ilakoyo ti amin a kukuayo ket ilimosyo ti paglakoanyo kadagiti napanglaw. Isaganaanyo dagiti bagbagiyo kadagiti supot a di marunot ken kadagiti di mapukaw a kinabaknang sadi langit. Ta sadiay saan a matakaw ken saan a mabuot.
42012034	Ta no sadino ti ayan ti gamengyo, adda met sadiay ti pusoyo.”
42012035	“Masapul a sisasaganakayo latta iti uray ania a mapasamak ken sigagangat dagiti pagsilawanyo
42012036	a kas kadagiti adipen a mangpaspasungad iti amongda a napan nakiboda. No sumangpet ket agtugtog, dagdagusenda nga ilukat ti ridaw.
42012037	Anian a ragsak dagiti kakasta nga adipen a siririing ken sisasagana a masangpetan ti amongda. Ibagak kadakayo, agkawesto iti pagserbi, pagtugawennanto ida iti panganan, ket serbiannanto ida.
42012038	Anian a ragsakda no masangpetanna ida a sisasagana, uray no sumangpet iti tengnga ti rabii wenno naladladaw pay.
42012039	Ammoenyo daytoy: No ammo ti ama ti familia ti oras a yaay ti mannanakaw, dina itulok a serken ti mannanakaw ti balayna.
42012040	Kasta met kadakayo, masapul a sisasaganakayo latta, ta umayto ti Anak ti Tao iti oras a diyo ipagpagarup.”
42012041	“Apo,” kinuna ni Pedro, “dakami kadi ti pangiturongam iti daytoy a pangngarig wenno inrantam nga agpaay iti amin?”
42012042	Insungbat ti Apo, “Siasino ngarud ti mapagtalkan ken masirib nga adipen? Isu ti tudingan ti amongna a mangaywan iti balayna ken mangted kadagiti dadduma nga adipen iti pannakabagida a kanen no dumteng ti pannangan.
42012043	Nagasat dayta nga adipen no masangpetan ti amongna a kasta ti ar-aramidenna!
42012044	Wen, ibagak kadakayo, isaadto ti amo daytoy nga adipen nga agaywan kadagiti amin a sanikuana.
42012045	Ngem no kuna dayta nga adipen iti bagina, ‘Mabayag pay ti isasangpet ti amongko,’ ket iruginan a kabilen dagiti padana nga adipen, lallaki man wenno babbai, sa mangan, uminum ken agbartek.
42012046	Dumtengto ti amongna iti aldaw a dina ipagpagarup ken iti oras a dina ammo. Dusaento ti amongna ket ipalak-amnanto kenkuana ti kaikarian dagiti saan a mapagtalkan.
42012047	“Ti adipen a makaammo iti kayat a paaramid ti amongna ngem di met agkuti ken agtungpal, magagaranto iti saplit.
42012048	Nalaglag-anto ti pannakasaplit ti adipen a di makaammo iti kayat a paaramid ti amongna nupay no agaramid iti pakaigapuan ti pannakadusana. “No adu ti naited iti tao, adunto met ti manamnama nga aggapu kenkuana. Ngem no ad-adu ti maited iti tao, ad-adunto met ti manamnama nga aggapu kenkuana.”
42012049	“Immayak a mangyeg iti pannusa ti Dios kadagiti tattao, ket kayatko a mangrugi koman ti pannakadusada a kasla apuy a mangur-uram kadakuada.
42012050	Adda buniag a masapul nga awatek, ket anian a dukotko agingga a di matungpal.
42012051	“Ipagarupyo aya nga immayak mangyeg iti kappia ditoy lubong? Ibagak kadakayo a panagsisina ti inyegko, saan a kappia.
42012052	Manipud ita, mabingbingay ti maysa a familia a lima ti kamkamengna. Kontraen dagiti tallo ti dua, ket kontraen dagiti dua ti tallo.
42012053	Ti ama kontraenna ti anakna a lalaki, ket ti anak a lalaki kontraenna ti amana. Ti ina kontraenna ti anakna a babai, ket ti anak a babai kontraenna ti inana. Ti katugangan a babai kontraenna ti manugangna a babai, ket ti manugang a babai kontraenna met ti katuganganna a babai.”
42012054	Kinuna pay ni Jesus kadagiti tattao, “No makitayo ti ulep nga agparang iti laud, dagus a kunayo nga umay ti tudo, ket kasta ti mapasamak.
42012055	No madlawyo nga aggapu ti angin iti abagatan, kunayo nga umay ti pudot; ket kasta ti maaramid.
42012056	Aginsisingpet! Maibagayo ti kasasaad ti panawen babaen ti panangkitayo iti langa ti langit ken daga, ngem apay a diyo maawatan ti kayat a sawen ti agdama a tiempo?”
42012057	“Apay a diyo panunoten ti rumbeng nga aramidenyo?
42012058	No adda mangidarum kenka ket ipannaka iti pangukoman, aramidem ti amin a kabaelam a makilinnawag kenkuana sakbay a dumatagkay iti ukom. No dika makirinnisut, pilitennaka nga agparang iti ukom a mangyawat kenka iti polis, ket maipupokkanto iti pagbaludan.
42012059	Ibagak kenka a dikanto makaruar sadiay agingga a mabayadam ti amin a multam.”
42013001	Iti dayta a tiempo, adda sumagmamano a tattao sadiay a nangibaga ken ni Jesus maipapan kadagiti taga-Galilea a pinapatay ni Pilato idi madamada nga agidatdaton iti Dios.
42013002	Kinuna kadakuada ni Jesus, “Gapu ta kasta ti pannakapapatay dagiti taga-Galilea, ipagarupyo kadi a dakdakkel ti basolda ngem dagiti dadduma a taga-Galilea?
42013003	Saan! Ibagak kadakayo a no saankayo nga agbabawi kadagiti basbasolyo, mataykayto amin a kas kadakuada.
42013004	“Ket ania met ti panangipagarupyo kadagidi sangapulo ket walo a natay a nagaburan idi narba ti torre idiay Siloe? Ipagarupyo kadi a daytoy ti mangipaneknek a dakdakesda ngem dagiti amin a tattao nga agnaed idiay Jerusalem?
42013005	Saan! Ibagak kadakayo a no saankayo nga agbabawi kadagiti basbasolyo, mataykayto amin a kas kadakuada.”
42013006	Sinarita ni Jesus daytoy a pangngarig kadakuada: “Adda idi maysa a tao nga adda mulana nga igos iti kaubasanna. Naminsan, napanna kinita no adda bungana ngem awan nasarakanna.
42013007	Kinunana ngarud iti pagay-aywanenna, ‘Kitaem, tallo a tawenen nga um-umayak ditoy nga agbirok iti bunga daytoy nga igos. Awan pay nasarakak a bungana. Pukanemon! Apay nga ibusenna ti kinataba ti daga?’
42013008	Ngem insungbat ti agay-aywan, ‘Apo, bay-am pay, uray ita la a tawenen. Kaliakto ti lawlawna sakonto abunoan.
42013009	No agbunga inton umay a tawen, nasayaat. No saan nga agbunga, papukanmonton.’”
42013010	Iti maysa nga Aldaw a Panaginana, mangisursuro ni Jesus iti uneg ti maysa a sinagoga.
42013011	Adda babai sadiay a sangapulo ket walo a tawenen a linuganan ti dakes nga espiritu. Nagbalin a kubbo ket pulos a di makatakder iti nalinteg.
42013012	Idi makita ni Jesus ti babai, inayabanna. “Naimbagankan iti sakitmo!” kinuna ni Jesus kenkuana.
42013013	Impatay ni Jesus dagiti imana. Dagus a nagtakder ti babai a sililinteg ket nagdaydayaw iti Dios.
42013014	Nakapungtot ti agturay iti sinagoga, gapu ta nangagas ni Jesus iti Aldaw a Panaginana ket kinunana kadagiti tattao, “Innem nga aldaw ti panagtrabahotayo. Ngarud, umaykayo agpaagas kadagita nga aldaw, a saan ketdi nga iti Aldaw a Panaginana!”
42013015	Ngem insungbat ti Apo kenkuana, “Dakayo nga aginsisingpet! Iti Aldaw a Panaginana, diyo aya warwaran ti baka wenno asnoyo iti nakaiparngedanda tapno inkay ipainum ida?
42013016	Sangapulo ket walo a tawenen a pinarigat ni Satanas daytoy nga anak ni Abraham. Saan aya a rumbeng nga ita nga Aldaw a Panaginana, mawayawayaan iti pannakabaludna?”
42013017	Nabainan amin a kabusor ni Jesus gapu iti insungbatna. Ngem nagragsak dagiti tattao gapu kadagiti amin a nakaskasdaaw nga inaramidna.
42013018	Sinaludsod ni Jesus, “Ania ti kayarigan ti Pagarian ti Dios? Ania ti mabalinko a pangipadaan?
42013019	Kastoy ti kayariganna: mangala ti maysa a tao iti bukel ti mostasa nga imulana iti minuyonganna. Nagtubo ket nagbalin a kayo, ket nagumokan dagiti tumatayab dagiti sangsangana.”
42013020	Sinaludsod manen ni Jesus, “Ania ti pangyarigak iti Pagarian ti Dios?
42013021	Kastoy ti kayariganna: mangala ti maysa a babai iti lebadura ket igamayna iti uppat a pulo a litro nga arina. Gapu iti lebadura, bumsog ti entero a masa.”
42013022	Iti dalanna a mapan idiay Jerusalem, nangisursuro ni Jesus kadagiti nalabasanna nga il-ili ken barbarrio.
42013023	Adda nagsaludsod kenkuana, “Apo, manmano kadi dagiti maisalakan?” Insungbat ni Jesus kadakuada,
42013024	“Aramidenyo ti kabaelanyo a sumrek iti nailet a ruangan, agsipud ta adunto ti agtarigagay a sumrek ngem didanto makastrek.
42013025	“Inton tumakderen ti ama ti familia tapno mapanna irikep ti ruangan, mabatikayto iti ruar. Uray agtugtogkayo ket kunayo, ‘Apo, ilukatmo man ti ruangan,’ isungbatnanto kadakayo, ‘Diak ammo no taga-anokayo.’
42013026	Iti kasta, kunayonto, ‘Nakipangpangan ken nakiin-inumkami kenka ket nangisursuroka idiay ilimi.’
42013027	Isungbatnanto manen, ‘Diak ammo no taga-anokayo. Umadayokayo kaniak, dakay amin a managdakdakes!’
42013028	Agsangit ken agngaretngetkayto inton makitayo nga adda da Abraham, Isaac, Jacob ken dagiti amin a profeta iti Pagarian ti Dios, idinto nga addakay iti ruar!
42013029	Umayto dagiti tattao nga aggapu iti daya ken laud, iti amianan ken abagatan, ket sumangodanto a mangan idiay Pagarian ti Dios.
42013030	“Kitaenyo, adda dagiti maudi ita nga umunanto, ket adda dagiti umuna ita a maudinto.”
42013031	Iti dayta met laeng nga aldaw, napan ken ni Jesus ti sumagmamano a Fariseo ket kinunada kenkuana, “Masapul a pumanawka ditoy ket inka iti sabali a lugar, ta kayatnaka a papatayen ni Herodes.”
42013032	“Inkay ibaga iti dayta nga aso,” insungbat ni Jesus kadakuada. “‘Ita ken inton bigat, paksiatek dagiti demonio ket mangagasak. Iti maikatlo nga aldaw, malpaskonton ti aramidko.’
42013033	Ngem ita ken inton bigat, ken iti sumaruno pay nga aldaw, masapul nga ituloyko ti magna. Saan a rumbeng a mapapatay ti maysa a profeta iti sabali a lugar no saan nga idiay Jerusalem.
42013034	“O Jerusalem, Jerusalem a mangpapatay kadagiti profeta ken mangubor kadagiti imbaon kenka ti Dios! Namin-ano a kinayatko nga ummongen dagiti annakmo, kas iti panangsallukob ti upa kadagiti piekna, ngem madikayo met!
42013035	Ita, mabaybay-an a mamimpinsan ti balayyo. Ibagak kadakayo a didakton makita agingga iti dumteng ti tiempo a kunayo: ‘Bendisionan ti Dios ti umay iti nagan ti Apo!’”
42014001	Iti maysa nga Aldaw a Panaginana, napan nangan ni Jesus iti balay ti maysa kadagiti pangulo a Fariseo, ket sinisiim dagiti tattao.
42014002	Adda lalaki nga imbal dagiti saka ken takkiagna a napan ken ni Jesus.
42014003	Sinaludsod ni Jesus kadagiti mamaestro iti Linteg ken kadagiti Fariseo, “Ipalubos kadi ti Linteg ti panangpaimbag iti masakit iti Aldaw a Panaginana?”
42014004	Ngem nagulimekda. Innala ni Jesus ti tao ket pinaimbagna sana pinagawid.
42014005	Kalpasanna, kinunana kadakuada, “No ti maysa kadakayo adda anakna wenno bakana a matnag iti bubon iti Aldaw a Panaginana, dina kadi dagusen nga aonen uray no Aldaw a Panaginana?”
42014006	Awan naisungbatda kenkuana maipapan iti daytoy.
42014007	Napaliiw ni Jesus a pilien dagiti sangaili dagiti kasayaatan a pagtugawan. Isut’ gapuna a sinaritana amin kadakuada daytoy a pangngarig:
42014008	“No adda mangawis kenka iti paboda, dimo pilien ti kasayaatan a pagtugawan, amangan no adda naawis a natantan-ok ngem sika.
42014009	Umayto kenka ti nangawis kadakayo a dua ket kunana, ‘Pangngaasim ta itedmo dayta a tugaw kenkuana.’ Mabainankanto ket kapilitan nga agtugawka iti kanumoan a pagyanan.
42014010	“Ngem no maawiska, inka ketdi agtugaw iti kanumoan a lugar tapno umayto kenka ti nangawis ket kunana, ‘Gayyem, umayka idiay nasaysayaat a pagtugawan.’ Iti kasta, maidaydayawkanto iti imatang dagiti sangaili.
42014011	Ta maipababanto ti amin a mangitan-ok iti bagina, ket maitan-okto ti amin nga agpakumbaba.”
42014012	Kinuna met ni Jesus iti nangawis kenkuana, “No yawismo ti maysa a pangaldaw wenno pangrabii, dimo awisen dagiti gagayyemmo wenno dagiti kakabsat, kakabagian wenno babaknang a kaarrubam. Ta awisendakanto met, ket iti kasta, supapakandakanto iti impaaymo kadakuada.
42014013	No agpadayaka, imbitaram dagiti napanglaw, dagiti lugpi, dagiti pilay ken dagiti bulsek.
42014014	Nagasatkanto, ta didaka masupapakan. Ngem gunggonaannakanto ti Dios inton agungar dagiti nalinteg a tattao.”
42014015	Nangngeg ti maysa kadagiti nakisango ken ni Jesus iti panganan daytoy a pangngarig. Kinunana ken ni Jesus, “Anian a ragsak dagiti sumangonto iti panganan iti Pagarian ti Dios!”
42014016	Kinuna ni Jesus kenkuana, “Adda idi maysa a tao a nangisagana iti dakkel a padaya ket adu ti inawisna.
42014017	Idi dimtengen ti oras ti padaya, binaonna ti adipenna a mangibaga kadagiti naawis, ‘Umaykayon, ta naisagana aminen.’
42014018	“Ngem nagpambarda amin. Kinuna ti maysa iti adipen, ‘Gimmatangak iti talon ket masapul nga innak kitaen. Dispensarennak laengen.’
42014019	Kinuna met ti sabali, ‘Gimmatangak iti lima nga agkasangol a baka ket innak ipadas ida. Dispensarennak laengen.’
42014020	Kinuna met ti sabali, ‘Kakaskasarko, isut’ gapuna a diak makaumay.’
42014021	“Nagawid ti adipen ket imbagana amin daytoy iti apona. “Nakapungtot ti apo. Binilinna ti adipenna, ‘Darasem ti mapan kadagiti kalkalsada ken daldalan iti ili, ket yegmo ditoy dagiti napanglaw, dagiti lugpi, dagiti bulsek ken dagiti pilay.’
42014022	“Iti saan a nabayag, kinuna ti adipen, ‘Apo, natungpal ti bilinmo ngem adu pay laeng ti pagyanan.’
42014023	“Iti kasta, kinuna manen ti apo iti adipen, ‘Inka kadagiti daldalan ken bitbit-ang, ket pilitem dagiti tattao nga umay tapno mapno ti balayko.
42014024	Ta ibagak kadakay amin nga awanto kadagiti inawisko ti makaraman iti saganak.’”
42014025	Iti naminsan, nakaad-adu a tattao ti sumursurot ken ni Jesus. Simmango ni Jesus kadakuada ket kinunana,
42014026	“Saan a makapagbalin nga adalak ti siasinoman nga umay kaniak malaksid no dakdakkel ti panagayatna kaniak ngem ti panagayatna kadagiti nagannak kenkuana, ti asawana ken dagiti annakna, dagiti kakabsatna ken uray ti bagina met laeng.
42014027	Saan met a makapagbalin nga adalak ti siasinoman a di mangbaklay iti krusna ken sumurot kaniak.
42014028	“No maysa kadakayo ti agpanggep a mangbangon iti torre, saan aya nga agtugaw nga umuna tapno panunotenna ti magastonanto, no adda makaanay a kuartana a pangleppasna?
42014029	No saan, dinanto maituloy ti torre kalpasan ti panangikabilna iti fondasion. Ang-angawento dagiti amin a makakita iti inrugina ket kunadanto,
42014030	‘Inrugina a binangon ti torre, ngem dina met maituloy!’
42014031	“No rummuar ti maysa nga ari nga addaan 10,000 a soldado ket mapanna sarangten ti sabali nga ari nga addaan 20,000 a soldado, agtugaw pay a mangpanunot no kabaelanna a sangoen ti karangetna nga ari.
42014032	No saan, mangibaon iti sumabat iti dayta nga ari no adayo pay laeng tapno dawatenna ti panagkappiada.”
42014033	Kamaudiananna, kinuna ni Jesus, “Kasta met nga awan kadakayo ti makapagbalin nga adalak no dina panawan amin nga adda kenkuana.”
42014034	“Nasayaat ti asin. Ngem no timmamnayen, saanen a mapaapgad.
42014035	Awanen ti maiserbina iti daga wenno iti pagibuntonan iti rugit ti animal ket iti kasta maibelleng. “Dumngegkayo ngarud, no adda pannakaawatyo!”
42015001	Iti maysa nga aldaw, adu nga agsingsingir iti buis ken dadduma a managbasol ti napan nagdengngeg ken ni Jesus.
42015002	Nagtanabutob dagiti Fariseo ken mamaestro iti Linteg. “Awaten daytoy a tao dagiti dakes ti pakasarsaritaanda ket kasangona pay ida a mangan!” kinunada.
42015003	Iti kasta, insarita ni Jesus kadakuada daytoy a pangngarig:
42015004	“Kas pangarigan, adda 100 a karnero ti maysa kadakayo, ket mapukaw ti maysa kadakuada, ania ti aramidenna? Panawanna dagiti 99 iti pagar-arabanda sana mapan sapulen ti napukaw agingga a mabirokanna.
42015005	No masarakannan, kasta unay ti ragsakna ket baklayenna
42015006	nga isangpet idiay balayna. Ayabanna dagiti gagayyem ken kaarrubana ket kunana kadakuada, ‘Maragsakanak unay ta nabirokak met laeng ti napukaw a karnerok! Agrambaktayo!’
42015007	“Kasta met, ibagak kadakayo a dakdakkelto ti ragsak sadi langit gapu iti maysa a managbasol nga agbabawi, ngem gapu iti 99 a di makasapul iti panagbabawi.”
42015008	Intuloy ni Jesus, “Wenno kas pangarigan, adda sangapulo a bagi ti pirak ti maysa a babai, ket no mapukawna ti maysa, ania ti aramidenna? Gangtanna ti pagsilawan, sagadanna ti balayna, ket agbirok a sipapasnek agingga a masapulanna.
42015009	Apaman a masarakanna, ayabanna dagiti gagayyem ken kaarrubana. ‘Agrambaktayo,’ kunana kadakuada, ‘ta nasapulak met laeng ti napukawko a kuarta.’
42015010	“Kasta met, ibagak kadakayo, nga agragsak dagiti angheles ti Dios gapu iti maysa a managbasol nga agbabawi.”
42015011	Sinarita pay ni Jesus daytoy: “Adda idi tao nga addaan iti dua nga annak a lallaki.
42015012	Kinuna ti inaudi iti amana, ‘Ama, itedmon ti tawidko.’ Biningay ngarud ti ama ti sanikuana kadagiti dua nga annakna.
42015013	Kalpasan ti sumagmamano nga aldaw, inlako ti inaudi ti bingayna, ket innalana ti naglakoanna sa pimmanaw. Napan iti adayo a daga ket sadiay binusbosna amin a kuartana iti nabarayuboy a panagbiag.
42015014	Idi nagastonan amin a kuartana, dimteng ti nakaro a bisin iti dayta a daga ket pulos nga awan nabatin kenkuana.
42015015	Iti kasta, napan nagtrabaho iti maysa kadagiti umili sadiay a nangibaon kenkuana iti away tapno agtaraken kadagiti baboy.
42015016	Kayatna ti mangan iti kankanen dagiti baboy, ngem awan nangted kenkuana!
42015017	Idi makapanunot met laeng, kinunana, ‘Agsobsobraan iti kanen dagiti amin a mangmangged idiay balay ni amak, ket addaak ditoy a matmatay iti bisin!
42015018	Pumanawak ketdi ket agsubliak ken ni amak. Ama, kunakto, nagbasolak iti Dios, kasta met kenka.
42015019	Diak maikarin a maawagan nga anakmo. Ibilangnak kadi a kas maysa kadagiti tangtangdanam.’
42015020	Pimmanaw ngarud sadiay ket nagrubbuat nga agsubli ken amana. “Adayo pay laeng iti balayda idi makita ni amana. Naasian ti ama ket timmaray a simmabat iti anakna. Inapungolna sana inagkan.
42015021	‘Ama,’ kinuna ti anak, ‘nagbasolak iti Dios, kasta met kenka. Diak maikarin a maawagan nga anakmo.’
42015022	Ngem inayaban ti ama dagiti katulonganna. ‘Darasenyo!’ kinunana. ‘Alaenyo ti kasayaatan a bado ket ikawesyo kenkuana. Singsingan ken sapatosanyo.
42015023	Inkay alaen ti napalukmeg a baka ket partienyo. Agrambaktayo!
42015024	Ta natay daytoy nga anakko, ngem nagungar. Napukaw ngem nasapulan met laeng.’ Ket nangrugin ti ramrambak.
42015025	“Adda idi ti inauna nga anak idiay taltalon. Idi agawid ket makaasideg iti balay, nangngegna ti toktokar ken salsala.
42015026	Inayabanna ti maysa kadagiti katulongan ket sinaludsodna, ‘Ania ti mapaspasamak?’
42015027	‘Nagsublin ti kabsatmo,’ insungbat ti katulongan, ‘ket pinaparti ni tatangmo ti napalukmeg a baka, ta napasangpetna a sisasalun-at ken sikakaradkad.’
42015028	Kasta unay ti pungtot ti inauna a kabsat ket dina kayat ti sumrek iti balay. Iti kasta, rimmuar ti amana a nangay-ayo kenkuana a sumrek.
42015029	‘Kitaem,’ kinuna ti inauna, ‘nabayagen a kaslaak la maysa a tagabu a nagserserbi kenka. Pulos a diak nagsukir kadagiti bilbilinmo. Ania ti intedmo kaniak? Dinak man la inikkan iti uray maysa la koma a kalding a pakipagragragsakko kadagiti gagayyemko.
42015030	Ngem daytoy nga anakmo—binusbosna amin a sanikuam kadagiti dakes a babbai. Ket ita ta nagsublin, impartiam iti napalukmeg a baka!’
42015031	‘Anakko,’ insungbat ti ama, ‘kanayon nga addaka ditoy dennak, ket kukuam amin a kukuak.
42015032	Ngem masapul nga agrambak ken agragsaktayo, ta natay ti kabsatmo ngem nagungar. Napukaw ngem nasapulan met laeng.’”
42016001	Kinuna ni Jesus kadagiti adalanna, “Adda idi maysa a baknang nga adda pagay-aywanenna kadagiti sanikuana. Naipulong kenkuana a busbusbosen ti agaywan ti kuarta ti amongna.
42016002	“Iti kasta, pinaayaban ti amongna ket kinunana kenkuana, ‘Ania daytoy madamdamagko maipapan kenka? Itedmo kaniak ti amin a listaan ti panagaywanmo kadagiti sanikuak, ta ikkatenkan nga agaywan.’
42016003	“Kinuna ti tao iti bagina, ‘Ikkatennakon ni amongko iti trabahok. Anianto ti aramidek? Diak kabaelan ti agkali ket mabainak met a makipalpalama.
42016004	A, ammokon ti aramidek tapno inton maikkatak iti saadko, addanto gagayyemko a mangpasangbay kaniak kadagiti balbalayda.’
42016005	“Inayabanna ngarud dagiti amin a nakautang iti amongna. Kinunana iti umuna, ‘Mano ti utangmo iti amongko?’
42016006	‘Sangagasut a burnay a lana,’ insungbatna. ‘Adtoy ti resibom,’ kinuna ti agay-aywan. ‘Agtugawka ket isuratmo ti limapulo.’
42016007	Iti sabali kinunana, ‘Ket sika, mano met ti utangmo?’ ‘Sangaribu a salup a trigo,’ insungbatna. ‘Adtoy ti resibom,’ kinuna ti agay-aywan. ‘Isuratmo ti walogasut.’
42016008	“Nagbanaganna, dinaydayaw ti among ti ulbod a pagay-aywanenna gapu iti kinasikap nga inaramidna. Nasiksikap ngamin dagiti tattao ditoy lubong iti maipapan kadagiti ar-aramidda ngem dagiti tattao iti lawag.”
42016009	Kinuna pay ni Jesus, “Ibagak ngarud kadakayo, pakigayyemyo dagiti naindagaan a sanikuayo tapno inton maibusankayo, maawatkayto iti agnanayon a pagtaengan.
42016010	Ti tao a mapagtalkan kadagiti babassit a banag, mapagtalkanto met kadagiti dadakkel. Ngem ti saan a matalek kadagiti babassit a banag, saan met a mapagtalkan kadagiti dadakkel.
42016011	Ngarud, no saankayo a matalek nga agaywan kadagiti naindagaan a gameng, kasano a mapagtalkankayo kadagiti napaypayso a gameng?
42016012	No saankayo a mapagtalkan kadagiti saanyo a kukua, siasinonto ti mangted kadakayo iti kukuayo?
42016013	“Awan ti adipen a makapagserbi iti dua nga among. Ta guraennanto ti maysa ket ayatennanto ti sabali, wenno agserbinto a sipapasnek iti maysa ket umsiennanto ti sabali. Diyo mapaggiddan a pagserbian ti Dios ken ti sanikua.”
42016014	Nangngeg dagiti Fariseo amin dagitoy, ket inuyawda ni Jesus agsipud ta naagumda iti kuarta.
42016015	Kinuna ni Jesus kadakuada, “Agparangkayo a kasla nalinteg iti imatang dagiti tattao. Ngem ammo ti Dios ti naguneg iti pusoyo. Ta dagiti ibilang ti tao a kas napateg awan kaes-eskanna iti imatang ti Dios.
42016016	“Naannurot ti Linteg ni Moises ken dagiti sursurat dagiti profeta agingga iti tiempo ni Juan a Mammuniag. Manipud idin, naikaskasaba ti Naimbag a Damag maipapan iti Pagarian ti Dios, ket ipapilit ti tunggal maysa ti iseserrekna.
42016017	Nalaklaka ti pannakapukaw ti langit ken daga ngem ti pannakaikkat ti uray kabassitan laeng a paset ti Linteg.
42016018	“Makabasol iti pannakikamalala ti lalaki a mangisina iti asawana sa mangasawa iti sabali a babai. Ket ti lalaki a mangasawa iti naisina a babai, makabasol met iti pannakikamalala.”
42016019	“Adda idi maysa a baknang a kanayon a sikakawes kadagiti agkakangina a lupot. Inaldaw met nga agbibiag a sibubuslon.
42016020	“Adda met maysa a napanglaw nga agnagan Lazaro. Nalapunos iti gaddil. Inaldaw a maipan iti ruangan ti balay ti baknang.
42016021	Tartarigagayanna ngamin a pedpeden ti bisinna kadagiti maregreg iti sirok ti lamisaan ti baknang. Pasaray mapan dildilan dagiti aso ti gaddilna.
42016022	“Natay ti napanglaw ket impan dagiti angheles iti ayan ni Abraham. Natay met ti baknang ket naitanem.
42016023	Idi agsagaba iti napalalo idiay Hades, timmangad ket nakitana ni Abraham nga adda iti adayo agraman ni Lazaro iti abayna.
42016024	Iti kasta, impukkawna, ‘Ama Abraham! Kaasiannak kadi ta ibaonmo ni Lazaro a mangbabasa iti ramayna ket palamiisanna toy dilak, ta kasta unay ti pannakatutuokko iti daytoy nga apuy!’
42016025	“Ngem kinuna ni Abraham, ‘Anakko, laglagipem a kabayatan ti panagbiagmo, naited kenka ti amin nga agkakaimbag a banag idinto a naglak-am ni Lazaro iti rigat. Itan, adda ditoy a maliwliwa ket addaka dita a matutuok.
42016026	Saan la a dayta! Adda dakkel a yuyeng iti nagbaetantayo tapno saan a makaballasiw dagiti mayat nga umay dita manipud ditoy wenno dagiti aggapu dita nga umay ditoy.’
42016027	“‘Dawatek ngarud kenka, ama Abraham,’ kinuna ti baknang, ‘nga ibaonmo ni Lazaro iti balay ni amak
42016028	tapno bagbagaanna dagiti lima a kakabsatko a lallaki sadiay, amangan no umayda met ditoy yan ti tuok.’
42016029	“Ngem kinuna ni Abraham, ‘Adda ni Moises ken dagiti profeta a mamagbaga kadakuada. Masapul a dumngeg dagiti kakabsatmo iti saoda.’
42016030	“‘Saan nga umanay dayta, ama Abraham,’ insungbat ti baknang. ‘Ngem no agungar ti maysa kadagiti natay ket mapan kadakuada, agbabawidanto kadagiti basbasolda.’
42016031	“Ngem kinuna ni Abraham, ‘No dida denggen ni Moises ken dagiti profeta, didanto met la mamati, uray pay no adda agungar kadagiti natay.’”
42017001	Kinuna ni Jesus kadagiti adalanna, “Saan a pagduaduaan ti kaadda dagiti pakaigapuan ti panagbasol dagiti tattao. Ngem asi pay ti tao a pakaigapuan ti basol!
42017002	Nasaysayaat koma no maigalut ti gilingan a bato iti tengngedna sa maitappuak iti taaw, ngem ti panangisungsongna nga agbasol ti maysa kadagitoy nga ubbing.
42017003	Agannadkayo ngarud iti aramidyo! “Babalawem ti kabsatmo no makabasol. Pakawanem no agbabawi.
42017004	No mamimpito nga agbasol kenka iti maysa nga aldaw, ket tunggal makabasol agpakawan kenka, rebbengmo a pakawanen.”
42017005	Kinuna dagiti apostoles iti Apo, “Pabilgem ti pammatimi.”
42017006	“No adda pammatiyo a kas iti kadakkel ti bukel ti mostasa,” insungbat ti Apo, “mabalinyo a kuna iti daytoy a kayo ti sikamoro, ‘Bag-utem ti bagim ket imulam iti taaw,’ ket agtulnog kadakayo.”
42017007	“Kas pangarigan, maysa kadakayo ti adda adipenna nga agar-arado wenno agay-aywan kadagiti karnero, ket sumangpet nga aggapu iti talon, kunam kadi kenkuana, ‘Darasem ta umayka manganen?’
42017008	Saan! Kunam ketdi kenkuana, ‘Isaganam ti pangrabiik sakanto agsukat nga agserbi kaniak bayat ti pannanganko. Kalpasanna, mabalinmonton ti mangan.’
42017009	“Masapul aya nga agyamanka iti adipen gapu iti panangtungpalna iti naibilin? Saan!
42017010	Kasta met kadakayo: No naaramidyon amin a naibilin kadakayo, kunayo, ‘Adipenkami laeng. Inaramidmi laeng ti pagrebbenganmi.’”
42017011	Bayat ti panagturong ni Jesus idiay Jerusalem, nagna iti nagbeddengan ti Samaria ken Galilea.
42017012	Idi sumungsungad iti maysa a barrio, sinabat ti sangapulo a lallaki nga agkukutel. Nagtakderda iti adayo bassit
42017013	ket impukkawda, “Jesus, Maestro, kaasiannakami!”
42017014	Nakita ida ni Jesus ket kinunana, “Inkay agpakita kadagiti papadi.” Idi addada iti dalan, naimbagandan.
42017015	Apaman a nadlaw ti maysa kadakuada a naimbaganen, nagsubli a nangidaydayaw iti Dios iti napigsa a timek.
42017016	Nagparintumeng iti sangoanan ni Jesus ket nagyaman kenkuana. Samaritano daytoy a lalaki.
42017017	“Saan aya a sangapulo dagiti napaimbag?” kinuna ni Jesus. “Sadino ti ayan dagiti siam?
42017018	Apay a daytoy laeng ganggannaet ti nagsubli nga agyaman iti Dios?”
42017019	Kinuna ni Jesus kenkuana, “Tumakderka ket agawidkan. Pinaimbagnaka ta pammatim.”
42017020	Sumagmamano a Fariseo ti nangsaludsod ken ni Jesus no kaanonto ti yaay ti Pagarian ti Dios. Insungbat ni Jesus, “Saan nga umay ti Pagarian ti Dios babaen kadagiti makita a pagilasinan.
42017021	Awanto ti agkuna, ‘Kitaenyo, adda ditoy!’ wenno ‘Adda sadiay!’ Ta adda kadakayo ti Pagarian ti Dios.”
42017022	Kalpasanna, kinuna ni Jesus kadagiti adalan, “Dumtengto ti tiempo a tarigagayanyo a makita ti uray maysa laeng kadagiti aldaw ti Anak ti Tao, ngem diyonto makita.
42017023	“Addanto dagiti agkuna kadakayo, ‘Kumitakayo sadiay!’ wenno ‘Kumitakayo ditoy!’ Ngem diyo mapan birbiroken.
42017024	Kas iti panaggilap ti kimat ket lawaganna ti tangatang manipud iti maysa a bangir agingga iti sabali, kastanto met ti Anak ti Tao inton aldawna.
42017025	Ngem masapul nga agsagaba nga umuna iti adu ken laksiden dagiti tattao iti daytoy a kaputotan.
42017026	Kas idi tiempo ni Noe, kastanto met ti mapasamak kadagiti aldaw ti Anak ti Tao.
42017027	Nangnangan, nagiinum ken nagaassawada agingga iti aldaw nga iseserrek ni Noe iti daong. Dimteng ti Layus ket nalmesda amin.
42017028	Maaramidto met ti kas iti naaramid kadagidi aldaw ni Lot. Nangnangan ken nagiinumda. Naggatgatang ken naglaklakoda. Nagmulmula ken nagbalbalayda.
42017029	Idi aldaw nga ipapanaw ni Lot idiay Sodoma, nagtudo iti apuy ken asufre manipud langit a nangpatay kadakuada amin.
42017030	Kastanto ti mapasamak inton aldaw a pannakaiparangarang ti Anak ti Tao.
42017031	“Iti dayta nga aldaw, ti adda iti tuktok ti balayna saanton a bumaba a sumrek iti balay a mangala kadagiti sanikuana. Kasta met a ti adda iti away dinto agsublin iti balayna.
42017032	“Laglagipenyo daydi asawa ni Lot!
42017033	“Ti siasinoman nga agpanggep a mangisalakan iti biagna, mapukawnanto. Ti siasinoman a makapukaw iti biagna, mataginayonnanto.
42017034	“Ibagak kadakayo nga iti dayta a rabii, addanto dua a lallaki nga agid-idda iti maymaysa a katre. Maalanto ti maysa ket mabatinto ti sabali.
42017035	Addanto met dua a babbai nga aggilgiling iti maymaysa a paggilingan. Maalanto ti maysa ket mabatinto ti sabali.”
42017037	Sinaludsod kenkuana dagiti adalan, “Sadino, Apo?” “Iti sadinoman a yan ti bangkay, sadiay ti paguurnongan dagiti agila,” insungbat ni Jesus.
42018001	Sinarita ni Jesus kadakuada daytoy a pangngarig tapno isurona ida a masapul nga agkararagda a kanayon ken dida pukawen ti namnamada.
42018002	Kinuna ni Jesus, “Adda idi maysa a hues iti maysa nga ili. Saan nga agbuteng iti Dios ket awan raraemenna a tao.
42018003	“Adda met maysa a balo a babai iti dayta met laeng nga ili. Masansan a mapan iti hues a kunkunana, ‘Tulongannak kadi a mangtunton iti kalintegak iti kabusorko!’
42018004	“Nabayag a di inkaskaso ti hues, ngem kamaudiananna, kinunana iti bagina, ‘Nupay no diak agbuteng iti Dios ken awan raemek a tao,
42018005	ngem gapu ta maumaakon a singsingaen daytoy a balo, itedko man laengen ti dawdawatenna. No saan, dinakto sardengan a ringringgoren ket maibuston ti anusko.’”
42018006	Intuloy ti Apo: “Nangngegyo ti kinuna ti dakes a hues?
42018007	Ket dinto aya tulongan ti Dios dagiti tattaona nga umas-asug kenkuana iti aldaw ken rabii? Dinanto kadi dardarasen ti tumulong kadakuada?
42018008	Ibagak kadakayo a dagdagusennanto nga ipaay kadakuada ti hustisia. Ngem inton umay ti Anak ti Tao, addanto ngata masarakanna a pammati ditoy daga?”
42018009	Sinarita pay ni Jesus daytoy a pangngarig kadagiti tattao a mangitangtangsit iti kinaimbagda ken manguy-uyaw kadagiti sabsabali.
42018010	“Adda dua a lallaki a napan nagkararag idiay Templo: maysa ti Fariseo, maysa ti agsingsingir iti buis.
42018011	“Nagtakder ti Fariseo iti napakni a lugar ket inkararagna a siuulimek: ‘Agyamanak kenka, O Dios, ta saanak a kas kadagiti dadduma a naagum, naulbod wenno makikamkamalala. Agyamanak met ta saanak a kas iti daytoy nga agsingsingir iti buis.
42018012	Maminduaak nga agayunar tunggal lawas, ket itedko ti apagkapullo ti amin a masapulak.’
42018013	“Ngem nagtakder iti adayo ti agsingsingir iti buis ket dina pay itangad dagiti matana sadi langit. Dinandanogna ketdi ti barukongna ket kinunkunana, ‘O Dios, kaasiannak kadi a managbasol!’”
42018014	Kinuna ni Jesus, “Ibagak kadakayo, nagawid ti agsingsingir iti buis a napalinteg iti sangoanan ti Dios. Ngem ti Fariseo, saan a napalinteg. Ta ti mangitantan-ok iti bagina, maipababanto. Ngem ti mangipababa iti bagina, maitan-okto.”
42018015	Adda sumagmamano a tattao a nangyeg kadagiti ubbingda tapno ipatay ni Jesus ti imana kadakuada. Nakita dagiti adalan ket inungtanda ida iti kasta nga inaramidda.
42018016	Ngem inayaban ni Jesus dagiti ubbing, ket kinunana, “Palubosanyo dagiti ubbing nga umay kaniak. Diyo paritan ida, ta dagiti kas kadakuada ti agtagikua iti Pagarian ti Dios.
42018017	Laglagipenyo a ti siasinoman a di umawat iti Pagarian ti Dios a kas iti panangawat ti maysa nga ubing, saanto a makastrek sadiay.”
42018018	Nagsaludsod ken ni Jesus ti maysa a panguloen a Judio. “Naimbag a Maestro,” kinunana, “ania ti aramidek tapno magun-odko ti biag nga agnanayon?”
42018019	Kinuna ni Jesus, “Apay nga awagannak iti naimbag? Awan ti naimbag no di laeng ti Dios.
42018020	Ammom dagiti bilbilin: ‘Dika makikamalala; dika mamapatay; dika agtakaw; dika agsaksi iti ulbod; agraemka kadagiti nagannak kenka.’”
42018021	“Sipud pay idi ubingak, tinungtungpalko amin dagitoy a bilin,” insungbat ti lalaki.
42018022	Idi mangngeg daytoy ni Jesus, kinunana, “Adda pay maysa a pagkurangam. Ilakom amin a sanikuam samo ited kadagiti napanglaw ti naglakoam ket addanto kinabaknangmo sadi langit. Kalpasanna, umayka sumurot kaniak.”
42018023	Ngem nagladingit ti tao idi mangngegna daytoy, agsipud ta adu ti sanikuana.
42018024	Nakita ni Jesus ti liday ti baknang. “Nagrigat ketdin a sumrek dagiti nabaknang iti Pagarian ti Dios!” kinunana.
42018025	“Nalaklaka ti ilulusot ti maysa a kamelio iti abut ti dagum ngem ti iseserrek ti baknang iti Pagarian ti Dios.”
42018026	Nangngeg dagiti tattao ti kinuna ni Jesus. “Siasino ngaruden ti maisalakan?” sinaludsodda.
42018027	“Ti saan a mabalin kadagiti tattao, mabalin iti Dios,” insungbat ni Jesus.
42018028	Kinuna ngarud ni Pedro, “Adtoy, binaybay-anmi dagiti balbalaymi ket simmurotkami kenka.”
42018029	“Wen,” kinuna ni Jesus kadakuada, “ibagak daytoy kadakayo: ti siasinoman a nangpanaw iti balay, asawa a babai, kakabsat a lallaki, nagannak wenno annakna gapu iti Pagarian ti Dios,
42018030	ad-adunto nga adayo ti awatenna ditoy a biag, ket iti masakbayan, biag nga agnanayon.”
42018031	Inyadayo ni Jesus dagiti sangapulo ket dua nga adalan ket kinunana kadakuada, “Denggenyo! Sumang-attay idiay Jerusalem, ket matungpalto sadiay ti amin nga insursurat dagiti profeta maipapan iti Anak ti Tao.
42018032	Mayawatto kadagiti Hentil a mangang-angaw, mangpabpabain ken mangtuptupranto kenkuana.
42018033	Sapliten ken papatayendanto, ngem agungarto iti maikatlo nga aldaw.”
42018034	Awan a pulos kadagitoy ti naawatan dagiti adalan. Nailinged kadakuada ti kaipapanan dagiti balikasna, ket dida ammo no ania ti sasawen ni Jesus.
42018035	Idi asidegen ni Jesus idiay Jerico, adda maysa a bulsek nga agtugtugaw ken agpalpalama iti igid ti dalan.
42018036	Nangngegna dagiti tattao nga aglabas ket sinaludsodna, “Apay, ania dayta?”
42018037	“Lumabas ni Jesus a taga-Nazaret,” kinunada kenkuana.
42018038	Iti kasta, impukkaw ti bulsek, “Jesus nga Anak ni David! Kaasiannak kadi!”
42018039	Inungtan dagiti adda iti sango ket imbagada kenkuana nga agulimek. Ngem inyad-addana ketdi ti nangipukkaw, “Anak ni David, kaasiannak kadi!”
42018040	Nagsardeng ngarud ni Jesus ket imbilinna a yasidegda kenkuana ti bulsek. Idi nayasidegen, sinaludsod ni Jesus kenkuana,
42018041	“Ania ti kayatmo nga aramidek kenka?” “Apo,” kinuna ti bulsek, “Kayatko a makakitaak koma.”
42018042	“Makakitakan!” insungbat ni Jesus. “Ti pammatim ti nangpaimbag kenka.”
42018043	Dagus a makakitan ti bulsek. Simmurot ken ni Jesus ket indaydayawna ti Dios. Idi makita dagiti tattao ti napasamak, indaydayawda met ti Dios.
42019001	Lumaslasat idi ni Jesus idiay Jerico.
42019002	Adda baknang sadiay nga agnagan Zakeo. Panguloen dagiti agsingsingir iti buis.
42019003	Kayatna a kitaen no siasino ni Jesus, ngem gapu ta pandek ken adu ti tattao, dina makita ni Jesus.
42019004	Iti kasta, nagtaray ket inunaanna dagiti tattao sa immuli iti maysa a kayo a sikamoro tapno makitana ni Jesus a lumabas sadiay.
42019005	Timmangad ni Jesus idi mabatoganna ni Zakeo. “Zakeo,” kinunana, “darasem ti umulog, ta umayak idiay balaymo ita nga aldaw.”
42019006	Dinagdagus ni Zakeo ti immulog ket siraragsak a nangawat ken ni Jesus.
42019007	Nagtanabutob amin a nakakita iti daytoy. “Napan pinasangaili daytoy a tao iti balay ti maysa a managbasol!” kinunada.
42019008	Timmakder ni Zakeo ket kinunana iti Apo, “Denggem, Apo! Itedko kadagiti napanglaw ti kagudua ti sanikuak. No adda sinaurko, isublik kenkuana iti mamimpat a kaadu ti innalak.”
42019009	Kinuna ni Jesus kenkuana, “Ita nga aldaw, dimteng ti pannakaisalakan iti daytoy a balay, ta anak met ni Abraham daytoy a tao.
42019010	Immay ti Anak ti Tao a mangbirok ken mangisalakan iti napukaw.”
42019011	Dimngeg dagiti tattao iti imbaga ni Jesus. Gapu ta asidegen ni Jesus idiay Jerusalem, impagarupda a dandani agparangen ti Pagarian ti Dios. Isut’ gapuna a sinarita ni Jesus daytoy a pangngarig:
42019012	“Adda idi lalaki a nangato ti saadna a napan iti adayo a pagilian tapno makoronaan nga ari, sa met la agsubli.
42019013	Sakbay ti ipapanawna, inayabanna ti sangapulo kadagiti adipenna ket inikkanna ti tunggal maysa iti kuarta a balitok. Imbagana kadakuada, ‘Pagsapulyo daytoy bayat ti kaawanko.’
42019014	“Ngem gurguraen dagiti kailianna, isut’ gapuna a nangibaonda kadagiti tattao a sumurot kenkuana nga agkuna, ‘Dimi kayat daytoy a tao nga agari kadakami.’
42019015	“Naisaad nga ari ket idi nagsubli, dagus a pinaayabanna dagiti adipen nga inikkanna iti kuarta tapno ammoenna no mano ti nasapulanda.
42019016	“Dimmatag ti umuna nga adipen. ‘Apo,’ kinunana, ‘nakaganansia iti sangapulo a bagi ti balitok daydi intedmo kaniak.’
42019017	“‘Nasayaat ti inaramidmo,’ kinuna ti ari. ‘Naimbagka nga adipen. Agsipud ta mapagtalkanka kadagiti babassit a bambanag, pagturayenkanto iti sangapulo a siudad.’
42019018	“Dimmatag met ti maikadua nga adipen, ‘Apo,’ kinunana, ‘nakaganansia iti lima a kuarta a balitok daydi intedmo kaniak.’
42019019	“Kinuna kenkuana ti ari, ‘Pagturayenkanto iti lima a siudad.’
42019020	“Dimmatag met ti sabali pay nga adipen. ‘Apo,’ kinunana, ‘adtoy daydi kuartam. Binungonko iti panio ket indulinko.
42019021	Nagbutengak ngamin kenka, ta ammok a naungetka. Alaem ti uray saanmo a kukua, ket apitem ti uray dimo immula.’
42019022	“‘Dakeska nga adipen!’ kinuna ti ari. ‘Dusaenka gapu kadagiti balikasmo met laeng. Ammom la ngaruden a naungetak, ket alaek ti uray saanko a kukua ken agapitak iti diak immula.
42019023	Apay ngarud a dimo indeposito iti banko ti kuartak tapno apaman a sumangpetak, isublim koma kaniak agraman interesna?’
42019024	“Iti kasta, kinuna ti ari kadagiti agtatakder sadiay, ‘Alaenyo ti kuarta kenkuana ket itedyo iti addaan iti sangapulo a kuarta.’
42019025	“Kinunada iti ari, ‘apo, adda la ngarud sangapulo a kuartanan!’
42019026	“‘Ibagak kadakayo,’ insungbat ti ari, ‘ti addaan, maikkanto pay iti ad-adu. Ngem iti awanan, uray ti sangkabassit nga adda kenkuana, maikkatto pay.
42019027	No maipapan kadagiti kabusorko a di nangayat a siak ti arida, yegyo ida ditoy ket patayenyo ida iti sangoanak.’”
42019028	Kalpasan ti panangisao ni Jesus iti daytoy, nagtuloy a nagturong idiay Jerusalem.
42019029	Idi asidegen iti Betfage ken Betania, iti Bantay Olivo, pinaunana ti dua nga adalan.
42019030	“Inkay iti masungad a barrio,” imbilinna kadakuada. “Apaman a sumrekkayo, masarakanyonto ti sigagalut nga urbon ti asno a di pay nasaksakayan. Warwaranyo ket yegyo ditoy.
42019031	No adda agsaludsod kadakayo no apay a warwaranyo ti urbon, ibagayo kenkuana a masapul ti Apo.”
42019032	Napanda ngarud ket nasarakanda amin kas imbaga ni Jesus kadakuada.
42019033	Idi warwarwaranda ti urbon, kinuna kadakuada dagiti akinkukua, “Apay a warwaranyo?”
42019034	“Masapul ti Apo,” insungbatda.
42019035	Impanda ken ni Jesus ti urbon. Inap-apanda ti urbon kadagiti kagayda sada tinulongan ni Jesus a simmakay.
42019036	Idi nakasakayen ni Jesus, inyaplag dagiti tattao dagiti kagayda iti dalan.
42019037	Idi sumungsungad ni Jesus idiay Jerusalem, iti dalan a sumalog iti Bantay Olivo, nagdaydayaw iti Dios dagiti amin nga adalanna iti napigsa a timek gapu kadagiti naindaklan a bambanag a nakitada.
42019038	“Bendisionan koma ti Dios ti Ari nga umay iti nagan ti Apo,” ipukpukkawda. “Kappia sadi langit ken gloria iti Dios!”
42019039	“Maestro, bilinem dagiti adalam nga agulimekda!” kinuna ti sumagmamano a Fariseo nga adda iti ummong dagiti tattao.
42019040	“Ibagak kadakayo a no agulimekda, mangrugi nga agpukkaw dagiti batbato,” insungbat ni Jesus.
42019041	Umas-asideg ni Jesus iti Jerusalem ket nakitana ti siudad, sinangitanna a
42019042	kunana: “No ammom la koma ita nga aldaw ti masapul tapno maaddaanka iti kappia! Ngem ita dimo makita.
42019043	Dumtengto dagiti aldaw a bangenandaka dagiti kabusormo. Lakuben ken darupendakanto iti amin a suli.
42019044	Dadaelendakanto a mamimpinsan agraman dagiti amin a tattaom iti uneg ti padermo. Awanto ti bato nga ibatida iti sigud a yanna, ta dimo binigbig ti tiempo a yaay ti Dios tapno isalakannaka!”
42019045	Simrek ni Jesus iti Templo ket pinaruarna dagiti agtagtagilako.
42019046	Kinunana kadakuada, “Nailanad iti Nasantoan a Surat a kuna ti Dios, ‘Managanto ti balayko iti balay a pagkararagan.’ Ngem pinagbalinyo metten a rukib dagiti mannanakaw!”
42019047	Inaldaw a nangisuro ni Jesus iti Templo. Kayat a patayen dagiti panguloen a papadi, dagiti mamaestro iti Linteg, ken dagiti pangulo dagiti tattao.
42019048	Ngem awan masarakanda a panggapuanda a mangibanag iti panggepda gapu ta napasnek dagiti amin a tattao a dumngeg kadagiti saona.
42020001	Iti maysa nga aldaw, adda ni Jesus idiay Templo. Isursurona dagiti tattao ken ikaskasabana kadakuada ti Naimbag a Damag. Napan kenkuana dagiti panguloen a papadi, dagiti mamaestro iti Linteg ken dagiti panglakayen
42020002	ket kinunada kenkuana, “Ibagam man kadakami no ania ti kalintegam a mangaramid kadagitoy? Siasino ti nangted kenka iti turay a mangaramid kadagitoy?”
42020003	“Adda saludsodek kadakayo,” insungbat ni Jesus.
42020004	“Ibagayo man kaniak no naggapuan ti turay ni Juan a Mammuniag: iti Dios wenno iti tao?”
42020005	“Ania ti isungbattayo?” nagsisinnaludsodda. “No kunatayo a naggapu iti Dios, kunananto, ‘Apay ngarud a dikayo namati ken ni Juan?’
42020006	Ngem no kunatayo a naggapu iti tao, uborendatayto dagiti amin a tattao nga adda ditoy agsipud ta patienda a profeta ni Juan.”
42020007	Iti kasta, insungbatda, “Dimi ammo.”
42020008	“Diak met ngarud ibaga kadakayo no ania ti kalintegak nga agaramid kadagitoy,” kinuna ni Jesus.
42020009	Sinarita ni Jesus kadagiti tattao daytoy a pangngarig. “Adda idi maysa a tao a nagmula iti kaubasanna sana impaabang ti kaubasan kadagiti makitaltalon. Kalpasanna, napan iti sabali a pagilian ket nabayag a nagyan sadiay.
42020010	“Idi dumteng ti panagbuburas iti ubas, imbaon ti akinkukua ti maysa nga adipenna a mapan kadagiti makitaltalon tapno alaenna ti bingayna. Ngem kinabkabil dagiti makitaltalon ti adipen sada pinagawid nga ima-ima.
42020011	“Sabali manen nga adipen ti imbaon ti akinkukua ti kaubasan, ngem kinabkabilda met, pinabpabainanda sada pinagawid nga ima-ima.
42020012	“Pinitlona ti nangibaon iti adipen. Dinangranda met sada impurruak iti ruar ti kaubasan.
42020013	“Kinuna daydi akinkukua iti kaubasan, ‘Ania ti aramidek? Ibaonko ketdi ti ingungotek nga anak. Awan duadua a padayawandanto.’
42020014	“Ngem idi makita dagiti makitaltalon ti naibaon, kinunada iti maysa ken maysa, ‘Daytoyen ti agtawid! Papatayentayo ketdi, ket datayton ti agtagikua iti tawidenna.’
42020015	“Inruarda ngarud iti kaubasan, ket pinatayda. “Anianto ngarud ti aramiden ti akinkukua iti kaubasan kadagiti makitaltalon?” sinaludsod ni Jesus.
42020016	“Mapannanto papatayen ida sana yawat ti kaubasan kadagiti sabali a makitaltalon.” Idi mangngeg daytoy dagiti tattao, kinunada, “Saan a mabalin a kasta.”
42020017	Kinita ida ni Jesus ket sinaludsodna, “Ania ngarud ti kayat a sawen daytoy a paset ti Nasantoan a Surat? ‘Ti bato nga imbelleng dagiti agipatpatakder, Nagbalin a kangrunaan a bato.’
42020018	“Maburburakto ti siasinoman a matnag iti daytoy a bato ket matumekto a kas tapok ti siasinoman a matupakanna.”
42020019	Ammo dagiti mamaestro iti Linteg ken dagiti panguloen a papadi a sinarita ni Jesus daytoy a pangngarig a naiturong kadakuada. Isut’ gapuna a pinadasda a patiliw ni Jesus iti dayta met la nga oras. Ngem nagbutengda kadagiti tattao.
42020020	Nagurayda ngarud iti nasayaat a gundaway. Tinangdananda ti sumagmamano a lallaki tapno agparangda a nalinteg. Imbaonda ida a mapan mangpalab-og ken ni Jesus babaen kadagiti saludsodda tapno adda pambaranda a mangtiliw ken mangyawat kenkuana iti turay ken pannakabalin ti gobernador.
42020021	“Maestro,” kinunada ken ni Jesus, “ammomi a nasayaat ti amin nga isasao ken isursurom. Ammomi nga awan idumdumam no di ket isurom ti pudno maipapan iti pagayatan ti Dios kadagiti tattao.
42020022	Ibagam man no maisalungasing iti Linteg ti panagbayadmi iti buis iti Emperador?”
42020023	Ngem nadlaw ni Jesus ti sikapda ket kinunana kadakuada,
42020024	“Mangipakitakayo man kaniak iti kuarta. Siasino ti akinladawan ken akinnagan iti daytoy?” “Ti Emperador,” insungbatda.
42020025	Iti kasta, kinuna ni Jesus, “Itedyo ngarud iti Emperador dagiti kukua ti Emperador. Itedyo met iti Dios ti kukua ti Dios.”
42020026	Agsipud ta awan pangtiliwanda kenkuana iti imatang dagiti tattao, nagulimekda a masmasdaaw iti insungbatna.
42020027	Napan ken ni Jesus ti sumagmamano a Saduceo. (Isuda dagiti agkuna a saan nga agungar dagiti natay.)
42020028	“Maestro,” kinunada, “insurat ni Moises daytoy a linteg kadatayo: ‘No matay ti maysa a lalaki ket mapanawanna ti asawana nga awan anakda, rebbeng ti kabsatna nga asawaen ti balo tapno aganakda iti pannakaanak daydi natay.’
42020029	“Adda idi pito a lallaki nga agkakabsat. Nangasawa ti inauna, ngem natay nga awan putotna.
42020030	Ti maikadua inasawana ti balo,
42020031	kasta met ti maikatlo. Kasta ti inaramid dagiti pito nga agkakabsat ket natayda amin nga awanan anak.
42020032	Kamaudiananna, natay ti babai.
42020033	“Ita, inton agungar dagiti natay, siasino kadakuada ti akin-asawa kenkuana? Ta nakiasawada amin kenkuana!”
42020034	Insungbat ni Jesus, “Agaassawa dagiti lallaki ken babbai iti daytoy a biag.
42020035	Ngem saan nga agaassawa dagiti maikari nga agungar iti masakbayan.
42020036	Maipadadanto kadagiti angheles a saandan a matay. Annak ida ti Dios agsipud ta nagungardan.
42020037	“Paneknekan ni Moises a mapagungarto dagiti natay. Iti paset ti Nasantoan a Surat a pakasaritaan ti sumsumged a kayo, kunana a ti Apo isu ti ‘Dios ni Abraham, Dios ni Isaac, ken Dios ni Jacob.’
42020038	Kayat a sawen daytoy nga isu ti Dios dagiti sibibiag, saan a Dios dagiti natay, ta iti biang ti Dios, sibibiag amin a tao.”
42020039	Kinuna ti sumagmamano a mamaestro iti Linteg, “Nasayaat, Maestro, ti insungbatmo!”
42020040	Ta dida maitureden ti agsaludsod kenkuana.
42020041	Kalpasanna, kinuna ni Jesus kadakuada, “Kasano a makuna nga agtaud ti Cristo iti kaputotan ni David?
42020042	Ta kuna met laeng ni David iti libro dagiti Salmo: ‘Kinuna ti Apo iti Apok: Agtugawka ditoy makannawanko
42020043	Agingga a payatem dagiti kabusormo ket addada iti babaem.’
42020044	“No ‘Apo’ kuna kenkuana ni David, kasano ngarud nga agtaud ti Cristo iti kaputotan ni David?”
42020045	Bayat ti panagdengngeg dagiti tattao, kinuna ni Jesus kadagiti adalanna,
42020046	“Annadanyo dagiti mamaestro iti Linteg. Magustoanda ti magna a sikakawes iti nagayad ken makabkablaawan a siraraem iti publiko. Pilienda dagiti kangrunaan a tugaw kadagiti sinagoga ken katan-okan a lugar iti fiestaan.
42020047	Gundawayanda dagiti balo a babbai ket takawenda dagiti sanikuada sada ipakita ti atiddog a panagkararagda. Nadagdagsento ti dusada.”
42021001	Inwaras ni Jesus dagiti matana ket nakitana dagiti babaknang nga agipispisok iti kuarta a datonda idiay Templo.
42021002	Nakitana met ti maysa a nakapangpanglaw a babai a balo a nangipisok iti dua a sentimo.
42021003	“Ibagak kadakayo,” kinuna ni Jesus, “ad-adu ti intinnag daytoy napanglaw a balo ngem iti isuamin nga intinnag dagiti dadduma.
42021004	Ta indatonda ti sobra ti kinabaknangda. Ngem isu a balo, nupay napanglaw, intedna ti amin a pagbiagna.”
42021005	Pagsasaritaan idi ti sumagmamano kadagiti tattao ti kinapintas ti Templo gapu kadagiti agkakapateg a batbato ken sagsagut a naidaton iti Dios.
42021006	“Makitayo amin dagitoy,” kinuna ni Jesus. “Dumtengto ti tiempo nga awanto ti uray maysa a bato ditoy a mabati iti yanna. Marbadanto amin!”
42021007	“Maestro,” sinaludsodda ken ni Jesus, “kaanonto a mapasamak daytoy? Ken anianto ti pakakitaan a dimtengen ti tiempo a pannakaaramidna?”
42021008	“Agannadkayo ket saankayo a paallilaw,” kinuna ni Jesus. “Adunto dagiti umay ket aramatenda ti naganko a kunkunada, ‘Siak ti Cristo,’ ken ‘Asidegen ti tiempo!’ Ngem diyo patpatien ida.
42021009	Dikay agbuteng no madamagyo nga adda dagiti gubat ken riribuk. Masapul a mapasamak nga umuna dagitoy, ngem dina kayat a sawen nga asidegen ti panungpalan.”
42021010	Kinunana pay, “Aggugubatto dagiti nasnasion. Agririnnautto dagiti pagarian.
42021011	Addanto dagiti nakaam-amak a ginggined, panagbisin ken angol kadagiti nadumaduma a disso, ket iti tangatang agparangto dagiti nakabutbuteng a banag ken nakaskasdaaw a pagilasinan.
42021012	“Ngem sakbay a mapasamak dagitoy, tiliwendakayto dagiti tattao ket idadanesdakayto. Maidarumkayto ket mausigkayto iti uneg dagiti sinagoga, ket maibaludkayto. Gapu kaniak, maisaklangkayto kadagiti ar-ari ken agtuturay.
42021013	Daytanto ti gundawayyo a mangipakaammo iti Naimbag a Damag.
42021014	Imulayo iti panunotyo: Diyo pagdanagan no anianto ti isungbatyo.
42021015	Ta siakto met laeng ti mangted kadakayo kadagiti sao ken sirib a dinto masuppiat wenno masungbatan dagiti kabusoryo.
42021016	Yawatdakayto dagiti nagannak kadakayo, dagiti kakabsatyo, dagiti kakabagianyo, dagiti gagayyemyo. Papatayendanto ti sumagmamano kadakayo.
42021017	Guraendakayto dagiti amin a tattao gapu kaniak,
42021018	ngem awanto ti uray maysa laeng a buok a mapukaw iti uloyo.
42021019	Babaen iti panagibturyo, maisalakanyonto dagiti bagbagiyo.”
42021020	“Inton makitayo ti Jerusalem a linakub dagiti armada, ammoyon nga asidegen ti pannakadadaelna.
42021021	Iti kasta, masapul a kumamang dagiti adda idiay Judea kadagiti bambantay. Masapul a pumanaw dagiti adda iti siudad, ket dagiti adda iti away saandan a sumrek sadiay.
42021022	Ta dagitoy ‘Dagiti Aldaw ti Pannakadusa,’ tapno matungpal ti amin a kuna ti Nasantoan a Surat.
42021023	Kaasinto dagiti masikog ken dagiti tagtagibian kadagita nga aldaw! Dumtengto ti nakabutbuteng a didigra iti daytoy a daga, ket agdissuorto ti pungtot ti Dios kadagitoy a tattao.
42021024	Addanto dagiti mapapatay iti kampilan ket maipanto ti dadduma a kas balud kadagiti amin a pagilian. Baddebaddekento dagiti Hentil ti Jerusalem, agingga iti panagpatingga dagiti aldaw dagiti Hentil.”
42021025	“Addanto dagiti nakaskasdaaw a pagilasinan iti init, iti bulan ken dagiti bituen. Ditoy daga, masikoranto dagiti nasion gapu iti butengda iti daranudor ti baybay ken kadagiti dalluyon.
42021026	Matalimudawto dagiti tattao iti butengda bayat ti panagurayda iti mapasamak iti entero a lubong, ta mawarawaranto dagiti pannakabalin ti tangatang.
42021027	Kalpasanna, agparangto ti Anak ti Tao nga umay iti ulep agraman naindaklan a pannakabalin ken dayag.
42021028	Inton mangrugi dagitoy a mapasamak, tumakder ken tumangadkayo, ta asidegen ti pannakaisalakanyo.”
42021029	Kalpasanna, sinarita ni Jesus kadakuada daytoy a pangngarig. “Laglagipenyo ti kayo nga igos ken dagiti amin a kayo.
42021030	Apaman a makitayo a mangrugi nga agbulongda, ammoyo nga agbaliwen ti panawen.
42021031	Kasta met nga inton makitayo a mapasamak dagitoy, ammoyo nga asidegen ti Pagarian ti Dios.
42021032	“Tandaananyo a mapasamakto amin dagitoy sakbay a matay dagiti amin a tattao a sibibiag ita.
42021033	Mapukawto ti langit ken daga, ngem dinto mapukaw dagiti saok.”
42021034	“Agannadkayo amangan no malmeskay iti nalabes a panagragragsak, pannangan, ken panaginum ken kadagiti pakasikoran ti biag, amangan no kellaat a dumteng dayta nga Aldaw ket tiliwennakayo
42021035	a kas iti palab-og. Ta umayto dayta nga aldaw kadagiti amin a tattao iti amin a lugar ditoy daga.
42021036	Agsalukagkayo ket agkararagkayo a kankanayon tapno addanto naan-anay a kiredyo nga agibtur kadagiti amin a mapasamak, ken agtakder iti sangoanan ti Anak ti Tao.”
42021037	Inaldaw a mangisuro ni Jesus idiay Templo ket no dumteng ti rabii, rummuar a mapan maturog idiay Bantay Olivo.
42021038	Iti agsapa, mapan dagiti tattao idiay Templo tapno agdengngegda kenkuana.
42022001	Umasideg idin ti Fiesta ti Tinapay nga awan Lebadurana, a maawagan iti Paskua.
42022002	Nagbirbirok dagiti panguloen a papadi ken dagiti mamaestro iti Linteg iti pamuspusanda a mangpapatay ken Jesus iti nalimed. Mabutengda ngamin kadagiti tattao.
42022003	Sinerrek ni Satanas ni Judas a managan Iscariote, maysa kadagiti sangapulo ket dua nga adalan.
42022004	Iti kasta, napan nakisao ni Judas kadagiti panguloen a papadi ken kadagiti ofisiales dagiti guardia ti Templo tapno makitulag no kasano ti panangyawatna ken ni Jesus kadakuada.
42022005	Naragsakanda ket inkarida nga ikkan iti kuarta.
42022006	Immanamong ni Judas ket inrugina ti nagbirok iti nasayaat a gundaway a panangyawatna ken ni Jesus kadakuada a di maam-ammoan dagiti tattao.
42022007	Dimteng ti aldaw ti Fiesta ti Tinapay nga awan Lebadurana a pannakaisagana dagiti urbon a karnero a maidaton iti Paskua.
42022008	Imbaon ni Jesus da Pedro ken Juan. “Inkay isagana ti pangrabiitayo iti Paskua,” kinunana kadakuada.
42022009	“Sadino ti kayatmo a pangisaganaanmi?” sinaludsodda.
42022010	“Denggenyo!” kinunana. “Apaman a sumrekkay iti siudad, sabtennakayto ti maysa a lalaki a nakaawit iti sangakaramba a danum. Surotenyo iti balay a serkanna,
42022011	ket kunayo iti akimbalay, ‘Pasaludsod ti Maestro no sadino ti kuarto a panganandanto kadagiti adalanna iti pangrabii iti Paskua.’
42022012	Ipakitananto ti akinngato a kuarto a dakkel ken addaan amin a masapsapul. Sadiay ti pagsaganaanyo.”
42022013	Napanda ngarud ket nasarakanda amin nga imbaga ni Jesus. Insaganada ti pangrabii a pangrambak iti Paskua.
42022014	Dimteng ti oras ket simmango ni Jesus ken dagiti apostolesna iti panganan.
42022015	“Tinarigagayak unay ti makisango kadakayo iti daytoy a pangrabii iti Paskua sakbay nga agsagabaak,” kinunana kadakuada.
42022016	“Ta ibagak kadakayo a diakton mangan iti daytoy agingga a matungpal ti pudno a kaipapananna iti Pagarian ti Dios.”
42022017	Nangala iti kopa, nagyaman iti Dios, ket kinunana, “Alaenyo daytoy ket pagbibingayanyo.
42022018	Ibagak kadakayo a manipud ita, diakton uminum iti daytoy tubbog ti ubas agingga a dumteng ti Pagarian ti Dios.”
42022019	Nangala met iti tinapay ket kalpasan ti panagyamanna iti Dios, pinisina sana inted kadakuada a kunana, “Daytoy ti bagik a maited nga agpaay kadakayo. Aramidenyo daytoy a panglaglagip kaniak.”
42022020	Kasta met a kalpasan ti panangrabii, intedna kadakuada ti kopa ket kinunana, “Daytoy ti kopa ti baro a pannakitulag ti Dios kadakayo a mapatalgedan iti darak a maibuyat para kadakayo.
42022021	“Ngem kitaenyo! Adda ditoy a kalanglanglangko ti tao a mangliput kaniak.
42022022	Matayto ti Anak ti Tao kas inkeddeng ti Dios, ngem asi pay dayta a tao a mangliput kenkuana!”
42022023	Nagsisinnaludsod dagiti apostoles no siasino kadakuada ti mangaramid iti kasta.
42022024	Nagsusuppiat dagiti adalan no siasino kadakuada ti mabigbig a kangrunaan.
42022025	Kinuna ni Jesus kadakuada, “Adipenen dagiti ar-ari a Hentil dagiti tattaoda, ket panaganan dagiti agtuturay dagiti bagbagida a kas managparabur.
42022026	Ngem saan a kasta koma kadakayo, no di ket agbalin ti kangrunaan kadakayo a kasla isu ti kaubingan, ket agbalin ti pangulo a kasla isu ti adipen.
42022027	Siasino aya ti naturturay, ti sumango iti panganan wenno ti mangserbi kenkuana? Saan aya a ti maserbian? Ngem addaak kadakayo a kas maysa nga agserbi.
42022028	“Nagtalinaedkayo a sipupudno kaniak kadagiti amin a nakasuotak.
42022029	Ngarud, kas iti pannangted kaniak ni Amak iti kalintegan nga agturay, itedkonto met kadakayo ti isu met laeng a kalintegan.
42022030	Mangan ken uminumkayto iti lamisaanko iti Pagariak ken agtugawkayo kadagiti trono a mangituray kadagiti sangapulo ket dua a tribu ti Israel.”
42022031	“Simon, Simon, denggem! Napalubosan ni Satanas a mangsagat kadakayo a kas iti mannalon a mangitaep iti trigo tapno mapaglasin ti naimbag iti dakes.
42022032	Ngem inkarkararaganka, Simon, tapno saan a mapukaw ti pammatim. Inton agsublika kaniak, masapul a papigsaem dagiti kakabsatmo.”
42022033	“Apo,” insungbat ni Simon, “sisasaganaak a maibalud ken matay a maikuyog kenka.”
42022034	“Ibagak kenka, Pedro,” kinuna ni Jesus, “dinto pay agtaraok ti kawitan ita nga aldaw, namitlonton nga imbagam a dinak am-ammo.”
42022035	“Idi imbaonkayo nga awan intugotyo a supot wenno bay-on wenno sapatosyo,” kinuna ni Jesus kadakuada, “adda aya aniaman a nagkuranganyo?” “Awan,” insungbatda.
42022036	“Ngem ita,” kinuna ni Jesus, “ti siasinoman nga adda supotna, alaenna, kasta met ti bay-onna. Ti awan kampilanna, ilakona ti kagayna ket gumatang.
42022037	Ta ibagak kadakayo a masapul a matungpal kaniak ti kuna ti Nasantoan a Surat: ‘Ket naibilang kadagiti kriminal.’ Wen, umasidegen ti pannakatungpal ti naisurat maipapan kaniak.”
42022038	“Adtoy ti dua a kampilan, Apo!” kinuna dagiti adalan. “Isunan!” insungbat ni Jesus.
42022039	Rimmuar ni Jesus iti siudad, ket kas ugalina, napan idiay Bantay Olivo; kimmuyog kenkuana dagiti adalan.
42022040	Idi makagteng iti disso a pappapananna, kinunana kadakuada, “Agkararagkayo tapno dikayo masulisog.”
42022041	Immadayo kadakuada iti sumagmamano a metro, sa nagparintumeng ket nagkararag.
42022042	“Ama,” kinunana, “no pagayatam, yadayom kaniak daytoy a kopa ti panagsagaba. Ngem saan a ti pagayatak ti maaramid, no di ket ti pagayatam.”
42022045	Kalpasan ti panagkararagna, timmakder ket napan iti ayan dagiti adalan. Nadanonna ida a matmaturog, ta nautoyanda iti nakaro a ladingit.
42022046	“Apay a matmaturogkayo?” kinunana kadakuada. “Bumangonkayo ket agkararagkayo tapno saankayo a matnag iti sulisog.”
42022047	Agsasao pay laeng ni Jesus idi sumangpet ti adu a tattao. Impanguloan ida ni Judas a maysa kadagiti sangapulo ket dua nga adalan. Immasideg ken ni Jesus tapno agkanna,
42022048	ngem kinuna ni Jesus: “Judas, liputam aya ti Anak ti Tao babaen iti agek?”
42022049	Idi makita dagiti adalan a kimmuyog ken Jesus no ania ti mapasamak, kinunada, “Apo, makitinnagbatkamin?”
42022050	Maysa kadakuada ti nangtagbat iti adipen ti Kangatoan a Padi. Napingasan ti makannawan a lapayag ti adipen.
42022051	Ngem kinuna ni Jesus, “Isardengyon!” Sinagidna ti lapayag ti adipen ket pinaimbagna.
42022052	Kalpasanna, kinuna ni Jesus kadagiti panguloen a papadi, kadagiti ofisiales dagiti guardia iti Templo ken kadagiti panglakayen a napan nangtiliw kenkuana: “Masapul kadi nga agtagikampilan ken agtagipang-orkayo nga umay mangtiliw kaniak? Tulisanak aya?
42022053	Inaldaw a nakipulpulapolak kadakayo idiay Templo, ngem didak inan-ano. Nupay kasta, daytoyen ti orasyo—ti oras a panagturay ti sipnget.”
42022054	Tiniliwda ni Jesus ket impanda iti balay ti Kangatoan a Padi. Sumarsaruno ni Pedro ngem adda iti adayo.
42022055	Adda paginudoan iti tengnga ti paraangan ti balay, ket nakitugaw ni Pedro kadagiti agin-inudo iti lawlaw ti apuy.
42022056	Idi mabigbig ti maysa a babai nga adipen a ni Pedro ti maysa kadagiti agin-inudo, pinerrengna sana kinuna, “Nakikadkadua met daytoy a tao ken ni Jesus!”
42022057	“Babai, diak am-ammo dayta a tao!” inlibak ni Pedro.
42022058	Iti saan a nabayag, nailasin met ti maysa a lalaki. “Maysaka met kadakuada,” kinunana ken Pedro. Ngem simmungbat ni Pedro, “Saanko a kadua ida!”
42022059	Agarup maysa nga oras ti napalabas idi adda manen lalaki a nangipapilit: “Taga-Galilea met daytoy a tao ket awan duadua a kadua ni Jesus!”
42022060	“Diak ammo ti sasawem!” insungbat ni Pedro. Pagammoan, idi agsasao pay laeng ni Pedro, nagtaraok ti maysa a kawitan.
42022061	Timmaliaw ti Apo ket pinerrengna ni Pedro. Nalagip ni Pedro daydi kinuna ti Apo: “Sakbay nga agtaraok ti kawitan ita nga aldaw, namitlonton nga imbagam a dinak am-ammo.”
42022062	Rimmuar ni Pedro ket nagsangit iti nasaem.
42022063	Kabayatanna, linak-am ni Jesus ti panangrabrabak ken panangkabkabil dagiti mangguguardia kenkuana.
42022064	Inabungotanda ket sinaludsodda, “Pugtoam man no siasino ti nangkabil kenka?”
42022065	Adu pay ti sinaoda a pangpabpabain kenkuana.
42022066	Idi bumigaten, naguummong dagiti panglakayen dagiti Judio, dagiti panguloen a papadi, ken dagiti mamaestro iti Linteg, ket naidatag ni Jesus iti Sanhedrin a pangukomanda.
42022067	“Ibagam man kadakami no sika ti Cristo?” kinunada. Ngem insungbat ni Jesus, “No ibagak kadakayo, didakto met la patien.
42022068	No agsaludsodak kadakayo, dikayto met la sumungbat.
42022069	Ngem manipud ita, agtugaw ti Anak ti Tao iti makannawan ti Dios a Mannakabalin-amin.”
42022070	“No kasta, sika ti Anak ti Dios?” kinunada amin. “Dakayo ti agkuna a siak,” insungbatna.
42022071	“Ania pay la ti pakasapulantayo iti saksi?” kinunada. “Nangngegtayo a mismo ti imbagana.”
42023001	Timmakder dagiti amin a kamkameng ti Sanhedrin ket impanda ni Jesus ken ni Pilato.
42023002	Rinugianda ti nagiparang kadagiti pammabasolda kenkuana. “Natiliwanmi daytoy a tao a mangal-allilaw kadagiti kailianmi,” kinunada. “Iparparitna ti panagbayad iti buis iti Emperador. Kunkunana pay nga isu ti Cristo a maysa nga ari.”
42023003	“Sika kadi ti Ari dagiti Judio?” sinaludsod ni Pilato. “Nasaomon,” insungbat ni Jesus.
42023004	Ket kinuna ni Pilato kadagiti panguloen a papadi ken kadagiti tattao, “Awan masarakak a pakaigapuan iti pannakadusa daytoy a tao.”
42023005	Ngem inyad-addada ti nagkuna: “Babaen iti pannursurona, sugsoganna dagiti tattao a mangriribuk iti entero a Judea. Inrugina idiay Galilea, ket adda ditoyen.”
42023006	“Taga-Galilea kadi daytoy a tao?” sinaludsod ni Pilato idi mangngegna daytoy.
42023007	Ket naammoanna a naggapu ni Jesus iti lugar nga iturayan ni Herodes. Imbaonna ngarud ken ni Herodes nga adda idi idiay Jerusalem.
42023008	Nabayagen a kayat ni Herodes a makitana ni Jesus. Maragsakan unay idi maidatag kenkuana ta nadamdamagnan ti maipapan kenkuana ket ninamnamana ti makakita iti milagro nga iparang ni Jesus.
42023009	Adu ti sinaludsod ni Herodes, ngem pulos a saan a simmungbat ni Jesus.
42023010	Adda a nakatakder sadiay dagiti panguloen a papadi ken mamaestro iti Linteg ket indatagda dagiti agkakadagsen a pammabasolda ken ni Jesus.
42023011	Pinagang-angawan ken linalais ni Herodes ken dagiti soldado. Kinawesanda ni Jesus iti narangrang a lupot sada pinaisubli ken ni Pilato.
42023012	Manipud iti dayta nga aldaw, aggayyemen da Herodes ken ni Pilato, numan pay aggin-ginnurada idi.
42023013	Pinaayaban ni Pilato dagiti panguloen a papadi, dagiti agtuturay ken dagiti tattao.
42023014	Kinunana kadakuada, “Insaklangyo kaniak daytoy a tao ket imbagayo nga al-allilawenna dagiti tattao. Inusigko iti imatangyo ket awan nasarakak nga inaramidna kadagiti ipabpabasolyo kenkuana.
42023015	Uray ni Herodes, awan nasarakanna, isut’ gapuna a pinaisublina kadatayo. Awan naaramid daytoy a tao a pakaigapuan ti pannakapapatayna.
42023016	Ngarud, pasaplitko laeng sakonto palubosan.”
42023018	Ngem sangsangkamaysa dagiti tattao a nangipukkaw, “Papapataymo! Ni Barrabas ti kayatmi a wayawayaam!”
42023019	(Naibalud ni Barrabas gapu iti riribuk a naaramid iti siudad, ken gapu ta pimmatay.)
42023020	Kayat ni Pilato a wayawayaan ni Jesus, isut’ gapuna a kinasaona manen dagiti tattao.
42023021	Ngem impukkawda, “Pailansam iti krus! Pailansam iti krus!”
42023022	Pinitlo ni Pilato ti nagkuna kadakuada, “Ania kadi ti basolna? Awan nasarakak nga inaramidna a pakaigapuan ti pannakapapatayna. Pasaplitko laeng sakonto palubosan.”
42023023	Ngem inyad-adda dagiti tattao ti nangyikkis a mailansa ni Jesus iti krus ket iti kamaudianna, naipangag ti dawatda.
42023024	Inkeddeng ni Pilato ti sentensia, kas kiddawda.
42023025	Winayawayaanna ti lalaki a kayatda, ti naibalud gapu iti riribuk ken pammapatay, ket inyawatna ni Jesus kadakuada tapno aramidenda ti kaykayatda.
42023026	Impanaw dagiti soldado ni Jesus. Iti dalan, nasabetda ti maysa a lalaki nga agnagan Simon a taga-Cirene a naggapu iti away, ket agturong iti siudad. Tiniliwda ket impabaklayda kenkuana ti krus sada impasaruno ken ni Jesus.
42023027	Adu a tattao ti simmurot ken ni Jesus. Sumagmamano kadakuada ti babbai. Sangsangitan ken dungdung-awanda ni Jesus.
42023028	Tinaliawna ida ket kinunana, “Babbai a taga-Jerusalem, didak sangsangitan! Dagiti bagbagiyo ken dagiti annakyo ketdi ti sangitanyo!
42023029	Ta umasidegen dagiti aldaw a panagkunanto dagiti tat-tao, ‘Nagasat dagiti babbai a di nagan-anak, di nagsikog ken di nagpasuso!’
42023030	Daytanto ti tiempo a panagkuna dagiti tattao kadagiti bambantay, ‘Tupakandakami!’ ken kadagiti turturod, ‘Gaburandakami!’
42023031	No kastoy ti maaramid no naata ti kayo, anianto ketdin no nagango?”
42023032	Adda dua a kriminal nga inkuyogda a mapapatay met a kagiddan ken ni Jesus.
42023033	Idi dimtengda iti lugar a managan “Bangabanga,” inlansada ni Jesus iti krus. Inlansada met dagiti dua a kriminal, maysa iti makannawan ket ti sabali iti makannigid ni Jesus.
42023034	“Ama,” kinuna ni Jesus, “pakawanem ida ta dida ammo ti ar-aramidenda.” Nagbibingayan dagiti soldado dagiti pagan-anay ni Jesus babaen iti panagbibinnunotda.
42023035	Nagtatakder sadiay dagiti tattao nga agbuybuya idinto a linalais dagiti panguloen a Judio a kunkunada, “Insalakanna dagiti dadduma. Isalakanna man ngarud ti bagina no isu ti Cristo a pinili ti Dios!”
42023036	Linalais met dagiti soldado. Immasidegda ken ni Jesus sada inyawatan iti suka.
42023037	“Isalakanmo ta bagim, no sika ti Ari dagiti Judio!” kinunada.
42023038	Adda kastoy a naisurat iti ngatoen ni Jesus: “Daytoy ti Ari dagiti Judio.”
42023039	Pinabpabainan ti maysa kadagiti kriminal a nailansa. “Saan kadi a sika ti Cristo?” kinunana. “Isalakanmo ngarud ta bagim ket isalakannakami met!”
42023040	Ngem binabalaw ti kaduana a kriminal. “Dika aya agbuteng iti Dios?” kinunana. “Agpapadatayo amin a madusdusa.
42023041	Rebbengna nga agsagabata gapu iti inaramidta. Ngem daytoy a tao, awan dakes nga inaramidna.”
42023042	Ket kinunana ken ni Jesus, “Laglagipennak, Jesus, inton mapanka iti pagariam.”
42023043	Kinuna ni Jesus kenkuana, “Ibagak kenka daytoy: Ita nga aldaw, makipagyankanto kaniak idiay Paraiso.”
42023044	Dandani tengnga ti aldaw idi agsipnget iti entero a daga ket nagpaut agingga iti alas tres iti malem.
42023045	Napigis a naggudua ti kurtina a naibengbeng iti Templo.
42023046	Nagpukkaw ni Jesus iti napigsa: “Ama, kadagita imam yawatko ti espirituk!” Apaman a nasaona daytoy, nauyosen ti biagna.
42023047	Idi makita ti kapitan dagiti soldado ti napasamak, nagdaydayaw iti Dios. “Pudno nga awan basol daytoy a tao!” kinunana.
42023048	Nakita dagiti tattao a napan nagbuya ti napasamak ket nagawidda amin a mangdandanog iti barukongda a mangipakita iti panagladingitda.
42023049	Iti adayo bassit, nakatakder dagiti amin a gagayyem ni Jesus ken dagiti babbai a simmursurot kenkuana manipud Galilea. Nakitada dagitoy a napasamak.
42023050	Adda lalaki a napan ken ni Pilato tapno dawatenna ti bangkay ni Jesus. Isu ni Jose a naggapu iti ili ti Arimatea idiay Judea. Nalinteg ken natakneng a tao ni Jose ken paspasungadenna ti idadateng ti Pagarian ti Dios. Nupay maysa a kameng ti Sanhedrin, saan nga immanamong iti inkeddeng ken inaramidda.
42023053	Kalpasan ti panangibabana iti bangkay, binungonna iti linen a lupot sana inkabil iti tanem a naikungkong iti bato ken di pay nausar.
42023054	Aldaw idi a Panagsagana, ket dandani mangrugin ti Aldaw a Panaginana.
42023055	Simmurot ken ni Jose dagiti babbai a kimmuykuyog ken ni Jesus manipud Galilea. Nakitada ti tanem ken ti pannakaikabil ti bangkayna.
42023056	Kalpasanna, nagawidda ket insaganada dagiti bangbanglo ken sapsapo nga agpaay iti bangkay. Ket iti Aldaw a Panaginana, naginanada kas sagudayen ti Linteg.
42024001	Iti umuna nga Aldaw ti lawas, nakasapsapa a napan dagiti babbai iti tanem ket intugotda dagiti bangbanglo nga insaganada.
42024002	Nadanonda a naitulid ken naikkaten ti bato a nangserra iti ruangan ti tanem,
42024003	isu a simrekda ngem dida nasarakan ti bangkay ni Apo Jesus.
42024004	Nagtatakderda sadiay a masmasdaaw gapu iti daytoy. Pagammoan, nagparang iti sibayda ti dua a lallaki a makasisirap ti kawesda.
42024005	Iti napalalo a butengda, nagdumogda ngem kinuna dagiti lallaki kadakuada: “Apay a birokenyo kadagiti natay ti tao a sibibiag?
42024006	Awan ditoy, ta napagungaren. Lagipenyo nga idi adda idiay Galilea, imbagana kadakayo
42024007	a masapul a mayawat ti Anak ti Tao kadagiti managbasol, mailansa iti krus ket agungar iti maikatlo nga aldaw.”
42024008	Nalagip dagiti babbai ti sinao ni Jesus.
42024009	Pimmanawda iti tanem ket napanda impadamag amin dagitoy kadagiti sangapulo ket maysa nga adalan ken kadagiti dadduma pay a kakaduada.
42024010	Da Maria Magdalena, Juana ken Maria nga ina ni Santiago ken dadduma pay a babbai ti nangipadamag kadagitoy kadagiti apostoles.
42024011	Ngem impagarup dagiti apostoles a sarsarita laeng ti imbaga dagiti babbai, ket dida namati kadakuada.
42024013	Iti dayta met la nga aldaw, magmagna ti dua nga adalan a mapan iti maysa a barrio a managan Emaus. Nasurok a sangapulo ket maysa a kilometro ti kaadayo ti Emaus manipud Jerusalem.
42024014	Sarsaritaenda dagiti amin a napasamak.
42024015	Kabayatan ti panagsarsaritada, immasideg ni Jesus ket nakikuyog kadakuada.
42024016	Nakitada ngem kasla nakullaapan dagiti matada ket dida nailasin ni Jesus.
42024017	“Ania ti pagsarsaritaanyo bayat ti pannagnayo?” kinuna ni Jesus. Nagsardengda a malidlidayan.
42024018	“Sikan sa laeng ti sangaili iti Jerusalem a di makaammo kadagiti napaspasamak sadiay kadagiti napalabas nga aldaw!” kinuna ti maysa nga agnagan Cleofas.
42024019	“Ania a napaspasamak?” sinaludsod ni Jesus. “Dagiti naaramid ken ni Jesus a taga-Nazaret,” insungbatda. “Maysa a profeta daytoy a tao nga imbilang ti Dios ken amin a tattao a mannakabalin iti amin a sao ken aramidna.
42024020	Inyawat dagiti panguloen a papadi ken agtuturaytayo ket naikeddeng a matay iti krus.
42024021	Ninamnamami nga isu ti mangwayawaya iti Israel! Wen, ket saan la a dayta, maikatlo nga aldaw itan manipud pannakapasamak dagitoy.
42024022	Maysa pay, pinagsiddaawdakami ti sumagmamano kadagiti babbai a kaduami. Sinapsapada ti napan iti tanem,
42024023	ngem dida kano nasarakan ti bangkayna. Nagsublida a nangipadamag a nagparang pay kadakuada dagiti angheles a nangibaga a sibibiag kano ni Jesus.
42024024	Napan ti sumagmamano kadagiti kakaduami iti tanem ket napaneknekanda a pudno amin ti kinuna dagiti babbai, nupay dida nakita ni Jesus.”
42024025	“Nagnengnengkayon!” kinuna ni Jesus kadakuada. “Nagrigatkayo ketdin a mamati kadagiti sinao dagiti profeta!
42024026	Saan aya a masapul a sagabaen ti Cristo dagitoy, sakbay a sumrek iti gloriana?”
42024027	Ket impalawagna kadakuada dagiti bambanag maipapan kenkuana kas masarakan kadagiti amin a Sursurat manipud kadagiti libro ni Moises ken dagiti sursurat dagiti amin a profeta.
42024028	Idi makaasidegdan iti ili a pagturonganda, impadlaw ni Jesus a kasla adayo pay ti papananna.
42024029	Ngem inggawidda. “Makidaguskan kadakami,” kinunada, “ta sumipngeten.” Iti kasta, nakidagus kadakuada.
42024030	Idi addada iti panganan, innala ni Jesus ti tinapay, binendisionanna, ket pinispisina sana inted kadakuada.
42024031	Naluktan ti panagkitada ket nailasindan nga isu ni Jesus. Ngem nagpukaw ni Jesus iti imatangda.
42024032	Kinunada iti maysa ken maysa, “Isu met la gayam a kasla bumarbara ti riknata itay makisasao kadata iti dalan kabayatan ti panangipalpalawagna kadagiti Sursurat!”
42024033	Nagrubbuatda a dagus ket nagsublida idiay Jerusalem. Nasarakanda dagiti sangapulo ket maysa nga adalan a naguurnong sadiay agraman dagiti dadduma a kakaduada.
42024034	“Pudno a nagungar ti Apo!” kinunada. “Nagparang ken ni Simon.”
42024035	Impadamag met dagiti dua ti napasamak idi addada iti dalan agraman ti pannakailasinda iti Apo idi pinispisina ti tinapay.
42024036	Madama nga ipadpadamagda dagitoy idi kellaat a nagparang ni Jesus a mismo kadakuada. “Kappia koma ti adda kadakayo,” kinunana kadakuada.
42024037	Napalalo ti buteng ken kigtotda ket impagarupda nga al-alia ti kitkitaenda.
42024038	Iti kasta, kinuna ni Jesus kadakuada, “Apay a mariribukkayo? Apay nga agduaduakayo?
42024039	Kitaenyo dagiti im-ima ken saksakak. Siak a mismo! Sagidendak ket mapaneknekanyo. Awan lasag ken tulang ti espiritu, ngem adda kaniak kas makitayo.”
42024041	Dida pay la mamati gapu iti napalalo a ragsak ken siddaawda. Iti kasta, sinaludsod ni Jesus kadakuada, “Awan lat’ makan ditoy?”
42024042	Inikkanda iti tinuno nga ikan.
42024043	Inawatna sana kinnan iti imatangda.
42024044	Kalpasanna, kinunana kadakuada, “Dagitoy dagiti imbagbagak kadakayo idi addaak pay laeng iti arpadyo. Masapul a matungpal amin a naisurat maipapan kaniak iti Linteg ni Moises, kadagiti sursurat dagiti profeta, ken kadagiti Salmo.”
42024045	Linuktanna ti isipda tapno maawatanda dagiti Sursurat ket kinunana kadakuada,
42024046	“Daytoy ti naisurat: ‘Masapul nga agsagaba ti Cristo ken agungar iti maikatlo nga aldaw.
42024047	Iti naganna, maikasabanto kadagiti amin a nasion, manipud Jerusalem, ti mensahe maipapan ti panagbabawi ken pannakapakawan dagiti basbasol.’
42024048	Dakayo ti makasaksi kadagitoy.
42024049	Ita, ibaonko kadakayo ti inkari ni Amak. Dikayo ngarud pumampanaw iti siudad agingga iti maawatyo ti pannakabalin nga aggapu sadi langit.”
42024050	Kalpasan daytoy, impan ni Jesus dagiti adalanna iti ruar ti siudad. Idi dimtengda idiay Betania, ingngatona dagiti imana sana binendisionan ida.
42024051	Idi bembendisionanna ida, pimmanaw iti imatangda ket nayuli sadi langit.
42024052	Nagdaydayawda kenkuana ket nagsublida a siraragsak idiay Jerusalem.
42024053	Kanayon nga addada iti Templo nga agdaydayaw iti Dios.
43001001	Idi punganay, addan ti Sao, ket ti Sao kadua ti Dios, ket ti Sao, Dios.
43001002	Manipud idi punganay, ti Sao kadua ti Dios.
43001003	Pinarsua ti Dios dagiti isuamin babaen kenkuana. Ket awan ti naparsua no saan a gapu kenkuana.
43001004	Ti Sao isu ti gubbuayan ti biag, ket daytoy a biag isu ti silaw dagiti tattao.
43001005	Agraniag ti silaw iti sipnget, ket di mabalinan ti sipnget nga iddepen.
43001006	Imbaon ti Dios ti maysa a tao nga agnagan iti Juan.
43001007	Immay a mangpaneknek kadagiti tattao maipapan iti silaw tapno mangngegda ti mensahe ket mamatida.
43001008	Saan nga isu a mismo ti silaw, ngem immay tapno paneknekanna ti maipapan iti silaw.
43001009	Daytoy ti pudno a silaw, ti silaw nga umay ditoy lubong ken manglawag kadagiti amin a tattao.
43001010	Adda idin ti Sao ditoy lubong. Pinarsua ti Dios ti lubong babaen kenkuana; nupay kasta, saan a binigbig ti lubong.
43001011	Napan iti ilina, ngem saan nga inawat dagiti kailianna.
43001012	Ngem adda met dagiti immawat ken namati kenkuana, isut’ gapuna nga inikkanna ida iti kalintegan nga agbalin nga annak ti Dios.
43001013	Saanda a nagbalin nga annak ti Dios kas iti gagangay a pannakaipasngay ti tao; ta ti Dios a mismo ti Amada.
43001014	Nagbalin a tao ti Sao ket nakipagtaeng kadatayo; napnoan iti parabur ken kinapudno. Nakitami ti dayagna, ti dayag nga inawatna kas kakaisuna nga Anak ti Ama.
43001015	Pinaneknekan ni Juan ti maipapan kenkuana ket impukkawna: “Isu daytoy ti ibagbagak idi kinunak, ‘Umay a sumarsaruno kaniak, nupay kasta, natantan-ok ngem siak, ta addan sakbay a nayanakak.’”
43001016	Gapu ta nabuslon ti paraburna, inawattayo amin ti bendisionna. Wen, nawadwad a bendision ti impaayna kadatayo.
43001017	Inted ti Dios ti Linteg babaen ken ni Moises, ngem immay ti parabur ken kinapudno babaen ken Jesu-Cristo.
43001018	Awan pay ti nakakita iti Dios. Ti laeng Bugbugtong nga Anak, a kadua ti Ama, isu ti nangipakaammo kenkuana.
43001019	Nangibaon dagiti Judio a papangulo idiay Jerusalem iti sumagmamano a papadi ken Levita a mapan ken ni Juan tapno saludsodenda kenkuana, “Siasinoka?”
43001020	Saan a nagkedked ni Juan a nangibaga iti pudno, “Saan a siak ti Cristo,” kinunana a sibabatad.
43001021	“Siasinoka ngarud?” sinaludsodda manen. “Sika kadi ni Elias?” “Saan,” insungbat ni Juan. “Sika kadi ti Profeta?” kinunada. “Saan,” insungbatna.
43001022	“Ibagam ngarud no siasinoka,” kinunada. “Masapul nga adda isungbatmi kadagiti nangibaon kadakami. Ania ti masaom maipapan kenka?”
43001023	Simmungbat ni Juan babaen iti panangibagana iti padto ni profeta Isaias: “Siak ti timek ti maysa nga agpukpukkaw iti let-ang: ‘Palintegenyo ti dalan a pagnaan ti Apo!’”
43001024	Adda met dagiti Fariseo a naibaon ken ni Juan.
43001025	Sinaludsodda ngarud kenkuana, “No saan a sika ti Cristo, wenno ni Elias, wenno ti Profeta, apay ngarud a mamumbuniagka?”
43001026	“Mamumbuniagak iti danum,” insungbat ni Juan, “ngem makipulpulapol kadakayo ti maysa a diyo am-ammo.
43001027	Sumarsaruno kaniak, ngem diak pay maikari a mangwarwar iti sandaliasna.”
43001028	Napasamak amin dagitoy idiay Betania, iti ballasiw ti karayan Jordan a pangbumbuniagan ni Juan.
43001029	Iti sumuno nga aldaw, nakita ni Juan nga agturong ni Jesus iti yanna. “Daytoy ti Kordero ti Dios a mangikkat iti basol ti lubong!” kinuna ni Juan.
43001030	“Isu daytoy ti sarsaritaek idi kinunak, ‘Sumarsaruno kaniak ti maysa a tao a natantan-ok ngem siak, ta addan sakbay a nayanakak.’
43001031	Diak am-ammo idi no siasino, ngem immayak mamuniag iti danum tapno ipakaammok iti Israel.”
43001032	Daytoy ti pammaneknek nga inted ni Juan: “Nakitak ti Espiritu a bumabbaba a kasla kalapati manipud langit ket nagdisso kenkuana.
43001033	Diak pay am-ammo idi no siasino, ngem ti Dios a nangibaon kaniak a mamuniag iti danum, kinunana kaniak, ‘Makitamto ti Espiritu a bumaba ken agdisso iti maysa a tao. Daytoy ti mamuniag iti Espiritu Santo.’
43001034	Wen, nakitakon daytoy, ket paneknekak kadakayo nga isu ti Anak ti Dios.”
43001035	Iti sumuno nga aldaw, agtaktakder manen ni Juan ken ti dua kadagiti adalanna.
43001036	Idi makitana a lumabas ni Jesus, kinunana, “Daytoy ti Kordero ti Dios!”
43001037	Nangngeg dagiti dua nga adalan ti kinuna ni Juan, ket sinurotda ni Jesus.
43001038	Idi tumalliaw ni Jesus, nakitana ida a sumursurot kenkuana. “Ania ti sapsapulenyo?” sinaludsodna. “Sadino ti pagtaengam, Rabbi?” insungbatda. (“Maestro” ti kayat a sawen ti “Rabbi.”)
43001039	“Umayyo kitaen,” kinuna ni Jesus kadakuada. Nakikuyogda ken ni Jesus ket nakitada ti pagtaenganna. Gapu ta dandanin alas kuatro iti malem, nakidagusda kenkuana.
43001040	Ni Andres a kabsat ni Simon Pedro ti maysa kadagiti dua a nakangngeg iti imbaga ni Juan ken simmurot ken ni Jesus.
43001041	Sinapulna a dagus ni Simon a kabsatna ket imbagana kenkuana, “Nasarakanmi ti Mesias!” (Kayatna a sawen, “Cristo.”)
43001042	Impanna ni Simon iti ayan ni Jesus. Minatmatan ni Jesus ni Simon sana kinuna, “Sika ni Simon nga anak ni Juan. Managanankanto iti Cefas.” (Kayatna a sawen, “Bato” wenno “Pedro.”)
43001043	Iti sumuno nga aldaw, inkeddeng ni Jesus ti mapan idiay Galilea. Nasarakanna sadiay ni Felipe ket kinunana kenkuana, “Surotennak.”
43001044	Taga-Betsaida ni Felipe, iti ili da Andres ken Pedro.
43001045	Nasarakan ni Felipe ni Natanael ket kinunana kenkuana, “Nasapulanmi ti tao a sinarita ni Moises iti libro ti Linteg, ken dagiti Profeta. Isu ni Jesus a taga-Nazaret nga anak ni Jose.”
43001046	“Adda aya naimbag a tumaud idiay Nazaret?” sinaludsod ni Natanael. “Umaymo kitaen,” insungbat ni Felipe.
43001047	Idi makita ni Jesus nga agturong ni Natanael iti ayanna, kinunana maipapan kenkuana, “Adtoy ti pudno nga Israelita. Awan kenkuana ti aniaman a kinaulbod.”
43001048	“Kasano ti pannakaam-ammom kaniak?” sinaludsod ni Natanael. “Nakitaka idi addaka iti sirok ti kayo nga igos, sakbay nga inayabannaka ni Felipe,” insungbat ni Jesus.
43001049	“Maestro,” insungbat ni Natanael. “Sika ti Anak ti Dios! Sika ti Ari ti Israel!”
43001050	“Mamatika kadi gapu ta kinunak a nakitaka iti sirok ti kayo nga igos?” kinuna ni Jesus. “Makitamto dagiti daddadakkel pay a bambanag ngem daytoy!”
43001051	Ket kinunana kadakuada, “Ibagak kadakayo ti pudno: makitayonto nga aglukat ti langit ken dagiti angheles ti Dios nga umuli-umulog iti ayan ti Anak ti Tao.”
43002001	Kalpasan ti dua nga aldaw, adda boda idiay Cana, maysa nga ili ti Galilea. Adda sadiay ti ina ni Jesus,
43002002	ket naawis met ni Jesus ken dagiti adalanna.
43002003	Idi naibusen ti arak, kinuna ti ina ni Jesus kenkuana, “Naibusandan iti arak.”
43002004	“Babai,” insungbat ni Jesus, “saan a masapul nga ibagam ti aramidek. Saan pay a dimteng ti orasko.”
43002005	Kinuna ti ina ni Jesus kadagiti agserserbi, “Aramidenyo ti aniaman nga ibagana kadakayo.”
43002006	Adda alagaden dagiti Judio maipapan iti panagbuggo. Isut’ gapuna nga adda innem a burnay sadiay nga aglaon ti tunggal maysa iti agarup 100 a litro.
43002007	“Punnoenyo dagiti burnay iti danum,” kinuna ni Jesus kadagiti agserserbi. Pinunnoda ngarud dagiti burnay.
43002008	“Ita,” kinunana kadakuada, “tumakokayo ket ipanyo iti agaywan iti padaya.” Kasta ti inaramid dagiti agserserbi.
43002009	Idi naramanan ti agaywan ti danum a nagbalin nga arak, inayabanna ti nobio. Saanna nga ammo ti naggapuan ti arak (nupay ammo dagiti agserserbi, ta isuda ti timmako iti danum).
43002010	Kinunana iti nobio, “Ugali dagiti tattao nga ipasango nga umuna ti kaimasan nga arak sadanto ipasango ti ordinario nga arak no adun ti nainum dagiti sangaili. Ngem sika, inyud-udim nga impasango ti kaimasan nga arak!”
43002011	Inaramid ni Jesus daytoy umuna a milagro idiay Cana, maysa nga ili ti Galilea. Impakitana ti dayagna sadiay, ket namati kenkuana dagiti adalanna.
43002012	Kalpasan daytoy, napan ni Jesus idiay Capernaum. Kaduana ni inana, dagiti kakabsatna a lallaki ken dagiti adalanna ket nagyanda sadiay iti sumagmamano nga aldaw.
43002013	Asidegen ti Paskua dagiti Judio, ket napan ni Jesus idiay Jerusalem.
43002014	Iti Templo, nadanonna dagiti aglaklako iti baka, karnero ken kalapati, kasta met dagiti agsuksukat iti kuarta a situtugaw iti puestoda.
43002015	Nangaramid ni Jesus iti pagbaut a tali sana pinaruar dagiti amin a baka ken karnero. Binalintuagna dagiti lamisaan dagiti agsuksukat iti kuarta. Inwarawarana ti kuartada.
43002016	Kinuna ni Jesus kadagiti aglaklako iti kalapati. “Iruaryo dagitoy. Diyo pagbalinen a tiendaan ti balay ni Amak!”
43002017	Nalagip dagiti adalanna ti kuna ti Nasantoan a Surat: “Ti panangipategko iti balaymo, O Dios, kasla apuy a sumsumged iti unegko!”
43002018	Gapu iti inaramid ni Jesus, sinaludsod dagiti papangulo a Judio kenkuana, “Ania ti maiparangmo a milagro kadakami a mangipakita iti kalintegam a mangaramid iti daytoy?”
43002019	“Rebbaenyo daytoy a Templo ket iti uneg ti tallo nga aldaw, bangonekto met laeng,” insungbat ni Jesus.
43002020	Kinuna kenkuana dagiti Judio, “Ania? Bangonem met laeng iti uneg ti tallo nga aldaw? Nabangon daytoy a Templo iti uneg ti uppat a pulo ket innem a tawen!”
43002021	Ngem ti templo a sasawen ni Jesus isu ti bagina.
43002022	Isut’ gapuna nga idi napagungaren ni Jesus, nalagip dagiti adalanna a sinaona daytoy. Ket namatida iti Nasantoan a Surat ken iti insao ni Jesus.
43002023	Idi adda ni Jesus idiay Jerusalem bayat ti Fiesta ti Paskua, adu ti namati kenkuana idi nakitada dagiti milagro nga inaramidna.
43002024	Ngem saanna nga intalek kadakuada ti bagina, agsipud ta ammona ti amin a tattao.
43002025	Saanna a masapul ti siasinoman a mangibaga kenkuana maipapan iti tao ta ammona a mismo ti panunot ken kababalin ti tao.
43003001	Adda idi Fariseo nga agnagan iti Nicodemo, maysa a pangulo dagiti Judio.
43003002	Iti maysa a rabii, napan ni Nicodemo ken ni Jesus. “Rabbi,” kinunana, “ammomi a maysaka a maestro nga imbaon ti Dios. Awan ti makaaramid kadagitoy a milagro nga ar-aramidem malaksid no adda kenkuana ti Dios.”
43003003	“Ibagak kenka ti pudno,” kinuna ni Jesus. “Awan ti makakita iti Pagarian ti Dios malaksid no mayanak manen.”
43003004	“Kasano a mayanak manen ti tao a nataenganen?” sinaludsod ni Nicodemo. “Mabalinna aya ti sumrek iti aanakan ni inana tapno mayanak manen?”
43003005	“Ibagak kenka ti pudno,” insungbat ni Jesus. “Awan ti makastrek iti Pagarian ti Dios malaksid no mayanak iti danum ken iti Espiritu.
43003006	Ti tao, ipasngayna ti tao; ket ti Espiritu, ipasngayna ti espiritu.
43003007	Dika masdaaw no kunak kenka, ‘Masapul a mayanakkayo manen.’
43003008	Agpuyupoy ti angin iti sadinoman a kaykayatna. Mangngegmo ti awerna, ngem dimo ammo ti paggapuan wenno pagturonganna. Kasta met ti mapasamak iti tunggal maysa a mayanak iti Espiritu.”
43003009	“Kasano a maaramid daytoy?” sinaludsod ni Nicodemo.
43003010	Kinuna ni Jesus, “Maysaka a maestro iti Israel ket dimo maawatan daytoy?
43003011	Ibagak kenka ti pudno: Sawenmi ti ammomi, ket ibagami ti nakitami. Ngem diyo patien ti pammaneknekmi.
43003012	Ibagbagak kadakayo dagiti naindagaan a bambanag, ngem dikayo mamati. Kasano ngarud ti panamatiyo kaniak no sawek dagiti nailangitan a bambanag?
43003013	Ket awan ti immuli sadi langit malaksid ti Anak ti Tao a bimmaba manipud langit.
43003014	Kas iti panangibayog ni Moises iti sinan-uleg a bronse idiay let-ang, masapul met ti pannakaibayog ti Anak ti Tao
43003015	tapno agbiag nga agnanayon ti siasinoman a mamati kenkuana.”
43003016	Gapu iti kasta unay a panagayat ti Dios iti lubong, intedna ti Bugbugtong nga Anakna tapno ti siasinoman a mamati kenkuana saan a matay no di ket agbiag nga agnanayon.
43003017	Ta saan nga imbaon ti Dios ti Anakna ditoy lubong tapno ukomenna ti lubong, no di ket tapno isalakanna.
43003018	Saan a maukom ti siasinoman a mamati iti Anak. Ngem naukomen ti di mamati agsipud ta saan a namati iti Bugbugtong nga Anak ti Dios.
43003019	Daytoy ti pakaukoman: Immayen ti silaw ditoy lubong, ngem gapu ta dakes dagiti aramid dagiti tattao, ad-adda nga ayatenda ti sipnget ngem ti lawag.
43003020	Ti siasinoman nga agaramid iti dakes, kagurana ti lawag ket saan nga umasideg iti silaw agsipud ta dina kayat a maipakita dagiti dakes nga aramidna.
43003021	Ngem ti agbiag iti kinapudno, umasideg iti silaw tapno maipakita a mayannurot iti Dios dagiti aramidna.
43003022	Kalpasan daytoy, napan ni Jesus ken dagiti adalanna iti probinsia ti Judea. Nagyanda sadiay ket namumbuniag ni Jesus.
43003023	Namumbuniag met idi ni Juan idiay Enon, iti asideg ti Salim, ta adu ti danum sadiay. Napan kenkuana dagiti tattao ket binuniaganna ida. (
43003024	Saan pay a naibalud idi ni Juan.)
43003025	Iti naminsan, makisinsinnuppiat dagiti adalan ni Juan iti maysa a Judio maipapan iti alagaden iti pannakaugas.
43003026	Napanda ngarud ken ni Juan ket kinunada kenkuana, “Maestro, malagipmo daydi immay kenka iti akindaya a ballasiw ti Jordan, daydi imbagam kadakami? Mamumbuniagen, ket mapmapan kenkuana dagiti amin a tattao!”
43003027	Insungbat ni Juan, “Awan ti mabalin nga awaten ti tao malaksid no ited kenkuana ti Dios.
43003028	Dakayo met laeng ti makasaksi a kinunak, ‘Saan a siak ti Cristo, ngem naibaonak nga umay nga umun-una ngem isu.’
43003029	Ti nobio ti akinkukua iti nobia; ti gayyem ti nobio agsiput ken agdengngeg ket maragsakan no mangngegna ti timek ti nobio. Ngarud, naan-anayen ti ragsakko.
43003030	Isun ti rumbeng a maitan-ok, ket siak ti maipababa.”
43003031	Natantan-ok ngem ti isuamin ti umay nga aggapu iti ngato. Taga-daga ti agtaud iti daga, ket sawenna dagiti naidagaan a bambanag. Nangatngato ngem ti isuamin ti umay nga aggapu sadi langit.
43003032	Paneknekanna ti nakita ken nangngegna, ngem awan umawat iti mensahena.
43003033	Ti siasinoman nga umawat iti mensahena, pasingkedanna a pudno ti Dios.
43003034	Ta ti imbaon ti Dios sawenna dagiti sao ti Dios, agsipud ta inted ti Dios kenkuana ti Espirituna.
43003035	Ti Ama ayatenna ti Anakna ket impaimana kenkuana dagiti isuamin.
43003036	Ti siasinoman a mamati iti Anak maaddaan iti biag nga agnanayon. Siasinoman a di agtulnog iti Anak, dinanto maragpat ti biag, no di ket agtalinaed kenkuana ti pannusa ti Dios.
43004001	Nadamag dagiti Fariseo nga ad-adu ti adalan a mapaspasurot ken bumbuniagan ni Jesus ngem ni Juan.
43004002	(Kinapudnona, saan a nangbumbuniag ni Jesus, no di ket dagiti adalanna laeng.)
43004003	Ngarud, idi madamag ni Jesus ti maisasao, pimmanaw idiay Judea ket nagsubli idiay Galilea.
43004004	Iti panagbiahena, masapul a lumasat idiay Samaria.
43004005	Idiay Samaria, dimteng iti maysa nga ili a managan Sicar, a saan nga adayo iti talon nga inted idi ni Jacob ken ni Jose nga anakna.
43004006	Adda sadiay ti bubon ni Jacob. Nagtugaw ni Jesus iti abay ti bubon gapu iti bannogna. Nganngani tengnga ti aldaw idi.
43004007	Dimteng ti maysa a Samaritana tapno sumakdo, ket kinuna ni Jesus kenkuana, “Makiinumak man.” (
43004008	Napan gimmatang idi dagiti adalanna iti kanenda idiay ili.)
43004009	“Ania?” kinuna ti babai. “Maysaka a Judio, ket makiinumka kaniak a Samaritana?” (Ta saan nga ugali dagiti Judio ti makilangenlangen kadagiti Samaritano.)
43004010	“No ammom la koma ti sagut nga ited ti Dios ken no siasino ti dumawdawat kenka iti inumen, dumawatka koma kenkuana ket ikkannaka iti nabiag a danum,” insungbat ni Jesus.
43004011	“Apo,” kinuna ti babai, “nauneg ti bubon ket awan met ti pagsakdum. Pangalaam ngarud iti nabiag a danum?
43004012	Inted kadakami ni Jacob a kapuonantayo daytoy a bubon. Nagin-inumanna daytoy a bubon agraman dagiti annak ken tarakenna. Dakdakkelka kadi ngem ni Jacob?”
43004013	“Siasinoman nga uminum iti daytoy a danum, mawawto manen,” kinuna ni Jesus,
43004014	“ngem ti uminum iti danum nga itedko, saanton a mawaw. Ta ti danum nga itedko agbalinto nga ubbog iti unegna a mangted kenkuana iti nabiag a danum ken biag nga agnanayon.”
43004015	“Apo,” kinuna ti babai, “itedmo kaniak daytoy a danum tapno diakton mawaw wenno umay sumakdo ditoy.”
43004016	“Inka ayaban ti asawam saka agsubli ditoy,” kinuna ni Jesus.
43004017	“Awan asawak,” kinuna ti babai. “Agpayso ta kunam nga awan asawam,” kinuna ni Jesus.
43004018	“Naminlimakan a nakiasawa, ket saanmo nga asawa ti lalaki a kabbalaymo ita. Pudno ti imbagam kaniak.”
43004019	“Apo,” kinuna ti babai, “mabigbigko a profetaka.
43004020	Ditoy a bantay ti nagdaydayawan dagidi kapuonanmi iti Dios. Ngem dakayo a Judio kunayo nga idiay Jerusalem ti rumbeng a pagdaydayawan.”
43004021	“Babai,” kinuna ni Jesus, “patiem ti kunak nga umayto ti tiempo a saan a ditoy a bantay wenno idiay Jerusalem ti pagdaydayawan iti Ama.
43004022	Dakayo a Samaritano, diyo ammo no siasino ti daydayawenyo. Dakami, ammomi ti daydayawenmi ta aggapu kadagiti Judio ti pannakaisalakan.
43004023	Ngem umasideg ti tiempo, ket dimtengen, a dagiti napaypayso nga agdaydayaw, daydayawendanto ti Ama iti espiritu ken kinapudno. Ta dagiti kakasta ti sapsapulen ti Ama nga agdayaw kenkuana.
43004024	Ti Dios ket Espiritu. Ngarud, dagiti agdaydayaw kenkuana masapul nga agdaydayawda iti Espiritu ken kinapudno.”
43004025	Kinuna kenkuana ti babai, “Ammok nga umayto ti Mesias a maawagan iti Cristo. Inton umay, ibagananto dagiti amin a bambanag.”
43004026	“Siak dayta,” insungbat ni Jesus. “Wen, siak a makisasao kenka.”
43004027	Iti dayta a kanito, simmangpet dagiti adalan ni Jesus. Kasta unay ti siddaawda ta nadanonda a makisasao ni Jesus iti babai. Ngem awan kadakuada ti nagdamag iti babai no ania ti masapulna. Saanda met a nagsaludsod ken ni Jesus no apay a makisasao kenkuana.
43004028	Pinanawan ti babai ti karambana ket nagsubli iti ili. “Umaykayo!” kinunana kadagiti tattao.
43004029	“Umayyo kitaen ti tao a nangibaga kaniak iti amin nga inar-aramidko. Saan ngata nga isu ti Cristo?”
43004030	Rimmuarda ngarud iti ili tapno mapanda iti ayan ni Jesus.
43004031	Kabayatanna, inayaban dagiti adalan ni Jesus, “Maestro, umayka manganen!”
43004032	Ngem kinunana kadakuada, “Adda taraonko a diyo ammo.”
43004033	Iti kasta, nagsisinnaludsod dagiti adalan, “Adda aya nangyeg iti kanenna?”
43004034	“Ti taraonko isut’ panangtungpalko iti pagayatan ti nangibaon kaniak ken ti panangileppasko iti paaramidna,” kinuna ni Jesus kadakuada.
43004035	Innayon ni Jesus: “Adda pagsasaoyo, ‘Uppat pay a bulan ket panaganin.’ Ngem ibagak kadakayo, kitaenyo a naimbag dagiti taltalon. Natangkenanen dagiti dawa ket mabalinen nga anien!
43004036	Matangdanan ti agani ket urnongenna ti apit para iti biag nga agnanayon. Iti kasta, agpadpada nga agragsak ti agmula ken ti agani.
43004037	Ta pudno ti pagsasao: ‘Maysa ti agmula, sabali ti agani.’
43004038	Imbaonkayo nga agani iti saanyo a nagbannogan. Sabali dagiti nagtrabaho, ket dakayo ti aglak-am iti nagbannoganda.”
43004039	Adu a Samaritano iti dayta nga ili ti namati ken ni Jesus gapu ta kinuna ti babai: “Imbagana kaniak ti amin nga inar-aramidko.”
43004040	Isut’ gapuna nga idi napanda ken ni Jesus, indawatda a makipagyan kadakuada. Nagbati sadiay ni Jesus iti dua nga aldaw.
43004041	Adu pay dagiti namati ken ni Jesus gapu iti insursurona.
43004042	Kinuna dagiti tattao iti babai, “Mamatikamin, saanen a gapu iti saom, ngem gapu ta dakami a mismo ti nakangngeg kenkuana, ket ammomi a pudno nga isu ti Mangisalakan iti lubong.”
43004043	Kalpasan ti dua nga aldaw a panagyan ni Jesus idiay Samaria, pimmanaw ket napan idiay Galilea.
43004044	Ta ni met laeng Jesus ti nagkuna, “Saan a mapadayawan ti maysa a profeta iti mismo nga ilina.”
43004045	Idi makasangpet idiay Galilea, inawat dagiti umili, ta idi napanda dimmar-ay iti Fiesta ti Paskua idiay Jerusalem, nakitada amin nga inaramidna bayat ti Fiesta.
43004046	Kalpasanna, nagsubli ni Jesus iti ili a Cana idiay Galilea, ti lugar a namagbalinanna iti danum nga arak. Adda idi sadiay ti maysa nga ofisial ti gobierno a masakit ti anakna a lalaki idiay Capernaum.
43004047	Nadamagna a simmangpet ni Jesus idiay Galilea a naggapu idiay Judea, ket napanna impakpakaasi kenkuana a mapan idiay Capernaum tapno paimbagenna ti anakna a nganngani matay.
43004048	Kinuna ni Jesus kenkuana, “No awan makitayo a milagro, saankayo a mamati.”
43004049	“Apo,” insungbat ti ofisial, “pangngaasim ta umayka amangan no matay ti anakko.”
43004050	“Inkan,” kinuna ni Jesus kenkuana. “Agbiag ti anakmo!” Namati ti ofisial iti sao ni Jesus ket nagawiden.
43004051	Adda pay laeng ti ofisial iti dalan idi insabat dagiti babaonenna ti damag nga immimbagen ti anakna.
43004052	Dinamagna no kaano a naimbagen ti ubing. “Idi kalman!” kinunada. “Ala una iti malem idi agbaaw ti gurigorna.”
43004053	Nalagip ti ama a dayta met laeng nga oras ti panangibaga ni Jesus kenkuana: “Agbiag ti anakmo.” Iti kasta, namati agraman ti familiana.
43004054	Daytoy ti maikadua a milagro nga inaramid ni Jesus kalpasan ti isasangpetna idiay Galilea manipud Judea.
43005001	Kalpasan daytoy, napan ni Jesus idiay Jerusalem tapno dumar-ay iti maysa a fiesta dagiti Judio.
43005002	Iti asideg ti Ruangan dagiti Karnero, adda pagdigosan a lima ti arkona. Maaw-awagan daytoy iti Betsata iti pagsasao ti Hebreo.
43005003	Iti linong dagiti arko, agiidda ti adu a masakit: dagiti bulsek, pilay ken paralitiko. [Ur-urayenda ti panaggaraw ti danum,
43005004	ta pasaray bumaba ti maysa nga anghel ti Apo iti pagdigosan ket kiburenna ti danum. Ti umuna kadagiti masakit a tumapog iti danum kalpasan ti pannakakiburna, maagasan iti aniaman a sagsagabaenna.]
43005005	Adda idi sadiay ti maysa a lalaki a tallopulo ket walo a tawenen a masakit.
43005006	Idi makita ni Jesus ti lalaki a nakaidda ket ammona a nabayagen a masaksakit, kinunana kenkuana, “Kayatmo ti umimbag?”
43005007	“Apo,” kinuna ti masakit, “awan ti mangitapog kaniak iti pagdigosan apaman a makibur ti danum. Ta no irubrubbuatko pay laeng ti mapan, adda nakatapogen.”
43005008	“Bumangonka,” kinuna ni Jesus. “Bagkatem ta iddam, ket magnakan.”
43005009	Naimbagan a dagus ti lalaki. Binagkatna ti iddana ket nagnan. Aldaw a Panaginana idi mapasamak daytoy,
43005010	isut’ gapuna a kinuna dagiti pangulo a Judio iti lalaki a napaimbag, “Maiparit nga awitem ti iddam iti Aldaw a Panaginana.”
43005011	“Imbaga ti tao a nangpaimbag kaniak a bagkatek ti iddak ket magnaak,” insungbat ti lalaki.
43005012	“Siasino daytoy a tao a nagkuna a bagkatem ti iddam ket magnaka?” sinaludsodda.
43005013	Ngem saan nga ammo ti lalaki no siasino ti nangpaimbag kenkuana gapu ta adu ti tao iti dayta a lugar ket pimmanawen ni Jesus nga awan nakadkadlaw.
43005014	Iti saan a mabayag, nasarakan ni Jesus ti lalaki idiay Templo. “Kitaem, naimbagankan!” kinunana. “Dika agbasolen, amangan no addanto dakdakes a mapasamak kenka.”
43005015	Pimmanaw ti lalaki ket impakaammona kadagiti papangulo a Judio a ni Jesus gayam ti nangpaimbag kenkuana.
43005016	Gapu iti daytoy, rinugianda nga indadanes ni Jesus agsipud ta nangpaimbag iti Aldaw a Panaginana.
43005017	Kinuna ni Jesus kadakuada, “Agtartrabaho ni Amak agingga ita, ket masapul met nga agtrabahoak.”
43005018	Gapu iti daytoy a saona, ad-adda manen ti pinget dagiti Judio a mangpapatay kenkuana ta saanna laeng a sinalungasing ti linteg ti Aldaw a Panaginana, ngem imbagana pay nga Amana ti Dios, ket iti kasta, impadana ti bagina iti Dios.
43005019	Isut’ gapuna a kinuna ni Jesus kadakuada, “Ibagak ti pudno kadakayo: Awan ti maaramid ti Anak a bukbukodna, no di laeng ti makitana nga ar-aramiden ti Ama. Ta ti aniaman nga aramiden ti Ama, aramiden met ti Anak.
43005020	Ta ayaten ti Ama ti Anak ket ipakitana kenkuana ti amin nga ar-aramidenna. Ipakitana kenkuana dagiti aramid a daddadakkel pay ngem dagitoy, tapno agsiddaawkayo.
43005021	Ta kas iti panamagungar ti Ama kadagiti natay ket biagenna ida, kasta met a ti Anak ikkanna iti biag dagiti kayatna nga ikkan.
43005022	Saan a mangukom ti Ama. Intedna iti Anakna ti naan-anay a kalintegan a mangukom,
43005023	tapno padayawan dagiti amin a tattao ti Anak a kas iti panangpadayawda iti Ama. Ti saan a mangpadayaw iti Anak, saanna met a padayawan ti Ama a nangibaon kenkuana.
43005024	“Ibagak ti pudno kadakayo: Ti siasinoman a dumngeg kadagiti saok ken mamati iti nangibaon kaniak, maaddaan iti biag nga agnanayon. Saanton a maukom, no di ket nalasatnan ni patay ket simreken iti biag.
43005025	“Ibagak ti pudno kadakayo: Adtoyen ti tiempo a mangngeg dagiti natay ti timek ti Anak ti Dios, ket agbiagto dagiti makangngeg.
43005026	Ta ti Ama met laeng ti pagtaudan ti biag. Pinagbalinna met ti Anakna a pagtaudan ti biag.
43005027	Ket intednan iti Anak ti turay a mangukom, agsipud ta isu ti Anak ti Tao.
43005028	“Diyo pagsiddaawan daytoy, ta umayen ti tiempo a dagiti amin a natay nga adda kadagiti tantanem mangngegdanto ti timekna,
43005029	agungardanto ket rummuarda kadagiti tantanemda. Agungarto a maipaay iti biag nga agnanayon dagiti nagaramid iti naimbag ngem agungarto a maipaay iti pannakadusa dagiti nagaramid iti dakes.”
43005030	Intuloy ni Jesus: “Awan ti maaramidko iti bukodko a pannakabalin. Mangukomak laeng kas ibaga kaniak ti Dios, isut’ gapuna a nalinteg ti panangukomko, ta saan a ti pagayatak ti aramidek, no di laeng ti pagayatan ti nangibaon kaniak.
43005031	“No saksiak ti bukodko a bagi, saan a maawat ti saok kas pammaneknek.
43005032	Ngem adda sabali a mangpaneknek kaniak, ket ammok a pudno ti ibagana.
43005033	Nangibaonkayo kadagiti mapan ken ni Juan, ket pinaneknekanna ti maipapan iti pudno.
43005034	Saanko a masapul ti pammaneknek ti tao, ngem ibagak daytoy tapno maisalakankayo.
43005035	Sumsumged ken agranraniag a silaw ti kayarigan ni Juan, ket iti apagbiit, kinayatyo a linak-am ti lawagna.
43005036	Ngem adda agsaksi kaniak a nangnangruna ngem ni Juan. Isu dagiti aramidko nga impaaramid kaniak ti Ama. Dagitoy nga aramid ti mangipakita nga imbaonnak ti Ama.
43005037	Ket ti Ama a nangibaon kaniak, paneknekanna met ti maipapan kaniak. Diyo nangngeg ti timekna wenno nakita ti rupana
43005038	ket saan nga agtalinaed ti saona kadakayo, ta diyo pay patien ti imbaonna.
43005039	“Ad-adalenyo dagiti Sursurat agsipud ta ipagarupyo a masarakan kadagitoy ti biag nga agnanayon. Ket dagitoy met laeng a Sursurat ti agsao maipapan kaniak.
43005040	Ngem diyo met kayat ti umay kaniak tapno agbiagkayo.
43005041	“Diak sapulen a padayawandak dagiti tattao.
43005042	Ngem am-ammokayo ket ammok nga awan ayatyo iti Dios.
43005043	Immayak iti turay ni Amak ngem didak inawat. Nupay kasta, no adda umay iti bukodna a turay, awatenyo.
43005044	“Agpipinnadayawkayo, ngem diyo met kalikaguman ti pammadayaw nga aggapu iti maymaysa a Dios. Kasano ngarud ti panamatiyo kaniak?
43005045	Diyo ipagarup nga idarumkayo iti Ama. Ni Moises a nangitalkanyo iti namnamayo ti mangidarum kadakayo.
43005046	No agpayso met laeng a namatikayo ken ni Moises, pinatidak met koma, ta nagsurat iti maipapan kaniak.
43005047	Ngem no diyo pinati dagiti insuratna, kasano ti panamatiyo iti saok?”
43006001	Kalpasan daytoy, napan ni Jesus iti ballasiw ti Dan-aw ti Galilea (wenno Dan-aw ti Tiberias).
43006002	Simmurot kenkuana ti nakaad-adu a tattao, agsipud ta nakitada dagiti nakaskasdaaw nga inaramidna idi pinaimbagna dagiti masaksakit.
43006003	Simmang-at ni Jesus iti maysa a bantay. Nagtugaw sadiay agraman dagiti adalanna.
43006004	Asideg idin ti Fiesta ti Paskua dagiti Judio.
43006005	Inwaras ni Jesus ti panagkitana ket naimatanganna ti nakaad-adu a tattao nga umas-asideg kenkuana. Kinunana ken ni Felipe, “Panggatangantayo ngata iti makaanay a kanen dagitoy a tattao?” (
43006006	Kinunana daytoy a pangsuot ken ni Felipe. Kinapudnona, ammo idin ni Jesus ti aramidenna.)
43006007	“Saan nga umanay ti 200 a denario nga igatang iti tinapay a pagbibingayanda uray saggabassitda laeng,” kinuna ni Felipe.
43006008	“Adda maysa nga ubing a lalaki ditoy a nagbalon iti lima a tinapay a sebada ken dua nga ikan,” kinuna ni Andres a maysa kadagiti adalanna ken kabsat ni Simon Pedro. “Ngem ania met dagitoy iti kastoy a kaadu ti tao?”
43006010	Karuotan sadiay ket imbaga ni Jesus a pagtugawenda dagiti tattao. Nagtugaw dagiti amin a tattao. Aglimaribu dagiti lallaki.
43006011	Innala ni Jesus dagiti tinapay, nagyaman iti Dios, sana imbunong kadagiti nakatugaw a tattao. Kasta met ti inaramidna kadagiti ikan. Nangan dagiti tattao agingga a napnekda.
43006012	Idi nabsogda aminen, kinuna ni Jesus kadagiti adalanna, “Urnongenyo dagiti natda ket awan ibellengyo tapno awan madadael.”
43006013	Inurnongda ngarud dagiti amin a natda kadagiti lima a tinapay a saan a naibus dagiti tattao ket napno ti sangapulo ket dua a basket a nagikargaanda.
43006014	Idi makita dagiti tattao sadiay ti milagro nga inaramid ni Jesus, kinunada, “Awan duadua a daytoy ti Profeta nga umay ditoy lubong!”
43006015	Idi madlaw ni Jesus nga umay dagiti tattao a mangala kenkuana tapno pilitenda nga isaad nga ari, nagpakni manen nga is-isuna kadagiti bambantay.
43006016	Idi sumipngeten, simmalog dagiti adalanna iti dan-aw.
43006017	Limmuganda iti bangka, ket bimmallasiwda a nagpa-Capernaum. Rabiin, ngem di pay la dimteng ni Jesus kadakuada.
43006018	Mangrugi idin nga agdawel ti danum, ta dimteng ti napigsa nga angin.
43006019	Nakapaggauden dagiti adalan iti aglima wenno innem a kilometro idi makitada ni Jesus a magmagna iti rabaw ti danum. Kasta unay ti butengda idi umas-asideg iti bangka.
43006020	Ngem kinuna ni Jesus kadakuada, “Dikay agbuteng, siak ni Jesus!”
43006021	Siraragsakda a nangilugan kenkuana iti bangka. Iti apagbiit, simmangladda iti disso a papananda.
43006022	Iti sumaruno nga aldaw, nakita dagiti tattao a nagbati iti ballasiw ti dan-aw a maymaysan ti bangka a nakapundo sadiay. Ammo dagiti tattao a saan a nakilugan ni Jesus kadagiti adalanna iti bangka. Dagiti laeng adalanna ti nagluas.
43006023	Nupay kasta, adda dadduma a bangka a naggapu idiay Tiberias a simmanglad iti asideg ti disso a nanganan dagiti adu a tattao kadagiti tinapay kalpasan ti panagyaman ti Apo.
43006024	Ngem idi makita dagiti tattao nga awan sadiay ni Jesus wenno dagiti adalanna, nagluganda kadagiti bangka a nangsapul kenkuana idiay Capernaum.
43006025	Idi masarakan dagiti tattao nga adda ni Jesus idiay ballasiw ti dan-aw, kinunada kenkuana, “Maestro, kaano ti yaaymo ditoy?”
43006026	“Ibagak kadakayo ti pudno: Sapsapulendak gapu ta nangankay iti tinapay ket nabsogkayo, saan a gapu ta nakitayo dagiti nakaskasdaaw nga aramidko,” insungbat ni Jesus.
43006027	“Dikay agbannog gapu iti taraon a madadael. Agbannogkayo ketdi gapu iti taraon nga agpaut iti biag nga agnanayon. Daytoy ti taraon nga itedto kadakayo ti Anak ti Tao, ta inted ti Dios Ama kenkuana ti yaanamongna.”
43006028	Iti kasta, sinaludsodda kenkuana, “Ania ti aramidenmi tapno matungpalmi dagiti paaramid ti Dios?”
43006029	“Daytoy ti kayat ti Dios nga aramidenyo: Patienyo ti imbaonna,” insungbat ni Jesus.
43006030	Kinunada ngarud kenkuana: “Ania ti maipakitam a milagro tapno mamatikami kenka? Ania ti aramidem?
43006031	Nangan dagiti kapuonantayo iti mana idiay let-ang, kas nailanad iti Nasantoan a Surat, ‘Inikkanna ida iti tinapay a kanenda a naggapu sadi langit.’”
43006032	Kinuna ni Jesus, “Ibagak ti pudno kadakayo: Saan a ni Moises ti nangted kadakayo iti tinapay a naggapu sadi langit. Ni Amak ti mangted kadakayo iti pudno a tinapay nga aggapu sadi langit.
43006033	Ta ti tinapay nga ited ti Dios isu ti bumaba manipud langit a mangted biag iti lubong.”
43006034	“Apo,” kinunada kenkuana, “ikkannakami man a kanayon iti kasta a tinapay.”
43006035	Kinuna ni Jesus kadakuada, “Siak ti tinapay ti biag. Ti umay kaniak, dinto mabisinan, ket ti mamati kaniak, dinto mawaw.
43006036	“Ita, nasaokon kadakayo a nakitadakon ngem dikay met mamati.
43006037	Umayto kaniak dagiti amin nga ited ni Amak. Ket ti umay kaniak, diakto pagtalawen.
43006038	Ta bimmabaak manipud langit tapno aramidek ti pagayatan ti nangibaon kaniak, saan a ti pagayatak.
43006039	Ket pagayatan ti nangibaon kaniak nga awan ti mapukawko uray maysa kadagiti amin nga intedna kaniak, no di ket pagungarekto amin ida inton maudi nga aldaw.
43006040	Ta pagayatan ni Amak nga amin a makakita ken mamati iti Anak adda biagna nga agnanayon. Ket pagungarekto ida inton maudi nga aldaw.”
43006041	Nagdadayamudom dagiti Judio gapu iti kinunana nga isu ti tinapay a bimmaba manipud langit.
43006042	Kinunada, “Saan aya a daytoy ni Jesus nga anak ni Jose? Am-ammotayo ti ama ken inana. Apay ngarud a kunana ita a bimmaba manipud langit?”
43006043	“Isardengyo ti agdadayamudom,” insungbat ni Jesus.
43006044	“Awan ti makaumay kaniak no saan nga allukoyen ti Ama a nangibaon kaniak; ket pagungarekto inton maudi nga aldaw.
43006045	Insurat dagiti profeta: ‘Isuronto ti Dios dagiti amin a tattao.’ Umay kaniak ti dumngeg ken makasursuro iti Ama.
43006046	Saanna a kayat a sawen daytoy nga addan nakakita iti Ama. Ti laeng naggapu iti Dios ti nakakita iti Ama.
43006047	“Ibagak kadakayo ti pudno: Ti mamati adda biagna nga agnanayon.
43006048	Siak ti tinapay ti biag.
43006049	Nangan dagiti kapuonanyo iti mana idiay let-ang, ngem natayda met laeng.
43006050	Ngem saan a matay ti uray siasino a mangan iti tinapay nga aggapu sadi langit.
43006051	Siak ti sibibiag a tinapay a naggapu sadi langit. No kanen ti siasinoman daytoy a tinapay, agbiagto nga agnanayon. Ket ti tinapay nga itedkonto isu ti lasagko. Wen, itedko tapno agbiag ti lubong.”
43006052	Gapu iti daytoy, rimsua ti panagsisinnuppiat dagiti Judio. “Kasano ti pannangted daytoy a tao iti lasagna a kanentayo?” kinunada.
43006053	“Ibagak ti pudno kadakayo,” kinuna ni Jesus kadakuada. “No saanyo a kanen ti lasag ken inumen ti dara ti Anak ti Tao, awan ti biag kadakayo.
43006054	Ti mangan iti lasagko ken uminum iti darak, adda biagna nga agnanayon, ket pagungarekto inton maudi nga aldaw.
43006055	Ta ti lasagko ti napaypayso a taraon, ket ti darak ti napaypayso nga inumen.
43006056	Ti mangan iti lasagko ken uminum iti darak agtaeng kaniak, ket agtaengak met kenkuana.
43006057	Imbaonnak ti sibibiag nga Ama, ket agbiagak met gapu kenkuana. Kasta met a ti mangan kaniak, agbiagto gapu kaniak.
43006058	Daytoy ti tinapay a naggapu sadi langit: Saan a kas iti tinapay a kinnan idi dagiti kapuonanyo ta natayda met laeng kalpasanna. Ti mangan iti daytoy a tinapay, agbiagto nga agnanayon.”
43006059	Imbaga daytoy ni Jesus bayat ti panangisurona iti uneg ti sinagoga idiay Capernaum.
43006060	Adu kadagiti adalanna ti nakangngeg iti daytoy. “Narikut unay daytoy a pannursuro,” kinunada. “Siasino ti umanamong iti sasawenna?”
43006061	Nupay no awan ti nangibagbaga kenkuana, ammo ni Jesus nga agdadayamudom dagiti adalanna gapu iti daytoy. Iti kasta, kinunana kadakuada: “Maupaykayo kadi gapu iti daytoy?
43006062	Anianto la ketdin no makitayo ti Anak ti Tao nga umuli iti sigud a yanna?
43006063	Ti Espiritu ti makaited iti biag. Awan a pulos ti maited ti lasag. Espiritu ken biag dagiti insaok kadakayo.
43006064	Nupay kasta, adda sumagmamano kadakayo a di mamati.” (Sigud nga ammo ni Jesus no siasino dagiti saan a mamati ken no siasino ti mangliputto kenkuana.)
43006065	Kinunana pay, “Daytoy ti gapuna nga imbagak kadakayo nga awan ti makaumay kaniak no saan nga ipalubos ti Ama.”
43006066	Gapu iti daytoy, pinanawan dagiti adu a pasurotna ket saandan a kimmuyog kenkuana.
43006067	Iti kasta, kinuna ni Jesus kadagiti sangapulo ket dua nga adalan, “Ket dakayo, kayatyo met ti pumanaw?”
43006068	“Apo,” insungbat ni Simon Pedro, “siasino pay aya ti papananmi? Adda kenka dagiti sao a makaited iti biag nga agnanayon.
43006069	Ket ita, mamatikami ken ammomi a sika ti Nasantoan a naggapu iti Dios.”
43006070	“Saankay aya a sangapulo ket dua a pinilik?” insungbat ni Jesus kadakuada. “Nupay kasta, maysa kadakayo ti diablo.”
43006071	Ni Judas nga anak ni Simon Iscariote ti kayatna a sawen, ta nupay maysa kadagiti sangapulo ket dua adalan, isunto ti mangliput kenkuana.
43007001	Kalpasan daytoy, sinursor ni Jesus ti Galilea. Dina kinayat ti agdaliasat idiay Judea, ta gandaten a papatayen dagiti papangulo a Judio.
43007002	Umadanin ti pannakarambak ti Fiesta dagiti Abong-abong.
43007003	Daytoy ti gapuna a kinuna dagiti lallaki a kakabsat ni Jesus, “Pumanawka ditoy ket inka idiay Judea, tapno makita dagiti adalam dagiti trabaho nga ar-aramidem.
43007004	Ta awan ti tao a mangilimed iti aramidna no tarigagayanna ti aglatak. Yantangay ar-aramidem dagitoy, ipakaammom ngarud ti bagim iti entero a lubong!” (
43007005	Uray dagiti kakabsatna dida namati kenkuana.)
43007006	Kinuna ni Jesus kadakuada, “Di pay dimteng ti tiempok. Dakayo, kukuayo ti amin a tiempo.
43007007	Dinakay mabalin a guraen ti lubong, ngem guraennak ta ibagbagak a dakes dagiti aramidna.
43007008	Dakayo ti mapan makifiesta. Saanak a mapan iti daytoy a fiesta, ta di pay dimteng ti tiempok.”
43007009	Imbagana daytoy ket nagtalinaed idiay Galilea.
43007010	Napan met laeng nakifiesta ni Jesus idi nakapanen dagiti kakabsatna. Ngem saan a nagpadlaw a napan.
43007011	Bayat ti fiesta, binirbirok dagiti pangulo a Judio. “Sadino ngata ti yanna?” kunkunada.
43007012	Adu ti sao-sao dagiti tattao maipapan kenkuana. Kinuna ti sumagmamano kadakuada, “Isu ket naimbag a tao.” “Saan,” kinuna met dagiti dadduma, “ta allilawenna dagiti tattao.”
43007013	Nupay kasta, awan ti nagsao a silalatak maipapan kenkuana ta mabutengda kadagiti papangulo a Judio.
43007014	Iti katengngaan ti fiesta, napan nangisuro ni Jesus idiay Templo.
43007015	Kasta unay ti siddaaw dagiti Judio. “Naggapuan ngata ti adu unay nga ammo daytoy a tao, idinto ta di met nagad-adal a pulos?” kunkunada.
43007016	“Saanko a bukod a pannursuro ti isursurok, no di ket agtaud iti Dios a nangibaon kaniak,” insungbat ni Jesus.
43007017	“Ti siasinoman a mayat nga agaramid iti pagayatan ti Dios, maammoannanto no agtaud iti Dios ti isursurok wenno agsaoak iti kabukbukodak a turay.
43007018	Ti tao nga agsao iti bukodna a turay, sapsapulenna ti pakaidayawanna met laeng. Ngem ti agtarigagay iti pannakaidayaw ti nangibaon kenkuana, napudno ket awan ti kinaulbod kenkuana.
43007019	Saan aya nga inted ni Moises ti Linteg kadakayo? Ngem awan kadakayo ti mangtungpal iti Linteg. Apay a kayatdak a papatayen?”
43007020	“Agmauyongka!” insungbat dagiti tattao. “Siasino ti agpanggep a mangpapatay kenka?”
43007021	“Maysa a milagro ti inaramidko ket nasdaawkay amin,” kinuna ni Jesus.
43007022	“Gapu ta imbilin kadakayo ni Moises a kugitenyo dagiti annakyo, kugitenyo ti ubing iti Aldaw a Panaginana (nupay saan a ni Moises ti nangirugi iti daytoy no di ket dagiti ammayo).
43007023	No maipalubos a makugit ti ubing iti Aldaw a Panaginana tapno saan a masalungasing ti Linteg ni Moises, apay a kaungetdak gapu ta pinaimbagko ti maysa a tao iti Aldaw a Panaginana?
43007024	Dikayo mangukom babaen iti makitayo. Mangukomkayo ketdi babaen iti nalinteg a panangukom.”
43007025	Kinuna ti sumagmamano a taga-Jerusalem, “Saan kadi a daytoy ti tao a kayatda a papatayen?
43007026	Kitaenyo! Agsasao iti publiko, ngem awan masaoda a maikontra kenkuana. Agpayson sa ketdi nga ammo dagiti agtuturay nga isu ti Cristo?
43007027	Inton umay ti Cristo, awan ti makaammo no sadino ti paggapuanna. Ngem ammotayo ti naggapuan daytoy a tao.”
43007028	Idi madama a mangisursuro ni Jesus idiay Templo, kinunana iti napigsa a timek, “Pudno kadi nga am-ammodak? Ammoyo kadi ti naggapuak? Diak immay a naknakemko. Ti nangibaon kaniak isu ti pudno, ngem diyo am-ammo.
43007029	Am-ammok ti nangibaon kaniak ta naggapuak kenkuana.”
43007030	Gapu iti daytoy, pinanggepda a tiliwen, ngem awan mayat a mangtengngel kenkuana, ta di pay dimteng ti tiempo a mapasamak kenkuana daytoy.
43007031	Nupay kasta, adu kadagiti tattao ti namati kenkuana. “Inton umay ti Cristo, agaramidto ngata iti ad-adu a milagro ngem ti inaramid daytoy a tao?” kinunada.
43007032	Nangngeg dagiti Fariseo ti sao dagiti tattao maipapan ken ni Jesus. Iti kasta, isuda ken dagiti panguloen a papadi imbaonda dagiti guardia ti Templo a mangtiliw kenkuana.
43007033	Kinuna ngarud ni Jesus, “Makipagyanak pay kadakayo iti bassit a tiempo. Kalpasanna, agsubliakton iti nangibaon kaniak.
43007034	Sapulendakto ngem didakto masarakan, gapu ta dikay makaumay iti papanak.”
43007035	Kinuna dagiti papangulo a Judio iti maysa ken maysa, “Sadino ngata ti papananna tapno ditayto masarakan? Mapanto ngata kadagiti il-ili dagiti Griego a yan dagiti naiwaraswaras a Judio ket isuronanto dagiti Griego?
43007036	Ania ti kayatna a sawen iti panagkunana, ‘Sapulendakto ngem didakto masarakan,’ ken ‘Dikay makaumay iti papanak?’”
43007037	Iti maudi ken kangrunaan nga aldaw ti fiesta, nagtakder ni Jesus ket kinunana iti napigsa a timek, “Ti siasinoman a mawaw, umay kaniak tapno uminum.
43007038	Kas kuna ti Nasantoan a Surat, ‘Agayusto dagiti karayan ti sibibiag a danum manipud iti puso ti siasinoman a mamati kaniak.’”
43007039	(Sinao daytoy ni Jesus maipapan iti Espiritu ti Dios a dandanin awaten dagiti namati kenkuana. Ta iti dayta a tiempo, saan pay a naited ti Espiritu, agsipud ta di pay naitan-ok ni Jesus.)
43007040	Adu kadagiti tattao a naitaripnong ti nakangngeg iti daytoy nga imbaga ni Jesus. “Pudno nga isu daytoy ti profeta!” kinunada.
43007041	Kinuna dagiti dadduma, “Isu ti Cristo!” Ngem adda met nagkuna, “Saan nga idiay Galilea ti paggapuan ti Cristo!
43007042	Saan aya a kuna ti Nasantoan a Surat nga agtaud ti Cristo iti kaputotan ni David, ket mayanak idiay Betlehem, iti ili a nagnaedan ni David?”
43007043	Iti kasta, rimsua ti panagsusupadi dagiti tattao gapu kenkuana.
43007044	Kayat idi ti dadduma kadakuada a tiliwen ni Jesus, ngem awan uray maysa a nangsagid kenkuana.
43007045	Nagsubli dagiti guardia ti Templo kadagiti panguloen a papadi ken kadagiti Fariseo. “Apay a diyo inyeg ditoy?” sinaludsod dagiti panguloen a papadi ken dagiti Fariseo.
43007046	“Awan pay ti nagsao a kas iti panagsao daytoy a tao!” insungbat dagiti guardia.
43007047	Kinuna dagiti Fariseo kadakuada, “Uray dakayo, inallilawnakayo met kadi?
43007048	Adda aya naammoanyon nga agtuturay wenno Fariseo a mamati kenkuana?
43007049	Ngem mailunod dagitoy a tattao ta dida ammo ti Linteg ni Moises.”
43007050	Nupay kasta, nagsao ti maysa kadakuada, ni Nicodemo, a napan idi nakisao ken ni Jesus.
43007051	“Segun ti paglintegantayo,” kinunana, “ditayo mabalin a dusaen ti maysa a tao no ditay mangngegan ken maammoan no ania ti inaramidna.”
43007052	“Taga-Galileaka met kadi?” kinunada kenkuana. “Sukimatem dagiti Sursurat ket maammoamto nga awan a pulos ti profeta a tumaud idiay Galilea.”
43008001	Nagawid dagiti amin a tattao, ngem napan ni Jesus idiay Bantay Olivo.
43008002	Kabigatanna, nasapa a nagsubli idiay Templo. Inaribungbongan ti adu a tattao ket nagtugaw a nangisuro kadakuada.
43008003	Inyeg dagiti mamaestro iti Linteg ken dagiti Fariseo ti maysa a babai a natiliwanda a makikamkamalala. Pinagtakderda iti sangoananda amin.
43008004	“Maestro,” kinunada ken ni Jesus, “natiliwanmi daytoy a babai a makikamkamalala.
43008005	Iti Lintegtayo, imbilin ni Moises a mapapatay ti kasta a babai iti pannakabato. Ania ti kunam?”
43008006	Kinunada daytoy ta kayatda a maisao ni Jesus dagiti balikas a pangigapuanda a mangidarum kenkuana. Ngem nagrukob ni Jesus ket nagsurat iti daga babaen iti ramayna.
43008007	Idi ulit-ulitenda ti saludsodda, timmakder ket kinunana kadakuada, “Ti awanan basol kadakayo ti umuna a mangbato kenkuana.”
43008008	Nagrukob manen a nagsurat iti daga.
43008009	Ngem idi mangngegda ti kinunana, saggaysada a pimmanaw. Immuna dagiti nataengan. Ni laeng Jesus ti nabati ken ti babai nga agtaktakder pay laeng iti sangoananna.
43008010	Timmakder ni Jesus ket kinunana kenkuana, “Babai, sadino ti ayandan? Awan kadi ti nagbati a mangdusa kenka?”
43008011	“Awan, Apo,” insungbatna. Kinuna ni Jesus, “Uray siak, saanka a dusaen. Inkan, ket saanka nga agbasolen.”
43008012	Nagsao manen ni Jesus kadagiti Fariseo, “Siak ti silaw ti lubong,” kinunana. “Siasinoman a sumurot kaniak maaddaan iti silaw ti biag, ket dinto magna iti kasipngetan.”
43008013	Kinuna dagiti Fariseo kenkuana, “Sika met laeng ti mangsaksi iti bagim. Saan ngarud a pudno ti ibagbagam.”
43008014	“Uray no saksiak ti bukodko a bagi,” insungbat ni Jesus, “pudno ti ibagbagak ta ammok ti naggapuak ken ti papanak. Diyo ammo ti naggapuak ken ti papanak.
43008015	Mangukomkayo kas mayannurot iti pagalagadan ti tao. Diak mangukom iti uray siasino.
43008016	Ngem no mangukomak, umno ti panangukomko, ta saan a sisiak ti mangukom no di ket kaduak pay ti Ama a nangibaon kaniak.
43008017	Naisurat iti Lintegyo a no agtunos ti pammaneknek ti dua a saksi, maawat a kas pudno ti ibagada.
43008018	Saksiak met laeng ti bukodko a bagi, ket saksiannak met ti Ama a nangibaon kaniak.”
43008019	“Sadino ti ayan ni amam?” sinaludsodda. “Saandak nga am-ammo,” insungbat ni Jesus, “ket diyo met am-ammo ni Amak. No am-ammodak koma, am-ammoyo met koma ni Amak.”
43008020	Insao ni Jesus dagitoy bayat ti panangisursurona idiay Templo, iti kuarto a nakaikabilan dagiti kaha ti daton. Ngem awan ti nangtiliw kenkuana, ta di pay dimteng ti oras.
43008021	Kinuna manen ni Jesus kadakuada, “Pumanawakon, ket sapulendakto, ngem dikay makaumay iti papanak. Mataykayto a sibabasol.”
43008022	Iti kasta, kinuna dagiti papangulo a Judio, “Apay ngata a kunana a ditayo makapan iti papananna? Kayatna kadi a sawen a patayennanto ti bagina?”
43008023	“Taga-dagakayo, ngem taga-langitak,” insungbat ni Jesus. “Aggapukay iti daytoy a lubong, ngem saanak a naggapu iti lubong.
43008024	Isut’ gapuna a kinunak kadakayo a mataykayto kadagiti basbasolyo. Wen, mataykayto kadagiti basbasolyo no dikay mamati a ‘Siak’ ti ibagbagak.”
43008025	“Siasinoka aya?” sinaludsodda. “Ti imbagak kadakayo manipud idi damo.
43008026	No maipapan kadakayo, adu ti masaok ken babalawek. Ngem pudno ti nangibaon kaniak, ket ibagak iti lubong ti nangngegko kenkuana,” insungbat ni Jesus.
43008027	Saanda a naawatan a maipapan iti Ama ti sinaona.
43008028	Iti kasta, kinuna ni Jesus kadakuada, “Inton maibayogyo ti Anak ti Tao, maammoanyonton a ‘Siak’ ti ibagbagak. Kasta met nga awan ti aramidek a sisiak, ngem sawek laeng ti insuro kaniak ti Ama.
43008029	Kaduak ti nangibaon kaniak. Saannak a binaybay-an nga agmaymaysa, agsipud ta kanayon nga aramidek ti makaparagsak kenkuana.”
43008030	Adu ti namati kenkuana idi sasawenna daytoy.
43008031	Kinuna ngarud ni Jesus kadagiti Judio a namati kenkuana, “No agtalinaedkayo iti pannursurok, dakayo dagiti napaypayso nga adalak.
43008032	Maammoanto ti pudno, ket ti pudno wayawayaannakayto.”
43008033	“Kaputotannakami ni Abraham,” insungbatda. “Ket uray kaano, awan pay nangadipen kadakami. Ania ti kayatmo a sawen a mawayawayaankaminto?”
43008034	“Ibagak ti pudno kadakayo,” kinuna ni Jesus kadakuada. “Siasinoman nga agaramid iti basol, adipen ti basol.
43008035	Ti anak agnanayon a kameng ti familia, ngem ti adipen saan.
43008036	Ngarud, no wayawayaannakayo ti Anak, pudno a siwawayakayton.
43008037	Ammok a kaputotannakayo ni Abraham. Nupay kasta, kayatdak a papatayen, agsipud ta diyo awaten ti pannursurok.
43008038	Sawek dagiti impakita kaniak ni Amak, ngem dakayo, aramidenyo dagiti insuro kadakayo ni amayo.”
43008039	“Ni Abraham ti amami,” insungbatda kenkuana. “No agpayso nga annaknakayo ni Abraham,” kinuna ni Jesus, “aramidenyo met koma dagiti inaramidna.
43008040	Awan ti inaramidko no di imbagak laeng kadakayo ti pudno a nangngegko iti Dios. Nupay kasta, kayatdak a papatayen. Awan ti kasta nga inaramid ni Abraham.
43008041	Dakayo, ar-aramidenyo ti aramid ti amayo.” “Saankami a bastardo,” insungbatda. “Maymaysa ti Amami, ti Dios a mismo.”
43008042	“No agpayso met laeng nga amayo ti Dios,” kinuna ni Jesus, “ayatendak met koma; ta naggapuak iti Dios, ket ita, addaak ditoyen. Diak immay a naknakemko, no di ket imbaonnak ti Dios.
43008043	Apay a diyo maawatan ti ibagbagak? Gapu ta diyo maibturan a denggen ti mensahek?
43008044	Annaknakayo ti Diablo nga amayo, ket kayatyo a tungpalen ti pagayatanna. Mammapatayen manipud idi damo ket pulos a dina kanunongan ti pudno, ta awan kenkuana ti pudno. No agulbod, ar-aramidenna laeng ti natural kenkuana ta sigud nga ulbod ken ama ti amin a kinaulbod.
43008045	Sawek ti pudno, ket daytoy ti gapuna a didak patien.
43008046	Siasino kadakayo ti makapaneknek a nagbasolak? No ibagak ti pudno, apay ngarud a didak patien?
43008047	Ti agtaud iti Dios, denggenna dagiti sao ti Dios. Ngem saankayo a nagtaud iti Dios, ket daytoy ti gapuna a dikay dumngeg.”
43008048	“Saan kadi a pudno ti kunami a Samaritanoka ket adda demoniom?” kinuna dagiti Judio ken ni Jesus.
43008049	“Awan ti demonio kaniak,” insungbat ni Jesus. “Padayawak ni Amak, ngem dakayo, saandak a padayawan.
43008050	Diak sapulen ti pakaidayawak. Ngem adda sabali a mangsapul iti dayta ket isunto ti ukom.
43008051	Ibagak ti pudno kadakayo: Dinto matay ti siasinoman a mangtungpal iti saok.”
43008052	“Ita, mapnekkamin nga adda demoniom!” kinuna dagiti Judio. “Natay ni Abraham kasta met dagiti profeta, ngem kunam a dinto matay ti siasinoman a mangtungpal iti saom.
43008053	Natay ni Amami nga Abraham. Kayatmo a sawen a natantan-okka ngem ni Abraham? Ania ti panangipagarupmo iti bagim?”
43008054	“No idaydayawko ti bagik a mismo,” insungbat ni Jesus, “awan serserbi dayta a pammadayaw. Ti mangidayaw kaniak isu ni Amak a kunayo a Diosyo.
43008055	Saanyo nga am-ammo, ngem am-ammok. No kunak a diak am-ammo, ulbodak a kas kadakayo. Ngem am-ammok ket tungpalek ti saona.
43008056	Nagragsak ni Abraham nga amayo ta ninamnamana a makita ti aldawko; nakitana ket naragsakan.”
43008057	Kinuna dagiti Judio kenkuana, “Kasano a nakitamon ni Abraham, idinto ta awan pay 50 a tawenmo?”
43008058	Kinuna ni Jesus, “Ibagak ti pudno kadakayo: Sakbay a nayanak ni Abraham, addaakon.”
43008059	Nagpidut dagiti tattao kadagiti bato a pangubor ken ni Jesus, ngem naglemmeng ket rimmuar iti Templo.
43009001	Bayat ti pannagna ni Jesus, nakitana ti maysa a lalaki a bulsek manipud pannakayanakna.
43009002	Sinaludsod kenkuana dagiti adalanna, “Maestro, siasino ti akimbasol iti pannakayanak a bulsek daytoy a tao? Basolna kadi wenno basol dagiti nagannak kenkuana?”
43009003	“Awan ti pakainaigan ti kinabulsek daytoy a tao iti basolna wenno iti basol dagiti nagannak kenkuana,” insungbat ni Jesus. “Bulsek daytoy tapno makita kenkuana ti pannakabalin ti Dios.
43009004	Masapul nga aramidentayo dagiti ipaaramid ti nangibaon kaniak ta aldaw pay. Dumteng ti rabii ket awan ti makatrabaho.
43009005	Bayat ti kaaddak ditoy lubong, siak ti silaw ti lubong.”
43009006	Idi naisaon ni Jesus daytoy, timmupra iti daga. Inggamayna ti tuprana iti tapok ket inyaprosna iti mata ti bulsek
43009007	sana kinuna kenkuana, “Inka agdiram-os idiay pagdidigosan ti Siloe.” (“Naibaon” ti kayat a sawen ti Siloe.) Napan ngarud ti bulsek ket nagdiram-os. Idi agsubli, makakitan.
43009008	Idi makita dagiti kaarrubana ken dagiti tattao a makaam-ammo kenkuana a maysa a makilimlimos idi, kinunada, “Saan kadi a daytoy ti tao a masansan nga agtugaw ditoy a makilimlimos?”
43009009	“Wen, isu!” kinuna ti dadduma. “Saan nga isu,” kinuna met dagiti dadduma. “Kaing-ingasna laeng!” Iti kasta, mismo a ti lalaki ti nagkuna, “Wen, pudno a siak daydi makilimlimos.”
43009010	Kinunada kenkuana, “Ngem apay a makakitaka metten?”
43009011	“Inggamay ti maysa a tao nga agnagan Jesus ti tuprana iti tapok sana inyapros kadagiti matak,” insungbat ti lalaki. “Kalpasanna, imbaonnak a mapan agdiram-os idiay Siloe. Napanak ngarud, ket apaman a nakadiram-osak, makakitaak metten!”
43009012	“Sadino ti ayan ti nangpaimbag kenka?” sinaludsodda. “Diak ammo,” insungbatna.
43009013	Kalpasanna, impanda ti naimbagan a bulsek iti ayan dagiti Fariseo.
43009014	Aldaw a Panaginana idi nanggamay ni Jesus iti pitak a pinangagasna kadagiti mata ti bulsek.
43009015	Ngarud, sinaludsod met dagiti Fariseo no kasano a napaimbag dagiti matana. “Inaprosanna dagiti matak iti pitak, nagdiram-osak, ket ita makakitaakon,” kinunana kadakuada.
43009016	Kinuna ti sumagmamano a Fariseo, “Saan a naggapu iti Dios ti tao a nangaramid iti daytoy, agsipud ta dina annuroten ti paglintegan iti Aldaw a Panaginana.” Kinuna met ti dadduma, “Kasano ti pannakabalin ti maysa a managbasol nga agaramid kadagiti kakasta a nakaskasdaaw a pagilasinan?” Agsusupadi ti pampanunotda.
43009017	Iti kasta, pinalutpot manen dagiti Fariseo ti lalaki. “Kunam a pinaimbagna dagiti matam. Ania ti masaom maipapan kenkuana?” “Maysa a profeta,” insungbatna.
43009018	Nupay kasta, saan a patien dagiti Judio a bulsek idi daytoy a tao, ket ita, makakitan. Isut’ gapuna nga inayabanda dagiti nagannak kenkuana.
43009019	“Anakyo kadi daytoy?” sinaludsodda. “Kunayo a nayanak a bulsek. Apay ngarud a makakitan?”
43009020	“Wen, anakmi daytoy,” insungbat dagiti nagannak. “Ammomi a nayanak a bulsek.
43009021	Ngem saanmi nga ammo no kasano a makakitan. Saanmi met nga ammo no siasino ti nangpaimbag kenkuana. Isu ti pagsaludsodanyo ta nataengan metten. Ammona ti isungsungbatna!”
43009022	Sinao dagiti nagannak daytoy agsipud ta mabutengda kadagiti papangulo a Judio a nanganamongen a mapagtalaw iti sinagoga ti siasinoman a mangibaga a mamati a ni Jesus isu ti Cristo.
43009023	Dayta ti gapuna a kinuna dagiti nagannak, “Nataenganen; isu ti pagsaludsodanyo!”
43009024	Inayabanda manen ti tao a nayanak a bulsek ket kinunada kenkuana, “Ikarim iti sangoanan ti Dios nga ibagam ti pudno! Ammomi a managbasol dayta a tao!”
43009025	“Diak ammo no managbasol wenno saan,” insungbat ti napaimbag. “Daytoy ti ammok: Bulsekak idi, ngem ita, makakitaakon!”
43009026	“Ania ti inaramidna kenka?” sinaludsodda. “Kasano ti panangpaimbagna kadagita matam?”
43009027	“Imbagak la ngaruden kadakayo, ngem didak met patien,” insungbatna. “Apay a kayatyo manen a denggen? Kayatyo met kadi ti agbalin nga adalanna?”
43009028	Nagsasawanda ket kinunada, “Sika ti adalanna, ket dakami ti adalan ni Moises.
43009029	Ammomi a nagsao ti Dios ken ni Moises. Ngem no maipapan iti dayta a tao, dimi pay ammo ti naggapuanna!”
43009030	“Nakaskasdaaw unay daytoy!” insungbatna. “Saanyo nga ammo ti naggapuanna, ngem pinaimbagnak!
43009031	Ammotayo a saan nga ipangag ti Dios dagiti managbasol, ngem ipangagna dagiti tattao nga agdayaw kenkuana ken agaramid iti pagayatanna.
43009032	Manipud pannakaparsua ti lubong, awan pay nadamag a nanglukat kadagiti mata ti tao a nayanak a bulsek.
43009033	Awan ti mabalin nga aramiden dayta a tao no saan a naggapu iti Dios.”
43009034	“Nayanak ken dimmakkelka iti basol, dakam ket ti isuromon?” insungbatda kenkuana ket pinagtalawda iti sinagoga.
43009035	Nadamag ni Jesus ti napasamak. Sinapulna ti bulsek ket idi agsarakda, kinunana kenkuana, “Mamatika kadi iti Anak ti Tao?”
43009036	“Ibagam kaniak, apo, no siasino tapno mamatiak kenkuana!” insungbat ti lalaki.
43009037	“Nakitamon,” kinuna ni Jesus. “Isu ti kasasaom.”
43009038	“Mamatiak, Apo!” kinuna ti tao, ket nagparintumeng a nagdaydayaw ken ni Jesus.
43009039	Kinuna ni Jesus, “Immayak mangukom ditoy lubong tapno makakita dagiti bulsek, ket agbulsek dagiti makakita.”
43009040	Nangngeg ti sumagmamano a Fariseo a naitallaong sadiay ti kinuna ni Jesus, ket sinaludsodda kenkuana, “Ibagbagam kadi a bulsekkami met?”
43009041	“No bulsekkayo, awan koma ti pakabasolanyo,” insungbat ni Jesus. “Ngem gapu ta kunayo met a makakitakayo, kayatna a sawen nga adda latta basolyo.”
43010001	Sinarita ni Jesus daytoy a pangngarig kadakuada: “Ibagak ti pudno kadakayo: Ti tao a saan a sumrek iti ruangan ti pagaponan dagiti karnero, ngem kumalay-at ketdi iti sabali a pagnaan, maysa a mannanakaw ken tulisan.
43010002	Ti sumrek iti ruangan, isu ti pastor dagiti karnero.
43010003	Isu ti ilukatan ti agay-aywan iti ruangan. Denggen dagiti karnero ti timekna no awaganna dagiti nagnaganda, ket iruarna ida.
43010004	No mairuarnan dagiti karnero, magna iti sangoda ket sumurotda kenkuana, agsipud ta mailasinda ti timekna.
43010005	Saanda a sumurot iti ganggannaet no di ket itarayanda, agsipud ta saanda a mailasin ti timekna.”
43010006	Ngem saan a naawatan dagiti tattao ti kaipapanan daytoy a pangngarig.
43010007	Kinuna manen ni Jesus kadakuada, “Ibagak ti pudno kadakayo: Siak ti ruangan a pagserkan dagiti karnero.
43010008	Mannanakaw ken tulisan dagiti amin nga immay nga immun-una ngem siak, ngem saan a dinengngeg ida dagiti karnero.
43010009	“Siak ti ruangan. Maisalakanto ti siasinoman a sumrek kaniak; sumrek ken rummuarto ket makasarakto iti pagaraban.
43010010	Umay ti tulisan tapno agtakaw, agpapatay ken agdadael. Immayak tapno maaddaankay iti biag—biag nga awan pagkuranganna.
43010011	“Siak ti naimbag a pastor. Ti naimbag a pastor itedna ti biagna nga agpaay kadagiti karnerona.
43010012	Ti makitangtangdan panawan ken itarayanna dagiti karnero no makitana nga umay ti lobo, ta saan a pastor ken saanna a kukua ida.
43010013	Agtaray ti makitangtangdan agsipud ta patangtangdanan laeng ket awan ti panangisakitna kadagiti karnero.
43010014	“Siak ti naimbag a pastor. Am-ammonak ti Ama, ket am-ammok met ti Ama. Am-ammok dagiti karnerok ket am-ammodak met. Madadaanak a mangipaay iti biagko gapu kadakuada.
43010016	Adda pay dagiti karnerok nga awan ditoy a pagaponan. Masapul nga yaponko met ida. Ipangagdanto ti timekko, ket agbalindanton a maymaysa nga arban nga aywanan ti maymaysa a pastor.
43010017	“Ay-ayatennak ti Ama agsipud ta sisasaganaak a mangipaay iti biagko, tapno alaekto met laeng.
43010018	Awan ti makaala iti biagko. Itedko kas pagayatak. Adda kalintegak a mangited iti biagko, ket adda met kalintegak a mangala met laeng. Daytoy ti imbilin ti Amak nga aramidek.”
43010019	Rimsua manen ti panagsusupadi kadagiti Judio gapu kadagitoy a sasao.
43010020	Adu kadakuada ti nagkunkuna, “Linuganan ti demonio. Agmauyong! Apay a dumngegkayo kenkuana?”
43010021	Ngem kinuna ti dadduma, “Saan a kastoy ti panagsao ti linuganan ti demonio! Mabalin aya ti demonio ti mangted iti panagkita kadagiti bulsek?”
43010022	Tiempo ti lam-ek idi rambakanda ti Fiesta ti Panagidaton idiay Jerusalem.
43010023	Magmagna ni Jesus iti Pasilio ni Solomon idiay Templo
43010024	idi inaribungbongan dagiti tattao. “Kaanonto aya ti panangibagam iti pudno?” sinaludsodda kenkuana. “Ibagamon ti agpayso! Sika kadi ti Cristo?”
43010025	“Imbagakon kadakayo,” insungbat ni Jesus, “ngem didak met patien. Dagiti aramidko babaen iti turay ni Amak ti mangpaneknek iti maipapan kaniak.
43010026	Ngem dikayo mamati, ta saan a dakayo ti karnerok.
43010027	Denggen dagiti karnerok ti timekko. Ammok ida, ket surotendak.
43010028	Ikkak ida iti biag nga agnanayon, ket pulos a didanto matay. Awan ti makarabsut kadakuada kaniak.
43010029	Natantan-ok ti inted kaniak ni Amak ngem dagiti isuamin, ket awan ti makarabsut kadakuada iti panangaywan ti Ama.
43010030	Siak ken ti Ama, maymaysakami.”
43010031	Pimmidut manen dagiti tattao kadagiti batbato a panguborda kenkuana.
43010032	“Adu ti naimbag nga aramid nga impaaramid kaniak ti Ama iti imatangyo,” kinuna ni Jesus kadakuada. “Ania kadagitoy ti gapu a panguboranyo kaniak?”
43010033	“Saandaka nga uboren gapu kadagiti naimbag nga aramid, no di ket gapu iti saom a maikontra iti Dios,” insungbatda. “Maysaka la a tao, ket pagbalinem ketdin a Dios ta bagim!”
43010034	“Naisurat iti Lintegyo a kinuna ti Dios: ‘Dakayo ket didioskayo!’” insungbat ni Jesus.
43010035	“Ammotayo nga agnanayon a pudno ti kuna ti Nasantoan a Surat, ket inawagan ti Dios a dios dagiti tattao a nakaitedan ti saona.
43010036	No maipapan kaniak, pinilinak ti Ama ket imbaonnak ditoy lubong. Gapu ta kinunak a siak ti Anak ti Dios, kunayon a nagsaoak iti maikontra iti Dios?
43010037	No diak ar-aramiden dagiti aramid ni Amak, saan koma a masapul a patiendak.
43010038	Ngem no aramidek ida, uray no didak patien, patienyo koma dagiti ar-aramidko tapno mapaneknekanyo nga adda ti Ama kaniak, ket addaak iti Ama.”
43010039	Pinadasda manen a tiliwen ngem nakalapsut kadakuada.
43010040	Napan manen ni Jesus iti ballasiw ti karayan Jordan, iti disso a namumbuniagan ni Juan ket nagyan sadiay.
43010041	Adu a tattao ti napan kenkuana. “Awan ti milagro nga inaramid ni Juan,” kinunada, “ngem pudno amin nga imbagana maipapan iti daytoy a tao.”
43010042	Adu ti namati kenkuana sadiay.
43011001	Nagsakit ti maysa a lalaki nga agnagan iti Lazaro. Agnaed ni Lazaro iti maysa nga ili a managan Betania a pagnanaedan met da Maria ken Marta. Kakabsat ni Lazaro ida. (
43011002	Daytoy Maria a kabsat ti masakit ti nangibukbok idi iti bangbanglo kadagiti saka ti Apo sana pinunasan iti buokna.)
43011003	Nangibaon ngarud dagiti agkabsat iti mangipakaammo ken ni Jesus. “Apo,” pinaibagada, “masakit ti patpatgem a gayyem.”
43011004	Idi mangngeg ni Jesus daytoy, kinunana, “Saan nga ipatay ni Lazaro ti sakitna. Maaramid daytoy tapno maidaydayaw ti Dios, ket isunto met ti pakaidayawan ti Anak ti Dios.”
43011005	Ay-ayaten ni Jesus dagiti agkakabsat a Marta, Maria ken Lazaro.
43011006	Nupay nadamagna a masakit ni Lazaro, nagyan pay laeng iti dua nga aldaw iti lugar a yanna.
43011007	Kalpasanna, kinuna ni Jesus kadagiti adalanna, “Agsublitayo idiay Judea.”
43011008	“Maestro,” insungbat dagiti adalan, “nabiit pay laeng a kayatdaka a batoen dagiti tattao sadiay. Apay nga inka manen sadiay?”
43011009	“Saan aya nga adda sangapulo ket dua nga oras iti agmalem?” kinuna ni Jesus. “Saan a maitibkol ti tao no magna iti aldaw, ta makitana ti silaw ti lubong.
43011010	Ngem maitibkol no magna iti rabii, ta awan ti lawag kenkuana.”
43011011	Kalpasan ti panangibaga ni Jesus iti daytoy, insarunona a kinuna, “Matmaturog ni gayyemtayo a Lazaro, ngem innak riingen.”
43011012	“Apo,” insungbat dagiti adalan, “no matmaturog laeng, umimbagto.”
43011013	Kayat a sawen ni Jesus a natayen ni Lazaro ngem impagarupda a nagsao maipapan iti gagangay a pannaturog.
43011014	Iti kasta, inlawlawag ni Jesus kadakuada, “Natayen ni Lazaro.
43011015	Ngem gapu kadakayo, maragsakanak ta awanak iti ayanna, tapno mamatikayo. Ala, intayon iti yanna.”
43011016	Kinuna ni Tomas (a managan Singin) kadagiti kaduana nga adalan, “Intayo met tapno mairamantayo ken ni Maestro a matay!”
43011017	Idi sumangpet ni Jesus, nadamagna nga uppat nga aldawen a naitanem ni Lazaro.
43011018	Agtallo a kilometro ti kaadayo ti Betania manipud Jerusalem,
43011019	ket adu a taga-Judea ti napan nangliwliwa kada Marta ken Maria gapu iti ipapatay ti kabsatda a lalaki.
43011020	Idi nadamag ni Marta a sumungsungad ni Jesus, rimmuar a nangsabat kenkuana. Ngem nagbati ni Maria iti uneg ti balay.
43011021	Kinuna ni Marta ken Jesus, “Apo, no addaka koma ditoy idi, saan a natay ni kabsatko!
43011022	Nupay kasta, ammok nga uray ita, ited ti Dios ti aniaman a dawatem kenkuana.”
43011023	“Mapagungarto ni kabsatmo,” kinuna ni Jesus.
43011024	“Ammok a mapagungarto inton maudi nga aldaw,” insungbat ni Marta.
43011025	“Siak ti panagungar ken ti biag,” kinuna ni Jesus. “Ti siasinoman a mamati kaniak, uray no matay, agbiagto pay.
43011026	Ket ti siasinoman nga agbiag ken mamati kaniak, pulos a dinto matay. Patiem daytoy?”
43011027	“Wen, Apo,” insungbatna. “Patiek a sika ti Cristo, ti Anak ti Dios nga umay ditoy lubong.”
43011028	Apaman a naisao ni Marta daytoy, nagsubli ket inayabanna a sililimed ni Maria a kabsatna. “Adda ni Maestro,” kinunana, “ket paayabannaka.”
43011029	Idi mangngeg ni Maria daytoy, rimmuar a dagus a mangsabat ken Jesus. (
43011030	Saan pay a nakadanon ni Jesus iti barrio, ta adda pay laeng iti disso a nangsabatan kenkuana ni Marta.)
43011031	Simmurot dagiti tattao nga adda iti balay a mangliwliwa ken ni Maria idi timmakder ken nagdardaras a rimmuar. Impagarupda a mapan agsangit ni Maria iti ayan ti tanem.
43011032	Apaman a nakadanon ni Maria iti ayan ni Jesus, nagparintumeng iti sakaananna ket kinunana, “Apo, no addaka koma ditoy idi, saan a natay ni kabsatko!”
43011033	Nakita ni Jesus nga agsangsangit ni Maria ken dagiti tattao a kimmuyog kenkuana. Natignay ti pusona ket kasta unay ti ladingitna.
43011034	“Sadino ti nangitanemanyo kenkuana?” sinaludsod ni Jesus. “Umaymo kitaen, Apo,” insungbatda.
43011035	Nagsangit ni Jesus.
43011036	Iti kasta, kinuna dagiti Judio, “Kitaenyo ti napalalo a panangipategna kenkuana!”
43011037	Ngem kinuna dagiti dadduma kadakuada, “Saan aya nga isu ti nangted iti panagkita iti daydi lalaki a bulsek? Nabalinanna koma met nga inlisi ni Lazaro iti patay.”
43011038	Kasta unay manen ti ladingit ni Jesus idi umasideg iti tanem a rukib a naserraan iti bato.
43011039	“Ikkatenyo ti bato,” imbilinna. Kinuna ni Marta a kabsat ti natay, “Apo, nabuyoken, ta uppat nga aldawnan a naitanem!”
43011040	“Diak kadi imbaga kenka a no mamatika, makitamto ti dayag ti Dios?” kinuna ni Jesus.
43011041	Inikkatda ti bato. Timmangad ni Jesus ket kinunana, “Ama, agyamanak ta impangagnak.
43011042	Ammok nga ipangagnak a kanayon, ngem kunak daytoy gapu kadagitoy a tattao tapno patienda nga imbaonnak.”
43011043	Kalpasan ti panangisaona iti daytoy, impukkawna, “Lazaro, rummuarka!”
43011044	Rimmuar ni Lazaro. Naputipotan iti lupot dagiti ima ken sakana ken naabungotan ti rupana iti panio. “Warwarenyo dagiti patapatna,” kinuna ni Jesus, “ket palubosanyo.”
43011045	Adu kadagiti tattao a simmarungkar ken Maria ti nakaimatang iti inaramid ni Jesus, ket namatida kenkuana.
43011046	Ngem sumagmamano kadakuada ti napan kadagiti Fariseo ket impadamagda ti inaramid ni Jesus.
43011047	Iti kasta, nakitaripnong dagiti Fariseo ken panguloen a papadi kadagiti kamkameng ti Sanhedrin. “Ania ti aramidentayo?” kinunada. “Adu ti nakaskasdaaw nga ar-aramiden daytoy a tao!
43011048	No baybay-antayo, mamatinto dagiti amin a tattao kenkuana, ket umayto dagiti agtuturay a taga-Roma a mangdadael iti Templo ken iti entero a nasiontayo!”
43011049	Ngem nagsao ti maysa kadakuada nga agnagan Caifas, ti Kangatoan a Padi iti dayta a tawen. “Awan ammoyo,” kinunana.
43011050	“Saanyo aya a maawatan a nasaysayaat no matay ti maysa a tao, ngem ti madadael ti entero a nasion?”
43011051	(Saanna a sinao daytoy a naknakemna, ngem agsipud ta isu ti Kangatoan a Padi iti dayta a tawen, impadtona ti ipapatay ni Jesus a maipaay kadagiti Judio
43011052	ket saan laeng a gapu kadakuada no di ket tapno pagkaykaysaenna amin dagiti naiwaraswaras nga annak ti Dios.)
43011053	Manipud iti dayta nga aldaw, nagtutulagan dagiti agtuturay a Judio a papatayenda ni Jesus.
43011054	Isut’ gapuna a saanen a nagnagna a silalatak ni Jesus idiay Judea, ngem pimmanaw sadiay ket napan iti asideg ti let-ang, iti ili a managan Efraim. Nagyan sadiay agraman dagiti adalan.
43011055	Asideg idin ti Fiesta ti Paskua ket adu a tattao a naggapu kadagiti barbarrio ti simmang-at idiay Jerusalem tapno aramidenda ti seremonia ti pannakadalus sakbay ti fiesta.
43011056	Sinapsapulda ni Jesus ket idi naguurnongda idiay Templo, nagsisinnaludsodda, “Ania ti makunayo? Umay ngata makifiesta?”
43011057	Imbilin dagiti panguloen a papadi ken dagiti Fariseo a no adda makaammo iti ayan ni Jesus, ipakaammona koma kadakuada tapno patiliwda.
43012001	Innem nga aldaw sakbay ti Fiesta ti Paskua idi mapan ni Jesus idiay Betania nga ili ni Lazaro, daydi lalaki a pinagungarna.
43012002	Insaganaanda sadiay iti pangrabii. Nagserbi ni Marta ket maysa ni Lazaro a nakisango ken ni Jesus iti panganan.
43012003	Iti saan a mabayag, nangala ni Maria iti kagudua a litro ti nangina unay a bangbanglo a naaramid iti puro a nardo. Imbukbokna kadagiti saksaka ni Jesus sana pinunasan iti buokna. Napno ti entero a balay iti ayamuom ti bangbanglo.
43012004	Maysa kadagiti adalan ni Jesus, ni Judas Iscariote a mangliputto kenkuana ti nagsao.
43012005	“Apay a di nailako daytoy a bangbanglo iti 300 a denario ket maited ti kuarta kadagiti napanglaw?” kinunana.
43012006	Sinaona daytoy, saan a gapu ta isakitna dagiti napanglaw, no di ket gapu ta mannanakaw. Isu ti agig-iggem iti kuarta, ket masansan a mangala iti maurnong.
43012007	Ngem kinuna ni Jesus, “Palubosam a salimetmetan ni Maria ti adda kenkuana para iti aldaw a pannakaitanemko.
43012008	Kankanayon nga adda dagiti napanglaw iti dennayo, ngem saan a kankanayon nga addaak iti arpadyo.”
43012009	Adu a tattao ti nakadamag nga adda ni Jesus idiay Betania. Iti kasta, napanda sadiay, saan laeng a gapu ken ni Jesus, no di ket kayatda pay a kitaen ni Lazaro a pinagungarna.
43012010	Isut’ gapuna a nagtutulag dagiti panguloen a papadi a patayenda met ni Lazaro.
43012011	Gapu iti napasamak kenkuana, adu kadagiti Judio ti simmina kadagiti panguloda ket namatida ken ni Jesus.
43012012	Iti sumuno nga aldaw, nadamag dagiti adu a tattao a napan dimmar-ay iti Fiesta ti Paskua a sumungsungad ni Jesus idiay Jerusalem.
43012013	Iti kasta, nagalada kadagiti sangsanga ti palma ket napanda simmabat kenkuana. “Madaydayaw ti Dios!” impukpukkawda. “Bendisionan koma ti Dios ti umay iti nagan ti Apo! Bendisionan koma ti Dios ti Ari ti Israel!”
43012014	Nakasarak ni Jesus iti urbon ti asno ket nagsakayanna, kas kuna ti Nasantoan a Surat:
43012015	“Dika agbuteng, siudad ti Sion! Ita, umayen kenka ti Arim, A sisasakay iti urbon ti asno.”
43012016	Iti dayta a tiempo, saan a naawatan dagiti adalanna ti kaipapanan daytoy, ngem idi naitan-oken ni Jesus, nalagipda a naisurat maipapan kenkuana ket naaramid daytoy.
43012017	Adda idi tattao a nakaimatang ken ni Jesus idi awaganna ni Lazaro iti tanem ket pinagungarna. Impadamagda ti napasamak.
43012018	Dayta ti gapuna nga adu a tattao ti napan simmabat kenkuana, agsipud ta nadamagda nga isu ti nangaramid iti daytoy a milagro.
43012019	Isut’ gapuna a kinunkuna dagiti Fariseo, “Makitayo, awanen ti maaramidtayo! Sumursuroten kenkuana ti sangalubongan!”
43012020	Bayat ti Fiesta, adda sumagmamano a Griego a napan nagdaydayaw idiay Jerusalem.
43012021	Napanda ken ni Felipe a taga-Betsaida, iti probinsia ti Galilea. “Apo,” kinunada, “kayatmi koma a kitaen ni Jesus.”
43012022	Napan imbaga ni Felipe daytoy ken ni Andres, ket napanda a dua ken ni Jesus tapno ipakaammoda kenkuana.
43012023	Kinuna ni Jesus kadakuada, “Dimtengen ti oras a maitan-ok ti Anak ti Tao.
43012024	Ibagak ti pudno kadakayo: Saan nga umadu ti bukel ti trigo no di maregreg iti daga ket matay. Ngem no matay, agbunga iti adu.
43012025	Ti agayat iti biagna, mapukawnanto, ket ti gumura iti biagna ditoy lubong, salimetmetannanto iti biag nga agnanayon.
43012026	Ti siasinoman nga agtarigagay nga agserbi kaniak, masapul a surotennak. Ta no sadino ti ayanko, addanto met sadiay ti adipenko. Ket padayawan ti Ama ti siasinoman nga agserbi kaniak.”
43012027	Intuloy ni Jesus ti nagsao: “Ita, mariribukak. Ania ti aramidek? Kunak kadi, ‘Ama, ilisinak koma iti daytoy nga oras’? Ngem daytoy met ti gapu ti immayak tapno lasatek daytoy nga oras ti panagsagaba.
43012028	O Ama, itan-okmo ti naganmo!” Ket kinuna ti maysa a timek a naggapu sadi langit, “Intan-okkon, ket itan-okkonto manen!”
43012029	Nangngeg dagiti tattao nga agtaktakder sadiay ti timek ket impagarupda a naggurruod. “Kinasao ti maysa nga anghel!” kinuna met ti dadduma.
43012030	Ngem kinuna ni Jesus kadakuada, “Nagsao daytoy a timek saan a gapu kaniak, no di ket gapu kadakayo.
43012031	“Itan ti pannakaukom daytoy a lubong. Itan ti pannakaparmek ti agturay iti daytoy a lubong.
43012032	Inton maibayogak ditoy daga, guyugoyekto nga umay kaniak dagiti amin a tattao.” (
43012033	Kinunana daytoy a pangipakaammo no kasano ti ipapatayna.)
43012034	“Kuna ti Linteg nga agbiag nga agnanayon ti Cristo,” insungbat dagiti tattao. “Apay a kunam a masapul a maibayog ti Anak ti Tao? Siasino daytoy nga Anak ti Tao?”
43012035	“Bassit laengen a tiempo ti kaadda ti silaw kadakayo,” insungbat ni Jesus. “Agawaanyo ti agbiag ta adda pay la ti silaw kadakayo tapno dinakayo makamakam ti sipnget. Ta ti magna iti sipnget, dina ammo ti turturongenna.
43012036	Ngarud, mamatikay iti silaw bayat ti kaaddana kadakayo tapno agbalinkayo a tattao ti lawag.” Idi naisaon ni Jesus daytoy, pimmanaw ket inlemmenganna ida.
43012037	Uray no inaramidna amin dagitoy a milagro iti imatangda, saanda a namati kenkuana
43012038	tapno matungpal ti kinuna ni profeta Isaias: “Apo, siasino ti namati iti mensahe nga inkasabami? Siasino ti nangipakitaan ti Apo iti pannakabalinna?”
43012039	Gapu iti daytoy, saanda a nabalinan ti namati. Ta kinuna pay ni Isaias:
43012040	“Pinagbulsek ti Dios ida, kinullaapanna dagiti isipda, tapno saanda a makakita, ken saanda a makaawat, ket saanda nga agsubli kaniak, kuna ti Dios, tapno paimbagek ida.”
43012041	Kinuna ni Isaias daytoy ta nakitana ti dayag ni Jesus, ket nagsao iti maipapan kenkuana.
43012042	Uray no kasta, adu kadagiti papangulo a Judio ti namati ken ni Jesus. Ngem saanda nga inlatlatak gapu iti butengda kadagiti Fariseo amangan no mapagtalawda iti sinagoga.
43012043	Ad-adda nga ayatenda ti pammadayaw dagiti tattao ngem ti pammadayaw ti Dios.
43012044	Kinuna ni Jesus iti napigsa a timek, “Ti mamati kaniak, saan la a sisiak ti patienna, no di pay ket ti nangibaon kaniak.
43012045	Ti makakita kaniak, makitana met ti nangibaon kaniak.
43012046	Immayak ditoy lubong a kas silaw tapno saan nga agtaeng iti sipnget dagiti amin a mamati kaniak.
43012047	Saanko nga ukomen ti siasinoman a dumngeg iti mensahek ngem dina met tungpalen; ta diak immay tapno ukomek ti lubong no di ket tapno isalakanko.
43012048	Adda mangukom iti mangumsi kaniak ken iti di umawat iti mensahek. Ti sao nga imbalikasko ti mangukomto kenkuana iti maudi nga aldaw!
43012049	Wen, ta diak nagsao iti bukbukodko a turay no di ket imbilin ti Ama a nangibaon kaniak no ania ti sawek ken ibagak.
43012050	Ket ammok a makaited iti biag nga agnanayon ti bilinna. Ngarud, no ania ti sawek, sawek ti imbilin kaniak ti Ama.”
43013001	Bisperas idi ti Fiesta ti Paskua. Ammo ni Jesus a dimtengen ti oras nga ipapanawna ditoy lubong ken isusublina iti Ama. Inay-ayatna dagiti tattaona ditoy lubong. Wen, ay-ayatenna ida agingga iti panungpalan.
43013002	Madama idi ti panangrabii ni Jesus ken dagiti adalanna. Inserrek ti Diablo iti panunot ni Judas nga anak ni Simon Iscariote ti panggep a mangliput ken ni Jesus.
43013003	Ammo ni Jesus nga inted ti Ama kenkuana ti amin a pannakabalin. Ammona met a naggapu iti Dios ket agsublinto iti Dios.
43013004	Iti kasta, timmakder ni Jesus iti panganan ket inikkatna ti kagayna sa nangibarikes iti tualia.
43013005	Kinargaanna ti maysa a palanggana iti danum ket binuggoanna dagiti saksaka dagiti adalan sana pinunasan ida iti imbarikesna a tualia.
43013006	Idi dumanon ni Jesus ken ni Simon Pedro, kinuna ni Pedro, “Apo, buggoam aya dagiti sakak?”
43013007	“Saanmo pay a maawatan ita no ania ti ar-aramidek, ngem maawatamto met laeng,” insungbat ni Jesus.
43013008	Kinuna ni Pedro, “Uray kaano, dimonto buggoan dagiti sakak!” “No diak buggoan dagiti sakam, saankan a maibilang nga adalak,” insungbat ni Jesus.
43013009	“Apo,” kinuna ni Simon Pedro, “saan la ngarud a dagitoy sakak ti buggoam. Buggoam pay dagiti imak ken ti ulok!”
43013010	Kinuna ni Jesus, “Ti nakadigosen saanna a masapul ti agbuggo, ta nadalusen, malaksid dagiti sakana. Nadaluskay aminen—malaksid iti maysa.” (
43013011	Ammon ni Jesus ti mangliput kenkuana, isu a kinunana, “Nadaluskay aminen malaksid iti maysa.”)
43013012	Idi nabuggoanen ni Jesus dagiti saksakada, nagkagay manen ket nagsubli iti lugarna iti panganan. “Maawatanyo kadi ti kalkalpasko nga inaramid kadakayo?” sinaludsodna.
43013013	“Awagandak iti ‘Maestro’ ken ‘Apo,’ ket pudno la ketdi ti kunayo.
43013014	Ngarud, no siak nga Apo ken Maestroyo, binuggoak dagiti saksakayo, rebbengyo met ti agbibinnuggo iti saka.
43013015	Inikkankayo iti pagtuladan tapno aramidenyo met ti inaramidko kadakayo.
43013016	Ibagak ti pudno kadakayo: Saan a natantan-ok ti adipen ngem ti apona. Saan met a natantan-ok ti naibaon ngem ti nangibaon kenkuana.
43013017	Ita, ammoyon daytoy a kinapudno. Nagasatkayo no aramidenyo!
43013018	“Saan a dakay amin ti pakaiturongan dagiti sasawek. Ammok dagiti pinilik. Ngem masapul a matungpal ti adda a naisurat, ‘Kinugtarannak ti nakipangan kaniak.’
43013019	Ibagakon kadakayo daytoy sakbay a maaramid tapno inton mapasamak, mamatikayo a siak ti siak.
43013020	Ibagak ti pudno kadakayo: Ti umawat iti siasinoman nga ibaonko, awatennak met. Ket ti umawat kaniak, awatenna met ti nangibaon kaniak.”
43013021	Kasta unay ti pannakariribuk ni Jesus idi nasaonan daytoy ket impalgakna, “Ibagak ti pudno kadakayo: Maysanto kadakayo ti mangliput kaniak.”
43013022	Nagkikinnita dagiti adalan ta dida ammo no siasino kadakuada ti sarsaritaenna.
43013023	Iti abay ni Jesus, agtugtugaw ti idumdumana unay nga adalan.
43013024	Sineniasan ni Simon Pedro ti adalan ket kinunana, “Saludsodem man kenkuana no siasino kadatayo ti sarsaritaenna.”
43013025	Immasideg dayta nga adalan ket nagsadag ken ni Jesus sana dinamag, “Siasino ti kunam, Apo?”
43013026	“Ti pangtedakto iti isawsawko a tinapay,” insungbat ni Jesus. Nangala ngarud iti tinapay ket insawsawna sana inted ken Judas nga anak ni Simon Iscariote.
43013027	Apaman nga inawat ni Judas ti tinapay, simrek ni Satanas kenkuana. “Aramidem a dagus ti masapul nga aramidem,” kinuna ni Jesus kenkuana.
43013028	Saan a naawatan dagiti sisasango iti lamisaan no apay a kasta ti imbaga ni Jesus ken ni Judas.
43013029	Agsipud ta ni Judas ti agig-iggem iti kuarta, impagarup dagiti dadduma kadagiti adalan nga imbaga ni Jesus kenkuana a mapan gumatang iti kasapulanda iti fiesta. Adda met dagiti nangipagarup a mapan mangted ni Judas iti kuarta kadagiti napanglaw.
43013030	Innala ni Judas ti tinapay, ket rimmuar a dagus. Rabii idi.
43013031	Kalpasan ti ipapanaw ni Judas, kinuna ni Jesus, “Ita, dandanin maitan-ok ti Anak ti Tao, ket maitan-ok met ti Dios kenkuana.
43013032	Ket no maitan-ok ti Dios kenkuana, ti Dios met laeng ti mangitan-ok iti Anak ti Tao, ket aramidennanto a dagus.
43013033	Annakko, bassit laengen a tiempo ti kaaddak kadakayo. Sapulendakto, ket kas iti imbagak kadagiti agtuturay a Judio, kunak met ita kadakayo, ‘Dikay makaumay iti papanak.’
43013034	“Adda baro a bilin nga itedko kadakayo: Agiinnayatkayo. Kas iti panagayatko kadakayo, kasta met koma ti panagiinnayatyo.
43013035	No agiinnayatkayo, maammoanto ti amin a tao a dakayo dagiti adalak.”
43013036	“Apo,” sinaludsod ni Simon Pedro ken ni Jesus, “sadino ti papanam?” “Dimo mabalin ita ti sumurot kaniak, ngem sumurotkanto met laeng,” insungbat ni Jesus.
43013037	“Apo, apay a diak mabalin ita ti sumurot kenka?” kinuna ni Pedro. “Sisasaganaak a matay gapu kenka!”
43013038	“Pudno kadi a sisasaganaka a matay gapu kaniak?” insungbat ni Jesus. “Ibagak ti pudno kenka: Sakbay nga agtaraok ti kawitan, mamitlonton nga imbagam a dinak am-ammo.”
43014001	Kinuna ni Jesus kadakuada: “Saankayo a madanagan ken mariribukan. Mamatikayo iti Dios, ken mamatikayo met kaniak.
43014002	Adu ti kuarto idiay balay ni Amak, ket innak mangisagana iti pagyananyo. Diak koma ibaga daytoy kadakayo no saan a pudno.
43014003	Kalpasan ti ipapanko panangisagana iti pagyananyo, umaykayto alaen tapno addakayo met iti ayanko.
43014004	Ammoyo ti dalan nga agturong iti papanak.”
43014005	“Apo,” kinuna ni Tomas, “saanmi nga ammo no sadino ti papanam. Kasano ngarud nga ammomi ti dalan?”
43014006	“Siak ti dalan, ken ti pudno, ken ti biag; awan ti makapan iti Ama no di magna kaniak,” insungbat ni Jesus.
43014007	“Ita, ta am-ammodakon, am-ammoyo metten ni Amak. Manipud ita, am-ammo ken nakitayon ti Ama.”
43014008	Kinuna ni Felipe, “Apo, ipakitam man kadakami ti Ama; umanayen dayta kadakami.”
43014009	“Nabayagen a nakikadkaduaak kadakayo, Felipe, ngem dinak pay la gayam am-ammo?” insungbat ni Jesus. “Siasinoman a nakakita kaniak, nakitana metten ti Ama. Apay a kunam pay laeng nga ipakitak kadakayo ti Ama?
43014010	Dimo kad patien nga addaak iti Ama ket ti Ama adda kaniak? Saan a naggapu kaniak dagiti insaok kadakayo. Ti Ama nga agtaeng kaniak, aramidenna dagiti aramidna.
43014011	Mamatikayo nga addaak iti Ama ket adda met ni Ama kaniak; no saan, mamatikayo gapu kadagitoy nga aramid.
43014012	Ibagak ti pudno kadakayo: Ti mamati kaniak, aramidennanto met dagiti aramidek; wen, dakdakkelto pay ngem dagitoy ti aramidenna ta innak iti Ama.
43014013	Aramidekto ti aniaman a dawatenyo iti naganko tapno maitan-ok ti Ama babaen iti Anak.
43014014	Aniaman a dawatenyo iti naganko, aramidekto.”
43014015	Intuloy ni Jesus ti nagsao: “No ayatendak, tungpalenyo dagiti bilbilinko.
43014016	Agdawatakto iti Ama ket ikkannakayto iti sabali a Mammagbaga nga agtaeng kadakayo iti agnanayon.
43014017	Isu ti Espiritu a mangipakaammo iti kinapudno maipapan iti Dios. Saan a mabalin nga awaten ti lubong daytoy nga Espiritu, agsipud ta saanna a makita wenno am-ammo. Ngem am-ammoyo, ta agtaeng kadakayo ket adda kadakayo.
43014018	“Inton pumanawak, saankayto a panawan a kasla ulila. Agsubliakto met laeng kadakayo.
43014019	Bassit laengen a tiempo ket dinakto makitan ti lubong, ngem dakayo, makitadakto. Ket gapu ta agbiagak, agbiagkayto met.
43014020	Inton dumteng dayta nga aldaw, maammoanyonto nga addaak ken ni Amak, ket addakayo met kaniak, kas iti kaaddak kadakayo.
43014021	“Ti umawat ken mangtungpal kadagiti bilbilinko, isu ti agayat kaniak. Ti agayat kaniak, ayatento ni Amak; ayatekto met ken agparangakto kenkuana.”
43014022	Kinuna ni Judas (saan a ni Judas Iscariote), “Apo, apay nga agparangka kadakami a saan ket nga iti lubong?”
43014023	“Ti agayat kaniak, tungpalennanto dagiti saok,” insungbat ni Jesus. “Ayatento ni Amak, ket siak ken ti Ama umaykamto agtaeng kenkuana.
43014024	Ti di agayat kaniak, dina tungpalen dagiti saok. Saan a nagtaud kaniak ti sao a nangngegyo, no di ket naggapu iti Ama a nangibaon kaniak.
43014025	“Imbagak daytoy ta addaak pay kadakayo.
43014026	Ti Mammagbaga nga ibaonto ti Ama iti naganko, isu ti Espiritu Santo. Isuronakayto iti amin a banag ken ipalagipnanto dagiti amin nga imbagak kadakayo.
43014027	“Kappia ti ibatik kadakayo. Ti bukodko a kappia ti itedko kadakayo. Ngem saan a kas iti pannangted ti lubong ti pannangtedko kadakayo. Dikay madanagan ken mariribukan. Dikay agbuteng.
43014028	Nangngegyo ti imbagbagak kadakayo a pumanawak ngem agsubliakto met laeng kadakayo. No inay-ayatdak, agragsakkayo koma ta mapanak iti Ama, ta natantan-ok ti Ama ngem siak.
43014029	Naibagakon daytoy kadakayo sakbay a maaramid tapno inton mapasamak, mamatikayo.
43014030	Diak makapagbayagen a makisao kadakayo, ta umayen ti agturay iti daytoy a lubong. Saannak nga iturayan,
43014031	ngem masapul a maammoan ti lubong nga ayatek ti Ama. Dayta ti gapuna nga aramidek ti amin nga ibilinna kaniak. “Ala, umaykayon ket pumanawtayo ditoy.”
43015001	Intuloy ni Jesus ti nagsao: “Siak ti pudno a puon ti ubas, ket ni Amak ti agay-aywan.
43015002	Putdenna amin a sanga a di agbunga ken dalusanna dagiti agbungbunga a sanga tapno ad-adu pay ti bungada.
43015003	Nadaluskayon gapu iti pannursurok kadakayo.
43015004	Agtalinaedkayo kaniak ket agtalinaedak met kadakayo. No saankayo a maikamang kaniak, dikayo makapagbunga a kas iti sanga a saan a maikamang iti puon.
43015005	“Siak ti puon ti ubas, dakayo dagiti sanga. Ti agtaeng kaniak ket agtaengak met kenkuana, adunto ti maibungana. Ta no awanak, awan ti maaramidyo.
43015006	Ti saan nga agtaeng kaniak, maibelleng a kas iti sanga ket magango. Maurnong dagiti kakasta a sanga ket maipuorda.
43015007	No agtaengkayo kaniak, ket agtaeng dagiti saok kadakayo, dawatenyo ti aniaman a kayatyo, ket maitedto kadakayo.
43015008	No agbungakayo iti adu, maidaydayaw ni Amak, ket iti kasta, agbalinkayo nga adalak.
43015009	Ayatenkayo a kas iti panagayat ti Ama kaniak. Agtalinaedkay iti ayatko.
43015010	Kas iti panangtungpalko kadagiti bilbilin ni Amak ket agtaengak iti ayatna, agtalinaedkayo met iti ayatko no tungpalenyo dagiti bilbilinko.
43015011	“Imbagak daytoy tapno ti ragsakko adda koma kadakayo ket naan-anay koma ti ragsakyo.
43015012	Daytoy ti bilinko: Agiinnayatkayo a kas iti panagayatko kadakayo.
43015013	Ti katan-okan nga ayat nga ipakita ti maysa a tao isut’ panangipaayna iti biagna para kadagiti gagayyemna.
43015014	Ket dakayo dagiti gagayyemko no tungpalenyo ti ibilinko.
43015015	Saankayon nga ibilang nga adipen, ta saan nga ammo ti adipen ti ar-aramiden ti apona. Ngem ibilangkayo a gagayyem ta impakaammok kadakayo ti amin a nangngegko ken ni Amak.
43015016	Saan a dakayo ti nangpili kaniak, no di ket siak ti nangpili kadakayo. Imbaonkayo a mapan ken agbunga iti adu, ket manayon koma ti bungayo. Iti kasta, itedto ti Ama kadakayo ti aniaman a dawatenyo kenkuana iti naganko.
43015017	Daytoy ngarud ti bilinko kadakayo: Agiinnayatkayo.”
43015018	“No guraennakayo ti lubong, laglagipenyo a siak ti immuna a ginurana.
43015019	No kukuanakayo ti lubong, ayatennakayo koma ti lubong a kas kukuana. Ngem saannakayo a kukua ti lubong. Pinilikayo a panawanyo ti lubong ket daytoy ti gapuna a guraennakayo ti lubong.
43015020	Laglagipenyo ti imbagak kadakayo: ‘Saan a natantan-ok ti adipen ngem ti apona.’ No indadanesdak, idadanesdakayto met. No tinungpalda ti saok, tungpalendanto met ti saoyo.
43015021	Ngem aramidendanto amin daytoy kadakayo ta kukuakayo. Saanda ngamin nga ammo ti nangibaon kaniak.
43015022	Awan koma ti pakabasolanda no saanak nga immay ken nagsao kadakuada. Ngem ita, awanen ti pagpambarda kadagiti basbasolda.
43015023	Ti gumura kaniak, guraenna met ti Amak.
43015024	Awan koma ti pakabasolanda no diak inaramid iti imatangda dagiti banag nga awan sabali a makaaramid. Ngem ita, nakitadan ti inaramidko ket guraendakami a dua ken ni Amak.
43015025	Nupay kasta, mapasamak ti kastoy tapno matungpal ti naisurat iti Lintegda: ‘Ginuradak nga awan gapgapuna.’
43015026	“Umayto ti Mammagbaga—ti Espiritu ti kinapudno manipud iti Ama. Ibaonkonto kadakayo manipud iti Ama, ket agsaonto a mangpaneknek iti maipapan kaniak.
43015027	Agsaksikayto met iti maipapan kaniak, ta nakikadkaduakayo kaniak manipud idi damo.
43016001	“Imbagak daytoy kadakayo tapno diyonto tallikudan ti pammatiyo.
43016002	Pagtalawendakayto kadagiti sinagogada. Umayto ti tiempo nga ipagarup ti pumatay kadakayo nga aramidenna daytoy a kas pagrebbenganna iti Dios.
43016003	Aramidendanto dagitoy kadakayo ta didak am-ammo, kasta met ti Ama.
43016004	Ngem imbagak daytoy kadakayo tapno inton dumteng ti tiempo a panangaramidda kadagitoy, malagipyonto a naisaokon kadakayo.” “Diak insigsigud nga imbaga dagitoy kadakayo, agsipud ta addaak pay idi kadakayo.
43016005	Ngem ita ta innakon iti nangibaon kaniak, awan kadakayo ti agsaludsod no sadino ti papanak.
43016006	Ket ita ta imbagakon kadakayo, agladingitkayo.
43016007	Ngem ibagak ti pudno kadakayo: Pagimbaganyo met laeng no pumanawak, ta no diak pumanaw, dinto umay kadakayo ti Mammagbaga. Ngem no pumanawak, ibaonkonto kadakayo.
43016008	Ket inton umay, paneknekannanto kadagiti tattao ti lubong nga agbiddutda maipapan iti basol, maipapan iti kinapudno, ken maipapan iti panangukom ti Dios iti lubong.
43016009	Nagbiddutda maipapan iti basol, agsipud ta saanda a mamati kaniak.
43016010	Nagbiddutda maipapan iti kinapudno, agsipud ta mapanak ken ni Ama ket didakto makitan.
43016011	Nagbiddutda maipapan iti panangukom, agsipud ta naukomen ti agturay daytoy a lubong.
43016012	“Adu pay ti ibagak kadakayo, ngem diyo pay kabaelan nga awaten ita.
43016013	Ngem inton umay ti Espiritu ti kinapudno, idalannakayto iti naan-anay a kinapudno. Dinto agsao iti bukodna a pannakabalin no di ket ibagananto dagiti mangngegna, ket ipakaammonanto kadakayo dagiti mapasamak.
43016014	Itan-oknakto, ta idanonnanto ti kayatko nga ibaga kadakayo.
43016015	Kukuak amin a kukua ti Ama. Daytoy ti gapuna a kinunak nga idanonto ti Espiritu ti kayatko nga ibaga kadakayo.”
43016016	“Iti saan a mabayag, didakton makita. Ngem kalpasan met la ti bassit a tiempo, makitadakto manen.”
43016017	Kinuna ti sumagmamano nga adalanna kadagiti kaduada, “Ania ti kayat a sawen daytoy? Imbagana nga iti saan a mabayag, ditayton makita, ngem kalpasan met la ti bassit a tiempo, makitatayto manen? Kinunana pay, ‘Agsipud ta mapanak ken ni Amak.’”
43016018	Iti kasta, nagsisinnaludsodda, “Ania ti kayatna a sawen ti ‘iti saan a mabayag’? Saanmi a maawatan ti ibagbagana!”
43016019	Gapu ta ammo ni Jesus no ania ti kayatda a saludsoden kenkuana, kinunana kadakuada, “Agsisinnaludsodkayo kadi gapu iti saok nga ‘Iti saan a mabayag, didakton makita, ngem kalpasan met la ti bassit a tiempo, makitadakto manen’?
43016020	Ibagak ti pudno kadakayo: Agsangit ken agdung-awkayto, ngem agragsakto ti lubong. Agladingitkayo ngem agbalinto a ragsak ti ladingityo.
43016021	Agdanag ti babai no agpasikalen, ta dimtengen ti oras a panagsagabana, ngem no maipasngaynan ti ubing, malipatannan ti rigatna gapu iti ragsakna ta nayanak ti maysa a maladaga ditoy lubong.
43016022	Kasta met kadakayo: Agladingitkayo ita, ngem makitakayto manen ket agragsakkayto. Wen, addanto rag-o nga awan ti siasinoman a makaikkat kadakayo.
43016023	“Inton dumteng dayta nga aldaw, saanton a siak ti pagdawatanyo. Ibagak ti pudno kadakayo: Ited ti Ama ti aniaman a dawatenyo kenkuana iti naganko.
43016024	Agpapan ita, awan pay ti dinawatyo iti naganko. Agdawatkayo ket umawatkayto tapno naan-anay ti ragsakyo.”
43016025	“Pangngarig ti inaramatko a nangibaga kadagitoy kadakayo. Ngem dumtengto ti tiempo a diak aramaten ti pangngarig ket agsaoakto a silalawag kadakayo ti maipapan iti Ama.
43016026	Inton dumteng dayta nga aldaw, agdawatkayto kenkuana iti naganko. Diak ibaga nga idawdawatankayto kenkuana.
43016027	Ay-ayatennakayo a mismo ti Ama, agsipud ta ay-ayatendak ken patienyo a naggapuak iti Dios.
43016028	Naggapuak iti Ama ket immayak ditoy lubong. Ita, panawakon ti lubong ket agsubliak iti Ama.”
43016029	Kinuna dagiti adalanna, “Kitaem, dimo inusar ti pangngarig, ket nalawag ti panagsaom.
43016030	Ita, maawatanmin nga ammom amin. Saanmo a masapul ti uray siasinoman nga agsaludsod kenka. Daytoy ti gapuna a naggapuka iti Dios.”
43016031	“Mamatikayo itan?” kinuna ni Jesus.
43016032	“Umayen ti oras, ket dimtengen. Mawarawarakayto amin. Agawidto ti tunggal maysa iti balayna ket baybay-andakton nga agmaymaysa. Ngem iti kinapudnona, saanak nga agmaymaysa agsipud ta adda kaniak ti Ama.
43016033	Imbagak daytoy kadakayo tapno adda talnayo iti pannakikaduayo kaniak. Parigatennakayto ti lubong. Ngem papigsaenyo ti nakemyo! Naparmekkon ti lubong!”
43017001	Kalpasan ti panangisao ni Jesus iti daytoy, timmangad sadi langit. “Ama,” kinunana, “dimtengen ti oras. Itan-okmo toy Anakmo tapno itan-oknaka met.
43017002	Ta inikkam iti pannakabalin nga agturay kadagiti amin a tattao tapno ikkanna met iti biag nga agnanayon dagiti amin nga intedmo kenkuana.
43017003	Ket ti biag nga agnanayon isu daytoy: ti pannakaammo dagiti tattao kenka, a sika ti kakaisuna a pudno a Dios, ken ti pannakaammoda ken ni Jesu-Cristo nga imbaonmo.
43017004	Indaydayawka ditoy daga. Lineppasko ti trabaho nga intedmo nga aramidek.
43017005	Ama, itan-oknak ita iti imatangmo, kas iti panangitan-okmo kaniak idi addaak iti dennam sakbay a naparsua daytoy lubong.
43017006	“Impakaammoka kadagiti tattao nga intedmo kaniak ditoy lubong. Kukuam ida, ket intedmo ida kaniak. Tinungpalda ti saom,
43017007	ket ita, ammodan a naggapu kenka dagiti amin nga intedmo kaniak.
43017008	Intedko kadakuada ti mensahe nga intedmo kaniak, ket inawatda. Ammoda a pudno a naggapuak kenka ket patienda nga imbaonnak.
43017009	“Idawdawatak ida. Saanko nga idawdawatan ti lubong no di ket dagiti tattao nga intedmo kaniak, ta kukuam ida.
43017010	Kukuam amin a kukuak ket kukuak met amin a kukuam. Ket maidaydayawak kadakuada.
43017011	Ita, umayakon kenka, Nasantoan nga Ama. Awanakon iti lubong, ngem addada iti lubong. Aywanam ngarud ida babaen iti pannakabalin ti naganmo nga intedmo kaniak tapno agmaymaysada a kas kadata.
43017012	Bayat ti kaaddak kadakuada, inaywanak ida babaen iti pannakabalin ti naganmo nga intedmo kaniak. Sinalaknibak ida, ket awan ti uray maysa kadakuada a napukaw, malaksid daydi tao a naituding a mapukaw tapno matungpal ti Nasantoan a Surat.
43017013	Ita, umayakon kenka, ket sawek dagitoy ditoy lubong tapno adda kadakuada ti naan-anay a ragsakko.
43017014	Intedko kadakuada ti saom ket ginura ida ti lubong ta kas kaniak, saanda a taga-lubong.
43017015	Diak dawaten nga ipanawmo ida ditoy lubong, no di ket salaknibam ida iti Managdakdakes.
43017016	Saanda a taga-lubong a kas kaniak.
43017017	Pasantoem ida babaen iti kinapudno. Ti saom isut’ pudno.
43017018	Kas iti panangibaonmo kaniak ditoy lubong, kasta met ti panangibaonko kadakuada iti lubong.
43017019	Gapu kadakuada, idatonko kenka toy bagik tapno mapasantoda met iti kinapudno.
43017020	“Saan laeng nga is-isuda ti idawdawatak. Idawdawatak met dagiti mamati kaniak gapu iti mensaheda.
43017021	Ikarkararagko nga agmaymaysada amin. Ama, addada koma kadata, a kas iti kaaddam kaniak ken iti kaaddak kenka. Agmaymaysada koma tapno patien ti lubong nga imbaonnak.
43017022	Intedko kadakuada ti dayag nga intedmo kaniak tapno agmaymaysada a kas iti panagmaymaysata.
43017023	Addaak kadakuada ket addaka kaniak tapno naan-anay ti panagmaymaysada. Iti kasta, maammoan ti lubong nga imbaonnak ken kasta met nga ay-ayatem ida a kas iti panagayatmo kaniak.
43017024	“Ama, intedmo ida kaniak, ket kayatko a no sadinoman ti ayanko, addada met koma sadiay tapno makitada ti dayagko. Wen, ti dayag nga intedmo kaniak, ta inayatnak sakbay a naparsua ti lubong.
43017025	Nalinteg nga Ama, saannaka nga am-ammo ti lubong, ngem am-ammoka, ket ammoda nga imbaonnak.
43017026	Impakaammoka kadakuada, ket diak mamingga a mangipakaammo tapno ti ayatmo kaniak adda kadakuada ket addaak met kadakuada.”
43018001	Kalpasan ti panangisao ni Jesus kadagitoy, pimmanaw agraman dagiti adalanna ket binallasiwda ti waig ti Kidron. Adda hardin iti dayta a disso, ket nagturongda sadiay.
43018002	Ammo ni Judas a mangliput kenkuana dayta a lugar agsipud ta masansan a sadiay ti paguummongan ni Jesus ken dagiti adalanna.
43018003	Iti kasta, napan ni Judas iti hardin, ket nangikuyog iti bunggoy dagiti soldado a taga-Roma ken sumagmamano a guardia ti Templo nga imbaon dagiti panguloen a papadi ken Fariseo. Nagtagi-armas ken nagtagi-silaw dagiti soldado ken guardia.
43018004	Agsipud ta ammo ni Jesus ti amin a mapasamak kenkuana, sinabatna ida. “Siasino ti sapsapulenyo?” kinunana.
43018005	“Ni Jesus a taga-Nazaret,” insungbatda. “Siak,” kinunana. Agtaktakder iti ayanda ni Judas a mangliput kenkuana.
43018006	Apaman a kinuna kadakuada ni Jesus iti “Siak,” napasanud ken natuangda.
43018007	Sinaludsod manen ni Jesus kadakuada, “Siasino ti sapsapulenyo?” “Ni Jesus a taga-Nazaret,” kinunada.
43018008	“Imbagak la ngaruden a siak,” kinuna ni Jesus. “No siak ti sapsapulenyo, palubosanyo a pumanaw dagiti kaduak.”
43018009	(Kinunana daytoy tapno matungpal daydi sinaona: “Ama, awan ti uray maysa a napukaw kadagiti intedmo kaniak.”)
43018010	Adda idi buneng ni Simon Pedro. Inasutna sana tinagbat ti babaonen ti Kangatoan a Padi, ket naisina ti akinkannawan a lapayagna. Malco ti nagan ti babaonen.
43018011	Kinuna ni Jesus ken ni Pedro, “Ibalaymo ta bunengmo. Ipagarupmo kadi a diak inumen ti kopa ti panagsagaba nga inted kaniak ni Amak?”
43018012	Ti bunggoy dagiti soldado nga indauloan ti ofisialda ken dagiti guardia ti Templo ti nangtiliw ken ni Jesus. Rineppetda dagiti imana.
43018013	Immuna nga indatagda ken ni Anas a katugangan ni Caifas, ti Kangatoan a Padi iti dayta a tawen.
43018014	Ni Caifas ti nangbagbaga idi kadagiti Judio a nasaysayaat no matay ti maysa a tao para iti pagimbagan dagiti tattao.
43018015	Simmurot ni Simon Pedro ken ni Jesus. Simmurot met ti sabali pay nga adalan. Am-ammo ti Kangatoan a Padi daytoy nga adalan, isut’ gapuna a nakikuyog ken ni Jesus a simrek iti paraangan ti balay ti Kangatoan a Padi.
43018016	Ngem nagbati ni Pedro iti ruar iti asideg ti ruangan. Iti kasta, rimmuar ti adalan nga am-ammo ti Kangatoan a Padi sana kinasao ti babai nga agbambantay iti ruangan ket pinastrekna ni Pedro.
43018017	Kinuna ti babai ken ni Pedro, “Saanka aya a maysa kadagiti adalan dayta a tao?” “Saan,” insungbat ni Pedro.
43018018	Agsipud ta nalam-ek idi, nagpuor dagiti adipen ken dagiti guardia iti paginudoan ket nagtatakderda iti lawlawna. Napan met nakiinudo ni Pedro.
43018019	Inimbestigar ti Kangatoan a Padi ni Jesus maipapan kadagiti adalanna ken iti pannursurona.
43018020	Simmungbat ni Jesus, “Nagsaoak a silalatak kadagiti tattao. Masansan a mangisursuroak iti uneg dagiti sinagoga ken iti Templo a paguurnongan dagiti amin a tattao. Awan a pulos ti imbagbagak iti nalimed.
43018021	Apay a pagsaludsodannak? Agsaludsodka kadagiti tattao a nagdengngeg kaniak no ania ti imbagak kadakuada ta ammoda ti sinaok.”
43018022	Idi naisao ni Jesus daytoy, tinungpa ti maysa kadagiti guardia sadiay. “Apay a kasta ti panangsungbatmo iti Kangatoan a Padi?” kinunana.
43018023	“Paneknekam no adda dakes a sinaok,” insungbat ni Jesus. “No pudno man ti imbagak, apay a kabilennak?”
43018024	Iti kasta, pinaipan ni Anas ni Jesus a sirereppet pay laeng ken ni Caifas a Kangatoan a Padi.
43018025	Adda pay laeng ni Pedro nga agtaktakder sadiay nga agin-inudo. Kinuna dagiti dadduma kenkuana, “Saanka kadi a maysa kadagiti adalan dayta a tao?” Ngem naglibak ni Pedro. “Saan,” kinunana.
43018026	Nagsao ti maysa kadagiti adipen ti Kangatoan a Padi, ken kabagian ti lalaki nga insina ni Pedro ti lapayagna. “Saan aya a sika ti nakitak a kaduana iti hardin?” kinunana.
43018027	Naglibak manen ni Pedro, ket dagus a nagtaraok ti maysa a kawitan.
43018028	Nasapa pay laeng idi ipanawda ni Jesus iti balay ni Caifas ket impanda iti palasio ti gobernador. Saan a simrek dagiti Judio iti palasio ta dida kayat ti matulawan. Ngamin, no matulawanda, dida mabalin ti mangan iti pangrabii ti Paskua.
43018029	Rimmuar ngarud ni Pilato ket kinunana kadakuada, “Ania ti pangidarumanyo iti daytoy a tao?”
43018030	“Saanmi koma nga idatag kenka daytoy a tao no saan a nakaaramid iti dakes,” insungbatda.
43018031	Kinuna ni Pilato kadakuada, “Alaenyo ngarud ket dakayo a mismo ti mangukom kenkuana kas mayannurot iti paglinteganyo.” “Saan a maipalubos kadakami ti mangikeddeng a mapapatay ti tao,” insungbat dagiti Judio. (
43018032	Napasamak daytoy tapno matungpal ti sinao ni Jesus idi imbagana no kasano ti ipapatayna.)
43018033	Simrek ngarud ni Pilato iti palasio sana inayaban ni Jesus. “Sika kadi ti ari dagiti Judio?” sinaludsodna.
43018034	“Nagtaud kadi kenka daytoy a saludsod wenno adda nangibaga kenka?” insungbat ni Jesus.
43018035	“Ipagarupmo kadi a Judioak?” kinuna ni Pilato. “Indarumdaka kaniak dagiti kailiam ken dagiti panguloen a papadi. Ania aya ti inaramidmo?”
43018036	“Saan a ditoy lubong ti ayan ti pagariak,” kinuna ni Jesus. “No ditoy lubong koma, makigubat dagiti pasurotko tapno saanak a mayawat kadagiti agtuturay a Judio. Ngem saan a ditoy lubong ti ayan ti pagariak!”
43018037	Isut’ gapuna a sinaludsod ni Pilato, “No kasta, maysaka nga ari?” “Nasaomon,” insungbat ni Jesus. “Nayanakak ditoy lubong tapno paneknekak ti pudno. Dumngeg kaniak ti siasinoman nga adda iti pudno.”
43018038	“Ania kadi ti pudno?” sinaludsod ni Pilato. Kalpasan ti panangisao ni Pilato iti daytoy, rimmuar manen a napan iti ayan dagiti tattao ket kinunana kadakuada: “Awan panggapuak a mangikeddeng iti pannakadusana.
43018039	Ngem kas mayannurot iti ugaliyo iti Fiesta ti Paskua, wayawayaak kadakayo ti maysa a balud. Kayatyo kadi a wayawayaak ti ari dagiti Judio?”
43018040	“Saan nga isu!” impukkawda, “Ni Barrabas ti kayatmi!” (Maysa a tulisan ni Barrabas.)
43019001	Kalpasanna, pinaala ni Pilato ni Jesus ket pinasaplitna.
43019002	Nangaramid dagiti soldado iti korona a siit-siitan sada inkabil iti ulona. Kinagayanda iti kolor-ube ket inasitganda.
43019003	“Agbiag ti Ari dagiti Judio!” kunkunada sada tinungpa.
43019004	Rimmuar manen ni Pilato ket kinunana kadagiti tattao, “Adtoy, paipanko ni Jesus ditoy tapno makitayo nga awan panggapuak a mangikeddeng iti pannakadusana.”
43019005	Rimmuar ni Jesus a sibabalangat iti siit-siitan ken siaaruat iti kolor-ube a kagay. Kinuna kadakuada ni Pilato, “Adtoy ti tao!”
43019006	Idi makita dagiti panguloen a papadi ken dagiti guardia ti Templo, impukkawda, “Pailansam iti krus! Pailansam iti krus!” Kinuna ni Pilato kadakuada, “Alaenyo ngarud. Dakayo ti mangilansa kenkuana iti krus. Awan panggapuak a mangdusa kenkuana.”
43019007	“Adda sagudayen ti lintegmi a rebbengna a mapapatay agsipud ta imbilangna ti bagina nga Anak ti Dios,” insungbat dagiti Judio.
43019008	Idi mangngeg ni Pilato daytoy, ad-adda manen ti butengna
43019009	ket nagsubli iti uneg. “Taga-anoka kadi?” sinaludsodna ken ni Jesus. Ngem saan a simmungbat ni Jesus.
43019010	Kinuna kenkuana ni Pilato, “Apay a dika sumungbat? Dimo kad ammo nga adda pannakabalinko a mangwayawaya wenno mangpailansa kenka iti krus?”
43019011	“Awan koma ti pannakabalinmo kaniak no saan nga inted kenka ti Dios,” insungbat ni Jesus. “Isut’ gapuna a nakarkaro ti basol ti tao a nangyawat kaniak.”
43019012	Idi mangngeg ni Pilato daytoy, ad-adda manen ti gagarna a mangwayawaya ken ni Jesus. Ngem impukkaw dagiti Judio, “No wayawayaam dayta a tao, saannaka a gayyem ti Emperador. Ta kabusor ti Emperador ti siasinoman a mangibilang iti bagina nga ari.”
43019013	Idi mangngeg ni Pilato dagitoy a sao, inruarna ni Jesus sa napan nagtugaw iti tugaw ti ukom, iti disso a managan “Plataforma a Bato.” (Iti Hebreo: “Gabata.”)
43019014	Dandani tengnga ti aldaw idi sakbay ti Fiesta ti Paskua. Kinuna ni Pilato kadagiti Judio, “Adtoy ti ariyo!”
43019015	Impukkawda, “Papapataymo! Papapataymo! Pailansam iti krus!” Sinaludsod ni Pilato kadakuada, “Kayatyo kadi a pailansak iti krus ti ariyo?” Simmungbat dagiti panguloen a papadi, “Awan sabali nga arimi no di la ti Emperador!”
43019016	Kalpasanna, inyawat ni Pilato ni Jesus kadakuada tapno mailansa iti krus. Iti kasta, innalada ni Jesus.
43019017	Rimmuar a sibabaklay iti krusna ket dimteng iti disso a managan “Lugar a yan ti Bangabanga.” (Iti Hebreo: “Golgota.”)
43019018	Sadiay ti nangilansaanda kenkuana iti krus. Inlansada met ti dua a lallaki kadagiti krusda ket nagtengngaanda ni Jesus.
43019019	Nangisurat ni Pilato iti pakaammo ket pinaikabilna iti krus. Kastoy ti naisurat: “Jesus a taga-Nazaret, ti Ari dagiti Judio.”
43019020	Adu a tattao ti nakabasa iti daytoy agsipud ta asideg iti siudad ti disso a nakailansaan ni Jesus. Naisurat ti pakaammo iti pagsasao a Hebreo, Latin ken Griego.
43019021	Kinuna dagiti panguloen a papadi ken ni Pilato, “Baliwam ti insuratmo a ‘Ti Ari dagiti Judio.’ Kastoy ketdi ti isuratmo: ‘Kinuna daytoy a tao nga isu ti Ari dagiti Judio.’”
43019022	“Ti insuratko, naisuraten. Saanen a mabaliwan,” insungbat ni Pilato.
43019023	Idi nailansadan ni Jesus, innala dagiti soldado ti kawesna sada pinagkapat ken nagbibingayan. Innalada met ti tunikana. Awan saip ti entero a tunikana.
43019024	Kinuna dagiti soldado iti maysa ken maysa, “Saantayo a pigpigisen ti lupot, ta pagbibinnunotantayo no siasino ti mangtagikua.” Napasamak daytoy tapno matungpal ti kuna ti Nasantoan a Surat: “Nagbibingayanda ti kawesko, Nagbibinnunotanda ti tunikak.” Kasta ti inaramid dagiti soldado.
43019025	Iti asideg ti krus ni Jesus, sitatakder ni inana, ti kabsat ni inana, ni Maria nga asawa ni Cleofas ken ni Maria Magdalena.
43019026	Idi makita ni Jesus ni inana ken ti adalan a dinungdungngona, kinunana ken ni inana, “Babai, adtoy ti anakmo.”
43019027	Kinunana met iti adalan, “Adtoy ti inam.” Iti dayta nga oras, inyawid ti adalan ni Maria tapno agtaeng iti balayna.
43019028	Ammo ni Jesus a nalpas aminen. Tapno matungpal ti kuna ti Nasantoan a Surat, kinunana, “Mawawak.”
43019029	Adda maysa a burnay sadiay a napno iti suka. Nangipasagepsepda iti maysa nga espongha iti suka sada inkabil iti murdong ti sanga ti hisopo, ket inggaw-atda iti ngiwatna.
43019030	Idi maramanan ni Jesus ti suka, kinunana, “Natungpalen.” Nagdumog ket natayen.
43019031	Agsipud ta Aldaw a Panagsagana idi, dinawat dagiti agtuturay a Judio ken ni Pilato a matukkol dagiti saka dagiti nailansa ken maikkat dagiti bagida kadagiti krus. Dinawatda daytoy ta dida kayat a mabati dagiti bangkay kadagiti krus iti Aldaw a Panaginana, ta naisangsangayan dayta mapasungad nga aldaw.
43019032	Napan ngarud dagiti soldado, ket tinukkolda dagiti saka dagiti dua a lallaki a kadua ni Jesus a nailansa.
43019033	Ngem idi dumtengda ken ni Jesus, nakitada a natayen isu a didan tinukkol dagiti sakana.
43019034	Nupay kasta, induyok ti maysa kadagiti soldado ti pikana iti bakrang ni Jesus, ket dagus a pimsuak ti dara ken danum. (
43019035	Daydi nakakita iti daytoy a napasamak, paneknekanna ti kinapudno daytoy tapno mamatikayo met. Pudno ti imbagana ket ammona a pudno ti sasawenna.)
43019036	Naaramid daytoy tapno matungpal ti kuna ti Nasantoan a Surat: “Awanto ti uray maysa a tulangna a matukkol.”
43019037	Kuna pay ti sabali, “Kitaendanto ti dinuyokda.”
43019038	Kalpasanna, dinawat ni Jose a taga-Arimatea ken ni Pilato ti pammalubos nga alaenna ti bangkay ni Jesus. (Maysa idi ni Jose a pasurot ni Jesus, ngem inlimedna ta mabuteng kadagiti agtuturay a Judio.) Impalubos ni Pilato. Napan ngarud ni Jose ket innalana ti bangkay ni Jesus sana impanaw.
43019039	Kimmuyog ken ni Jose ti maysa nga agnagan Nicodemo, daydi napan ken ni Jesus iti maysa a rabii. Nangitugot iti agarup 30 a kilo ti bangbanglo a naaramid iti mirra ken aloe.
43019040	Innalada ti bangkay ni Jesus ket binungonda iti linen agraman ti bangbanglo, kas ugali dagiti Judio no itanemda dagiti minatayda.
43019041	Adda maysa a hardin iti disso a nakailansaan ni Jesus iti krus. Adda baro a tanem sadiay a di pay nausar.
43019042	Agsipud ta asideg ti tanem ken dandanin mangrugi ti Aldaw a Panaginana, sadiay ti nangikabilanda iti bangkay ni Jesus.
43020001	Nasipnget pay laeng iti agsapa ti umuna nga aldaw ti lawas idi napan ni Maria Magdalena iti tanem. Idi makitana a naikkaten ti bato a naiserra iti tanem,
43020002	nagtaray a napan iti ayan ni Simon Pedro ken ti sabali nga adalan, daydi dinungdungngo ni Jesus. Kinunana kadakuada, “Inikkatda ti Apo iti tanem ket saanmi nga ammo ti nangikabilanda kenkuana.”
43020003	Napan ni Pedro ken ti nasao nga adalan iti tanem.
43020004	Nagtarayda a dua, ngem naparpardas ti panagtaray dayta nga adalan ket inunaanna ni Pedro a dimmanon iti tanem.
43020005	Simmirip iti tanem, ket nakitana daydi lupot a linen, ngem saan a simrek.
43020006	Simmaruno a simmangpet ni Simon Pedro ket naglayon a simrek iti tanem. Nakitana ti lupot a linen a nayaplag sadiay,
43020007	ken ti lupot a naibedbed idi iti ulo ni Jesus, ngem saan a nailaok iti ayan ti lupot a linen, no di ket nalukot a nailasin iti sabali a disso.
43020008	Simrek met ti adalan, daydi immun-una a nakadanon iti tanem. Nakitana ti napasamak ket namati. (
43020009	Dida pay la naawatan ti kuna ti Nasantoan a Surat a masapul nga agungar ni Jesus.)
43020010	Kalpasanna, nagawid dagiti adalan.
43020011	Agtaktakder ni Maria nga agsangsangit iti sibay ti tanem. Idi madama nga agsangsangit, nagdumog a kimmita iti uneg ti tanem,
43020012	ket nakitana ti dua nga angheles a nakapuraw. Agtugtugawda iti disso a nakaikabilan idi ti bangkay ni Jesus. Adda ti maysa iti uloanan ket ti sabali iti sakaanan.
43020013	“Babai,” sinaludsodda, “apay nga agsangsangitka?” “Impanawda ti Apok, ket diak ammo ti nangikabilanda kenkuana!” insungbatna.
43020014	Timmaliaw ni Maria ket nakitana ni Jesus nga agtaktakder sadiay, ngem dina nailasin.
43020015	“Babai,” sinaludsod ni Jesus, “apay nga agsangsangitka? Siasino ti sapsapulem?” Impagarup ni Maria nga isu ti hardinero, ket kinunana kenkuana, “Apo, no sika ti nangipanaw kenkuana, ibagam man ti nangikabilam ta innak alaen.”
43020016	“Maria!” kinuna ni Jesus. Simmango ni Maria ket kinunana kenkuana iti Hebreo, “Rabboni!” (Kayatna a sawen, “Maestro.”)
43020017	“Dinak iggaman, ta diak pay nagsubli ken ni Ama,” kinuna ni Jesus. “Ngem inka ibaga kadagiti kakabsatko nga agsubliakto iti Amak nga Amayo met, iti Diosko a Diosyo met.”
43020018	Napan impadamag ni Maria Magdalena kadagiti adalan a nakitana ti Apo. Imbagana pay ti insao ti Apo kenkuana.
43020019	Idi rumabiin iti dayta met la nga umuna nga aldaw ti lawas, naguurnong dagiti adalan. Imbalunetda ti balay gapu ta mabutengda kadagiti papangulo a Judio. Napan ni Jesus ket nagtakder iti ayanda. “Adda koma kappia kadakayo,” kinunana,
43020020	sana impakita kadakuada dagiti imana ken ti bakrangna. Kasta unay ti ragsak dagiti adalan iti pannakakitada iti Apo.
43020021	Kinuna manen ni Jesus kadakuada, “Adda koma kappia kadakayo. Kas iti panangibaon kaniak ti Ama, kasta met ti panangibaonko kadakayo.”
43020022	Idi masaonan daytoy, sinang-awanna ida ket kinunana, “Awatenyo ti Espiritu Santo.
43020023	No pakawanenyo ti basol dagiti tattao, mapakawanda. No saanyo a pakawanen ida, saanda met a mapakawan.”
43020024	Idi nagparang ni Jesus kadagiti adalan, awan ti maysa kadakuada, ni Tomas a maaw-awagan iti “Singin.”
43020025	Impadamag ngarud dagiti dadduma nga adalan kenkuana a nakitada ti Apo. Kinuna ni Tomas kadakuada, “Diak mamati no diak makita ken maarikap ti nagdalanan ti lansa kadagiti imana, wenno masagid ti bakrangna.”
43020026	Kalpasan ti maysa a lawas, naguurnong manen dagiti adalan iti uneg ti balay. Adda idi ni Tomas. Nakabalunet dagiti ruangan, ngem immay ni Jesus ket nagtakder iti ayanda. “Adda koma talna kadakayo,” kinunana kadakuada,
43020027	sana kinuna ken ni Tomas, “Kitaem dagiti imak ken arikapem toy bakrangko. Pukawem ta duaduam ket mamatika!”
43020028	“Apok ken Diosko!” kinuna ni Tomas.
43020029	Kinuna ni Jesus kenkuana, “Mamatika kadi gapu ta nakitanak? Nagasat dagiti mamati nupay didak makita!”
43020030	Adu pay dagiti milagro nga inaramid ni Jesus iti imatang dagiti adalanna, ngem saan a naisurat iti daytoy a libro.
43020031	Dagiti nailanad iti daytoy a libro, naisuratda tapno mamatikayo a ni Jesus isu ti Cristo nga Anak ti Dios, ket babaen iti daytoy a pammati, maaddaankayo koma iti biag gapu kenkuana.
43021001	Kalpasan daytoy, nagparang manen a mismo ni Jesus kadagiti adalanna iti Dan-aw ti Tiberias. Kastoy ti pannakapasamakna:
43021002	Adda sadiay da Simon Pedro, Tomas (a maaw-awagan iti “Singin”), Natanael (ti taga-Cana idiay Galilea), dagiti annak ni Zebedeo, agraman dua pay nga adalan ni Jesus.
43021003	Kinuna ni Simon Pedro kadagiti kaduana, “Innak agkalap.” “Umaykam met,” kinunada kenkuana. Napanda ngarud ket limmuganda iti bangka. Ngem pulos nga awan ti naalada iti nagpatnag.
43021004	Idi lumlumgaken ti init, nagtakder ni Jesus iti igid ti dan-aw, ngem saan a nailasin dagiti adalan.
43021005	Kinuna ngarud ni Jesus kadakuada, “Gagayyem, adda kadi nakalapanyo?” “Awan a pulos,” insungbatda.
43021006	Kinunana kadakuada, “Iwayatyo ti iketyo iti makannawan ti bangka, ket adda maalayo.” Inwayatda ngarud ti iket, ket saandan a maisang-at gapu iti kaadu ti naalada nga ikan.
43021007	Ti adalan a dinungdungngo ni Jesus kinunana ken ni Pedro, “Isu daytoy ti Apo!” Idi nangngeg ni Simon Pedro nga isu ti Apo, nagbado (ta nakauksob idi) ket timmappuak iti danum.
43021008	Ngem nagbati dagiti dadduma nga adalan iti bilog a mangisangsang-at iti iket a napno iti ikan. Saanda unay nga adayo iti sang-at. Agsangagasut a metro laeng.
43021009	Idi nakasang-atdan, nakitada sadiay ti dumardarang a beggang ken ti matuntuno nga ikan ken sumagmamano a tinapay.
43021010	Kinuna ni Jesus kadakuada, “Mangyegkay iti ikan a kaal-alayo.”
43021011	Napan ni Simon Pedro iti bangka ket insang-atna ti iket a napno iti dadakkel nga ikan—153 ti dagupda amin. Nupay adu unay ti ikan, saan a nabsang ti iket.
43021012	Kinuna ni Jesus kadakuada, “Umaykayo mamigaten.” Awan kadagiti adalan ti nakaitured a nagsaludsod kenkuana iti kinasiasinona. Ammoda nga isu ti Apo.
43021013	Iti kasta, innala ni Jesus ket ti tinapay ken ti ikan sana inted kadagiti adalanna.
43021014	Daytoy ti maikatlo a panagparang ni Jesus kadagiti adalanna kalpasan ti pannakapagungarna.
43021015	Kalpasan ti panamigatda, kinuna ni Jesus ken ni Simon Pedro, “Simon nga anak ni Juan, ad-adda kadi ti panangdungngom kaniak ngem dagitoy?” “Wen, Apo,” insungbatna, “ammom nga ay-ayatenka.” Kinuna ni Jesus kenkuana, “Aywanam dagiti urbon a karnerok.”
43021016	Pinidua ni Jesus a sinaludsod, “Simon nga anak ni Juan, dungdungngoennak kadi?” “Wen, Apo,” insungbatna, “ammom nga ay-ayatenka.” Kinuna ni Jesus kenkuana, “Aywanam dagiti karnerok.”
43021017	Pinitlo ni Jesus a sinaludsod, “Simon nga anak ni Juan, ay-ayatennak kadi?” Nagliday ni Pedro gapu ta namitlon a sinaludsod ni Jesus kenkuana, “Ay-ayatennak kadi?” Kinuna ni Pedro, “Apo, ammom amin a banag. Ammom nga ay-ayatenka!” Kinuna ni Jesus kenkuana, “Aywanam dagiti karnerok.
43021018	Ibagak ti pudno kenka: Idi kabambanuagam, sika ti mangbarbarikes iti bagim ket mapanka iti sadinoman a kayatmo a papanan. Ngem inton lumakaykan, sabalinto ti mangbarikes kenka sanaka ipan iti dimo kayat a papanan.”
43021019	(Iti panangisao ni Jesus iti daytoy, impakaammona no kasano ti ipapatay ni Pedro tapno maidaydayaw ti Dios.) Kalpasanna, kinuna ni Jesus kenkuana, “Surotennak.”
43021020	Timmaliaw ni Pedro. Nakitana a sumursurot ti adalan a dinungdungngo ni Jesus. Daytoy ti adalan a nagsadag ken ni Jesus iti daydi panangrabii tapno saludsodenna no siasinonto ti mangliput iti Apo.
43021021	Idi makita ni Pedro ti adalan, kinunana ken ni Jesus, “Apo, anianto ngarud ti mapasamak iti daytoy a tao?”
43021022	“No kayatko nga agbiag agingga iti yaayko, apay a maseknanka?” insungbat ni Jesus. “Surotennak!”
43021023	Gapu itoy, nagdinamag kadagiti pasurot ni Jesus a dinto matay daytoy nga adalan. Ngem saan nga imbaga ni Jesus a dinto matay daytoy a tao, no di ket kinunana, “No kayatko nga agbiag agingga iti yaayko, apay a maseknanka?”
43021024	Daytoy ti adalan a nagsao maipapan kadagitoy a bambanag ken nangisurat pay kadagitoy. Ammomi a pudno ti pammaneknekna.
43021025	Wen, adu pay dagiti sabali nga inar-aramid ni Jesus. No maisuratda koma amin, pagarupek a di malaon ti lubong dagiti libro a pakaisuratanda.
44001001	Ay-ayatek a Teofilo, Iti immuna a librok, insuratko amin nga inar-aramid ken insursuro ni Jesus, manipud panangirugina iti trabahona
44001002	agingga iti aldaw a yuulina sadi langit. Sakbay ti yuulina babaen iti pannakabalin ti Espiritu Santo, binilinna dagiti pinilina nga apostoles.
44001003	Iti las-ud ti 40 nga aldaw kalpasan ti ipapatayna, namin-adu a nagparang kadakuada iti nadumaduma a wagas a mangpaneknek a pudno a sibibiag. Nakitada ni Jesus ket sinaritana kadakuada ti maipapan iti Pagarian ti Dios.
44001004	Idi naguurnongda, imbilin ni Jesus kadakuada: “Dikayo pumampanaw ditoy Jerusalem, ta urayenyo ti inkari ti Ama kas imbagak kadakayo.
44001005	Namuniag ni Juan iti danum, ngem kalpasan ti sumagmamano pay nga aldaw, mabuniagankayto iti Espiritu Santo.”
44001006	Idi naguurnong dagiti apostoles, sinaludsodda ken ni Jesus, “Apo, isublim kadi itan ti Pagarian iti Israel?”
44001007	Simmungbat ni Jesus: “Intuding ni Amak, babaen iti turayna, dagiti tiempo ken pasamak ket saan a masapul a maammoanyo ida.
44001008	Ngem inton umay kadakayo ti Espiritu Santo, maikkankayto iti pannakabalin. Dakayto ti mangpaneknek iti maipapan kaniak idiay Jerusalem, iti entero a Judea ken Samaria, agingga iti amin a suli ti daga.”
44001009	Kalpasan ti panangisaona iti daytoy, nakitada a nayuli sadi langit, ket adda ulep a nanglinged kenkuana iti imatangda.
44001010	Tumangtangadda pay laeng a kumitkita kenkuana idi pagammoan, nagparang iti abayda ti dua a lallaki a nagkawes iti puraw.
44001011	“Lallaki a taga-Galilea,” kinunada, “apay nga agtaktakderkayo a tumangtangad iti langit? Daytoy Jesus a nayuli sadiay a naggapu iti ayanyo, agsublinto iti wagas a kas iti pannakakitayo kenkuana a napan sadiay.”
44001012	Nagsubli dagiti apostoles idiay Jerusalem manipud idiay Bantay Olivo. Agarup a maysa a kilometro ti nagbaetan dagitoy dua a disso.
44001013	Idi makagtengda sadiay, napanda iti dagusda a balay ket nagtarusda iti akingngato a kuarto. Isuda da Pedro, Juan, Santiago ken Andres, Felipe ken Tomas, Bartolome ken Mateo, Santiago nga anak ni Alfeo, Simon a Patriota ken ni Judas nga anak ni Santiago.
44001014	Masansan a sangsangkamaysada amin nga agkarkararag agraman dagiti sumagmamano a babbai ken ni Maria nga ina ni Jesus ken dagiti lallaki a kakabsatna.
44001015	Kalpasan ti sumagmamano nga aldaw, naguurnong ti agsangagasut ket duapulo a mamati. Nagtakder ni Pedro iti sangoananda ket kinunana:
44001016	“Kakabsatko, masapul a matungpal ti paset ti Nasantoan a Surat, kas impadto ti Espiritu Santo babaen ken ni David iti maipapan ken ni Judas a nangidaulo kadagiti nangtiliw ken ni Jesus.
44001017	Kaduami idi, ta napili met a makipagakem iti daytoy a panagserbi.”
44001018	(Sangadisso a daga ti nakaigatangan ti kuarta nga inawat ni Judas a kas supapak iti dakes nga inaramidna. Sadiay ti nakatayanna idi matnag nga immuna a nagdisso ti ulona. Bimtak ti tianna ket naiwarawara dagiti bagisna.
44001019	Nadamag daytoy dagiti amin nga agnanaed idiay Jerusalem ket pinanagananda dayta a daga iti “Akeldama” a kayatna a sawen, “Daga ti Dara.”)
44001020	“Nailanad iti libro dagiti Salmo: ‘Mabaybay-an ti balayna, Ket awan ti agyan iti unegna.’ Naisurat pay: ‘Adda sabali a mangala iti akemna.’
44001021	“Pumilitayo ngarud iti maysa a kaduami a kas saksi iti panagungar ni Apo Jesus. Masapul a maysa kadatayo a kanayon a kimmuykuyog kenkuana, manipud panangikasaba ni Juan iti mensahena iti pannakabuniag agingga iti pannakayuli ni Jesus sadi langit.”
44001023	Ngarud, nangisingasingda iti dua a lallaki: ni Matias ken ni Jose a managan “Barsabas” (managan pay “Justo”).
44001024	Kalpasanna, inkararagda, “Apo, ammom ti pampanunoten ti tunggal maysa. Ipakitam koma kadakami no siasino kadagiti dua ti pinilim
44001025	nga agserbi a kas apostol a mangsukat ken ni Judas a napan iti lugar a kaikarianna.”
44001026	Nagbibinnunotda ket napili ni Matias. Nainayon kadagiti sangapulo ket maysa nga apostoles.
44002001	Idi dumteng ti aldaw ti Pentecostes, naurnongda amin iti maysa a lugar.
44002002	Pagammoan, nakangngegda iti daranudor a naggapu sadi langit; kasla ungor ti napigsa nga angin a nangpunno iti entero a balay nga ayanda.
44002003	Nakakitada kadagiti sinan-dila nga apuy a nagwaras ken saggaysa a nagdisso iti tunggal maysa kadagiti adda sadiay.
44002004	Iti kasta, napnoda amin iti Espiritu Santo ket nangrugida nga agsao iti nadumaduma a pagsasao, kas inted ti Espiritu kadakuada.
44002005	Adda dagiti relihioso a tattao nga agnanaed idiay Jerusalem a naggapu iti nadumaduma a pagilian ditoy lubong.
44002006	Idi mangngegda ti daranudor, nagsasangpet ti adu a tattao. Nasdaawda amin ta nangngegda ida nga agsasao kadagiti bukodda a pagsasao.
44002007	Gapu iti napalalo a siddaawda, kinunada, “Saan aya a taga-Galilea dagitoy a tattao?
44002008	Apay ngarud nga agsasaoda iti nakayanakantayo a pagsasao?
44002009	Adda kadatayo ti taga-Partia, Media ken Elam; taga-Mesopotamia, Judea, Capadocia, Ponto ken Asia.
44002010	Adda pay kadatayo dagiti taga-Frigia ken Pamfilia, Egipto ken dagiti sakup ti Libya, iti asideg ti Cirene. Adda met taga-Roma, Judio ken Hentil a napasurot iti Judaismo.
44002011	Naggapu met ti dadduma idiay Creta ken Arabia. Nupay kasta, mangngegtayo amin ida nga agsasao iti pagsasaotayo maipapan kadagiti naindaklan nga aramid ti Dios!”
44002012	Nasdaawda amin ket saanda a mailawlawag daytoy, isu a nagsisinnaludsodda, “Ania ti kaipapanan daytoy?”
44002013	Ngem adda dagiti nangrabrabak kadagiti mamati. “Nabartek dagitoy a tattao,” kinunada.
44002014	Timmakder ngarud ni Pedro ken dagiti 11 nga apostoles, ket kinunana iti napigsa a timek, “Padak a Judio ken kadakayo nga agnaed iti Jerusalem! Palubosandak a mangilawlawag iti kaipapanan daytoy.
44002015	Saan a nabartek dagitoy a tattao a kas ipagarupyo, gapu ta alas nuebe pay laeng iti bigat.
44002016	Ngem daytoy ti kinuna ni profeta Joel:
44002017	‘Daytoy ti aramidekto kadagiti maud-udi nga aldaw, kuna ti Dios, Ibuyatkonto ti Espirituk iti sangkataoan. Ipakaammonto dagiti annakyo ti mensahek; Makakitanto iti sirmata dagiti agtutuboyo a lallaki; Ket agtagtagainepto dagiti lallakay kadakayo.
44002018	Uray kadagiti adipenko, lalaki man wenno babai, Ibuyatkonto ti Espirituk kadagita nga aldaw, Ket ipakaammodanto ti mensahek.
44002019	Agipakitaakto kadagiti pagsidsiddaawan sadi langit, Ken milagro ditoy daga. Addanto dara, apuy, ken napuskol nga asuk.
44002020	Agsipngetto ti init, Ket kaslanto dara a lumabaga ti bulan Sakbay ti idadateng ti naindaklan ken nadayag nga Aldaw ti Apo.
44002021	Ket maisalakanto ti amin nga agpatulong iti Apo.’
44002022	“Kakabsat nga Israelita, denggenyo dagitoy innak ibalikas! Nadiosan a panggep ti nakaibaonan ni Jesus a taga-Nazaret. Napaneknekan kadagiti milagro, datdatlag ken pagilasinan nga inaramid ti Dios babaen kenkuana. Ammoyo daytoy ta naaramidda iti imatangyo.
44002023	Kas mayannurot iti bukodna a plano, inkeddengna a mayawat ni Jesus kadakayo. Pinapatayyo—pinalubosanyo dagiti managbasol a nangilansa kenkuana iti krus.
44002024	Ngem pinagungar ti Dios agsipud ta winayawayaanna manipud pannakabalin ni patay. Saan ngamin a mabalin nga iturayan ni patay.
44002025	Ta kinuna ni David maipapan kenkuana: ‘Kankanayon a makitak ti Apo iti sangoanak; Adda iti makannawanko tapno awan makagaraw kaniak.
44002026	Gapu iti daytoy, naragsak toy pusok, napnoan rag-o toy dilak; Ket nupay maysaak la a tao, sitatalgedak a mangnamnama.
44002027	Iti lubong dagiti natay dimonto baybay-an toy kararua; Dimonto ipalubos nga agrupsa toy nasantoan nga adipenmo.
44002028	Impakaammom kaniak ti dalan nga agturong iti biag. Iti sidongmo, iti rag-o malapunosak.’
44002029	“Kakabsat, masapul nga ilawlawagko kadakayo ti maipapan ken ni Ari David a kapuonantayo. Natay ken naitanem, ket agpapan ita adda ti tanemna iti sidongtayo.
44002030	Maysa a profeta ni Ari David ket ammona ti inkari ti Dios kenkuana. Insapata ti Dios a pagbalinennanto nga ari a kas kenkuana ti maysa kadagiti kaputotanna.
44002031	Ammo ni David a mapasamakto daytoy ket nagsao ti maipapan iti panagungar ti Cristo idi kinunana: ‘Saan a nabaybay-an iti lubong dagiti natay, Saan a nagrupsa ti bagina.’
44002032	Daytoy met laeng a Jesus ti pinagungar ti Dios. Nasaksianmi amin daytoy a banag.
44002033	Naitan-ok iti makannawan ti Dios nga Amana ket inawatna kenkuana ti Espiritu Santo kas inkarina. Daytoy ti imbuyatna kas makitkita ken mangmangngegyo ita.
44002034	Ta saan a ni David ti immuli sadi langit, ngem kinunana ketdi: ‘Kinuna ti Apo iti Apok: Agtugawka ditoy makannawanko,
44002035	Agingga a maparmekko dagiti kabusormo Ket addada iti babaem.’
44002036	“Ammoen ngarud ti amin a tattao iti Israel nga awan duadua a daytoy Jesus nga inlansayo iti krus ket pinagbalin ti Dios nga Apo ken Cristo!”
44002037	Kasta unay ti pannakariribuk dagiti tattao idi mangngegda daytoy. Kinunada ken ni Pedro ken kadagiti apostoles, “Ania ngarud ti aramidenmi, kakabsat?”
44002038	Kinuna kadakuada ni Pedro, “Agbabawikayo kadagiti basbasolyo. Pabuniagankayo iti nagan ni Jesu-Cristo tapno mapakawan dagiti basbasolyo ket awatenyonto ti sagut ti Espiritu Santo.
44002039	Agpaay daytoy a kari kadakayo ken kadagiti annakyo, kasta met kadagiti amin nga adda iti adayo. Wen, maipaay iti tunggal maysa nga ayabanto ti Apo a Diostayo iti sidongna.”
44002040	Adu pay ti insao ni Pedro a pammaneknek a pangguyugoyna kadakuada. Kinunana, “Isalakanyo dagiti bagbagiyo iti dusa a maipatayto iti daytoy managdakdakes a kaputotan!”
44002041	Adu kadakuada ti namati iti saona ket nabuniaganda. Iti dayta nga aldaw, ag-3,000 a tattao ti nainayon kadakuada.
44002042	Inaramatda ti tiempoda a nagsursuro kadagiti apostoles. Nakikadkaduada kadakuada, nakipimpinnisida iti tinapay ken nagmaymaysada iti panagkarkararag.
44002043	Adu a milagro ken pagilasinan ti inaramid dagiti apostoles, ket timmaud kadagiti tattao ti panagbuteng ken panagraem.
44002044	Nadekket ti panaglalangen dagiti amin a mamati ken nagririnnanudda iti sanikua.
44002045	Inlakoda dagiti dagdaga ken dadduma pay a sanikuada sada imbunong ti naglakoanda, segun ti kasapulan ti tunggal maysa.
44002046	Inaldaw a mapanda a sangsangkamaysa iti Templo. Siaayat ken siraragsakda a nagkakapangan kadagiti balbalayda.
44002047	Indaydayawda ti Dios ket nagraem kadakuada dagiti amin a tao. Tunggal aldaw, innayon ti Apo iti gimongda dagiti tattao a maisalakan.
44003001	Iti maysa a malem, iti alas tres nga oras ti panagkararag, napan da Pedro ken Juan iti Templo.
44003002	Iti asideg ti ruangan nga aw-awagan dagiti tattao iti “Napintas a Ruangan,” adda maysa a lalaki a pilay. Nayanak a pilay ket inaldaw a bagkatenda nga ipan sadiay tapno makilimos kadagiti sumrek iti Templo.
44003003	Idi makitana da Pedro ken Juan a sumrek iti Templo, dinawatna a limosanda.
44003004	Pinerrengda ti lalaki ket kinuna ni Pedro, “Kitaennakami.”
44003005	Kimmita a dagus kadakuada a namnamaenna nga adda itedda kenkuana.
44003006	Kinuna ni Pedro, “Awan kuartak, ngem itedko kenka ti adda kaniak: iti nagan ni Jesu-Cristo a taga-Nazaret, ibilinko a magnaka!”
44003007	Iniggamanna ti makannawan nga ima ti pilay sana tinulongan a timmakder. Timmibker a dagus dagiti susuop ti pilay;
44003008	napalagto a timmakder, ket rinugianna ti nagna. Naglaglagto a kimmuyog kadakuada a simrek iti Templo ket sadiay, indaydayawna ti Dios.
44003009	Nakita dagiti amin a tattao ti pannagna ken panangidaydayawna iti Dios.
44003010	Idi mabigbigda nga isu ti agtugtugaw a makilimlimos iti “Napintas a Ruangan” ti Templo, nasdaaw ken nagmalangada gapu iti naaramid kenkuana.
44003011	Idi kumkumpet ti lalaki kada Pedro ken Juan, nasdaaw dagiti tattao ket nagtatarayda nga immasideg kadakuada iti Pasilio ni Solomon.
44003012	Idi makita ni Pedro dagiti tattao, kinunana kadakuada, “Kakabsat nga Israelita, apay a masdaawkayo iti daytoy a napasamak? Apay a kasta ti panagkitayo kadakami? Pagarupenyo aya a pinapagnami daytoy a tao iti bukodmi a pannakabalin wenno kinasanto?
44003013	Ti Dios da Abraham, Isaac ken Jacob—ti Dios dagiti kapuonantayo—intan-okna ni Jesus nga adipenna, ni Jesus nga inyawatyo kadagiti agtuturay, ket linaksidyo iti saklang ni Pilato uray idi nalpasnan nga inkeddeng ti pannakawayawayana.
44003014	Wen, linaksidyo ti Nasantoan ken Nalinteg. Dinawatyo ketdi a wayawayaan ni Pilato ti maysa a mammapatay.
44003015	Pinatayyo ti mangiturong iti pudno a biag, ngem pinagungar ti Dios, ket dakami ti makapaneknek iti daytoy a banag.
44003016	Ti pannakabalin ti naganna ti nangpapigsa iti daytoy a tao. Ti makita ken ammoyo ket naaramid babaen ti pammati ti naganna; ti pammati ken ni Jesus ti nangpaimbag iti daytoy a tao kas makitayo amin.
44003017	“Kakabsatko, ammok a diyo ammo ti inaramidyo, kasta met dagiti turayenyo.
44003018	Ngem kastoy ti panangipatungpal ti Dios iti nabayagen nga impakaammona babaen kadagiti amin a profeta, a masapul nga agsagaba ti Cristona.
44003019	Agbabawikayo ngarud ket agsublikay iti Dios tapno pakawanenna dagiti basbasolyo. No aramidenyo daytoy,
44003020	yegto ni Apo Dios dagiti panawen a panaginanayo, ket ibaonnanto pay ni Jesus, ti Cristo a tinudingannan nga agpaay kadakayo.
44003021	Masapul nga agtaeng sadi langit agingga iti tiempo a pannakapabaro ti amin kas impakaammo ti Dios babaen kadagiti nasantoan a profetana kadagidi immun-una nga aldaw.
44003022	Kinuna ni Moises: ‘Ibaonto kadakayo ti Apo a Diosyo ti maysa a profeta a kas iti panangibaonna kaniak, ket maysanto kadagiti tattaoyo. Masapul a tungpalenyo ti amin nga ibagana nga aramidenyo.
44003023	Ti siasinoman a saan nga agtungpal iti sao dayta a profeta, mailaksidto kadagiti tattao ti Dios ket madadaelto.’
44003024	Impakdaar dagiti profeta, manipud ken ni Samuel ken dagiti simmarsaruno kenkuana, ti maipapan kadagiti paspasamak kadagitoy nga aldaw.
44003025	Agpaay kadakayo dagiti inkari ti Dios babaen kadagiti profeta, ket mairamankay iti katulagan ti Dios kadagiti kapuonanyo idi kinunana ken ni Abraham: ‘Bendisionakto amin a tattao ditoy daga babaen kadagiti kaputotam.’
44003026	Daytoy ti gapuna a pinili ti Dios ti Adipenna ket imbaonna nga immuna kadakayo tapno bendisionannakayo babaen iti panamagbabawina kadakayo kadagiti kinadakesyo.”
44004001	Madama pay la nga agsasao da Pedro ken Juan kadagiti tattao idi sumangpet dagiti papadi, dagiti Saduceo ken ti kapitan dagiti guardia iti Templo.
44004002	Napalalo ti rurodda gapu ta isursuro dagiti dua nga apostoles kadagiti tattao a nagungar ni Jesus ket daytoy ti pammaneknek nga agungarto dagiti natay.
44004003	Tiniliwda ida, ket agsipud ta rumabiin, impupokda ida iti pagbaludan inggana iti sumaruno nga aldaw.
44004004	Ngem adu ti namati kadagiti nakangngeg iti mensahe da Pedro ken Juan. Aglimaribun ti bilang dagiti lallaki.
44004005	Kabigatanna, naguummong idiay Jerusalem dagiti papangulo a Judio, dagiti panglakayen ken dagiti mamaestro iti Linteg.
44004006	Nakimitingda kada Anas a Kangatoan a Padi, da Caifas ken Juan, ni Alejandro ken dadduma pay a kamkameng ti familia ti Kangatoan a Padi.
44004007	Pinatakderda da Pedro ken Juan iti sangoananda sada sinaludsod, “Kasano a naaramidyo daytoy? Ania a pannakabalin wenno ania a nagan ti inaramatyo?”
44004008	Simmungbat ni Pedro a napno iti Espiritu Santo: “Appo nga agtuturay ken panglakayen,
44004009	no mausigkami ita nga aldaw gapu iti imbag nga impaaymi iti daytoy a pilay ken no kasano a naimbagan,
44004010	rebbengyo amin nga ammoen, kasta met dagiti amin a tattao iti Israel, a sitatakder ita iti imatangyo daytoy a tao a pudno a naimbaganen babaen iti pannakabalin ti nagan ni Jesu-Cristo a taga-Nazaret—isu nga inlansayo iti krus ngem pinagungar ti Dios.
44004011	Ni Jesus ti sarsaritaen daytoy a paset ti Nasantoan a Surat: ‘Ti bato nga imbellengyo, dakayo nga agpatpatakder, Nagbalin a kangrunaan a bato.’
44004012	Isu laeng ti pakasarakantayo iti pannakaisalakan. Iti entero a lubong, awan sabali a nagan nga inted ti Dios kadagiti tattao a mabalintayo a pakaisalakanan.”
44004013	Nasdaaw dagiti kamkameng ti Sanhedrin iti tured nga impakita da Pedro ken Juan, aglalo idi naammoanda a tattaoda laeng a gagangay ken awanan adal. Daytoy ti nakailasinanda a kadua ida idi ni Jesus.
44004014	Ngem awan maibagada a maibusor kadakuada agsipud ta kitkitaenda ti napaimbag a lalaki nga agtatakder iti abay da Pedro ken Juan.
44004015	Imbilinda a pumanaw dagiti apostoles iti kuarto ti Konseho. Kalpasanda, nagsasaritada ket kinunada iti tunggal maysa,
44004016	“Ania ti aramidentayo kadagita a tattao? Ammo amin nga agnaed iti Jerusalem nga isuda ti akin-aramid iti daytoy naisangsangayan a milagro, ket ditayo mailibak.
44004017	Ngem tapno matiped ti ad-adda a panagwaras daytoy a banag, masapul a ballaagantay ida a didan agsao iti siasinoman iti nagan ni Jesus.”
44004018	Pinastrekda manen dagiti dua nga apostoles ket imbilinda kadakuada a didan agsao wenno mangisuro iti nagan ni Jesus.
44004019	Insungbat da Pedro ken Juan, “Dakayo ti mangikeddeng no ania ti nalinteg iti imatang ti Dios: agtulnogkami kadakayo wenno agtulnogkami iti Dios?
44004020	Saan a mabalin a dimi ipakaammo dagiti nakita ken nangngegmi.”
44004021	Naing-inget ti panangballaag ti Sanhedrin kadakuada. Kalpasanna, pinapanawda ida. Nakitada nga awan pambaranda a mangdusa kadakuada, ta indaydayaw dagiti amin a tattao ti Dios gapu iti napasamak.
44004022	Nasurok a 40 ti tawen ti lalaki a nakaaramidan iti daytoy a milagro.
44004023	Apaman a nawayawayaan da Pedro ken Juan, nagsublida iti ayan dagiti kakaduada. Impadamagda ti kinuna dagiti panguloen a papadi ken dagiti panglakayen.
44004024	Idi mangngegda daytoy, nagmaymaysada a nagkararag iti Dios. Kinunada, “O Apo a Namarsua iti langit ken daga, iti taaw ken kadagiti amin nga adda kadakuada!
44004025	Sika ti nagsao babaen iti Espiritu Santo a nangtignay ken ni David nga adipenmo ken kapuonanmi idi kinunana: ‘Apay a kasta unay ti pungtot dagiti Hentil? Apay a nagpanggep dagiti tattao iti awan serserbina?
44004026	Nagsagana a makigubat dagiti ari ditoy daga, Naguurnong dagiti agtuturay A bumusor iti Apo a Dios ken iti Cristona.’
44004027	Awan duadua a kasta ti napasamak: nagtataripnong da Herodes ken Poncio Pilato, agraman dagiti Hentil ken dagiti Israelita iti daytoy a siudad. Nagplanoda iti maibusor ken ni Jesus a nasantoan nga Adipenmo, isu a dinutokam a Cristo.
44004028	Nagmimitingda a mangipatungpal iti amin a maaramid nga inkeddengmo idin babaen iti pannakabalin ken pagayatam.
44004029	Ita, Apo, denggem dagiti pammutbutengda. Tulongannakami nga adipenmo a mangipakaammo a situtured iti mensahem
44004030	babaen iti panangpaimbagmo kadagiti masakit ken panangaramidmo kadagiti milagro iti nagan ni Jesus a nasantoan nga Adipenmo.”
44004031	Nagunggon ti balay a naguummonganda kalpasan ti panagkararagda. Napnoda amin iti Espiritu Santo, ket situturedda a nangiwaragawag iti sao ti Dios.
44004032	Sangsangkamaysa idi ti puso ken nakem dagiti mamati. Awan ti nangibilang a bukodna ti aniaman a kukuana, no di nagbibingayanda ti amin nga adda kadakuada.
44004033	Babaen iti naindaklan a pannakabalin, pinaneknekan dagiti apostoles a nagungar ni Apo Jesus. Ket nawadwad a parabur ti inted ti Dios kadakuada amin.
44004034	Awan nagkurangan ti uray maysa kadakuada. Dagiti addaan iti talon wenno balay inlakoda dagitoy a kukuada sada inted ti naglakoanda
44004035	kadagiti apostoles. Naibunong ti kuarta segun ti kasapulan ti tunggal maysa.
44004036	Adda idi maysa a Levita nga agnagan Jose a nayanak idiay Chipre ken pinanaganan dagiti apostoles iti Bernabe (a kayatna a sawen, “Anak a Mangliwliwa”).
44004037	Inlakona ti talonna ket impanna ti kuarta kadagiti apostoles.
44005001	Ngem adda maysa a lalaki nga agnagan Ananias. Safira ti nagan ti asawana. Nangilako iti dagada
44005002	ngem nangilemmeng iti paset ti naglakoanna, babaen iti yaanamong ti asawana, sana inted ti dadduma kadagiti apostoles.
44005003	Kinuna ni Pedro, “Ananias, apay a pinaiturayanka ken ni Satanas ket inulbodmo ti Espiritu Santo babaen iti panangilemmengmo iti dadduma a naglakoam?
44005004	Sakbay nga inlakom ti daga, saan aya a sika ti akinkukua? Ket idi inlakom, saan aya a sika ti akinkukua iti naglakoan? Apay ngarud a napanunotmo nga aramiden ti kasta? Saan a tao ti inulbodmo, no di ket ti Dios!”
44005005	Apaman a nangngeg ni Ananias daytoy, napasag ket natay. Nagbuteng amin a nakadamag iti daytoy.
44005006	Simrek dagiti agtutubo a lallaki, binungonda ti bangkay ni Ananias sada inruar a napan intanem.
44005007	Agarup tallo nga oras ti napalabas idi sumrek met ni Safira. Dina ammo ti napasamak iti asawana.
44005008	“Ibagam kaniak,” kinuna ni Pedro, “daytoy kadi laeng ti naglakoanyo iti dagayo?” “Wen,” insungbat ti babai, “dayta la ti naglakoanmi.”
44005009	Iti kasta, kinuna ni Pedro, “Apay a nagtulaganyo nga agassawa a suoten ti Espiritu ti Apo? Denggem dagiti arimpadek! Addan iti ruangan dagiti lallaki a napan nangitanem iti asawam. Umaydaka met iruar!”
44005010	Napasag a dagus ni Safira iti sakaanan ni Pedro ket natay. Idi sumrek dagiti agtutubo a lallaki, nakitada a natayen ni Safira. Inruarda sada napan intanem iti abay ti asawana.
44005011	Napalalo a buteng ti entero nga iglesia ken amin a nakadamag iti napasamak.
44005012	Adu a milagro ken datdatlag a banag ti inaramid dagiti apostoles ket nasaksian dagiti tattao. Masansan nga aguurnong dagiti amin a mamati idiay Pasilio ni Solomon.
44005013	Awan ti nakaitured a tumipon iti bunggoyda a saanda a kadua. Ngem kasta unay ti panangidayaw dagiti tattao kadakuada.
44005014	Immadu nga immadu ti timmipon kadakuada—lallaki ken babbai a namati iti Apo.
44005015	Gapu iti ar-aramiden dagiti apostoles, naipan dagiti masakit kadagiti kalkalsada. Naipaiddada kadagiti papag ken ikamen tapno no lumabas ni Pedro, uray ti anniniwanna laeng ti manglinong iti dadduma kadakuada.
44005016	Manipud kadagiti il-ili a kabangibang ti Jerusalem, inyeg dagiti tattao dagiti masakit ken dagiti addaan iti dakes nga espiritu. Ket immimbagda amin.
44005017	Napalalo ti apal ti Kangatoan a Padi ken dagiti pasurotna a kamkameng ti bunggoy dagiti Saduceo, ket nagtutulaganda ti aramidenda.
44005018	Pinatiliwda dagiti apostoles sada pinaibalud ida.
44005019	Ngem iti dayta a rabii, maysa nga anghel ti Apo ti nanglukat kadagiti ruangan ti pagbaludan ket inruarna dagiti apostoles. Kinunana kadakuada,
44005020	“Inkay idiay Templo ket ibagayo kadagiti tattao ti amin a maipapan iti daytoy baro a biag.”
44005021	Nagtungpal dagiti apostoles. Idi bumigaten, simrekda iti Templo ket nangisuroda. Pinaayaban ti Kangatoan a Padi ken dagiti pasurotna dagiti amin a panglakayen a Judio ket naangay ti maysa a miting ti entero a Sanhedrin. Kalpasanna, pinaalada dagiti apostoles iti pagbaludan tapno maidatagda iti Sanhedrin.
44005022	Ngem idi dumteng dagiti ofisiales iti pagbaludan, dida nasarakan dagiti apostoles. Iti kasta, nagsublida ket impakaammoda iti Sanhedrin,
44005023	“Itay sumangpetkam iti pagbaludan, nakitami a nakandadoan a naimbag dagiti ruangan ket agbambantay dagiti guardia. Ngem idi luktanmi dagiti ruangan, awan nasarakanmi iti uneg!”
44005024	Idi mangngeg daytoy ti kapitan dagiti guardia ti Templo ken dagiti panguloen a papadi, nasdaawda no ania ti napasamak kadagiti apostoles.
44005025	Dimteng ti maysa a lalaki ket imbagana kadakuada, “Denggenyo! Adda idiay Templo dagiti lallaki a pinaipupokyo iti pagbaludan. Madamada a mangisursuro kadagiti tattao.”
44005026	Napan ti kapitan ken dagiti soldadona iti Templo, ket innalada dagiti apostoles. Dida pinilit ida ta maamakda amangan no uboren ida dagiti tattao.
44005027	Idi maidatag dagiti apostoles, iti sangoanan ti Sanhedrin, inusig ida ti Kangatoan a Padi. Kinunana,
44005028	“Nainget ti panangbilinmi kadakayo a dikay mangisuro iti nagan daytoy a tao. Kitaenyo ti aramidyo! Nagwarasen ti pannursuroyo iti entero a Jerusalem, ket kayatyo pay nga ipabasol kadakami ti ipapatayna.”
44005029	Simmungbat ni Pedro ken dagiti dadduma nga apostoles, “Masapul nga agtungpalkam iti Dios, saan nga iti tao.
44005030	Ti Dios dagiti kapuonantayo ti nangpagungar ken ni Jesus a pinapatayyo babaen iti panangilansayo iti krus.
44005031	Intan-ok ti Dios iti makannawanna, kas Pangulo ken Mangisalakan, tapno ikkanna dagiti Israelita iti gundaway nga agbabawi kadagiti basbasolda ket mapakawanda.
44005032	Dakami ti makapaneknek kadagitoy, kasta met ti Espiritu Santo nga isu a sagut ti Dios kadagiti agtulnog kenkuana.”
44005033	Kasta unay ti pungtot dagiti kamkameng ti Sanhedrin a nakangngeg iti daytoy ket kayatda a mapapatay dagiti apostoles.
44005034	Ngem timmakder ti maysa kadakuada, ni Gamaliel a maysa a Fariseo ken maestro iti Linteg a pagraeman dagiti amin a tattao. Imbilinna a mairuar pay laeng dagiti apostoles.
44005035	Kalpasanna, kinuna iti Sanhedrin, “Kakabsat nga Israelita, panunotenyo koma a nalaing no ania ti aramidenyo kadagitoy a tattao.
44005036	Saan pay a nabayag a timmaud ni Teudas a nagpamarang a naindaklan a pangulo; aguppat a gasut dagiti lallaki a simmurot kenkuana. Ngem idi napapatay, nawarawara dagiti pasurotna ket nagpukaw ti tignay nga inrugina.
44005037	Kalpasanna, nagparang met ni Judas a taga-Galilea idi panawen ti sensus ket adu ti napasurotna. Napapatay ni Judas ket nawarawara met dagiti pasurotna.
44005038	“Ngarud, daytoy ti isingasingko kadakayo: Diyo bibiangan dagitoy a tattao. Bay-anyo ida! No nagtaud iti tao daytoy a plano ken aramidda, awanto ti pagbanaganna.
44005039	Ngem no nakem ti Dios, diyo mabalin a parmeken ida. Diyo busoren ida amangan no ti Dios met laeng ti busbusorenyo!” Impangag ti Sanhedrin ti patigmaan ni Gamaliel.
44005040	Pinastrekda dagiti apostoles. Pinasaplitda ida sada imballaag manen kadakuada a dida agsasao iti nagan ni Jesus. Kalpasanna, winayawayaanda ida.
44005041	Pimmanaw dagiti apostoles iti saklang ti Sanhedrin. Kasta unay ti ragsakda ta imbilang ida ti Dios a maikari nga agsagaba iti pannakaibabain gapu ken ni Jesus.
44005042	Tunggal aldaw, idiay Templo ken kadagiti balbalay dagiti tattao, intuloyda ti nangisuro ken nangikasaba iti Naimbag a Damag maipapan ken ni Jesus, ti Cristo.
44006001	Kadagidi nga aldaw, idi umadu nga umadu ti bilang dagiti adalan, timmaud ti riri dagiti Judio a Griego ti pagsasaoda ken dagiti sigud a Judio. Nagreklamo dagiti Judio a Griego ti pagsasaoda a nabaybay-an dagiti babbai a balo iti bunggoyda iti inaldaw a pannakaiwaras ti rasion.
44006002	Inayaban ngarud dagiti sangapulo ket dua nga apostoles dagiti amin nga adalan ket kinunada, “Saan a rumbeng a baybay-anmi ti pannakaikaskasaba ti sao ti Dios tapno tamingenmi ti pannakaiwaras dagiti rasion.
44006003	Pumilikayo ngarud, kakabsat, iti pito a lallaki iti grupoyo a nasayaat ti damagna, masirib ken napno iti Espiritu Santo. Isuda ti isaadtayo a mangasikaso kadagitoy a bambanag.
44006004	Iti kasta, maipamaysami ti agkararag ken mangasaba.”
44006005	Naragsakanda amin iti imbaga dagiti apostoles. Pinilida ni Esteban, maysa a lalaki a natibker iti pammati ken napno iti Espiritu Santo, agraman da Felipe, Procoro, Nicanor, Timon, Parmenas ken ni Nicolas, maysa a Hentil a taga-Antiokia a napasurot dagiti Judio.
44006006	Indatagda ida kadagiti apostoles. Kalpasan ti panagkararagda, impatayda ti imada kadakuada.
44006007	Nagtuloy a nagsaknap ti sao ti Dios. Immadu dagiti adalan idiay Jerusalem ken adu dagi-ti papadi a simmurot iti pam-mati.
44006008	Napnoan parabur ni Esteban ken naan-anay ti pannakabalin nga inted kenkuana ti Dios. Naindaklan dagiti milagro ken datdatlag a pagilasinan ti inaramidna iti imatang dagiti tattao.
44006009	Ngem adda dagiti simmupiat kenkuana. Isuda dagiti kamkameng ti maysa a grupo a maaw-awagan iti “Nawayawayaan a Tattao.” Judio dagitoy a taga-Cirene ken Alejandria. Kaduada dagiti dadduma a Judio a taga-Cilicia ken Asia a nakisuppiat ken ni Esteban.
44006010	Ngem natakuatanda a dida kabaelan ni Esteban gapu iti kinasiribna ken iti Espiritu a nangibaga iti sawenna.
44006011	Iti kasta, pinasuksokanda ti sumagmamano a lallaki a mangibaga, “Nangngegmi ni Esteban a nagsao iti maibusor ken ni Moises ken iti Dios.”
44006012	Kasta ti panangsugsogda nga agpungtot kenkuana dagiti tattao, dagiti panglakayen ken dagiti mamaestro iti Linteg. Tiniliwda ni Esteban sada indatag iti Sanhedrin.
44006013	Nagiparangda kadagiti ulbod a saksi a nagkuna, “Di mamingga nga agsasao daytoy a tao kadagiti maibusor iti daytoy nasagradoan a Templotayo ken iti Linteg ni Moises.
44006014	Nangngegmi a kunana a rebbaen daytoy Jesus a taga-Nazaret ti Templo ket balbaliwanna dagiti ugali nga impatawid ni Moises kadatayo!”
44006015	Minatmatan dagiti amin a kamkameng ti Sanhedrin ni Esteban ket nakitada a kasla rupa ti maysa nga anghel ti rupana.
44007001	Sinaludsod ti Kangatoan a Padi ken ni Esteban, “Agpayso kadi daytoy?”
44007002	Nagpalawag ni Esteban, “Ammak ken kakabsatko ida! Dumngegkayo kaniak. Idi adda ni kapuonantayo nga Abraham idiay Mesopotamia sakbay a napan nagnaed idiay Haran, nagparang kenkuana ti nadayag a Dios
44007003	ket kinunana, ‘Panawam ti pagiliam ken dagiti kakabagiam ket inka iti daga nga ibagak a papanam.’
44007004	“Iti kasta, pinanawanna ti pagilianna ket napan nagnaed idiay Haran. Kalpasan ti ipapatay ti amana, pimmanaw iti dayta a lugar ket imbaon ti Dios nga umay ditoy a pagilian a pagnanaedanyo ita.
44007005	Awan ti sanikua nga inted ti Dios ken ni Abraham, uray la koma sangkadakulapan a daga, ngem inkarina nga agpaay daytoy a daga kenkuana ken kadagiti kaputotannanto uray awan pay anakna idi.
44007006	“Kinuna ti Dios kenkuana, ‘Agnaedto dagiti kaputotam a kas ganggannaet iti sabali a pagilian. Sadiay, matagabudanto ket maparparigatdanto iti uneg ti 400 a tawen.
44007007	Ngem dusaekto dagiti tattao a mangtagabu kadakuada. Pumanawto dagiti kaputotam iti dayta a daga ket agdaydayawdanto kaniak iti daytoy a lugar.’
44007008	“Kas pakakitaan iti daytoy a tulag, inted ti Dios ken ni Abraham ti seremonia ti pannakakugit. Daytoy ti gapuna a kinugit ni Abraham ni Isaac iti maikawalo nga aldaw kalpasan ti pannakayanakna. Kinugit met ni Isaac ni Jacob. Kasta met ti inaramid ni Jacob kadagiti sangapulo ket dua nga annakna a lallaki, dagiti nalatak a kapuonan ti pulitayo.
44007009	“Gapu iti apal dagiti annak ni Jacob, inlakoda ni Jose a kabsatda ket naipan a kas tagabu idiay Egipto. Ngem adda ti Dios kenkuana.
44007010	Tinulongan ti Dios iti aniaman a pakarigatanna. Inikkanna iti sirib ken naimbag a kababalin idi agparang iti Faraon nga ari ti Egipto. Dinutokan ti Faraon ni Jose a gobernador iti Egipto ken iti entero a familiana.
44007011	“Dimteng ti panagbisin a nakaigapuan ti nakaro a panagsagaba iti entero nga Egipto ken Canaan. Awan makan a masarakan dagidi kapuonantayo.
44007012	Idi madamag ni Jacob nga adda makan idiay Egipto, imbaonna a mapan sadiay dagiti annakna, isuda a kapuonantayo. Daytoy ti damo nga ipapanda idiay Egipto.
44007013	Iti maikadua nga isasarungkarda, impudno ni Jose kadagiti kakabsatna ti kinasiasinona ket naammoan ti ari ti Egipto ti maipapan iti familiana.
44007014	Iti kasta, pinaala ni Jose ni Jacob nga amana, kasta met dagiti kakabagianna; 75 ti dagupda amin.
44007015	“Napan ngarud ni Jacob idiay Egipto ket sadiay ti nakatayanna agraman dagiti kapuonantayo.
44007016	Naipan dagiti bangkayda idiay Sikem, ket naikabilda iti tanem a ginatang ni Abraham kadagiti annak ni Hamor.
44007017	“Nakaad-adun dagiti kadaraantayo idiay Egipto idi umasideg ti tiempo a panangtungpal ti Dios iti karina ken ni Abraham.
44007018	Mangrugrugi idi nga agturay ti maysa nga ari a saan a makaam-ammo ken ni Jose.
44007019	Sinikapanna dagiti kapuonantayo. Naranggas kadakuada ket napilitanda a mangbaybay-a kadagiti tagtagibida iti ruar ti balayda tapno matayda.
44007020	“Kadagidi a tiempo, nayanak ni Moises, maysa a nalungpo unay nga ubing. Tallo a bulan a tinagibi dagiti nagannak kenkuana.
44007021	Idi nabaybay-an iti ruar, innala ti babai nga anak ti Faraon, ket pinadakkelna a kas anakna.
44007022	Iti kasta, naisuro kenkuana ti amin a sirib dagiti taga-Egipto ket nagbalin a naindaklan a tao iti sao ken aramid.
44007023	“Idi 40 ti tawen ni Moises, napanunotna a sarungkaran dagiti padana nga Israelita tapno ammoenna ti kasasaadda.
44007024	Nakitana a rangranggasan ti maysa nga Egipcio ti maysa kadakuada. Napanna tinulongan ket pinatayna ti Egipcio a kas panangibalesna iti kadaraanna.
44007025	(Impagarup ni Moises a maawatan dagiti kadaraanna nga isut’ usaren ti Dios a mangwayawaya kadakuada. Ngem dida naawatan.)
44007026	“Iti sumuno nga aldaw, nakakita iti dua nga Israelita nga agap-apa ket kayatna a pagkappiaen ida. ‘Gagayyem, agpadakayo nga Israelita?’ kinunana. ‘Apay nga agkinkinnabilkayo?’
44007027	“Ngem induron ti lalaki a mangluglugob iti kadaraanna ket kinunana, ‘Siasino ti nangisaad kenka a mangituray ken mangukom kadakami?
44007028	Kayatnak kadi a patayen met a kas iti panangpataymo iti Egipcio idi kalman?’
44007029	“Gapu iti daytoy a sao, nagtalaw ni Moises ket napan nagnaed iti daga ti Midian. Sadiay, nangasawa ket naaddaan iti dua nga annak a lallaki.
44007030	“Kalpasan ti uppat a pulo a tawen, nagparang ti maysa nga anghel ti Dios ken ni Moises iti sumsumged a bassit a kayo iti let-ang nga asideg ti Bantay Sinai.
44007031	Nasdaaw ni Moises iti naimatanganna. Idi asitganna tapno kitaenna a naimbag, nangngegna ti timek ti Apo:
44007032	‘Siak ti Dios dagiti kapuonam, ti Dios ni Abraham, ni Isaac ken ni Jacob.’ “Nagpigerger ni Moises gapu iti butengna ket dina naitured ti kumita.
44007033	Kinuna ti Apo kenkuana, ‘Ikkatem ta sandaliasmo ta nasantoan a lugar ti pagtaktakderam.
44007034	Nakitak ti pannakaparparigat dagiti tattaok idiay Egipto. Nangngegko ti asugda ket bimmabaak a mangisalakan kadakuada. Umayka ta ibaonka idiay Egipto.’
44007035	“Daytoy met la a Moises ti linaksid dagiti Israelita idi kinunada, ‘Siasino ti nangisaad kenka a mangituray ken mangukom kadakami?’ Isu ti imbaon ti Dios a mangituray ken mangisalakan kadakuada babaen iti tulong ti anghel a nagparang kenkuana iti sumsumged a kayo.
44007036	“Inruarna dagiti tattao manipud Egipto, kalpasan ti panagaramidna kadagiti milagro ken pagsidsiddaawan, kasta met idiay Nalabaga a Baybay ken idiay let-ang iti las-ud ti 40 a tawen.
44007037	Daytoy met la a Moises ti nagkuna kadagiti Israelita, ‘Mangibaonto ti Dios iti maysa a profeta nga agtaud iti pagilianyo a kas iti panangibaonna kaniak.’
44007038	Isu daydi adda idiay let-ang a nakitaripnong kadagiti Israelita. Nakikadkadua kadagiti kapuonantayo agraman ti anghel a nagsao kenkuana idiay Bantay Sinai. Inawatna dagiti sibibiag a mensahe ti Dios tapno itedna kadatayo.
44007039	“Ngem saan a nagtulnog kenkuana dagiti kapuonantayo. Inwalinda ket tinarigagayanda ti agsubli idiay Egipto.
44007040	Isut’ gapuna a kinunada ken ni Aaron: ‘Yaramidannakami kadagiti didiosen a mangidalan kadakami. Dimi ammo no ania ti napasamak iti daydiay a Moises a nangiruar kadatayo idiay Egipto.’
44007041	“Nangaramidda ngarud iti didiosen a sinan-urbon a baka. Nagidatonanda iti sakrifisio ken infiestaanda ti aramid ti bukodda nga ima.
44007042	“Iti kasta, binaybay-an ida ti Dios. Inyawatna ida nga agdaydayaw kadagiti bituen ti langit, kas naisurat iti libro dagiti profeta: ‘Tattao ti Israel! Saan a siak ti nangipaayanyo kadagiti naparti nga animal ken daton, bayat ti uppat a pulo a tawen a kaaddayo iti let-ang.
44007043	Ngem inawityo ti tolda ni Moloch, ken ti ladawan ti bituen ti didiosenyo a Refam. Inaramidyo dagitoy a ladawan a pagdaydayawanyo. Isut’ gapuna nga ibellengkayto iti labes ti Babilonia.’
44007044	“Aw-awiten dagidi kapuonantayo ti Tolda ti Tulag idi addada idiay let-ang. Imbilin ti Dios ken ni Moises nga aramidenna ti tolda, kas mayannurot iti ladawan a nakita ni Moises.
44007045	Kalpasanna, tinawid dagiti kapuonantayo ti tolda kadagiti ammada ket intugotda idi kimmuyogda ken ni Josue a nangsakup iti daga dagiti tattao a pinapanaw ti Dios iti imatang dagiti kapuonantayo. Nagyan sadiay agingga iti tiempo ni David.
44007046	Naay-ayo ti Dios ken ni David ket dinawatna a mapalubosan a mangbangon iti balay ti Dios ni Jacob.
44007047	Ngem ni Solomon ti nangpatakder iti balay nga agpaay iti Dios.
44007048	“Nupay kasta, saan nga agnaed ti Kangatoan a Dios kadagiti balay nga aramid ti tao. Kas kuna ti profeta:
44007049	‘Ti langit isu ti tronok, kuna ti Apo, Ket ti daga ti pagsaadan dagiti sakak. Ania a kita ti bangonenyo koma a balayko? Sadino ti lugar a mabalinko a paginanaan?
44007050	Saan aya a siak ti nangaramid amin kadagitoy?’
44007051	“Nagtangken met ti uloyon! Kaskayo la agpuspuso a pagano! Anian a kinatulengyo iti mensahe ti Dios! Awan dumayo kadagiti kapuonanyo. Kanayon a sukirenyo met ti Espiritu Santo.
44007052	Adda kadi profeta a saan a pinagsagaba dagidi kapuonanyo? Pinatayda dagiti imbaon ti Dios, isuda a nangipakaammo idi iti yaay ti Nalinteg nga Adipen. Ket ita, liniputan ken pinatayyo.
44007053	Dakayo ti immawat iti linteg ti Dios nga inted dagiti angheles ngem diyo met tinungpal!”
44007054	Bayat ti panagdengngeg dagiti kamkameng ti Sanhedrin, agburburek ti darada ket urayda la agngarngariet iti pungtotda ken ni Esteban.
44007055	Ngem napno ni Esteban iti Espiritu Santo. Timmangad sadi langit ket nakitana ti dayag ti Dios ken ni Jesus nga agtaktakder iti makannawan ti Dios.
44007056	“Kitaenyo!” kinunana, “silulukat ti ruangan ti langit ket makitak ti Anak ti Tao a sitatakder iti makannawan ti Dios!”
44007057	Nagriawda iti napigsa ket inapputda dagiti lapayagda. Sangsangkamaysada a dimmarup kenkuana,
44007058	ket inruarda iti siudad sada inubor. Imbati dagiti saksi dagiti akinruar a pagan-anayda iti aywan ti maysa nga agtutubo nga agnagan Saulo.
44007059	Idi ub-uborenda ni Esteban, nagkararag iti Apo ket kinunana, “Apo Jesus, awatem toy kararuak!”
44007060	Nagparintumeng ket impukkawna, “Apo, dimo koma ipabasol daytoy kadakuada.” Ket natay apaman a naisaona daytoy.
44008001	Immanamong ni Saulo iti pannakapapatay ni Esteban. Sumagmamano a lallaki a relihioso ti nangitanem ken ni Esteban, ket kasta unay ti panangdung-awda kenkuana. Iti dayta met la nga aldaw, nangrugi ti nakaro a pannakaidadanes ti iglesia idiay Jerusalem. Malaksid kadagiti apostoles, nawarawara dagiti amin a mamati iti entero a Judea ken Samaria.
44008003	Kabayatanna, pinanggep ni Saulo a pukawen ti iglesia. Inulina dagiti balbalay dagiti mamati, inyulogna ida—lallaki man wenno babbai—ket pinaibaludna ida.
44008004	No maipapan kadagiti nawarawara a mamati, inkaskasabada ti mensahe iti amin a lugar a napananda.
44008005	Simmalog ni Felipe iti kangrunaan a siudad ti Samaria ket inkaskasabana ti maipapan iti Cristo.
44008006	Sipapasnek dagiti tattao a dimngeg iti mensahe ni Felipe, gapu ta nadamagda ken mismo a nakitada dagiti milagro nga inaramidna.
44008007	Nagik-ikkis a rimmuar dagiti dakes nga espiritu iti adu a naluganan a tattao. Adu pay ti naimbagan a paralitiko ken pilay.
44008008	Ket kasta unay ti rag-o dagiti tattao iti dayta a siudad.
44008009	Agnanaed sadiay ti maysa a lalaki nga agnagan Simon. Nagsalsalamangka idi ket nabayag a pinagsidsiddaawna dagiti Samaritano. Imbagbagana nga isu ket naindaklan a tao,
44008010	ket sipapasnek dagiti amin nga agnaed sadiay a dimngeg kenkuana, baknang man wenno napanglaw. “Dayta a tao isu ti bileg ti Dios a managan iti Naindaklan,” kinunada.
44008011	Sigagagarda a dimngeg kenkuana ta nabayag a pinagsiddaawna ida babaen ti panagsalamangkana.
44008012	Ngem idi inkasaba ni Felipe ti maipapan iti Naimbag a Damag ti Pagarian ti Dios ken ti maipapan ken ni Jesu-Cristo, namatida ket nabuniaganda amin, lallaki man wenno babbai.
44008013	Namati met ni Simon ket kalpasan ti pannakabuniagna, simmurot ken ni Felipe. Kasta unay ti siddaawna idi makitana dagiti milagro ken pagilasinan nga ar-aramiden ni Felipe.
44008014	Nadamag dagiti apostoles idiay Jerusalem nga inawat dagiti taga-Samaria ti sao ti Dios ket imbaonda sadiay da Pedro ken Juan.
44008015	Idi simmangpetda, inkararaganda dagiti Samaritano tapno awatenda met ti Espiritu Santo.
44008016	Saan pay ngamin a bimmaba kadakuada ti Espiritu Santo. Nabuniaganda laeng iti nagan ni Apo Jesus.
44008017	Ket impatay da Pedro ken Juan ti imada kadakuada ket inawatda ti Espiritu Santo.
44008018	Nakita ni Simon a naited ti Espiritu Santo kadagiti mamati idi impatay dagiti apostoles dagiti imada kadakuada. Iti kasta, pinanggepna nga ikkan da Pedro ken Juan iti kuarta
44008019	ket kinunana, “Itedyo met kaniak daytoy a pannakabalin tapno ti siasinoman a pangipatayak kadagiti imak awatenna met ti Espiritu Santo.”
44008020	Ngem kinuna ni Pedro kenkuana, “Mailunodka koma agraman ti kuartam ta ipagarupmo a magatang ti sagut ti Dios!
44008021	Awan pakaibiangam wenno kalintegam iti trabahomi. Ammo ti Dios a saan a nadalus ti pusom.
44008022	Agbabawika iti dayta dakes a panunotmo ket agdawatka iti Apo a pakawanennaka.
44008023	Makitak a naapalka unay ken sibabaludka iti basol.”
44008024	Kinuna ni Simon kada Pedro ken Juan, “Pangngaasiyo ta idawdawatandak iti Apo tapno saan a mapasamak kaniak ti uray ania kadagitoy.”
44008025	Nagsubli da Pedro ken Juan idiay Jerusalem kalpasan ti panangibingayda kadagiti tattao iti ammoda maipapan iti mensahe ti Apo. Iti dalanda, inkaskasabada ti Naimbag a Damag iti adu a barrio ti Samaria.
44008026	Kinuna ti maysa nga anghel ti Apo ken ni Felipe, “Agsaganaka a mapan iti abagatan. Surotem ti dalan nga agturong idiay Gaza manipud Jerusalem.” (Saanen a madaldalanan daytoy a kalsada.)
44008027	Nagrubbuat ngarud ni Felipe. Iti dalan, adda maysa nga eunoko a taga-Etiopia, maysa nga ofisial a mangimaton iti amin a kinabaknang ti Candace wenno Reyna ti Etiopia. Napan nagdaydayaw iti Dios idiay Jerusalem. Agawid idin ket silulugan iti karuahena. Bayat ti panagtaray ti lugan, basbasaenna ti libro nga insurat ni profeta Isaias.
44008029	Kinuna ti Espiritu Santo ken ni Felipe, “Magnaka iti asideg ti lugan.”
44008030	Nagtaray ni Felipe nga immasideg ket nangngegna ti ofisial nga agbasbasa iti libro ni profeta Isaias. Sinaludsod ni Felipe, “Maawatam met laeng ti basbasaem?”
44008031	Insungbat ti ofisial, “Kasano a maawatak no awan met mangipalawag kaniak?” Ket inawisna ni Felipe a makilugan kenkuana.
44008032	Daytoy a paset ti Nasantoan a Surat ti basbasaenna: “Kasla karnero a maipan iti pagpartian, Kasla urbon ti karnero a naulimek no mapukisan, Ket awan a pulos ti inyesngawna.
44008033	Iti pannakairurumenna, naikkat ti kalinteganna. Awanto ti makaibaga maipapan iti kaputotanna, Ta naggibusen ti biagna ditoy daga.”
44008034	Kinuna ti ofisial ken ni Felipe, “Sinno kadi ti sarsaritaen ti profeta? Ti bagina kadi wenno sabali?”
44008035	Nagsao ni Felipe ket manipud iti daytoy a paset ti Nasantoan a Surat, sinarita ni Felipe ti Naimbag a Damag maipapan ken ni Jesus.
44008036	Intuloyda ti panagdaliasatda agingga a dimtengda iti lugar nga adda danum. Kinuna ti ofisial ken ni Felipe, “Adtoy ti danum. Ania ti makatiped iti panagbuniagko?”
44008038	Pinagsardeng ngarud ti ofisial ti lugan. Napanda a dua iti danum ket binuniagan ni Felipe.
44008039	Idi makasang-atdan, impanaw ti Espiritu ti Apo ni Felipe ket saanen a nakita ti ofisial. Intuloy ti ofisial ti panagawidna a siraragsak.
44008040	Idi makadlaw ni Felipe, adda gayamen idiay Azoto. Inkaskasabana ti Naimbag a Damag kadagiti amin nga il-ili a napagnaanna ingganat nakasangpet idiay Cesarea.
44009001	Intuloy ni Saulo ti panamutbutengna a mangpapatay kadagiti adalan ti Apo. Napan iti Kangatoan a Padi
44009002	ket dimmawat iti surat a mangyam-ammo kenkuana kadagiti sinagoga dagiti Judio idiay Damasco tapno mapalubosan a mangtiliw iti siasinoman a masarakanna a sumursurot iti Baro a Dalan, lalaki man wenno babai, ket ipanna ida idiay Jerusalem.
44009003	Iti dalanna nga agpa-Damasco, idi makaasidegen iti siudad, pagammoan la ta nagraniag ti lawlawna iti makasisirap a lawag a naggapu iti tangatang.
44009004	Napasag iti daga ket nangngegna ti timek a nagkuna, “Saulo, Saulo, apay nga idadanesnak?”
44009005	“Siasinoka, Apo?” sinaludsod ni Saulo. “Siak ni Jesus nga idaddadanesmo,” kinuna ti timek.
44009006	“Ngem tumakderka, ket inka iti siudad ket maibaganto kenka ti aramidem.”
44009007	Nagsardeng dagiti lallaki a kinakuyog ni Saulo ket napaumelda. Nangngegda ti timek ngem awan ti nakitada a tao.
44009008	Timmakder ni Saulo, immulagatna dagiti matana ngem saanen a makakita. Iti kasta, kinibinda nga impan idiay Damasco.
44009009	Tallo nga aldaw a di makakita. Saan met a nangan wenno imminum.
44009010	Idiay Damasco, adda maysa nga adalan nga agnagan Ananias. Iti maysa a parmata, kinuna ti Apo kenkuana, “Ananias!” “Adtoyak, Apo,” insungbat ni Ananias.
44009011	“Tumakderka,” kinuna ti Apo, “ket inka iti kalsada a managan Nalinteg. Inka iti balay ni Judas. Damagem sadiay ti maysa a lalaki nga agnagan Saulo a taga-Tarso. Madama nga agkarkararag ita.
44009012	Nakitana iti maysa a parmata ti maysa a lalaki nga agnagan Ananias a simrek iti yanna ket impatayna dagiti imana kenkuana tapno makakita manen.”
44009013	Ngem insungbat ni Ananias, “Apo, adun ti nadamdamagko maipapan iti daytoy a lalaki ken kadagiti nakabutbuteng nga inaramidna kadagiti tattaom idiay Jerusalem.
44009014	Immay ditoy Damasco nga addaan pammalubos dagiti panguloen a papadi tapno tiliwenna dagiti amin nga agdaydayaw kenka.”
44009015	Kinuna ti Apo kenkuana, “Mapanka, ta isu ti pinilik nga agserbi kaniak, tapno ipakaammona ti naganko kadagiti Hentil, kadagiti ari ken kadagiti Israelita.
44009016	Ipakitakto kenkuana dagiti amin a masapul a sagabaenna gapu kaniak.”
44009017	Iti kasta, napan ni Ananias. Simrek iti balay ket impatayna dagiti imana ken ni Saulo. “Kabsat a Saulo,” kinunana, “imbaonnak ni Apo Jesus a nagparang kenka iti dalan idi umayka ditoy tapno makakitaka manen ken mapnoka iti Espiritu Santo.”
44009018	Dagus a naregreg dagiti kasla siksik ti ikan manipud kadagiti mata ni Saulo ket nakakita manen. Timmakder ket nabuniagan.
44009019	Kalpasan ti pannanganna, simmubli ti pigsana. Sumagmamano nga aldaw a nakipagyan ni Saulo kadagiti adalan idiay Damasco.
44009020	Napan a dagus kadagiti sinagoga ket inkaskasabana ti maipapan ken ni Jesus. “Isu ti Anak ti Dios,” kinunana.
44009021	Nasdaaw dagiti amin a nakangngeg kenkuana ket kinunada, “Saan aya nga isu daytoy ti nangparparigat kadagiti tattao nga umaw-awag iti nagan ni Jesus idiay Jerusalem? Saan aya nga immay ditoy tapno tiliwenna dagiti mamati ket ipanna ida a sirereppet kadagiti panguloen a papadi?”
44009022	Ngem immad-adda ti bileg ni Saulo a mangasaba ket sipipinget a nangpaneknek a ni Jesus isu ti Cristo. Saan a nakasungbat dagiti Judio nga agnaed idiay Damasco.
44009023	Kalpasan ti adu nga aldaw, nagmimiting dagiti Judio ket nagtutulaganda a patayen ni Saulo.
44009024	Ngem naipakaammo kenkuana ti panggepda. Aldaw-rabii a pinadpadaananda iti ruangan ti siudad tapno patayenda.
44009025	Ngem iti maysa a rabii, innala dagiti pasurotna ket inkabilda iti kuribot sada imbaba iti abut ti bakud ti siudad.
44009026	Napan ni Saulo idiay Jerusalem ket pinanggepna ti makitipon kadagiti adalan. Ngem saanda a namati a maysa nga adalan ket nagbutengda amin kenkuana.
44009027	Iti kasta, napan tinulongan ni Bernabe ket intulodna kadagiti apostoles. Impalawag ni Bernabe kadakuada no kasano ti pannakakita ni Saulo iti Apo iti dalan ken ti pannakisao ti Apo kenkuana. Impadamagna pay kadakuada ti tured ni Saulo a nangaskasaba idiay Damasco iti nagan ni Jesus.
44009028	Iti kasta, nakipagyan ni Saulo kadakuada. Sinursorna ti entero a Jerusalem ket awan butengna a nangasaba iti nagan ti Apo.
44009029	Nagsao ken nakisuppiat pay kadagiti Judio a Griego ti pagsasaona, ngem kayatda a papatayen.
44009030	Idi maammoan daytoy dagiti kakabsat iti pammati, impanda ni Saulo idiay Cesarea ket pinagawidda idiay Tarso.
44009031	Iti kasta, awanen ti panagsagaba ti iglesia iti entero a Judea, Galilea ken Samaria. Babaen iti tulong ti Espiritu Santo, pimmigsa ken immadu dagiti mamati ket nagbiag dagiti kamkameng a managbuteng iti Dios.
44009032	Sinursor ni Pedro ti amin a lugar. Iti naminsan, sinarungkaranna dagiti tattao ti Dios nga agnaed idiay Lidda.
44009033	Nasarakanna sadiay ti maysa a lalaki nga agnagan iti Eneas. Paralitiko daytoy ket walo a tawenen a sidadalit.
44009034	Kinuna ni Pedro kenkuana, “Eneas, paimbagennaka ni Jesu-Cristo. Bumangonka ket idulinmo ta iddam.” Dinagdagus ni Eneas ti bimmangon.
44009035	Nakita dagiti amin a taga-Lidda ken taga-Sarona ni Eneas ket namatida iti Apo.
44009036	Idiay met Joppe, adda adalan a babai nga agnagan Tabita. Imbukbokna ti amin a panawenna nga agaramid kadagiti naimbag ken tumulong kadagiti napanglaw.
44009037	Iti dayta a tiempo nagsakit ni Dorcas ket natay. Binuggoanda ti bangkayna sada immassayag iti akingngato a kuarto.
44009038	Asideg ti Joppe idiay Lidda. Idi nadamag dagiti adalan a taga-Joppe nga adda ni Pedro idiay Lidda, nangibaonda iti dua a lallaki a mangkiddaw kenkuana a dagdagusenna koma ti mapan idiay Joppe.
44009039	Nagrubbuat ngarud ni Pedro ket nakikuyog kadakuada. Idi sumangpetda, impanda ni Pedro iti kuarto nga akingngato. Agsangsangit nga immaribungbong dagiti amin a balo a babbai iti abay ni Pedro ket impakitada kenkuana dagiti kagay ken dadduma pay a pagan-anay a dinait ni Dorcas idi sibibiag pay.
44009040	Pinaruarna amin ida sa nagparintumeng a nagkararag. Kalpasanna, sinangona ti bangkay ket kinunana, “Tabita, bumangonka.” Nagmulagat ni Dorcas, kinitana ni Pedro ket nagtugaw.
44009041	Iniggaman ni Pedro ti imana sana pinatakder. Inayabanna dagiti tattao ti Dios ken dagiti balo ket imparangna kadakuada ni Dorcas a sibibiag.
44009042	Nagdinamag daytoy a pasamak iti entero a Joppe ket adu dagiti namati iti Apo.
44009043	Nagyan ni Pedro idiay Joppe iti adu nga aldaw, iti balay ni Simon nga agkurkurte iti lalat.
44010001	Adda idi idiay Cesarea ti maysa a lalaki nga agnagan Cornelio a kapitan dagiti soldado iti rehimento ti armada ti Roma a maaw-awagan “Rehimento Italiana.”
44010002	Relihioso ken managdaydayaw iti Dios, kasta met ti familiana. Adun ti intultulongna kadagiti napanglaw a Judio ken kanayon nga agkararag iti Dios.
44010003	Agarup alas tres iti malem idi agparmata: nakitana a simrek iti balayna ti maysa nga anghel ti Dios ket kinunana kenkuana, “Cornelio.”
44010004	Sibubuteng a minatmatan ni Cornelio ti anghel ket kinunana, “Ania kadi, Apo?” Kinuna ti anghel, “Impangag ti Dios dagiti kararagmo ken nakitana ti panangtultulongmo kadagiti napanglaw.
44010005	Mangibaonka kadagiti tattao a mapan idiay Joppe tapno sukonenda ti maysa a tao nga agnagan iti Simon nga aw-awaganda iti Pedro.
44010006	Adda ita a sangaili ti maysa nga agkurkurte iti lalat, ni Simon nga agnaed iti igid ti baybay.”
44010007	Idi nakapanawen ti anghel, inayaban ni Cornelio ti dua kadagiti babaonenna ken maysa a soldado a managbuteng iti Dios ken agserserbi kenkuana.
44010008	Imbagana kadakuada ti napasamak sana imbaon ida idiay Joppe.
44010009	Kabigatanna, idi adda dagiti naibaon iti dalanda ket asidegdan idiay Joppe, napan ni Pedro iti tuktok ti balay idi dandani tengnga ti aldaw tapno agkararag.
44010010	Nabisinan bayat ti panagkarkararagna ket kayatna ti mangan. Ngem idi maisagsagana ti kanenna, nagparmata.
44010011	Nakitana a naglukat ti langit ket adda kasla dakkel nga ules a maipabpababa babaen kadagiti uppat a sulina.
44010012	Iti unegna, adda dagiti amin a kita ti animal, agkarkarayam ken atap a tumatayab.
44010013	Kinuna ti maysa a timek, “Pedro, tumakderka. Pumartika ket manganka.”
44010014	Ngem kinuna ni Pedro, “Saanko a maaramid dayta, Apo. Ni kaanoman, diak pay nangan iti maibilang a narugit wenno di rumbeng a kanen.”
44010015	Nagsao manen ti timek, “Dimo ibilang a narugit ti dinalusan ti Dios.”
44010016	Namitlo daytoy a naaramid ket kalpasanna, naguyod a naipangato sadi langit ti banag a nakitana.
44010017	Bayat ti panangut-utob ni Pedro iti kaipapanan ti nakitana iti parmata, simmangpet metten dagiti imbaon ni Cornelio. Naammoanda no sadino ti ayan ti balay ni Simon ket idi addadan nga agtatakder iti ruangan,
44010018	dinamagda no adda Simon Pedro a nagdagus sadiay.
44010019	Ut-utoben pay laeng ni Pedro no ania ti kayat a sawen ti parmata, idi kinuna kenkuana ti Espiritu, “Adda tallo a lallaki nga agsapsapul kenka.
44010020	Tumakderka ket umulogka. Dika agkedked a kumuyog kadakuada ta imbaonko ida.”
44010021	Immulog ni Pedro ket kinunana kadagiti lallaki, “Siak ti sapsapulenyo. Apay kadi?”
44010022	Insungbatda, “Imbaonnakami ni kapitan Cornelio, maysa a tao a nalinteg, managdaydayaw iti Dios ken raraemen dagiti amin a Judio. Binilin ti anghel ti Dios nga awisennaka nga umay iti balayna tapno denggenna ti aniaman nga ibagam.”
44010023	Pinastrek ni Pedro ida ket pinaummianna ida. Kabigatanna, nagrubbuat ni Pedro ket simmurot kadakuada. Kimmuyog met ti sumagmamano a kakabsat a taga-Joppe.
44010024	Dimtengda idiay Cesarea iti sumuno nga aldaw. Paspasungaden ida ni Cornelio agraman dagiti inawisna a kakabagian ken nadekket a gagayyemna.
44010025	Idi sumrek ni Pedro, sinabat ni Cornelio a nagparintumeng ken nagrukbab iti sangoananna.
44010026	Ngem pinatakder ni Pedro ket kinunana, “Tumakderka, ta taoak met a kas kenka!”
44010027	Nakisarsarita ni Pedro kenkuana idi sumrekda iti balay. Sadiay, nakitana ti adu a tattao a natipontipon.
44010028	Kinunana kadakuada, “Pagaammoyo nga iparit ti Lintegmi a makilangen wenno sumarungkarkami iti saan a Judio. Ngem impakita kaniak ti Dios a saanko nga ibilang ti siasinoman a narugit wenno natulawan.
44010029	Iti kasta, idi pinaayabannak, immayak a situtulok. Damagek ngarud no apay nga inayabannak.”
44010030	Kinuna ni Cornelio, “Iti agarup kastoy nga oras tallo nga aldawen ti napalabas, agkarkararagak ditoy balay iti alas tres ti malem. Pagammoan, nagtakder iti sangoanak ti maysa a lalaki a makapurar ti kawesna.
44010031	Kinunana, ‘Cornelio, impangag ti Dios ti kararagmo ken nakitana dagiti ar-aramidem a pangtultulong kadagiti napanglaw.
44010032	Mangibaonka iti mapan idiay Joppe a mangayab ken ni Simon Pedro. Agdagdagus iti balay ni Simon nga agkurkurte iti lalat, nga agnaed iti igid ti baybay.’
44010033	“Daytoy ti gapuna a pinaayabanka a dagus ket naimbag ta nayan-anusmo ti immay. Ita, addakami amin ditoy iti imatang ti Dios. Agur-uraykami a dumngeg iti aniaman nga imbaga ti Apo nga ipakaammom.”
44010034	Kalpasanna, nagsao ni Pedro: “Makitakon a pudno nga awan tao nga idumduma ti Dios.
44010035	Awatenna ti siasinoman nga agbuteng kenkuana ken agaramid iti nalinteg, uray ania a puli ti nagtaudanna.
44010036	Ammoyo ti mensahe nga inted ti Dios kadagiti Israelita, idi impakaammona ti Naimbag a Damag maipapan iti kappia babaen ken ni Jesu-Cristo nga Apo ti amin a tao.
44010037	Ammoyo ti naidumduma a pasamak a naaramid iti entero a daga ti Judea. Nangrugi amin idiay Galilea kalpasan ti panangikasaba ni Juan ti maipapan iti pannakabuniag.
44010038	“Ammoyo ti maipapan ken ni Jesus a taga-Nazaret, ken ti panangkonsagrar ti Dios kenkuana babaen iti pannangtedna kenkuana iti Espiritu Santo ken pannakabalin. Iti sadinoman a lugar a napanan ni Jesus, nagar-aramid iti naimbag ken nangpapaimbag kadagiti pinarparigat ti Diablo, gapu ta adda kenkuana ti Dios.
44010039	Dakami ti mangpaneknek iti amin nga inar-aramidna iti daga dagiti Judio ken idiay Jerusalem. Ket pinatayda babaen iti panangilansada kenkuana iti krus.
44010040	Ngem iti maikatlo nga aldaw, pinagungar ti Dios ket nagparang,
44010041	saan a kadagiti amin a tattao no di kadakami laeng a saksi a pinili ti Dios—dakami a nakilanglang kenkuana iti panganan kalpasan ti panagungarna.
44010042	Binilinnakam a mangikasaba iti ebanghelio ken mangpaneknek nga isu ti dinutokan ti Dios a mangukom kadagiti nabiag ken natay.
44010043	Saksian dagiti amin a profeta ti maipapan ken ni Jesus a ti siasinoman a mamati kenkuana, mapakawanto dagiti basbasolna babaen iti pannakabalin ti naganna.”
44010044	Agsasao pay laeng ni Pedro idi bimmaba ti Espiritu Santo kadagiti amin nga agdengdengngeg iti mensahe.
44010045	Nasdaaw dagiti mamati a Judio a kinakuyog ni Pedro a naggapu idiay Joppe gapu ta inted met ti Dios ti Espiritu Santo kadagiti Hentil.
44010046	Nangngegda nga agsasaoda kadagiti sabali a pagsasao ken itantan-okda ti Dios. Kinuna ni Pedro,
44010047	“Inawat dagitoy a tattao ti Espiritu Santo a kas met iti panangawattayo idi. Adda aya makaiparit iti pannakabuniagda iti danum?”
44010048	Iti kasta, imbilinna a mabuniaganda iti nagan ni Jesu-Cristo. Kalpasanna, dinawatda ken ni Pedro a makipagyan kadakuada iti sumagmamano nga aldaw.
44011001	Nadamag dagiti apostoles ken dagiti kakabsat iti pammati idiay Judea nga inawat met dagiti Hentil ti sao ti Dios.
44011002	Idi simmang-at ni Pedro idiay Jerusalem, binabalaw ti grupo dagiti Judio nga umanamong iti seremonia ti pannakakugit.
44011003	Kinunada, “Napanka gayam iti balay dagiti tattao a saan a nakugit ket nakipanganka pay kadakuada!”
44011004	Ngarud, sinarita ni Pedro ti amin a napasamak manipud rugina. Kinunana:
44011005	“Addaak idi iti siudad ti Joppe ket madamaak nga agkarkararag idi nagparmataak. Nakitak ti kasla dakkel nga ules a maipabpababa kadagiti uppat a sulina manipud iti langit. Nagdisso iti asidegko.
44011006	Minatmatak a naimbag ti unegna. Nakitak dagiti nadumaduma a kita ti animal, dagiti narungsot nga ayup, dagiti agkarkarayam ken dagiti atap a tumatayab.
44011007	Nangngegko ti maysa a timek a nagkuna, ‘Tumakderka, Pedro. Pumartika ket agsidaka.’
44011008	“Ngem kinunak, ‘Saanko a maaramid dayta, Apo! Awan pay impaunegko a maibilang a natulawan wenno saan a rumbeng a kanen.’
44011009	“Nagsao manen ti timek a naggapu sadi langit, ‘Dimo ibilang a narugit ti dinalusan ti Dios.’
44011010	Namitlo a naaramid daytoy. Kalpasanna, naipangato amin sadi langit.
44011011	“Iti dayta a kanito, simmangpet iti dagusko a balay dagiti tallo a lallaki a naggapu idiay Cesarea a mangayab kaniak.
44011012	Imbaga kaniak ti Espiritu a diak agkedked a kumuyog kadakuada. Kimmuyog met dagiti innem a kakabsat iti pammati a taga-Joppe ket napankam idiay Cesarea. Simrekkami iti balay ni Cornelio.
44011013	“Imbaga ni Cornelio kadakami a nakitana ti maysa nga anghel nga agtaktakder iti balayna. Kinuna kano ti anghel, ‘Mangibaonka iti mapan idiay Joppe a mangayab iti tao nga agnagan Simon Pedro.
44011014	Ipalawagnanto kenka ti mensahe a pakaisalakanam ken ti amin a familiam.’
44011015	“Idi rugiak ti agsao, bimmaba ti Espiritu Santo kadakuada a kas met iti panagbabana kadatayo idi damo.
44011016	Nalagipko ti kinuna ti Apo, ‘Namuniag ni Juan iti danum, ngem mabuniagankayto iti Espiritu Santo.’
44011017	“Nalawag nga inted ti Dios kadakuada ti isu met laeng a sagut nga intedna kadatay idi namatitayo ken ni Apo Jesu-Cristo. Siasinoak ngarud a mangsuppiat iti Dios?”
44011018	Idi mangngegda daytoy, nagsardengda a mangbabalaw kenkuana. Indaydayawda ti Dios. Kinunkunada, “No kasta ngarud, inted met ti Dios kadagiti Hentil ti gundaway nga agbabawi ken agbiag!”
44011019	Idi nawarawara dagiti mamati gapu iti pannakaidadanes a rimsua idi napapatay ni Esteban, nakadanon ti sumagmamano kadakuada idiay Fenicia, Chipre ken Antiokia. Impakaammoda ti mensahe kadagiti Judio laeng.
44011020	Ngem adda met dagiti napan idiay Antiokia, dagiti mamati a taga-Chipre ken Cirene, ket inkaskasabada ti mensahe kadagiti Hentil. Impakaammoda kadakuada ti Naimbag a Damag maipapan ken ni Apo Jesus.
44011021	Adda kadakuada ti pannakabalin ti Apo ket adu dagiti namati ken simmurot iti Apo.
44011022	Nadamag daytoy ti iglesia idiay Jerusalem ket imbaonda ni Bernabe idiay Antiokia.
44011023	Idi sumangpet ni Bernabe, naragsakan a nakakita iti parabur ti Dios kadagitoy a mamati. Binalakadanna ida nga agtalinaed a sipupudno iti Apo iti amin a pusoda.
44011024	Naimbag a tao ni Bernabe ket napno iti Espiritu Santo ken pammati. Iti kasta, adu ti naawisna a nainayon kadagiti pasurot ti Apo.
44011025	Napan ngarud ni Bernabe idiay Tarso tapno sapulenna ni Saulo.
44011026	Idi nasarakanna, inkuyogna idiay Antiokia. Makatawen a nakipulpulapolda iti iglesia ket adu dagiti tattao a sinursuroanda. Idiay Antiokia ti immuna a nakapanaganan dagiti adalan iti Kristiano.
44011027	Kadagidi nga aldaw, simmalog idiay Antiokia dagiti profeta a naggapu idiay Jerusalem.
44011028	Babaen iti pannakabalin ti Espiritu, impadto ni Agabo, maysa kadagiti profeta, nga adda dakkel a bisin a dandani dumteng iti entero a lubong. (Napasamak daytoy idi emperador ni Claudio.)
44011029	Nagnunumoan dagiti adalan ti mangted iti tulong kadagiti kakabsat nga agnaed idiay Judea segun ti kabaelan nga ited ti tunggal maysa.
44011030	Inaramidda daytoy ket impaw-itda ti kuarta kadagiti panglakayen sadiay babaen kada Bernabe ken Saulo.
44012001	Kadagidi a tiempo, pinarigat ni Ari Herodes dagiti sumagmamano a kamkameng ti iglesia.
44012002	Pinaputolanna ni Santiago a kabsat ni Juan.
44012003	Idi makitana a naragsakan dagiti Judio, pinatiliwna met ni Pedro. (Napasamak daytoy iti Fiesta ti Tinapay nga awan Lebadurana.)
44012004	Kalpasan ti pannakatiliw ni Pedro, pinaibaludna sana pinabantayan iti uppat a grupo ti soldado. Uppat a soldado ti mangbukel iti tunggal grupo nga agsisinnublat a mangbantay kenkuana. Panggep ni Herodes a pausig ni Pedro iti publiko kalpasan ti Fiesta ti Paskua.
44012005	Iti kasta, nagtalinaed ni Pedro iti pagbaludan. Ngem impasnek dagiti kamkameng ti iglesia ti nangikararag kenkuana iti Dios.
44012006	Iti rabii sakbay ti panangyawat koma ni Herodes ken ni Pedro kadagiti tattao, sikakawar a matmaturog iti nagbaetan ti dua a soldado. Adda met dagiti guardia iti ruangan ti pagbaludan.
44012007	Pagammoan, nagparang ti maysa nga anghel ti Apo ket adda silaw a nagraniag iti pagbaludan. Ginunggon ti anghel ti abaga ni Pedro ket kinunana, “Bumangonkan! Darasem!” Dagus a naikkat ti kawar dagiti ima ni Pedro.
44012008	Kinuna ti anghel, “Agbadoka ket agsandaliaska!” Nagtungpal ni Pedro. Kinuna manen ti anghel, “Agkagayka ket surotennak.”
44012009	Sinurotna ti anghel a rimmuar iti pagbaludan. Dina ammo no agpaypayso ti ar-aramiden ti anghel. Impagarupna nga agparparmata.
44012010	Linabasanda ti umuna a grupo dagiti guardia, sa ti maikadua ket dimtengda iti landok a ruangan nga agturong iti siudad. Naglukat ti ruangan nga awan nangsagsagid ket rimmuarda. Idi magmagnada iti maysa a kalsada, pagammoan la ta nagpukaw ti anghel.
44012011	Naawatan ni Pedro ti napasamak kenkuana. “Ita, ammokon a pudno daytoy,” kinunana. “Imbaon ti Dios ti anghelna nga umay mangisalakan kaniak iti pannakabalin ni Herodes ken iti amin a panggep nga aramiden dagiti Judio kaniak.”
44012012	Idi madlaw ni Pedro ti kasasaadna, napan iti balay ni Maria nga ina ni Juan Marcos. Sadiay, naguurnong ti adu a tattao nga agkarkararag.
44012013	Nagtugtog ni Pedro iti ruangan ket maysa a babaonen a babai nga agnagan Roda ti napan nangammo no siasino ti nagtuktok.
44012014	Nailasinna ti timek ni Pedro. Iti napalalo a ragsakna, dinan linuktan ti ruangan no di ket nagtaray a napan iti uneg ket impakaammona kadagiti tattao nga adda ni Pedro iti ruar.
44012015	“Mauyongka!” kinunada kenkuana. Ngem impapilitna a pudno ti imbagana. “Anghelna dayta,” kinunada.
44012016	Kabayatanna, saan nga insardeng ni Pedro ti nagtugtugtog. Idi luktanda ti ruangan, kasta unay ti siddaawda a nakakita kenkuana.
44012017	Nagsenias nga agulimekda ket sinaritana kadakuada no kasano ti panangiruar ti Apo kenkuana iti pagbaludan. “Ibagayo daytoy ken ni Santiago ken kadagiti kakabsat,” kinunana. Kalpasanna, pimmanaw a napan iti sabali a lugar.
44012018	Kabigatanna, napalalo ti pannakariribuk dagiti guardia gapu iti panagpukaw ni Pedro. Dida ammo no ania ti napasamak kenkuana.
44012019	Pinasapul ni Herodes ni Pedro ngem saanda a nabirokan. Iti kasta, pinaimbestigarna dagiti soldado ket imbilinna a mapapatayda. Pimmanaw ni Herodes idiay Judea ket napan nagyan idiay Cesarea iti sumagmamano nga aldaw.
44012020	Napalalo ti pungtot ni Herodes kadagiti taga-Tiro ken taga-Sidon. Gapu iti daytoy, inkeddeng dagiti umili a sangsangkamaysada a mangibaon kadagiti pannakabagida a mapan ken ni Herodes. Immuna nga inallukoyda ni Blasto a mayordomo iti palasio a tumulong kadakuada a makikappia ken ni Herodes. Aggapu ngamin ti taraonda kadagiti daga a masakupan ti Herodes.
44012021	Iti naituding nga aldaw, inkawes ni Herodes ti pagan-anayna a kas ari, nagtugaw iti tronona sa nagbitla iti sangoanan dagiti tattao.
44012022	“Maysa a dios ti agsarsarita, saan a tao!” impukkaw dagiti tattao.
44012023	Iti dayta met la a kanito, dinusa ti anghel ti Apo ni Herodes agsipud ta innalana ti pammadayaw nga agpaay koma iti Dios. Inigges agingga a natay.
44012024	Nagtultuloy a nagsaknap ti sao ti Dios ket immadu dagiti mamati.
44012025	Idi natungpalen da Bernabe ken Saulo ti aramid a nakaibaonanda, nagawidda manipud Jerusalem ket inkuyogda ni Juan Marcos.
44013001	Iti iglesia idiay Antiokia, adda idi sumagmamano a profeta ken mamaestro: isuda da Bernabe, Simeon (a maaw-awagan Negro), Lucio (a taga-Cirene), Manaen (a kinaubingan ni Herodes a gobernador) ken Saulo.
44013002	Kabayatan ti panagdaydayawda iti Apo ken panagay-ayunarda, kinuna ti Espiritu Santo kadakuada, “Ilasinyo da Bernabe ken Saulo. Isuda ti pinilik a mangaramid iti trabaho a naituding kadakuada.”
44013003	Kalpasan ti panagayunar ken panagkararagda, impatayda dagiti imada kada Bernabe ken Saulo sada imbaon ida.
44013004	Iti kasta, simmalog idiay Seleucia da Bernabe ken Saulo nga imbaon ti Espiritu Santo. Manipud sadiay, nagbarkoda a nagturong iti isla ti Chipre.
44013005	Idi dumtengda idiay Salamina, inkasabada ti sao ti Dios kadagiti sinagoga dagiti Judio. Inkuyogda ni Juan Marcos a tumulong kadakuada iti trabaho.
44013006	Sinursorda ti puro agingga idiay Pafo a nakasarakanda iti maysa a salamangkero nga agnagan iti Bar-Jesus. Judio ni Bar-Jesus ket imbilangna ti bagina a profeta uray no saan.
44013007	Aggayyemda iti gobernador iti dayta a puro, ni Sergio Paulo, maysa a nasaririt a tao. Kayat a denggen ti gobernador ti sao ti Dios, isu a pinaayabanna da Bernabe ken Saulo.
44013008	Ngem linapdan ida ti salamangkero (Elimas ti naganna iti Griego), ta kayatna a mayadayo ti gobernador iti pammati.
44013009	Iti kasta, ni Saulo a maaw-awagan pay iti Pablo, isu a napno ti Espiritu Santo, pinerrengna ti salamangkero
44013010	sana kinuna: “Sika nga anak ti Diablo! Sika ti kabusor ti amin a kinalinteg. Nasikapka la unay. Apay a kankanayonmo a balballikugen ti kinapudno maipapan iti Apo?
44013011	Ita, dissoannaka ti ima ti Apo: Agbulsekka ket dimo makita ti lawag ti init iti sumagmamano nga aldaw.” Dagus a narikna ni Elimas a kinullaapan ti sipnget dagiti matana, ket nagar-arikap a nangsapul iti mangkibin kenkuana.
44013012	Namati ti gobernador idi maimatanganna ti napasamak. Napalalo ti siddaawna iti sursuro maipapan iti Apo.
44013013	Manipud Pafo, nagbarko ni Pablo ken dagiti kinakuyogna. Dimtengda idiay Perge, maysa nga ili iti Pamfilia. Ngem pinanawan ni Juan Marcos ida sadiay ket nagsubli idiay Jerusalem.
44013014	Manipud Perge, dimtengda iti ili ti Antiokia, idiay Pisidia. Iti Aldaw a Panaginana, simrekda iti sinagoga ket nagtugawda.
44013015	Kalpasan ti pannakaibasa ti maysa a paset ti Linteg ni Moises ken Dagiti Sursurat dagiti Profeta, adda pinaibaga kadakuada dagiti pangulo ti sinagoga. “Kakabsat,” kinunada, “kayatmi nga agsaokayo kadagiti tattao, no adda mensaheyo a pammaregta kadakuada.”
44013016	Timmakder ni Pablo, sineniasanna ida nga agulimekda ket nagsao: “Padak nga Israelita ken dakayo nga agdaydayaw iti Dios, dumngegkayo!
44013017	Ti Dios dagiti Israelita ti nangpili kadagidi kapuonantayo ket pinagbalinna ida a naindaklan a pagilian bayat ti panagnaedda a kas ganggannaet idiay Egipto. Inruarna ida sadiay babaen iti naindaklan a pannakabalinna.
44013018	Iti aguppat a pulo a tawen, inanusanna ida idiay let-ang.
44013019	Pinarmekna ti pito a nasion iti daga ti Canaan. Intedna dayta a daga a tagikuaen dagiti tattaona.
44013020	Naaramid amin dagitoy iti uneg ti ag-450 a tawen. “Kalpasanna, inikkanna ida kadagiti ukom agingga iti tiempo a dimteng ni profeta Samuel.
44013021	Idi dimmawatda iti ari, intedna nga arida ni Saulo nga anak ni Kis a nagtaud iti tribu ni Benjamin. Nagturay ni Saulo iti uppat a pulo a tawen.
44013022	Kalpasan ti panangikkat ti Dios kenkuana, insaadna ni David a kas arida. Kastoy ti kinuna ti Dios maipapan kenkuana, ‘Nasarakak a ni David nga anak ni Jesse ti lalaki a makatungpal iti amin a pagayatak!’
44013023	“Kas inkari ti Dios, pinagbalinna a Mangisalakan iti Israel ti maysa kadagiti kaputotan ni David. Isu ni Jesus.
44013024	Sakbay nga inrugi ni Jesus ti trabahona, inkasaba ni Juan kadagiti amin nga Israelita a masapul nga agbabawida kadagiti basbasolda ken pabuniaganda.
44013025	Idi dandanin malpas ni Juan ti nakaibaonanna, kinunana kadagiti tattao, ‘Siasinoak iti panagkunayo? Saan a siak ti ur-urayenyo no di ket ti sumaruno kaniak. Saanak pay a maikari a mangikkat iti sandaliasna.’
44013026	“Kakabsatko, dakayo a nagtaud iti kaputotan ni Abraham ken dakayo a Hentil nga adda ditoy nga agdaydayaw iti Dios: datayo ti nakaitedan ti mensahe ti pannakaisalakan!
44013027	Ta saan a nabigbig dagiti agnaed idiay Jerusalem ken dagiti panguloda a ni Jesus ti Mangisalakan. Dida met naawatan ti sao dagiti profeta a maibasbasa iti tunggal Aldaw a Panaginana. Ngem isuda met laeng ti nangipatungpal iti sao dagiti profeta idi inukomda ni Jesus.
44013028	Ket uray no awan nasarakanda a pakaigapuan a makedngan a matay, dinawatda ken Pilato a papapatayna.
44013029	Idi naaramiddan ti amin a nailanad iti Nasantoan a Surat maipapan kenkuana, imbabada iti krus sada intanem.
44013030	“Ngem pinagungar ti Dios.
44013031	Adu nga aldaw a nagparparang kadagidi kinadkaduana manipud Galilea agingga idiay Jerusalem. Isuda itan dagiti saksina kadagiti tattao.
44013032	Ket addakami ditoy a mangyeg kadakayo iti Naimbag a Damag nga inkari ti Dios nga aramidenna kadagiti kapuonantayo.
44013033	Tinungpalnan ita kadatayo a kaputotanda babaen iti panangpagungarna ken ni Jesus. Kas nailanad iti maikadua a Salmo: ‘Sika ti Anakko; Ita nga aldaw, nagbalinak nga Amam.’
44013034	No maipapan iti panangpagungar ti Dios ken ni Jesus a ni kaanoman dinto agsublin iti panagrupsa, kastoy ti kinunana: ‘Itedkonto kenka ti nasantoan ken di pagduaduaan a bendision nga inkarik ken David.’
44013035	Isut’ gapuna a kinunana pay iti sabali a salmo: ‘Dimonto ipalubos nga agrupsa ti nasantoan nga adipenmo.’
44013036	Ta idi panawen ni David, kalpasan ti panangipatungpalna iti pagayatan ti Dios, natay ken naikali iti denna dagiti kapuonanna, ket nagrupsa ti bangkayna.
44013037	Ngem saan a nagrupsa daytoy a pinagungar ti Dios.
44013038	Rebbengyo ngarud nga ammoen, kakabsat, a babaen ken ni Jesus, maipakaammo kadakayo ti pannakapakawan dagiti basbasol.
44013039	Rebbengyo pay nga ammoen a ti siasinoman a mamati kenkuana mapakawan iti amin a basol a saan a mapakawan segun ti Linteg ni Moises.
44013040	Agannadkayo ngarud tapno saan a mapasamak kadakayo ti kinuna dagiti profeta:
44013041	‘Kitaenyo, dakayo a nauyaw! Agsiddaaw ken mataykayo! Ta ti ar-aramidek iti panawenyo, Pulos a diyonto patien, Uray no adda mangilawlawag kadakayo.’”
44013042	Idi rummuar da Pablo ken Bernabe iti sinagoga, inawis dagiti tattao ida nga agsubli iti sumuno nga Aldaw a Panaginana tapno agsaoda pay maipapan kadagitoy a bambanag.
44013043	Idi nakapanawen dagiti tattao iti sinagoga, simmurot kada Pablo ken Bernabe dagiti adu a Judio ken dagiti Hentil a napasurot iti Judaismo. Iti kasta, binalakadanda ida tapno agtalinaedda nga agbiag iti parabur ti Dios.
44013044	Iti sumuno nga Aldaw a Panaginana, dimteng ti dandani amin a tattao iti dayta nga ili tapno dumngegda iti sao ti Apo.
44013045	Idi makita dagiti Judio dagiti adu a tattao, napalalo ti apasda ket imbagada nga ulbod ti sasawen ni Pablo. Pinagsasaoanda pay ni Pablo.
44013046	Ngem situtured a nagsao da Pablo ken Bernabe. “Rebbengna a dakayo ti umuna a pakaipalawagan ti sao ti Dios,” kinunada, “ngem agsipud ta laksidenyo ken diyo ibilang a maikarikayo iti biag nga agnanayon, panawandakayo ket inkami kadagiti Hentil.
44013047	Ta daytoy ti bilin ti Apo kadakami: ‘Insaadka a mangsilaw kadagiti Hentil, Tapno maisalakan ti entero a lubong.’”
44013048	Idi mangngeg daytoy dagiti Hentil, nagrag-oda ket dinaydayawda ti mensahe ti Apo. Ket nagbalin a mamati dagiti naituding iti biag nga agnanayon.
44013049	Nagsaknap ti sao ti Apo iti amin a disso iti dayta a lugar.
44013050	Ngem sinulbog dagiti Judio dagiti nalatak a lallaki iti ili, kasta met dagiti babaknang a babbai nga agdaydayaw iti Dios. Inrugida ti pannakaidadanes da Pablo ken Bernabe ket kapilitan a nagtalawda iti lugarda.
44013051	Pinampagda ngarud ti tapok kadagiti sakada a maibusor kadakuada ket nagturongda idiay Iconio.
44013052	Idiay Antiokia, kasta unay ti rag-o dagiti adalan ket naan-anay ti panangituray kadakuada ti Espiritu Santo.
44014001	Kasta met ti napasamak idiay Iconio. Napan da Pablo ken Bernabe iti sinagoga ket adu a Judio ken Hentil ti nagbalin a mamati gapu iti napintas a panangasabada.
44014002	Ngem adda dagiti Judio a saan a mamati iti ikaskasabada. Sinulbogda dagiti Hentil ket sinabidonganda ti panunotda a bumusor kadagiti kakabsat.
44014003	Nabayag a nagtaeng sadiay da Pablo ken Bernabe. Situturedda a nagsao maipapan iti Apo. Pinaneknekan ti Apo a pudno ti mensaheda maipapan iti paraburna babaen iti pannangtedna iti pannakabalinda nga agaramid iti milagro ken pagilasinan.
44014004	Nabingay dagiti tattao iti siudad: Adda dagiti immanamong kadagiti sasawen dagiti Judio idinto a dagiti dadduma, inayonanda dagiti apostoles.
44014005	Inkeddeng dagiti Hentil ken dagiti Judio agraman dagiti panguloda a dangran ken uborenda dagiti apostoles.
44014006	Ngem naammoan dagiti apostoles daytoy ket napanda nagkamang idiay Listra ken Derbe, il-ili iti Licaonia, ken kadagiti kabangibang a luglugar.
44014007	Sadiay ti nangikasabaanda iti Naimbag a Damag.
44014008	Idiay Listra, adda lalaki a saan a makapagna ket pulos a dina pay naaramat dagiti sakana gapu ta nayanak a paralitiko.
44014009	Agtugtugaw a dumdumngeg ken ni Pablo. Idi makita ni Pablo nga adda pammati daytoy a tao a mapaimbag, pinerrengna
44014010	sana kinuna iti napigsa, “Tumakderka!” Ket limmagto ti lalaki ket nagpagnapagna.
44014011	Idi makita dagiti tattao ti inaramid ni Pablo, impukkawda iti pagsasaoda a taga-Licaonia, “Nagbalin a tao dagiti dios ket bimmabada kadatayo!”
44014012	Pinanagananda ni Bernabe iti Zeus. Agsipud ta ni Pablo ti para sao, pinanagananda iti Hermes.
44014013	Adda ti templo ni Zeus iti ruar ti ili. Kayat ti padi ni Zeus ken dagiti tattao ti agidaton kadagiti apostoles. Iti kasta, nangipan ti padi kadagiti toro a baka ken sabsabong iti ruangan ti ili.
44014014	Ngem idi maammoan da Bernabe ken Pablo ti kayatda nga aramiden, rinay-abda dagiti pagan-anayda sada timmaray nga immasideg kadagiti tattao.
44014015	“Kakabsat,” impukkawda, “apay nga aramidenyo daytoy? Tattaokami laeng a kas kadakayo. Addakami ditoy a mangipakaammo iti Naimbag a Damag tapno panawanyo dagitoy a kinaubbaw ket agturongkayo iti sibibiag a Dios a namarsua iti langit, daga, taaw ken amin nga adda kadakuada.
44014016	Iti napalabas, pinalubosanna amin a tattao nga agaramid iti kinaykayatda.
44014017	Nupay kasta, dina impalubos nga awan pakakitaan iti kaaddana kadagiti aramidna a naimbag: Ikkannakay iti tudo manipud langit ken iti adu nga apit; ikkannakay iti taraon ken ragsak a mangpunno kadagiti pusoyo.”
44014018	Uray no imbaga da Pablo ken Bernabe dagitoy, narigatanda a nangatipa kadagiti tattao iti panangipaayda iti daton kadakuada.
44014019	Ngem simmangpet ti sumagmamano a Judio a naggapu idiay Antiokia ken Iconio. Naallukoyda dagiti tattao a mamati iti sasawenda. Inuborda ni Pablo ket gapu ta impagarupda a natayen, ginuyodda nga inruar iti ili.
44014020	Ngem idi inaribungbongan dagiti mamati, timmakder ni Pablo ket nagsubli iti ili. Iti sumuno nga aldaw, napan da Pablo ken Bernabe idiay Derbe.
44014021	Inkasaba da Pablo ken Bernabe ti Naimbag a Damag idiay Derbe, ket adu ti naawisda nga agbalin nga adalan. Kalpasanna, nagsublida idiay Listra, Iconio ken Antiokia idiay Pisidia.
44014022	Pinatibkerda dagiti mamati ket binalakadanda ida nga agtalinaed a sipupudno iti pammati. Imbagada, “Masapul nga aglasattay iti adu a rigat sakbay a sumrektay iti Pagarian ti Dios.”
44014023	Nangdutokda kadagiti panglakayen nga agpaay iti tunggal iglesia, ket kalpasan ti panagkararag ken panagayunarda, inyawatda ida iti aywan ti Apo a nangitedanda iti panagtalekda.
44014024	Linasat da Pablo ken Bernabe ti sakup ti Pisidia, ket dimtengda idiay Pamfilia.
44014025	Inkasabada ti mensahe idiay Perge sada simmalog idiay Atalia.
44014026	Manipud Atalia, nagbarkoda a nagsubli idiay Antiokia. Ditoy ti damo a nakaitalkanda iti Dios tapno aywananna ida iti trabaho a kalkalpasda nga inaramid.
44014027	Idi sumangpetda idiay Antiokia, inurnongda dagiti kamkameng ti iglesia. Sinaritada ti amin nga inaramid ti Dios babaen kadakuada ken no kasano ti pananglukat ti Dios iti dalan tapno mamati dagiti Hentil.
44014028	Nabayag a nakipagtaengda kadagiti mamati sadiay.
44015001	Adda sumagmamano a lallaki a naggapu idiay Judea a napan idiay Antiokia. Insursuroda dagiti kakabsat sadiay a dida maisalakan no dida makugit kas mayannurot iti Linteg ni Moises.
44015002	Rimsua ti napudot a pannakisuppiat da Pablo ken Bernabe kadakuada. Daytoy ti gapuna a natudingan da Pablo ken Bernabe, kasta met ti sumagmamano a taga-Antiokia a mapan idiay Jerusalem tapno makisaritada kadagiti apostoles ken kadagiti panglakayen maipapan iti daytoy a parikut.
44015003	Pinarubbuatan ida dagiti kamkameng ti iglesia. Bayat ti ilalabasda idiay Fenicia ken Samaria, impadpadamagda kadagiti mamati sadiay no kasano a nakombertir dagiti Hentil. Ket napalalo a rag-o dagiti kakabsat iti daytoy.
44015004	Idi sumangpetda idiay Jerusalem, sinangaili ida ti iglesia, dagiti apostoles ken dagiti panglakayen. Insalaysayda ti amin nga inaramid ti Dios kadakuada.
44015005	Ngem timmakder ti dadduma kadagiti mamati a kamkameng ti partido dagiti Fariseo. Kinunada, “Masapul a makugit dagiti Hentil ket maibilin a tungpalenda ti Linteg ni Moises.”
44015006	Nagmimiting dagiti apostoles ken dagiti panglakayen tapno adalenda daytoy a banag.
44015007	Kalpasan ti nabayag a panagsusuppiatda, timmakder ni Pedro ket kinunana, “Kakabsatko, pagaammoyo a kadagiti immun-una nga aldaw, siak a maysa kadakayo, pinilinak ti Dios a mangikasaba iti Naimbag a Damag kadagiti Hentil tapno dumngeg ken mamatida.
44015008	Ket ti Dios a makaammo iti pampanunoten ti amin, impakitana ti yaanamongna kadagiti Hentil babaen iti pannangtedna kadakuada iti Espiritu Santo a kas iti pannangtedna kadatayo.
44015009	Agpapadatayo iti imatang ti Dios ket awan pakaidumaantayo kadakuada. Pinakawanna dagiti basolda agsipud ta namatida.
44015010	Apay ngarud a suotenyo ti Dios? Apay nga ipabaklayyo kadagiti mamati ti awit a di nabaelan dagiti kapuonantayo ken uray pay datayo?
44015011	Ngem mamatitayo a maisalakantayo babaen iti parabur ni Apo Jesus, ket kasta met ti panangisalakan kadakuada ti Dios.”
44015012	Nagulimek ti entero a taripnong. Dimngegda kada Bernabe ken Pablo a nagipadamag kadagiti pagilasinan ken milagro nga inaramid ti Dios kadagiti Hentil babaen kadakuada.
44015013	Idi malpasda, nagsao met ni Santiago. “Kakabsat,” kinunana, “denggendak kadi!
44015014	Kaipalpalawag ni Simon ti panangipakita ti Dios iti panangipategna kadagiti Hentil, babaen iti panangpilina kadagiti tattao a maipaay iti naganna.
44015015	Paneknekan daytoy ti kinuna dagiti profeta, kas nailanad iti Nasantoan a Surat:
44015016	‘Agsubliakto kalpasan daytoy, kuna ti Apo, ket bangonek manen ti pagarian ni David. Tarimaanekto dagiti narba a pasetna ket palagdaek manen.
44015017	Iti kasta, umayto kaniak dagiti dadduma pay iti sangkataoan, amin a Hentil nga inayabak nga agbalin a kukuak.
44015018	Kasta ti kuna ti Apo a nangipakaammo iti daytoy iti nabayagen a tiempo.’”
44015019	Intuloy ni Santiago, “Iti panagkunak, ditay koma parigaten dagiti Hentil nga agturong iti Dios.
44015020	Suratantayo ketdi ida ket ibagatayo dagitoy: ‘Dikay mangan kadagiti taraon a naidaton kadagiti didiosen. Lisianyo ti immoralidad. Dikay agsida iti saan a napadara nga animal ken iti dara.’
44015021	Nabayagen a naibasbasa ti Linteg ni Moises kadagiti sinagoga iti Aldaw a Panaginana, ket maikaskasaba dagiti saona iti tunggal ili.”
44015022	Nagnunumoan dagiti apostoles ken dagiti panglakayen, agraman ti entero nga iglesia a pumilida iti sumagmamano a lallaki iti grupoda. Ibaonda ida a kumuyog kada Pablo ken Bernabe a mapan idiay Antiokia. Pinilida ti dua a lallaki a raraemen unay dagiti kakabsat, ni Judas a managan Barsabas ken ni Silas.
44015023	Kastoy ti linaon ti impaw-itda a surat kadakuada: “Ay-ayatenmi a kakabsat a Hentil nga agnanaed dita Antiokia, Siria ken Cilicia:
44015024	“Nadamagmi nga immay dita ti sumagmamano a lallaki a naggapu iti grupomi, ket nariribuk ken nagduaduakayo gapu kadagiti saoda. Saanmi nga imbilin a kasta ti aramidenda.
44015025	Isut’ gapuna a nagtataripnongkami ket sangsangkamaysakami a nangpili kadagiti ibaonmi nga umay kadakayo. Kumuyogda kada patpatgenmi a Bernabe ken Pablo
44015026	a nangipusta iti biagda iti panagserbi ken ni Apotayo a Jesu-Cristo.
44015027	Ibaonmi ngarud da Judas ken Silas a mangipakaammo a personal kadagitoy nga insuratmi.
44015028	Ta inkeddeng ti Espiritu Santo, ken inkeddengmi met a saandakayo a padagsenan malaksid dagitoy nasken nga alagaden:
44015029	Dikayo mangan iti kanen a naidaton kadagiti didiosen. Dikay agsida iti dara. Dikay agsida iti saan a napadara nga animal. Adaywanyo met ti immoralidad. Naimbag ti pagbanaganyo no diyo aramiden dagitoy. Dios ti mangsalluad kadakayo. Dagitoy kakabsatyo, Apostoles ken Panglakayen.”
44015030	Naparubbuatan dagiti naibaon ket napanda idiay Antiokia. Sadiay, tinipontiponda dagiti amin a mamati sada inted kadakuada ti surat.
44015031	Idi nabasa dagiti tattao ti surat, napalalo ti rag-oda, gapu kadagiti balakad a linaonna.
44015032	Profeta met da Judas ken Silas. Nabayag a nagsaoda ket pinapigsada ti pakinakem dagiti kakabsat.
44015033	Kalpasan ti pannakipagtaengda sadiay iti sumagmamano nga aldaw, pinalubosan ken binendisionan ida dagiti kakabsat, ket nagsublida kadagiti nangibaon kadakuada.
44015035	Ngem nagbati da Pablo ken Bernabe idiay Antiokia. Babaen iti tulong dagiti adu pay a kakabsat, insursuro ken inkaskasabada ti sao ti Apo.
44015036	Kalpasan ti sumagmamano nga aldaw, kinuna ni Pablo ken ni Bernabe, “Inta sarungkaran dagiti kakabsat iti tunggal siudad a nangikaskasabaanta iti sao ti Apo. Kitaenta no kasano ti kasasaadda.”
44015037	Kayat ni Bernabe nga ikuyog ni Juan Marcos,
44015038	ngem inkeddeng ni Pablo a saan a nasayaat nga ikuyogda gapu ta saan a nakikadkadua kadakuada agingga a nalpas ti trabahoda no di ket nagsubli ket pinanawanna ida idiay Pamfilia.
44015039	Rimsua ti nabara a panagsuppiatda ket daytoy ti gapuna a nagsinada. Inkuyog ni Bernabe ni Marcos ket naglayagda a nagturong idiay Chipre.
44015040	Pinili met ni Pablo ni Silas a kaduana ket inkumit ida dagiti kakabsat iti parabur ti Dios, sada nagluas.
44015041	Sinursorda ti Siria ken Cilicia a nangpabpabileg kadagiti iglesia.
44016001	Napan pay ni Pablo idiay Derbe ken idiay Listra a pagnaedan ti maysa a mamati nga agnagan Timoteo. Judio ti inana ket maysa met a mamati, ngem Griego ti amana.
44016002	Pinaneknekan dagiti kakabsat idiay Listra ken Iconio ti kinaimbag ni Timoteo.
44016003	Kinugit ni Pablo ni Timoteo ta kayatna nga ikuyog. Inaramidna daytoy gapu ta ammo dagiti Judio nga agnaed sadiay, a Griego ti amana.
44016004	Iti tunggal ili a papananda, impakaammoda kadagiti mamati ti alagaden a nagnunummoan dagiti apostoles ken panglakayen idiay Jerusalem, ket impaganetgetda a tungpalenda.
44016005	Iti kasta, pimmigsa ti pammati dagiti kamkameng dagiti iglesia ket inaldaw nga immadu dagiti mamati.
44016006	Dinalliasatda ti sakup ti Frigia ken Galacia, ta saan a pinalubosan ida ti Espiritu Santo a mangikasaba iti mensahe iti probinsia ti Asia.
44016007	Idi dumtengda iti beddeng ti Misia, pinanggepda ti sumrek idiay Bitinia, ngem saan manen a pinalubosan ida ti Espiritu ni Jesus.
44016008	Linabasanda ngarud ti Misia ket nagtarusda idiay Troas.
44016009	Iti rabii, adda parmata ni Pablo ket nakitana ti maysa a lalaki a taga-Macedonia a sitatakder nga agpakpakaasi kenkuana. “Umayka koma idiay Macedonia,” kinunana, “ta tulongannakami!”
44016010	Kalpasan ti parmatana, nagrubbuatkami a dagus a nagturong idiay Macedonia. Awan duaduami nga inawagannakami ti Dios a mangikasaba iti Naimbag a Damag kadagiti tattao sadiay.
44016011	Nagbarkokami manipud Troas ket nagtaruskam idiay Samotracia. Iti sumuno nga aldaw, simmangladkami idiay Neapolis.
44016012	Manipud sadiay, immunegkami a napan idiay Filipos, maysa a siudad iti umuna a distrito ti Macedonia, ken sakup ti Roma. Nagyankami iti dayta a siudad iti sumagmamano nga aldaw.
44016013	Iti Aldaw a Panaginana, rimmuarkam iti siudad ket napankam iti igid ti karayan, iti lugar nga impagarupmi nga adda pagkararagan. Nagtugawkami ket nakisaokami kadagiti babbai a nagtataripnong sadiay.
44016014	Mairaman kadagiti nagdengngeg kadakami ti maysa nga aglaklako iti nangingina a lupot. Lydia ti naganna ken taga-Tiatira ken agdaydayaw iti Dios; linuktan ti Apo ti panunotna ket naawatanna dagiti ibagbaga ni Pablo.
44016015	Nagbuniag ni Lydia ken dagiti kabbalayna. Kalpasanna, inawisnakam a kunana, “No namnamaenyo a mamatiak a sipupudno iti Apo, umaykay agdagus idiay balay.” Ket saankami a nakapagkedked.
44016016	Iti maysa nga aldaw, bayat ti ipapanmi iti disso a pagkararagan, sinabatnakami ti maysa a tagabu a balasang. Linuganan ti dakes nga espiritu a mangted kenkuana iti pannakabalin a mangibaga iti mapasamak iti masakbayan. Adu a kuarta ti matgedan dagiti appona babaen iti panagpadlesna.
44016017	Sinursurotnakami kada Pablo ket ipukpukkawna, “Adipen ti Kangatoan a Dios dagitoy a tattao. Ipakaammoda kadakayo ti dalan a pakaisalakanan!”
44016018	Adu nga aldaw a kasta ti ar-aramidenna agingga iti nauma ni Pablo ket sinangona ti balasang sana kinuna iti espiritu, “Iti nagan ni Jesu-Cristo, ibilinko a rummuarka iti dayta a babai.” Dagus a rimmuar ti espiritu kenkuana.
44016019	Idi makita dagiti appo ti balasang nga awanen ti pangkukuartaanda, tiniliwda da Pablo ken Silas. Ginuyodguyodda ida nga impan iti plasa sada indatag ida kadagiti ofisiales ti siudad.
44016020	Insaklangda ida kadagiti Romano nga agtuturay. Kinunada, “Judio dagitoy ket rirriribukenda ti siudadtayo.
44016021	Isursuroda dagiti ugali a maisalungasing iti lintegtayo. Umilitayo iti Roma ket ditay mabalin nga awaten ken tungpalen dagita nga ugali!”
44016022	Rimmaman dagiti tattao a nangkabkabil kada Pablo ken Silas. Inuksoban ida dagiti agtuturay sada imbilin a masaplitda.
44016023	Naibaludda kalpasan ti nakaro a pannakasaplitda ket nabilin ti guardia a bantayanna ida a naimbag.
44016024	Apaman a naawatna ti bilin, impanna ida iti akin-uneg a paset ti pagbaludan ket inipitna dagiti saksakada iti kayo.
44016025	Idi tumengnga ti rabii, agkarkararag da Pablo ken Silas ken agkankantada kadagiti himno a pagdaydayaw iti Dios. Agdengdengngeg kadakuada dagiti dadduma a balud.
44016026	Pagammoan, nagginggined iti napigsa. Nagunggon ti entero a fondasion ti pagbaludan. Naglukat a dagus dagiti amin a ridaw ket naikkat ti kawar dagiti amin a balud.
44016027	Nakariing ti agbambantay. Idi makitana a nalukatan ti pagbaludan, impagarupna a naglibasen dagiti balud. Iti kasta, inasutna ti kampilanna ket papatayenna koman ti bagina.
44016028	Ngem impukkaw ni Pablo, “Dimo ranggasan ta bagim! Addakam amin ditoy!”
44016029	Nagpaala ti agbambantay iti silaw. Simrek a dagus iti ayanda ket agtigtigerger iti buteng a nagrukbab iti sakaanan da Pablo ken Silas.
44016030	Kalpasanna, inruarna ida. “Appo, ania ti rumbeng nga aramidek tapno maisalakanak?” sinaludsodna.
44016031	Kinunada, “Mamatika ken ni Apo Jesus ket maisalakankanto, sika ken ti familiam.”
44016032	Inlawlawagda kenkuana ken iti amin nga adda iti balayna ti mensahe maipapan iti Apo.
44016033	Iti dayta met la nga oras iti rabii, nupay naladawen, innalana ida sana binuggoan dagiti sugsugatda. Dagus a nabuniaganda a sangafamiliaan.
44016034	Inyawidna da Pablo ken Silas sana pinakan ida. Nagrag-oda a sangafamiliaan agsipud ta mamatidan iti Dios.
44016035	Kabigatanna, imbilin dagiti agtuturay kadagiti polis a kunada, “Paruarenyo dagidiay a tattao.”
44016036	Iti kasta, imbaga ti agbambantay iti pagbaludan ken ni Pablo, “Imbilin dagiti agtuturay a mapalubosankayon. Rummuarkayo ngaruden ket pumanawkayo a sitatalna.”
44016037	Ngem kinuna ni Pablo kadagiti polis, “Nupay awan nasarakanda a basolmi, pinasaplitdakam iti sangoanan ti adu a tattao idinto nga umilikam iti Roma. Kalpasanna, pinaibaluddakami. Ita, kayatdakami a papanawen iti nalimed. Saan a mabalin! Dagiti met laeng agtuturay ti umay mangiruar kadakami.”
44016038	Impadamag dagiti polis daytoy a sao kadagiti agtuturay. Nagbutengda idi madamagda nga umili iti Roma da Pablo ken Silas.
44016039	Isut’ gapuna a napanda nagpadispensar kadakuada. Inruarda ida iti pagbaludan sada dinawat a pumanawda iti dayta a siudad.
44016040	Rimmuar da Pablo ken Silas iti pagbaludan ket nagtarusda iti balay ni Lydia. Sadiay, nadanonda dagiti kakabsat iti pammati ket pinapigsada ti pakinakemda babaen iti balakadda. Kalpasanna, pimmanawda iti siudad.
44017001	Sinursor da Pablo ken Silas ti Amfipolis ken Apolonia ket dimtengda idiay Tesalonica a yan ti maysa a sinagoga dagiti Judio.
44017002	Kas iti masansan nga aramiden ni Pablo, napan iti sinagoga, ket iti las-ud ti tallo nga Aldaw a Panaginana, nakisarsarita kadagiti tattao. Inaramatna dagiti Nasantoan a Sursurat
44017003	iti panangilawlawag ken panangipaneknekna a masapul nga agsagaba ken agungar ti Cristo. “Daytoy Jesus nga ipakaammok kadakayo,” kinunana, “isu ti Cristo.”
44017004	Sumagmamano kadakuada ti namati a pudno ti saona. Kimmaduada kada Pablo ken Silas, kasta met ti adu a Griego nga agdaydayaw iti Dios ken adu kadagiti nalatak a babbai iti kagimongan.
44017005	Ngem nagilem dagiti Judio. Inurnongda dagiti bulakbol iti kalkalsada sada nangparnuay iti riribuk iti siudad. Rinautda ti balay ti maysa a tao nga agnagan iti Jason, ta birbirokenda da Pablo ken Silas tapno idatagda ida kadagiti tattao.
44017006	Idi saanda a masarakan dagiti dua, inulodda ni Jason agraman sumagmamano a kakabsat. Impanda ida iti saklang dagiti ofisiales ti siudad. “Mangriribuk dagitoy a tattao iti sadinoman a papananda,” impukpukkawda. “Ita, immayda ditoy siudadtayo,
44017007	ket pinadagus ida ni Jason iti balayna. Isuda amin, salsalungasingenda dagiti linteg ti Emperador. Kunkunada nga adda sabali nga ari a managan Jesus.”
44017008	Kasta unay ti pannakariribuk dagiti tattao ken dagiti turayen ti siudad a nakangngeg iti daytoy.
44017009	Sakbay a napalubosan ni Jason ken dagiti dadduma a kakabsat, pinagfiansa ida dagiti agtuturay.
44017010	Apaman a dimteng ti rabii, imbaon dagiti mamati da Pablo ken Silas idiay Berea. Idi makasangpetda sadiay, napanda a dagus iti sinagoga dagiti Judio.
44017011	Mannakaawat dagiti taga-Berea. Saanda a kas kadagiti taga-Tesalonica. Sigagagarda a nagdengngeg iti mensahe. Inaldaw nga adalenda dagiti Nasantoan a Sursurat tapno ammoenda no pudno met laeng ti sasawen ni Pablo.
44017012	Adu kadakuada ti namati agraman ti adu a Griego—dagiti mararaem a babbai ken lallaki iti kagimongan.
44017013	Ngem idi madamag dagiti Judio idiay Tesalonica nga inkasaba met ni Pablo ti sao ti Dios idiay Berea, napanda sadiay ket sinugsoganda dagiti tattao a mangriribuk.
44017014	Dinagdagus dagiti kakabsat nga imbaon ni Pablo a mapan iti igid ti baybay, ngem nagbati da Silas ken Timoteo.
44017015	Sumagmamano a lallaki ti nangitulod ken ni Pablo idiay Atenas. Sakbay a nagsubli idiay Berea, imbilin ni Pablo kadakuada: “Masapul a sumurot kaniak da Silas ken Timoteo iti kabiitan a tiempo.”
44017016	Bayat ti panaguray ni Pablo kada Silas ken Timoteo idiay Atenas, napalalo ti pannakariribukna gapu iti kaadu ti didiosen a nakitana iti siudad.
44017017	Iti kasta, iti sinagoga, nakisarsarita kadagiti Judio ken kadagiti Hentil nga agdaydayaw iti Dios. Inaldaw met a kinasaona dagiti tattao a maisar-ong iti tiendaan.
44017018	Nakisuppiat met kenkuana dagiti mamaestro nga Epicureo ken Estoico. Kinuna ti sumagmamano kadakuada, “Ania ti salsalawasawen daytoy aginsisirib a tao?” Kinuna met ti dadduma, “Kasla sabali a dios ti ikaskasabana.” Kinunada daytoy agsipud ta ikaskasaba ni Pablo ti maipapan ken ni Jesus ken iti panagungar.
44017019	Inawisda ni Pablo ket inkuyogda iti taripnong ti konseho ti siudad a maaw-awagan iti Areopago. “Kayatmi nga ammoen daytoy baro a pannursuro a sarsaritaem,” kinunada.
44017020	“Karkarna dagiti sasawem ket kayatmi a maammoan ti kaipapananda!”
44017021	(Magustoan dagiti taga-Atenas ken dagiti ganggannaet nga agnanaed sadiay ti agsarsarita ken agdengdengngeg kadagiti kabarbaro a banag.)
44017022	Timmakder ni Pablo iti sangoanan ti Areopago ket kinunana kadagiti taga-Atenas, “Makitak a relihiosokayo iti amin a banag.
44017023	Ta iti panagpasiarko iti siudadyo ken pannakakitak kadagiti disso a pagdaydayawanyo, nasarakak ti maysa nga altar a nakaisuratan ti kastoy: ‘Maipaay iti Dios a di Am-ammo.’ Nupay diyo am-ammo dayta a pagdaydayawanyo, isu ita ti ipakaammok kadakayo.
44017024	Ti Dios a namarsua iti lubong ken kadagiti amin a linaonna, isu ti Apo ti langit ken daga. Saan nga agnaed kadagiti templo nga aramid ti tao.
44017025	Dina met masapul ti aniaman nga ited ti tao babaen iti panagserbina kenkuana, ta isu ti mangted iti biag iti amin a parsua, ken iti isuamin a banag.
44017026	Pinarsuana ti amin a kita ti puli iti sangkataoan, ket pinagnaedna ida iti amin a paset ti daga. Isu a mismo ti nangikeddeng kadagiti tiempo ken pagpatinggaan dagiti disso a pagnaedanda.
44017027	Inaramidna daytoy tapno sapulenda ti Dios, bareng no masarakanda bayat ti panagar-arikapda a mangbirok kenkuana. Nupay kasta, saan nga adayo ti Dios iti uray siasinoman kadatayo,
44017028	ta kastay kunadan, ‘Agbiag, aggunay ken addatayo kenkuana.’ Kas iti kuna ti sumagmamano a mannaniwyo, ‘Ta uray datayo, annakna met.’
44017029	Yantangay ta annaknatayo ti Dios, ditay koma ipagarup nga umasping ti Dios iti ladawan a balitok wenno pirak wenno bato a sinukog ti kinalaing ken kabaelan ti tao.
44017030	Pinalabas ti Dios dagiti tiempo a di pannakaammo kenkuana ti tao. Ngem ita, bilinenna ti amin a tattao a tallikudanda ti kinadakesda.
44017031	Ta intudingna ti aldaw a panangukomnanto a sililinteg iti entero a lubong babaen iti pinilina a tao. Intedna ti pammaneknek kadagiti amin a tattao babaen iti panangpagungarna iti dayta a tao.”
44017032	Idi mangngegda a nagsao ni Pablo maipapan iti panagungar ti natay, rinabrabak ti sumagmamano kadakuada, ngem kinuna met ti dadduma, “Kayatmi ti dumngegto manen kenka maipapan iti daytoy.”
44017033	Iti kasta, pinanawan ni Pablo ti taripnong.
44017034	Adda dagiti naallukoyna ket namatida. Mairaman kadakuada ni Dionisio a kameng ti Areopago ken ti maysa a babai nga agnagan Damaris. Ket adda pay dagiti dadduma a namati.
44018001	Kalpasan daytoy, pimmanaw ni Pablo idiay Atenas ket nagturong idiay Corinto.
44018002	Nasarakanna sadiay ti maysa a Judio nga agnagan Akila a nayanak idiay Ponto. Kagapgapu ni Akila idiay Italia agraman ni Priscila nga asawana agsipud ta pinapanaw ni Emperador Claudio dagiti amin a Judio idiay Roma. Sinarungkaran ni Pablo ida
44018003	ket nakipagnaed ken nakipagtrabaho kadakuada iti panagaramid iti tolda, ta agpapadada iti pagsapulan.
44018004	Iti tunggal Aldaw a Panaginana, nakilinnawag idiay sinagoga, ket inkagumaanna a maallukoy a mamati dagiti Judio ken Griego.
44018005	Idi sumangpet da Silas ken Timoteo a naggapu idiay Macedonia, impamaysa ni Pablo ti panangaskasabana ket nangted kadagiti pammaneknek kadagiti Judio a ni Jesus isu ti Cristo.
44018006	Ngem idi supringen ken pagsasawanda, winagwagna ti tapok iti pagan-anayna ket kinunana: “No saankayo a maisalakan, dakayo ti akimbasol, saan a siak. Manipud ita, panawankayon ket innak mangasaba kadagiti Hentil.”
44018007	Pinanawanna ida ket napan nakipagtaeng iti balay ti maysa a Hentil nga agnagan Ticio Justo a managdaydayaw iti Dios. Adda ti balayna iti abay ti sinagoga.
44018008	Namati met iti Apo ni Crispo a pangulo ti sinagoga agraman ti familiana. Adu pay ti namati ken nabuniagan kadagiti taga-Corinto a nakangngeg iti inkasaba ni Pablo.
44018009	Iti maysa a rabii, adda parmata ni Pablo. Kinuna ti Apo kenkuana: “Dika agbuteng. Ituloymo latta ti agsao ket dika maupay,
44018010	ta addaak kenka. Awanto ti mangranggas kenka, agsipud ta adu ti taok iti daytoy a siudad.”
44018011	Maysa ket gudua a tawen a nagyan ni Pablo idiay Corinto a nangisursuro kadagiti tattao iti maipapan iti sao ti Dios.
44018012	Idi maisaad ni Galion a gobernador iti Acaya, nagtataripnong dagiti Judio, tiniliwda ni Pablo sada insaklang iti pangukoman.
44018013	“Guyguyugoyen daytoy a lalaki dagiti tattao tapno agdaydayawda iti Dios iti wagas a maikontra iti lintegmi!” kinunada.
44018014	Ngem idi agsao koma ni Pablo, kinuna ni Galion kadagiti Judio: “No maipanggep iti panagsalungasing wenno dakes nga aramid, adda koma karbengak a dumngeg kadakayo.
44018015	Ngem yantangay ta daytoy ket maysa laeng a suppiat maipapan kadagiti sao ken nagnagan, ken iti linteg a mayaplikar la kadakayo, dakayo ti mangrisut. Saan a siak ti mangeddeng no ania ti dakes ken no ania ti naimbag.”
44018016	Ket pinapanawna ida iti pangukoman.
44018017	Tiniliwda ngarud ni Sostenes a pangulo ti sinagoga sada kinabkabil iti sangoanan ti pangukoman, ngem saan nga inkaskaso ni Galion.
44018018	Nakipagtaeng ni Pablo kadagiti kakabsat idiay Corinto. Kalpasan ti adu nga aldaw, nagbarko a kaduana da Priscila ken Akila a nagturong idiay Siria. Sakbay a naglayagda manipud Cencrea, nagpakalbo ni Pablo ta adda kari a sinapataanna.
44018019	Dimtengda idiay Efeso a nangibatian ni Pablo kada Priscila ken Akila. Simrek iti sinagoga ket nakisinnuppiat kadagiti Judio.
44018020	Indawatda kenkuana nga agbayag koma sadiay, ngem saan nga immannugot.
44018021	Ngem idi agpakada kadakuada, kinunana, “No ipalubos ti Dios, agsubliakto kadakayo.” Naglugan iti barko ket nagluas manipud Efeso.
44018022	Apaman a simmangpet idiay Cesarea, simmang-at idiay Jerusalem ket kinablaawanna ti iglesia sa naglayon idiay Antiokia.
44018023	Pimmanaw manen kalpasan iti panagyanna sadiay iti sumagmamano nga aldaw. Nagsubli idiay Galacia ken Frigia. Sinursorna dagitoy a luglugar ket pinapigsana ti pakinakem dagiti amin a mamati.
44018024	Dimteng idiay Efeso ti maysa a Judio a nayanak idiay Alejandria. Apolos ti naganna. Nalaing nga agbitla ken adu ti ammona maipapan kadagiti Nasantoan a Sursurat.
44018025	Nasursuroan iti Dalan ti Apo. Sigaganetget a nagsao ket awan pagkurangan ti panangisurona iti maipapan ken ni Jesus. Nupay kasta, ti laeng panamuniag ni Juan ti ammona.
44018026	Situtured a nagsao idiay sinagoga. Idi mangngeg da Priscila ken Akila, inawisda ni Apolos iti balayda ket inlawlawagda a naimbag kenkuana ti Dalan ti Dios.
44018027	Inkeddeng ni Apolos ti mapan idiay Acaya. Tinulongan dagiti mamati idiay Efeso ket nagsuratda kadagiti kakabsat idiay Acaya tapno awatenda ni Apolos. Idi addan sadiay, dakkel ti naitulongna kadagiti nagbalin a mamati babaen iti parabur ti Dios.
44018028	Ta sibibileg a nakidebate kadagiti Judio iti plasa ket inabakna ida. Babaen kadagiti Nasantoan a Sursurat, pinaneknekanna a ni Jesus isu ti Cristo.
44019001	Bayat ti kaadda ni Apolos idiay Corinto, dinaliasat met ni Pablo dagiti naseksek a lugar ti probinsia. Idi dumteng idiay Efeso, nasarakanna ti sumagmamano nga adalan.
44019002	“Inawatyo kadin ti Espiritu Santo idi nagbalinkayo a mamati?” sinaludsodna kadakuada. “Saan,” insungbatda. “Dimi pay nangnangngeg nga adda Espiritu Santo.”
44019003	Kinuna ni Pablo, “Ania ngarud a kita ti buniag ti inawatyo?” “Ti panamuniag ni Juan,” insungbatda.
44019004	Kinuna ni Pablo, “Ti panamuniag ni Juan maipaay kadagiti agbabawi kadagiti basolda. Imbaga ni Juan kadagiti tattao a masapul a patienda ti sumaruno kenkuana nga isu ni Jesus.”
44019005	Idi nangngegda daytoy, nabuniaganda iti nagan ni Apo Jesus.
44019006	Impatay ni Pablo ti imana kadakuada, ket bimmaba ti Espiritu Santo kadakuada. Nagsaoda iti nadumaduma a pagsasao ket impakaammoda met ti sao ti Dios.
44019007	Agsangapulo ket dua dagitoy a lallaki.
44019008	Tallo a bulan a napnapan ni Pablo iti sinagoga. Iti sangoanan dagiti tattao, situtured a nagsao ken nagilawlawag ken nangguyugoy kadakuada a pudno ti sasawenna maipapan iti Pagarian ti Dios.
44019009	Ngem adda dagiti nasukir kadakuada ket dida namati. Linalaisda ti Dalan ti Apo iti sangoanan ti entero a grupo. Isut’ gapuna a pimmanaw sadiay ni Pablo a kaduana dagiti adalan. Inaldaw a makiin-innadal iti pangisursuroan a kukua ni Tirano.
44019010	Nagtuloy daytoy iti las-ud ti dua a tawen. Ket nangngeg dagiti amin a Judio ken Hentil nga agnanaed iti probinsia ti Asia ti mensahe maipapan iti Apo.
44019011	Nagar-aramid ti Dios kadagiti nakaskasdaaw a milagro babaen iti panangaramatna ken ni Pablo.
44019012	Uray dagiti panio ken apron nga inaramatna, naipanda kadagiti masakit. Napaimbagda ket napaksiat dagiti dakes nga espiritu kadakuada.
44019013	Adda sumagmamano nga agpaspasiar a Judio ket mamakpaksiatda met kadagiti dakes nga espiritu. Pinadasda nga aramaten ti nagan ni Apo Jesus. Kunkunada kadagiti dakes nga espiritu: “Iti nagan ni Jesus nga ikaskasaba ni Pablo, bilinenkayo a rummuar iti dayta a tao.”
44019014	Mairaman kadakuada dagiti pito a lallaki nga annak ti Nangato a Padi dagiti Judio nga agnagan Sceva.
44019015	Ngem kinuna ti dakes nga espiritu kadakuada, “Am-ammok ni Jesus ket am-ammok met ni Pablo. Ngem siasinokayo?”
44019016	Dinarup ida ti tao a linuganan ti dakes nga espiritu ket kasta unay ti panangkabkabilna kadakuada agingga a naparmekna ida. Lamolamo ken sugat-sugatda a nagtataray a rimmuar iti balay.
44019017	Nadamag dagiti amin a Judio ken dagiti Hentil nga agnanaed idiay Efeso ti napasamak. Napnoanda amin iti buteng ket ad-adda manen nga intan-okda ti nagan ni Apo Jesus.
44019018	Adu kadagiti mamati ti immay ket silalatak nga inaklon ken impudnoda dagiti kakastoy nga inaramidda.
44019019	Adu kadagiti managsalamangka ti nangurnong kadagiti libroda sada pinuoran iti sangoanan ti amin a tao. Aganay a 50,000 a bagi ti pirak ti nakuentada a gatad dagiti libro.
44019020	Iti kasta, nagsaknap ken bimmileg ti sao ti Apo.
44019021	Kalpasan dagitoy a pasamak, inkeddeng ni Pablo ti agdaliasat idiay Macedonia ken Acaya sakbay a mapan idiay Jerusalem. “Inton aggapuak idiay Jerusalem,” kinunana, “masapul nga innak met kitaen ti Roma.”
44019022	Imbaonna ngarud da Timoteo ken Erasto, dua kadagiti katulonganna, a mapan idiay Macedonia, idinto a nagtaeng pay bassit idiay probinsia ti Asia.
44019023	Iti dayta a tiempo, timmaud ti nakaro a riribuk idiay Efeso gapu iti Dalan ti Apo.
44019024	Adda platero nga agnagan Demetrio. Agar-aramid iti babassit a pirak a sinan-templo ni Artemis a diosa, ket nawadwad ti mateggedan dagiti mangmangged iti daytoy a negosiona.
44019025	Inummong ni Demetrio dagiti amin a trabahadorna ken dagiti padana a platero ket kinunana kadakuada: “Kakadua, ammoyo a daytoy a trabaho ti pagrang-ayantayo.
44019026	Makita ken mangngegyo a mismo ti ar-aramiden dayta a Pablo. Kunkunana a saan a dios dagiti didiosen nga aramid ti tao. Ket adun ti nakumbinsirna a mamati a pudno ti ibagbagana, saan laeng a ditoy Efeso no di pay ket iti isuamin a lugar iti probinsia ti Asia.
44019027	Ngarud, agpeggadtayo. Dakesto ti pakasarsaritaan daytoy a pagsapulantayo ket saanton a raemen dagiti tattao ti templo ni Artemis. Saandanton nga ibilang a naindaklan daytoy a diosa, ti diosa a pagrukbaban iti amin nga Asia ken iti sangalubongan!”
44019028	Idi mangngegda daytoy, nakapungtotda ket inriawda, “Agbiag ni Artemis! Agbiag ni Artemis ti Efeso!”
44019029	Nabuak ti entero a siudad, ket immad-adu a tattao ti nagririaw. Ginammatan dagiti tattao ti dua a taga-Macedonia, da Gayo ken Aristarco a kakadua ni Pablo; inulod-ulodda nga impan dagitoy iti auditorium ti plasa.
44019030	Kayat ni Pablo ti mapan iti sangoanan dagiti tattao ngem saan a pinalubosan dagiti mamati.
44019031	Pinaibaga met ti sumagmamano a gagayyemna a nangato nga agtuturay iti probinsia a saan koma nga agparparang iti auditorium.
44019032	Kabayatanna, naariwawa ti ummong ta aggigiddiat ti yik-ikkis dagiti tattao, ket kaaduanna kadakuada ti saan a makaammo no apay nga addada sadiay.
44019033	Impagarup ti sumagmamano a tattao nga aramid daytoy ni Alejandro, agsipud ta pinauli dagiti Judio iti sangoanan. Sineniasan ida ni Alejandro tapno agpalawag koma,
44019034	ngem idi mabigbigda a Judio, sangsangkamaysada a nangipukpukkaw iti las-ud ti dua nga oras: “Agbiag ni Artemis! Agbiag ni Artemis ti Efeso!”
44019035	Kamaudiananna, napagtalna met laeng ida ti sekretario ti siudad. “Kakabsat a taga-Efeso,” kinunana, “ammoyo amin a ti siudad ti Efeso ti mangay-aywan iti templo ni Artemis a naindaklan a diosa ken iti nasantoan a bato a nagtinnag manipud langit.
44019036	Awan ti makailibak iti daytoy. Ngarud, masapul nga agtalnakayo ket dikay agdardarasudos.
44019037	Inyegyo ditoy dagitoy a lallaki, nupay awan tinakawanda a templo wenno insaoda a maikontra iti diosatayo.
44019038	No adda pangidaruman da Demetrio ken dagiti platerona iti siasinoman, adda dagiti aldaw a silulukat ti pangukoman ket adda dagiti agturay a mangukom. Sadiay ti pagidarumanda.
44019039	Ngem no adda sabali a masapulyo, masapul nga usigen dayta ti taripnong dagiti umili.
44019040	Ta mabalin a maidarumtay iti panangriribuk gapu iti napasamak ita nga aldaw. Awan pagpambartay iti daytoy a riribuk, ket awan met mairasontayo.”
44019041	Idi maisaonan daytoy, pinagawidna dagiti tattao.
44020001	Idi agsardengen ti riribuk, inummong ni Pablo dagiti mamati ket kalpasan ti panagsaona a kas pammaregtana kadakuada, nagpakada sa pimmanaw a nagturong idiay Macedonia.
44020002	Sinursorna dagitoy a luglugar. Pinarparegtana dagiti tattao iti adu a pammagbaga. Dimteng idiay Grecia.
44020003	Tallo a bulanna sadiay. Nakasaganan a mapan idiay Siria idi naammoanna nga isiksikat dagiti Judio. Daytoy ti gapu a napanunotna ti agsubli a lumasat idiay Macedonia.
44020004	Kimmuyog kenkuana ni Sopatro nga anak ni Pirro a taga-Berea. Kimmuyog met da Aristarco ken Segundo a taga-Tesalonica, ni Gayo a taga-Derbe, ni Timoteo agraman da Tikico ken Trofimo iti probinsia ti Asia.
44020005	Immunada ket inuraydakami idiay Troas.
44020006	Kalpasan ti Fiesta ti Tinapay nga awan Lebadurana, nagbarkokami manipud Filipos iti las-ud ti lima nga aldaw, ket nadanonmi ida idiay Troas. Nagyankami sadiay iti makadomingo.
44020007	Iti umuna nga aldaw ti lawas, naggigimongkami tapno rambakanmi ti pannakapispisi ti tinapay. Nagsao ni Pablo kadagiti tattao ket saan a nagsardeng agingga iti tengnga ti rabii. Pumanaw ngamin iti kabigatanna.
44020008	Adu ti silaw iti akingngato a kuarto a nagtataripnonganmi.
44020009	Adda maysa a baro nga agnagan Eutico a nakatugaw iti tawa. Agdungdungsa ni Eutico bayat ti panagsao ni Pablo. Idi nakaturog iti nairut, natnag iti daga manipud iti maikatlo a kadsaaran. Natay nga inakupda.
44020010	Ngem immulog ni Pablo ket nagtaray a nangarakup kenkuana. “Dikay agdanag,” kinunana, “sibibiag pay laeng!”
44020011	Immuli manen ni Pablo, pinisina ti tinapay sa nangan. Kalpasanna, nakisarsarita kadakuada agingga iti aglawag sa pimmanaw.
44020012	Kinuyogda a nagawid ti agtutubo. Kasta unay ti pannakabang-arda.
44020013	Immunakami a nagrubbuat ket nagbarkokami a nagturong idiay Asson a pangdagasanmi ken ni Pablo. Kasta ti imbagana kadakami agsipud ta magmagna a mapan sadiay.
44020014	Idi agkikitakam idiay Asson, pinaluganmi iti barko ket nagturongkami idiay Mitilene.
44020015	Intuloymi ti naglayag ket iti sumuno nga aldaw, simmangpetkam iti ballasiw ti Chio. Kalpasan ti maysa nga aldaw, dimtengkam idiay Samos. Kabigatanna, nakadanonkam idiay Mileto.
44020016	Inkeddeng ni Pablo a saanen a dumagas idiay Efeso tapno saan a mataktak idiay probinsia ti Asia. Maganatan ngamin a dumanon idiay Jerusalem, ket no adda pannakabalinna, sumangpet sadiay iti kaaldawan ti Pentecostes.
44020017	Idi adda ni Pablo idiay Mileto, pinaayabanna dagiti panglakayen ti iglesia idiay Efeso.
44020018	Idi sumangpetda, kinunana kadakuada, “Ammoyo no kasano ti panangibukbukko iti amin a panawenko iti panagyanko kadakayo manipud pay idi umuna nga aldaw a bimmaddekak iti probinsia ti Asia.
44020019	Sipapakumbabaak a nagtrabaho a kas adipen ti Apo ket adu a luluak ti nagarubos kadagiti tiempo ti adu a rigat a linak-amko gapu kadagiti panangisikat dagiti Judio.
44020020	Ammoyo met a diak impaidam ti aniaman a makatulong kadakayo bayat ti panangaskasabak ken panangisursurok kadakayo iti publiko ken kadagiti balbalayyo.
44020021	Binallaagak dagiti Judio ken dagiti Hentil a masapul nga agbabawida kadagiti basbasolda ket agturongda iti Dios, ken mamatida ken ni Apotayo a Jesus.
44020022	Ita ngarud, agtulnogak iti Espiritu Santo. Mapanak idiay Jerusalem, nupay diak ammo ti mapasamak kaniak sadiay.
44020023	Ammok laeng nga iti amin a siudad, iparparikna ti Espiritu Santo nga agur-uray kaniak ti pagbaludan ken ti pannakaparigat.
44020024	Ngem saan a nasken no agbiagak man wenno matayak. Matungpalko la ketdi ti nakaibaonak ket maileppasko ti trabaho nga inted kaniak ni Apo Jesus—ti panangiwaragawagko iti Naimbag a Damag maipapan iti parabur ti Dios.
44020025	“Inkaskasabak ti Pagarian ti Dios kadakay amin ket ita, ammok nga awanton kadakayo ti makakita kaniak.
44020026	Isut’ gapuna nga ita nga aldaw, iti sangoanan ti Dios, isapatak a no adda mapukaw kadakayo, saan a siak ti akimbasol.
44020027	Ta diak nagliway a nangipakpakaammo kadakayo iti amin a panggep ti Dios.
44020028	Annadanyo ngarud ti bagbagiyo ken ti amin nga arban nga impaaywan ti Espiritu Santo kadakayo. Wen, aywananyo ti iglesia ti Dios a ginatangna babaen iti dara ti Anakna.
44020029	Ammok nga inton awanakon, umayto kadakayo dagiti narungsot a lobo ket didanto mamingga no dida madangran ti arban.
44020030	Saan la a dayta, dumtengto ti tiempo nga agsao iti ulbod ti sumagmamano kadakayo tapno sumina dagiti mamati ket sumurotda kadakuada.
44020031	Ngarud, agannadkayo ket laglagipenyo nga aldaw ken rabii, iti baet ti adu a panagsagabak, a sinursuroankay amin iti las-ud ti tallo a tawen.
44020032	“Ket ita, italekkay iti Dios ken iti paraburna a makaparang-ay ken makaited kadakay iti bendision nga insaganana kadagiti amin a tattaona.
44020033	Diak tinarigagayan nga alaen ti pirak, balitok wenno pagan-anay ti siasinoman.
44020034	Dakayo a mismo, ammoyo a nagtartrabahoak ket tineggedko ti umanay a kuarta nga inggatangko kadagiti masapsapulmi nga agkakadua.
44020035	Iti kastoy, impakitak kadakayo a babaen iti napasnek a panagtrabaho, masapul a tulongantayo dagiti nakapuy. Laglagipentayo ti kinuna ni Apo Jesus, ‘Nagasgasat ti mangted ngem ti umawat.’”
44020036	Idi naisaon ni Pablo dagitoy, nagparintumengda amin a nagkararag.
44020037	Nagsasangitda amin a nangapungol ken nangagek kenkuana.
44020038	Maladingitanda unay iti saona a didanton makita. Kalpasanna, intulodda iti barko.
44021001	Nagpakadakami kadakuada. Nagbarkokami a dimteng idiay Coos. Iti sumuno nga aldaw, dimmanonkam idiay Rodas, ket manipud sadiay, nagturongkam idiay Patara.
44021002	Sadiay, nasarakanmi ti barko a mapan Fenicia ket isut’ naglugananmi a pimmanaw.
44021003	Dimtengkam iti lugar a pakatannawaganmi iti Chipre. Naglayagkam iti abagatanna agingga idiay Siria. Simmangladkam idiay Tiro a pagdiskargaan ti barko.
44021004	Binirokmi sadiay ti sumagmamano a mamati ket idi nasarakanmi ida, nakidaguskami kadakuada iti makadomingo. Babaen iti panangidalan ti Espiritu, imbagada a saan koma a mapan ni Pablo idiay Jerusalem.
44021005	Ngem idi malpas ti pannakipagtaengmi kadakuada, pimmanawkami ket intuloymi ti nagbiahe. Intuloddakam dagiti adalan agraman dagiti assawa ken annakda, agingga iti ruar ti siudad. Nagparintumengkami amin iti igid ti baybay ket nagkararagkami.
44021006	Kalpasanna, nagpipinnakadakami sakam limmugan iti barko. Nagawidda metten.
44021007	Intuloymi ti nagbiahe manipud Tiro agingga idiay Tolemaida. Kinablaawanmi dagiti kakabsat sadiay. Nakipagyankami kadakuada iti maysa nga aldaw.
44021008	Iti sumuno nga aldaw, nagluaskami ket dimtengkam idiay Cesarea. Sadiay, nakidaguskam iti balay ni Felipe nga ebanghelista, maysa kadagiti pito a lallaki a napili idi idiay Jerusalem.
44021009	Adda uppat nga annakna a babbalasang a mangiwarwaragawag iti sao ti Dios.
44021010	Bayat ti panagyanmi sadiay iti sumagmamano nga aldaw, simmangpet ti maysa a profeta nga agnagan Agabo. Naggapu idiay Judea.
44021011	Immay kadakami sana innala ti barikes ni Pablo. Ginalutan ni Agabo dagiti saka ken imana met laeng ket kinunana, “Daytoy ti kuna ti Espiritu Santo: Kastoyto ti panangreppet dagiti Judio idiay Jerusalem iti akimbarikes iti daytoy, ket yawatda kadagiti Hentil.”
44021012	Apaman a nangngegmi daytoy, impakpakaasimi agraman dagiti tattao sadiay a saan koman a mapan ni Pablo idiay Jerusalem.
44021013	Ngem kinunana, “Apay a sangitandak? Apay a pagladingitenyo ’toy pusok? Saanak la a sisasagana a mareppet. Sisasaganaak pay a matay idiay Jerusalem gapu ken ni Apo Jesus.”
44021014	Dimi mabaw-ing ti nakemna, isut’ gapuna nga insardengmin ti manguy-uyot kenkuana. “Maaramid koma ti pagayatan ti Apo,” kinunami.
44021015	Kalpasan ti sumagmamano nga aldaw a panagtaengmi sadiay, inrubbuatmi dagiti alikamenmi ket nagturongkam idiay Jerusalem.
44021016	Kimmuyog kadakami ti sumagmamano nga adalan a taga-Cesarea. Intuloddakam iti pagdagusanmi, iti balay ni Mnason a taga-Chipre, maysa a mamati manipud pay idi damo.
44021017	Siraragsak dagiti kakabsat a simmabat kadakami idi sumangpetkami idiay Jerusalem.
44021018	Iti sumuno nga aldaw, kimmuyog ni Pablo kadakami a simmarungkar ken ni Santiago. Adda met sadiay dagiti amin a panglakayen ti iglesia.
44021019	Kinablaawan ida ni Pablo ket sinaritana kadakuada ti amin nga inaramid ti Dios kadagiti Hentil babaen iti panagserbina.
44021020	Kalpasan ti panagdengngeg dagiti tattao ken ni Pablo, indaydayawda ti Dios. Kinunada kenkuana: “Kabsat, ammom daytoy. Rinibu dagiti Judio a nagbalin a mamati ket napasnekda nga agtulnog iti Linteg.
44021021	Nadamdamagdaka. Isursurom kano dagiti Judio nga agnanaed iti lugar dagiti Hentil a bay-anda koma ti Linteg ni Moises. Ibagbagam pay kano kadakuada a dida pakugit dagiti annakda wenno sumurot kadagiti ugali dagiti Judio.
44021022	Maammoanda a maammoan a simmangpetkan. Ania ti aramidem?
44021023	Kastoy ti kayatmi nga aramidem. Adda uppat a lallaki ditoy a nagsapata.
44021024	Kuyogem ida ket aggigiddankayo a mangannong iti seremonia ti pannakadalus. Bayadam ti magastoda tapno mabalinda ti agpakuskos. Iti kasta, maammoan ti amin nga awan gayam ti kinaagpayso ti damagda maipapan kenka, no di ket agbibiagka a kas mayannurot iti Linteg ni Moises.
44021025	Ngem no maipanggep kadagiti Hentil a nagbalin a mamati, insuratmin kadakuada ti nagnunummoantayo a masapul a dida mangan kadagiti kanen a naidaton kadagiti didiosen wenno iti dara wenno kadagiti saan a napadara nga animal. Insuratmi pay a masapul a liklikanda ti immoralidad.”
44021026	Inkuyog ngarud ni Pablo dagiti lallaki, ket iti sumuno nga aldaw, inaramidda ti seremonia ti pannakadalus. Kalpasanna, simrek iti Templo ket impakaammona no mano nga aldaw ti palabasen sa aggibus ti aldaw ti pannakadalus. Isunton ti pannakaidaton ti sagut a maipaay iti tunggal maysa kadakuada.
44021027	Dandanin malpas ti naituding a pito nga aldaw ket adda ni Pablo iti Templo. Sumagmamano a Judio a taga-probinsia ti Asia ti nakakita kenkuana sadiay. Dinuroganda dagiti tattao ket tiniliwda ni Pablo.
44021028	“Lallaki a taga-Israel,” impukkawda, “tumulongkayo! Daytoy ti tao nga agsursursor iti amin a lugar. Isursurona nga awan serserbi dagiti Israelita, ti Linteg ni Moises ken daytoy a Templo. Ita, nangiserrek pay kadagiti Hentil iti Templo ket tinulawanna daytoy nasantoan a disso.”
44021029	(Kinunada daytoy ta nakitada ni Trofimo a taga-Efeso a kadua ni Pablo idiay siudad, ket impagarupda nga inserrekna iti Templo.)
44021030	Rimsua ti riribuk iti entero a siudad. Nagtataray nga immay dagiti tattao manipud iti nadumaduma a lugar. Ginammatanda ni Pablo sada ginuyodguyod nga inruar iti Templo. Ket dagus a narikpan dagiti ridaw ti Templo.
44021031	Papatayen koman dagiti tattao ni Pablo idi maipadamag iti komandante ti buyot ti Roma nga adda riribuk iti entero a Jerusalem.
44021032	Dagus a nangala ti komandante iti sumagmamano nga ofisiales ken soldado, ket nagdardarasda a napan iti ayan dagiti tattao. Idi makita ida dagiti tattao, insardengda ti panangkabkabilda ken ni Pablo.
44021033	Immasideg ti komandante ken ni Pablo. Tiniliwna sana imbilin a mareppet iti dua a kawar. “Siasino daytoy a tao?” sinaludsodna. “Ania ti inaramidna?”
44021034	Aggigiddiat ti iririaw dagiti tattao. Agsipud ta di maawatan ti komandante ti pudpudno a napasamak gapu iti ariwawa, binilinna dagiti soldadona nga ipanda ni Pablo iti kuartel.
44021035	Idi makadanonda iti agdan, inawitda ni Pablo agsipud ta napalalo ti pungtot dagiti tattao.
44021036	Ta sumursurotda a mangyik-ikkis iti pannakapapatayna.
44021037	Idi dandanida iserrek ni Pablo iti kuartel, kinunana iti komandante, “Adda man ibagak kenka.” “Makasaoka met gayam iti Griego,” kinuna ti komandante.
44021038	“Saan ngarud a sika daydi taga-Egipto a nangipangulo iti yaalsa itay saan pay a nabayag. Impanguloanna ti 4,000 a nakaarmas a lallaki a napan idiay let-ang.”
44021039	Simmungbat ni Pablo: “Judioak a nayanak idiay Tarso iti Cilicia ket umiliak iti nalatak a siudad. Pangngaasim ta palubosannak nga agsao kadakuada.”
44021040	Pinalubosan ti komandante. Timmakder ni Pablo iti agdan sana sineniasan dagiti tattao nga agulimekda. Ket idi nagulimekda, nagsao kadakuada iti Hebreo:
44022001	“Ammak ida ken kakabsat, denggenyo kadi ti panangipalawagko iti kalintegak!”
44022002	Idi mangngegda nga agsasao iti Hebreo, ad-adda a nagulimekda. Intuloy ni Pablo:
44022003	“Judioak a nayanak idiay Tarso iti Cilicia, ngem dimmakkelak ditoy Jerusalem a kas adalan ni Gamaliel. Nainget ti pannakaisurok iti pannursuro ti Linteg dagiti kapuonantayo. Napasnekak met nga agserserbi iti Dios a kas kadakayo nga adda ditoy ita nga aldaw.
44022004	Indadanes ken pinapatayko dagiti sumursurot iti daytoy a Dalan. Pinatiliw ken pinaibaludko ida—lallaki man wenno babbai.
44022005	Mapaneknekan ti Kangatoan a Padi ken dagiti kamkameng ti Sanhedrin a pudno ti ibagbagak. Inikkandak pay ngarud idi iti sursurat nga agpaay kadagiti kakabsat a Judio idiay Damasco, ket napanak sadiay a mangtiliw kadagitoy a tattao ken mangyeg kadakuada a sikakawar ditoy Jerusalem tapno madusada.”
44022006	“Idi dandaniakon makadanon idiay Damasco, iti agarup tengnga ti aldaw, pagammoan ta adda naraniag a lawag a naggapu’t langit a nangsilnag kaniak ken ti aglawlawko.
44022007	Napasagak iti daga ket nangngegko ti maysa a timek a nagkuna kaniak, ‘Saulo, Saulo! Apay nga idadanesnak?’
44022008	“‘Siasinoka, Apo?’ sinaludsodko. “‘Siak ni Jesus a taga-Nazaret nga idaddadanesmo!’ insungbatna.
44022009	“Nakita dagiti lallaki a kinakuyogko ti lawag ngem dida mangngeg ti timek ti makisasao kaniak.
44022010	‘Ania ti aramidek, Apo?’ sinaludsodko. “Kinuna ti Apo kaniak, ‘Tumakderka, ket inka idiay Damasco a pakaibagaanto ti amin nga intuding ti Dios nga aramidem.’
44022011	“Diak makakita gapu iti makasisirap a lawag, ket kinibindak dagiti kakaduak nga inturong idiay Damasco.
44022012	“Adda lalaki sadiay nga agnagan Ananias. Napasnek a mangan-annurot iti Lintegtayo ken raraemen dagiti amin a Judio nga agnanaed iti dayta a siudad.
44022013	Immay iti ayanko sa nagtakder iti abayko ket kinunana, ‘Kabsat a Saulo, makakitaka manen!’ “Iti dayta met la a kanito, nagsubli ti panagkitak ket minatmatak ni Ananias.
44022014	“‘Pinilinaka ti Dios dagiti kapuonantayo,’ kinunana, ‘tapno maammoam ti pagayatanna, tapno makitam ti nalinteg nga Adipenna ken tapno mangngegmo ti mismo a timekna.
44022015	Ta sikanto ti saksina a mangipakaammo kadagiti amin a tattao iti nakita ken nangngegmo.
44022016	Ket ita, ania pay la ti urayem? Tumakderka. Awagam ti naganna ket pabuniaganka ken dawatem ti pannakapakawan dagiti basbasolmo.’”
44022017	“Nagsubliak ditoy Jerusalem. Bayat ti panagkarkararagko idiay Templo, adda parmata a nakitak.
44022018	Nagparang idi ti Apo ket kinunana, ‘Darasem! Pumanawka a dagus ditoy Jerusalem; saan nga awaten dagiti tattao ditoy ti pammaneknekmo maipapan kaniak.’
44022019	“‘Apo,’ insungbatko, ‘ammoda unay a sinerrekko ti amin a sinagoga ket tiniliw ken kinabkabilko dagiti mamati kenka.
44022020	Idi mapapatay ni Esteban a saksim, addaak a mismo sadiay. Immanamongak iti pannakapapatayna ket inaywanak ti pagan-anay dagiti nangpapatay kenkuana.’
44022021	“‘Inka,’ kinuna ti Apo kaniak, ‘ta ibaonka kadagiti Hentil.’”
44022022	Nagdengngeg dagiti tattao ken ni Pablo agingga iti nasaona daytoy. Ngem nagririawda a nakangngeg iti imbagana. “Patayen ti kasta a tao!” kinunkunada. “Saan a rumbeng nga agbiag!”
44022023	Nagiikkisda ket inwagwagisda dagiti kagayda sada nagiwarsi iti tapok iti ngato.
44022024	Binilin ti komandante dagiti soldadona nga ipanda ni Pablo iti kuartel, ket saplitenda tapno ammoenda no apay a kasta la unay ti panangririaw dagiti Judio kenkuana.
44022025	Ngem idi mapungo tapno saplitenda, kinuna ni Pablo iti nakatakder a kapitan sadiay, “Ipalubos aya ti linteg a masaplit ti maysa nga umili ti Roma a di pay nausig?”
44022026	Idi mangngeg ti kapitan daytoy, napan iti komandante ket sinaludsodna, “Ammom kadi no ania daytoy ar-aramidem? Umili ti Roma dayta a tao!”
44022027	Inasitgan ti komandante ni Pablo ket sinaludsodna, “Pudno kadi a maysaka nga umili ti Roma?” “Wen,” insungbat ni Pablo.
44022028	Kinuna ti komandante, “Adu ti nagastok iti panagbalinko nga umili ti Roma.” “Ngem siak, nayanakak nga umili ti Roma,” insungbat ni Pablo.
44022029	Dagus a pimmanaw dagiti lallaki a mangimbestigar koma ken ni Pablo. Nagbuteng met ti komandante ta pinakawaranna ni Pablo idinto nga umili met gayam ti Roma.
44022030	Kayat ti komandante a maammoan ti pudpudno a pangidaruman dagiti Judio ken ni Pablo. Iti sumuno nga aldaw, pinaikkatna ti kawar ni Pablo. Pinagtataripnongna dagiti panguloen a papadi ken ti entero a Sanhedrin. Kalpasanna, innalana ni Pablo sana pinagtakder iti sangoananda.
44023001	Minatmatan ni Pablo ti entero a Sanhedrin sana kinuna: “Kakabsatko, nadalus unay ti konsensiak nga agbibiag iti imatang ti Dios agingga iti daytoy nga aldaw.”
44023002	Idi nangngeg daytoy ni Ananias a Kangatoan a Padi, imbilinna kadagiti agtaktakder iti asideg ni Pablo: “Timamenyo man.”
44023003	Kinuna ni Pablo kenkuana, “Dusaennakanto ti Dios, sika a pader a napintaan iti puraw. Situtugawka dita a mangukom kaniak kas mayannurot iti Linteg, ngem salungasingem met ti Linteg iti panangibilinmo a makabilak!”
44023004	Kinuna dagiti adda iti asideg ni Pablo, “Pabpabainam ti Kangatoan a Padi ti Dios!”
44023005	“Diak ammo, kakabsat, nga isu ti Kangatoan a Padi,” insungbat ni Pablo. “Kuna ti Nasantoan a Surat, ‘Dimo pagsawan iti dakes ti agturay kadagiti tattaom.’”
44023006	Idi nadlaw ni Pablo a sumagmamano kadakuada ti Saduceo ket Fariseo ti dadduma, kinunana iti Sanhedrin, “Kakabsat, Fariseoak ket Fariseo met dagiti nagannak kaniak. Maus-usigak ditoy ta namnamaek nga agungarto dagiti natay!”
44023007	Apaman a nasaona daytoy, rimsua ti panagsusuppiat dagiti Fariseo ken dagiti Saduceo, ket nabingay ti taripnong.
44023008	Saan a mamati dagiti Saduceo a mapagungar dagiti natay, ken awan dagiti anghel ken espiritu. Ngem patien dagiti Fariseo nga adda amin dagitoy.
44023009	Pimmigsa ti panagpipinnukkawda ket timmakder ti sumagmamano a mamaestro iti Linteg a kamkameng dagiti Fariseo. Sipipingetda a nangikalintegan. “Awan dakes a masarakanmi iti daytoy a tao,” kinunada. “Nalabit a pudno nga adda espiritu wenno anghel a nakisao kenkuana!”
44023010	Bimmara ti panagsusuppiat ket nagamak ti komandante amangan no pisangpisangenda ni Pablo, isu a pinababana dagiti soldado tapno yadayoda ni Pablo, ket iserrekda iti kuartel.
44023011	Iti sumuno a rabii, nagtakder ti Apo iti abay ni Pablo ket kinunana, “Dika agdanag! Pinaneknekam ti maipapan kaniak ditoy Jerusalem, ket masapul a kasta met ti aramidem idiay Roma.”
44023012	Kabigatanna, nagtataripnong ti sumagmamano a Judio ket insapatada a dida mangan wenno uminum iti uray ania agingga iti mapatayda ni Pablo.
44023013	Nasurok nga uppat a pulo a lallaki dagiti nagtutulag iti kastoy.
44023014	Napanda kadagiti panguloen a papadi ken kadagiti panglakayen ket kinunada, “Insapatami a dikami mangan iti uray ania agingga iti mapataymi ni Pablo.
44023015	Ita ngarud, dakayo ken ti Sanhedrin, paibagayo iti komandante a paulogenna ni Pablo iti yanyo a kasla kayatyo a palutpoten ti pudpudno maipapan kenkuana. Ngem sisasaganakamto a mangpatay kenkuana sakbay a makaasideg ditoy.”
44023016	Nangngeg ti lalaki nga anak ti babai a kabsat ni Pablo daytoy a sikat. Napan ti kaanakanna iti kuartel ket imbagana kenkuana.
44023017	Inayaban ni Pablo ti maysa kadagiti ofisiales ket kinunana, “Ipanmo daytoy nga agtutubo iti komandante ta adda ibagana kenkuana.”
44023018	Intulod ti ofisial ti agtutubo iti komandante. “Inayabannak ni Pablo a balud,” kinunana, “ket dinawatna kaniak a yegko kenka daytoy nga agtutubo, ta adda kano ibagana.”
44023019	Kinibin ti komandante ti agtutubo ket inyadayona sana sinaludsod iti nalimed, “Ania ti ibagam kaniak?”
44023020	Kinuna ti agtutubo, “Nagtutulagan dagiti pangulo a Judio a dawatendanto kenka inton bigat a paulogem ni Pablo iti Sanhedrin. Kunadanto a kayatda a palutpoten ti napudpudno maipapan kenkuana.
44023021	Ngem dimo koma patgan ti dawatda, ta adda nasurok nga uppat a pulo a lallaki nga aglemlemmeng ken agur-uray kenkuana. Insapatada a dida mangan wenno uminum agingga iti mapatayda ni Pablo. Sisasaganada a mangibanag iti daytoy, ket ur-urayenda ti pangngeddengmo.”
44023022	Kinuna ti komandante, “Dimo ibagbaga iti siasinoman nga imbagam kaniak daytoy.” Ket pinagawidna ti agtutubo.
44023023	Kalpasanna, inayaban ti komandante ti dua kadagiti ofisialesna sana kinuna, “Isaganayo ti dua gasut a soldado a mapan idiay Cesarea, agraman ti pitopulo nga agkabalio ken dua gasut nga agtagipika, ket agsaganakayo a pumanaw inton alas nuebe ita a rabii.
44023024	Isaganaanyo met ni Pablo kadagiti kabalio a pagsakayan, ket itulodyo nga awan pakaan-anoanna ken ni Gobernador Felix.”
44023025	Kalpasanna, nagsurat iti kastoy:
44023026	“Natan-ok a Gobernador Felix:
44023027	“Kablaawanka. Tiniliw dagiti Judio daytoy a lalaki ket dandanida pinatay. Naammoak a maysa nga umili ti Roma, isut’ gapuna nga inarayatmi, siak ken dagiti soldadok.
44023028	Kayatko idi nga ammoen no ania ti pangidarumanda kenkuana, isu a pinayulogko iti Sanhedrinda.
44023029	Awan nasarakak nga inaramidna a pakaigapuan ti pannakapapatay wenno pannakaibaludna. Naidarum gapu kadagiti parikut maipapan iti lintegda.
44023030	Idi maammoak nga isiksikat a papatayen dagiti Judio, napanunotko nga ibaon kenka. Imbagak kadagiti mangidarum nga idatagda ti darumda kenka. Toy sidadayaw, Claudio Lisias.”
44023031	Tinungpal dagiti soldado ti naibilin kadakuada. Innalada ni Pablo ket iti dayta a rabii, impanda idiay Antipatrisa.
44023032	Kabigatanna, nagsubli dagiti saan a nagsakay a soldado iti kuartelda. Kinuyog dagiti nakakabalio ni Pablo.
44023033	Idi dumtengda idiay Cesarea, intedda ti surat iti gobernador ket inyawatda met ni Pablo kenkuana.
44023034	Binasa ti gobernador ti surat sana sinaludsod ken ni Pablo no ania a probinsia ti nagtaudanna. Idi maammoanna a taga-Cilicia,
44023035	kinunana, “Denggenkanto inton sumangpet dagiti nangidarum kenka.” Kalpasanna, imbilinna a maipan ni Pablo iti palasio a binangon ni Herodes ket maguardiaan sadiay.
44024001	Kalpasan ti lima nga aldaw, napan ni Ananias a Kangatoan a Padi idiay Cesarea. Kinaduana ti sumagmamano a panglakayen ken ti maysa nga abogado nga agnagan Tertulo. Napanda ken ni Gobernador Felix ket inyulida ti darum a maibusor ken ni Pablo.
44024002	Idi naayaban ni Pablo, indatag ni Tertulo ti pammabasolda kenkuana. Kinunana: “Natan-ok a Gobernador! Gapu iti nainsiriban a panangidalanmo, nabayagen nga adda talna ditoy, ket adu ti maar-aramid a pagimbagan ti ilitayo.
44024003	Maragsakankami nga umawat kadagitoy iti amin a disso, iti amin a tiempo, ket agyamankam unay kenka.
44024004	Diak kayat a mataktakka, isu a dawatek ti anusmo a dumngeg iti ababa a palawagmi.
44024005	Natakuatanmi a nakaam-amak daytoy a tao. Idadauloanna ti riribuk kadagiti Judio iti entero a lubong. Isu pay ti pangulo ti sekta dagiti Nazareno.
44024006	Pinadasna a tulawan ti Templo ngem tiniliwmi.
44024008	No usigem daytoy a lalaki, maammoamto met dagiti pangidardarumanmi kenkuana.”
44024009	Kimmanunong dagiti Judio iti darum ket pinaneknekanda a pudno amin dagitoy.
44024010	Sineniasan ti gobernador ni Pablo nga agsao. Kinuna ni Pablo: “Apo Gobernador, ammok nga adun a tawen a sika ti ukom iti daytoy a pagilian. Isut’ gapuna a maragsakanak a mangipalawag iti kalintegak iti sangoanam.
44024011	Kas maammoamto met laeng, awan pay sangapulo ket dua nga aldaw ti napalabas manipud idi mapanak idiay Jerusalem tapno agdaydayawak.
44024012	Didak nasarakan dagiti Judio a makisupsuppiat iti uray siasinoman idiay Templo, wenno mangriribuk kadagiti tattao iti sinagoga wenno iti sadinoman a paset ti siudad.
44024013	Awan met maidatagda kenka a pammaneknek kadagiti pangidardarumanda kaniak ita.
44024014	Ngem annugotek kenka daytoy: Agdaydayawak iti Dios dagiti kapuonanmi babaen iti isusurotko iti daytoy a Dalan a kunkunada nga ulbod. Ngem mamatiak met kadagiti amin a naisurat iti Linteg ni Moises ken kadagiti libro dagiti profeta.
44024015	Mangnamnamaak iti Dios a kas iti panangnamnamada, nga agungarto amin a tattao, dakes man wenno naimbag.
44024016	Isut’ gapuna nga ar-aramidek ti amin a kabaelak tapno nadalus ti konsensiak iti imatang ti Dios ken ti tao.
44024017	“Kalpasan ti sumagmamano a tawen a kaawanko idiay Jerusalem, nagsubliak manen sadiay a mangted iti kuarta kadagiti kailiak ken mangiruknoy iti daton.
44024018	Kasta ti ar-aramidek idi masarakandak idiay Templo, kalpasan ti panangileppasko iti seremonia ti pannakadalus. Awan ti adu a tao, ket awan met riribuk.
44024019	Ngem adda sumagmamano a Judio a taga-probinsia ti Asia. Agparangda met koma ita iti sangoanam ket idatagda ti darum a maibusor kaniak, no adda.
44024020	Wenno, ibaga koma dagitoy a tattao ti nasarakanda a labsingko idi agtakderak iti sangoanan ti Sanhedrin,
44024021	malaksid daytoy nga ipukkawko idi sitatakderak iti sangoananda: ‘Us-usigendak ita nga aldaw, gapu ta mamatiak nga agungarto dagiti natay.’”
44024022	Gapu ta adu ti ammo ni Felix maipapan iti daytoy a Dalan, pinasardengna pay laeng ti panagusig ket kinunana, “Ibanagkonto ti kasom inton sumangpet ni Lisias a komandante.”
44024023	Binilinna ti kapitan a maguardiaan ni Pablo, ngem maikkan iti bassit a wayawaya, ken mapalubosan dagiti gagayyemna a mangted kadagiti kasapulanna.
44024024	Kalpasan ti sumagmamano nga aldaw, dimteng ni Felix ken ni Drusila nga asawana a maysa a Judio. Pinaayabanna ni Pablo ket dimngeg kenkuana iti panagsaona maipapan iti pammati ken ni Cristo Jesus.
44024025	Ngem idi ipalpalawag ni Pablo ti maipapan iti kinalinteg, panagteppel ken ti idadateng ti Aldaw ti Panangukom, nagbuteng ni Felix ket kinunana, “Pumanawka pay laeng. Ayabankanto manen inton masangok.”
44024026	Masansan a paayabanna ni Pablo ket kasarsaritana, ta namnamaenna a mangted ni Pablo kenkuana iti kuarta.
44024027	Kalpasan ti dua a tawen, sinukatan ni Porcio Festo ni Felix a kas gobernador. Agsipud ta kayat ni Felix a pagustoan dagiti Judio, binaybay-anna ni Pablo iti pagbaludan.
44025001	Simmangpet ni gobernador Festo iti probinsia nga iturayanna. Kalpasan ti tallo nga aldaw, napan idiay Jerusalem manipud Cesarea.
44025002	Sadiay, indatag dagiti panguloen a papadi ken dagiti papangulo a Judio dagiti darumda ken ni Pablo. Nagpakpakaasida ken ni Festo
44025003	a paipanna ni Pablo idiay Jerusalem, ta panggepda a saneben ket papatayenda iti dalan.
44025004	Simmungbat ni Festo: “Sibabalud ni Pablo idiay Cesarea. Agsubliak sadiay iti mabiit.
44025005	Ibagayo kadagiti panguloyo a kumuyogda kaniak a sumalog idiay Cesarea ket idarumda dayta a tao no adda nakabasolanna.”
44025006	Nagyan pay ni Festo idiay Jerusalem iti walo wenno sangapulo nga aldaw sa simmalog idiay Cesarea. Iti sumuno nga aldaw, nagtugaw iti pangukoman ket imbilinna a maidatag ni Pablo.
44025007	Idi sumangpet ni Pablo, inaribungbongan dagiti Judio a naggapu idiay Jerusalem ket adu nga agkakadagsen a pammabasol ti nangidarumanda kenkuana, ngem dida met mapaneknekan.
44025008	Inkalintegan ni Pablo ti bagina: “Awan inaramidko a maikaniwas iti Linteg dagiti Judio wenno iti Templo wenno iti Emperador ti Roma.”
44025009	Kayat ni Festo a pagustoan dagiti Judio, isu a sinaludsodna ken ni Pablo, “Kayatmo kadi ti mapan idiay Jerusalem a pangusigak kenka kadagitoy a darum?”
44025010	“Agtaktakderakon iti sangoanan ti pangukoman ti Emperador a rumbeng a pakausigak,” insungbat ni Pablo. “Awan basolko kadagiti Judio kas pagaammom unay.
44025011	No adda sinalungasingko a linteg, ket nakaaramidak iti banag a rumbeng a pakatayak, diak rigaten ti matay. Ngem no awan kinapudno dagiti nakaidarumak, awan ti kalintegan ti siasinoman a mangyawat kaniak kadakuada. Agkamangak iti Emperador.”
44025012	Nakiuman ni Festo kadagiti mamalbalakad kenkuana, ket kalpasanna, kinunana, “Kimmamangka iti Emperador. Inka ngarud iti Emperador.”
44025013	Kalpasan ti sumagmamano nga aldaw, simmangpet ni Ari Agripa ken ni Bernice idiay Cesarea tapno kablaawanda ni Festo.
44025014	Iti kaaddada sadiay iti sumagmamano nga aldaw, impalawag ni Festo iti ari ti kasasaad ni Pablo. “Adda maysa a balud ditoy nga imbati ni Felix,” kinunana.
44025015	“Idi addaak idiay Jerusalem, nagdarum dagiti panguloen a papadi ken dagiti panglakayen a Judio ket dinawatda nga ukomek.
44025016	Ngem imbagak kadakuada a saan nga ugali dagiti Romano ti mangyawat iti siasinoman a naidarum sakbay a makisango kadagiti nangidarum kenkuana tapno maikkan iti gundawayna a mangikalintegan iti bagina.
44025017	Ngarud, idi immayda ditoy, diak nagtaktak. Iti sumuno nga aldaw, nagtugawak iti pangukoman ket imbilinko a maayaban ti balud.
44025018	Timmakder dagiti nangidarum kenkuana ngem awan naiparangda a nakabasolanna a kas impagarupko.
44025019	Nakisuppiatda laeng kenkuana maipapan iti relihionda ken maipapan iti maysa a tao nga agnagan Jesus; natay ngem kuna ni Pablo a sibibiag.
44025020	Agsipud ta diak ammo no kasano ti panangpalutpotko kadagitoy, dinamagko ken ni Pablo no kayatna ti mapan idiay Jerusalem a pakausiganna kadagitoy.
44025021	Ngem dinawatna nga agbati pay a kas balud tapno ti Emperador ti mangukom kenkuana. Iti kasta, imbilinko a mabantayan agingga iti maibaonko ken ni Cesar.”
44025022	Kinuna ni Agripa ken ni Festo, “Kayatko a denggen a mismo daytoy a tao.” “Denggemto no bigat,” insungbat ni Festo.
44025023	Iti kabigatanna, dimteng da Agripa ken Bernice iti baet ti adu a seremonia ken pammadayaw ket simrekda iti pangukoman a kinuyog dagiti komandante ken dagiti mabigbigbig a tattao iti siudad. Nagbilin ni Festo ket naiserrek ni Pablo.
44025024	Kinuna ni Festo, “Ari Agripa ken dakay amin a naitallaong ditoy: Makitayo daytoy a lalaki nga idardarum kaniak dagiti Judio idiay Jerusalem ken uray pay dagiti adda ditoy. Ipukpukkawda a saanen a rumbeng nga agbiag.
44025025	Ngem awan masarakak nga inaramidna a rumbeng a pakatayanna. Ket agsipud ta kimmamang iti Emperador, inkeddengko nga ibaon kenkuana.
44025026	Ngem diak ammo no ania ti isuratko iti Emperador maipapan kenkuana. Iparangko ngarud iti saklangyo, nangruna iti sangoanam, Apo Ari Agripa, tapno addanto maisuratko kalpasan ti pannakausisana.
44025027	Makitak a saan a rumbeng nga ibaonko ti maysa a balud no diak ilawlawag dagiti pakaidarumanna.”
44026001	Kinuna ni Agripa ken ni Pablo, “Mapalubosanka a mangikalintegan iti bagim.” Iti kasta, intayag ni Pablo ti imana ket nagsao a kas panangsalaknibna iti bagina:
44026002	“Ari Agripa! Ibilangko a nagasatak ita nga aldaw ta mabalinko a sungbatan iti saklangmo dagiti amin a pangidardaruman dagiti Judio kaniak.
44026003	Agsipud ta ammom amin nga ugali ken pagsusuppiatan dagiti Judio, dawatek ngarud nga anusannak a denggen.
44026004	“Ammo amin a Judio ti panagbiagko manipud kinaubingko. Ammoda met nga iti unos ti panagbiagko, nagnaedak iti ilik ken idiay Jerusalem.
44026005	Sigud nga ammoda, no kayatda a saksian a manipud pay idi damo, a nagbiagak a kas miembro dagiti Fariseo, ti kaingetan a bunggoy ti relihionmi.
44026006	Ket ita, agtaktakderak ditoy a mausig gapu ta namnamaek ti inkari ti Dios kadagiti kapuonantayo,
44026007	ti kari a namnamaen nga awaten dagiti sangapulo ket dua a tribu bayat ti panagdaydayawda iti Dios iti aldaw ken rabii. Ket gapu iti daytoy a namnama, Natan-ok nga Ari, idarumdak dagiti Judio.
44026008	Dakayo nga adda ditoy, apay a narigatyo a patien a pagungaren ti Dios dagiti natay?
44026009	“Uray siak, impagarupko idi damo a masapul nga aramidek ti amin a kabaelak a mangdadael iti nagan ni Jesus a taga-Nazaret.
44026010	Kasta ti inaramidko idiay Jerusalem. Inikkandak dagiti panguloen a papadi iti pammalubos ket pinaibaludko ti adu kadagiti tattao ti Dios. Idi masentensiaanda a mapapatay, immanamongak met.
44026011	Namin-adu a pinadusak ida kadagiti amin a sinagoga; pinilitko ida a mangibaga a tallikudanda ti pammatida. Kasta unay ti pungtotko kadakuada, ket napanak pay kadagiti ganggannaet a siudad tapno idadanesko ida.”
44026012	“Daytoy ti gapuna a napanak idiay Damasco. Adda kaniak ti pammalubos ken bilin kaniak dagiti panguloen a papadi.
44026013	Tengnga ti aldaw idi addaak iti dalan, Natan-ok nga Ari. Nakitak ti maysa a lawag—naranraniag pay ngem ti init—a naggapu sadi langit. Makasisirap ti lawag a nanglikmut kadakami a nagkukuyog.
44026014	Napasagkam amin iti daga. Nangngegko ti maysa a timek a nagkuna kaniak iti pagsasao iti Hebreo, ‘Saulo, Saulo! Apay nga idaddadanesnak? Dundunorem laeng ti bagim no kugtaram ti natirad a banag.’
44026015	“‘Siasinoka, Apo?’ sinaludsodko. ‘Siak ni Jesus nga idaddadanesmo,’ insungbat ti Apo.
44026016	‘Tumakderkan. Nagparangak kenka tapno dutokanka nga adipenko. Sika ti mangibaga kadagiti tattao iti nakitam ita nga aldaw maipapan kaniak ken kadagiti ipakitakto pay kenka.
44026017	Isalakankanto kadagiti tattao ti Israel ken kadagiti Hentil a pangibaonak kenka.
44026018	Lukatamto dagiti matada, ket manipud iti sipnget, iturongmonto ida iti lawag. Manipud iti pannakabalin ni Satanas, iturongmo ida iti pannakabalin ti Dios tapno babaen iti pammatida kaniak, mapakawanto dagiti basbasolda ket maibilangdanto kadagiti tattao ti Dios.’”
44026019	“Isut’ gapuna, Ari Agripa,” intuloy ni Pablo, “a nagtulnogak iti nailangitan a parmatak.
44026020	Immuna a nangaskasabaak idiay Damasco, ket kalpasanna, idiay Jerusalem ken kadagiti amin a lugar dagiti Judio ken kasta met kadagiti Hentil. Inkasabak a masapul nga agbabawida kadagiti basbasolda, agsublida iti Dios ket aramidenda dagiti banag a mangipakita a nagbabawidan.
44026021	Daytoy ti gapuna a tiniliwdak dagiti Judio idi addaak idiay Templo ket kayatdak a patayen.
44026022	Ngem agpapan ita, tinultulongannak ti Dios, ket agtaktakderak ditoy a mangted iti pammaneknekko kadagiti amin a tattao, nanumo man wenno natan-ok. Ul-ulitek laeng ti kinuna ni Moises ken dagiti profeta
44026023	a masapul nga agsagaba ti Cristo, ket isunto ti umuna nga agungar tapno ipakaammona ti lawag ti pannakaisalakan kadagiti Judio kasta met kadagiti Hentil.”
44026024	Iti kasta a panangikalintegan ni Pablo iti bagina, binugkawan ni Festo a kunana, “Agmauyongka, Pablo. Pagmauyongennaka ti adu nga adalmo.”
44026025	“Saanak nga agmauyong, natan-ok unay a Festo,” insungbat ni Pablo. “Pudno amin nga ibagbagak.
44026026	Naturedak nga agsao, agsipud ta ammo ti ari ti maipapan kadagitoy. Pagaammok a nadlawmo amin dagitoy, ta saanda a napasamak iti nalemmeng a lugar.
44026027	Ari Agripa, mamatika kadi kadagiti profeta? Ammok a mamatika!”
44026028	Kinuna ni Agripa ken ni Pablo, “Kayatnak sa ketdi a pagbalinen a Kristiano iti daytoy a kabiit ti tiempo.”
44026029	“Iti mabiit man wenno mabayag,” insungbat ni Pablo, “ikarkararagko iti Dios a sika ken dagiti amin nga agdengdengngeg kaniak ita nga aldaw, agbalinkayo koma a Kristiano a kas kaniak—malaksid laeng ti pannakaibaludko!”
44026030	Kalpasanna, timmakder ti ari, ti gobernador, ni Bernice ken dagiti dadduma.
44026031	Idi nakapanawdan, kinunada iti maysa ken maysa, “Awan ti inaramid daytoy a tao a rumbeng a pakatayan wenno pakaibaludanna.”
44026032	Kinuna pay ni Agripa ken ni Festo, “Mawayawayaan koman daytoy a tao no saan a kimmamang iti Emperador.”
44027001	Idi maikeddeng nga aglayagkami a mapan idiay Italia, nayawat ni Pablo ken dadduma pay a balud ken ni Julio, maysa nga ofisial ti rehimiento dagiti soldado a maaw-awagan, “Ti Rehimiento Emperador.”
44027002	Limmugankam iti maysa a barko a naggapu idiay Adrumeto nga agsagsagana a mapan kadagiti puerto iti probinsia ti Asia ket naglayagkami. Kaduami ni Aristarco a Macedonio a taga-Tesalonica.
44027003	Iti sumuno nga aldaw, dimtengkam idiay Sidon. Naasian ni Julio ken ni Pablo, ket pinalubosanna a mapan bumisita kadagiti gagayyemna ken maikkan iti kasapulanna.
44027004	Manipud Sidon, gapu ta masubami ti angin, naglayagkam iti dayaen ti puro ti Chipre nga awan ti napigsa nga angin.
44027005	Binallasiwmi ti baybay ti Cilicia ken Pamfilia ket dimtengkam idiay Mira ti Licia.
44027006	Sadiay, nakasarak ti ofisial iti maysa a barko a naggapu idiay Alejandria nga agturong idiay Italia ket inlugannakami.
44027007	Nainnayad ti panaglayagmi iti sumagmamano nga aldaw, ket adu a rigatmi a dimmanon idiay Cinido. Gapu ta masubami ti angin, naglayagkam iti abagatan ti puro ti Creta, iti kasumbangir ti Salmon, nga awan ti napigsa nga angin ket limmabaskami idiay Salmon.
44027008	Nagpapaigidkami. Adu a rigatmi a dimmanon iti maysa a disso a managan Natalged a Sangladan, iti asideg ti ili a Lasea.
44027009	Nagbayagkami sadiay agingga a napeggaden ti panangituloymi iti biahe agsipud ta nalpasen ti Aldaw a Pannakapakawan ti Basol. Iti kasta, binalakadan ni Pablo ida:
44027010	“Appo, makitak a napeggad ti panagbiahetay ita. Adunto ti madadael a karga. Madadael met ti barko, ket agpeggad pay ti biagtayo.”
44027011	Ngem ti ofisial ti armada ad-adda a pinatina ti imbaga ti kapitan ken ti akinkukua iti barko. Dina impangag ti kinuna ni Pablo.
44027012	Agsipud ta ti sangladan saan a nasayaat a pagpundoan iti tiempo ti lam-ek, kayat ti kaaduan ti agluas bareng no makadanonda idiay Fenix, maysa a puerto idiay Creta. Nakasango ti puerto iti abagatan-a-laud ken amianan-a-laud ket mabalinda a palabasen ti tiempo ti lam-ek sadiay.
44027013	Idi adda pul-oy nga aggapu iti abagatan, impagarup dagiti tattao a mabalindan ti agtuloy iti panggepda a papanan. Ingngatoda dagiti angkla ket tinaraigidda ti puro ti Creta.
44027014	Iti saan a mabayag, immay ti napigsa nga angin a managan Amian a naggapu iti puro.
44027015	Siniplaganna ti barko ket gapu ta marigatankami a mangsuba iti angin, intulokmin a mayangin ti barko.
44027016	Naiturongkami iti masalinongan a paset ti bassit a puro ti Cauda. Sadiay, inkarkarigatanmi nga insagpat ti bangka iti barko.
44027017	Idi maisagpatda ti bangka, pinarautanda ti aglawlawna. Gapu ta amakenda a maisadsadkam iti kadaratan ti Sirte, imbabada ti layag ket binaybay-andan a mayangin ti barko.
44027018	Nagtuloy ti dawel ti bagio, isut’ gapuna nga iti sumuno nga aldaw, nagitappuakda kadagiti karga.
44027019	Iti sumaganad nga aldaw, intinnagda ti sumagmamano nga alikamen ti barko.
44027020	Adu nga aldaw a dimi nakita ti init wenno dagiti bituen, ket nagtultuloy a nagangin iti napigsa. Awanen ti namnamami a maisalakan.
44027021	Kalpasan ti nabayag a tiempo nga awan kinnan dagiti tattao, timmakder ni Pablo iti sangoananda ket kinunana: “Kakabsat, no impangagdak la koma idi, ket saantayo a nagluas manipud Creta, naliklikantayo koma dagitoy a dadael ken pukaw.
44027022	Ngem ita, dawatek a dikay agdanag. Awan ti matay kadakayo. Isuna laeng ta madadael ti barko.
44027023	Ta idi rabii, immay ti anghel ti Dios nga akinkukua kaniak ken pagdaydayawak,
44027024	ket kinunana, ‘Dika agbuteng, Pablo! Masapul a sumaklangka iti Emperador. Ket gapu ta naimbag ti Dios kenka, isalakanna ti amin a kinakuyogmo iti barko.’
44027025	Isut’ gapuna, kakabsat, a patibkerenyo ti pakinakemyo! Agtalekak iti Dios ket awan duaduak a maaramidto ti kas naibaga kaniak.
44027026	Ngem masapul a maisadsadtayo iti maysa a puro.”
44027027	Dimteng ti maika-14 a rabii. Mayal-allonkami pay laeng iti Baybay Adriatico. Idi tumengnga ti rabii, nagparikna kadagiti marinero nga umas-asidegkami iti takdang.
44027028	Iti kasta, nangibabada iti pangrukod iti kaadalem ti baybay ket nasarakanda nga 40 a metro ti kaunegna. Rinukodda manen kalpasan ti sumagmamano a kanito, ket nasarakanda a 30 a metro ti kaunegna.
44027029	Nagbutengda amangan no maidungparkami kadagiti kabatoan, isut’ gapuna a nangitinnagda iti uppat nga angkla iti kutit ti barko ket inkararagda a dumteng koman ti bigat.
44027030	Kayat dagiti marinero a panawan ti barko. Imbabada ti bangka iti danum ket nagpamarangda a kasla mangitinnagda iti sumagmamano nga angkla iti parupa ti barko.
44027031	Ngem kinuna ni Pablo iti ofisial ken kadagiti soldado, “No saan nga agbati dagiti marinero ditoy barko, awan ti maisalakan kadakayo.”
44027032	Iti kasta, pinugsat dagiti soldado ti tali a nakaibitinan ti bangka ket binaybay-andan a matnag.
44027033	Idi bumigaten, dinawat ni Pablo kadakuada amin a manganda. Kinunana: “Nagur-uraykayo iti sangapulo ket uppat nga aldaw, ket agingga ita awan pay impaunegyo.
44027034	Dawatek ngarud a mangankayon. Kasapulanyo daytoy tapno pumigsakayo. Awan ti pakaan-anoan ti siasinoman kadakayo.”
44027035	Idi naisaon ni Pablo daytoy, nangala iti tinapay, nagyaman iti Dios iti imatangda amin sana pinisipisi ti tinapay ket nangan.
44027036	Napatured ti nakemda amin ket nanganda met.
44027037	Duagasut, pitopulo ket innemkami amin a naglugan.
44027038	Idi nabsogda aminen, intappuakda dagiti trigo iti baybay tapno lumag-an ti barko.
44027039	Bumigaten idi matannawagan dagiti marinero ti igid ti baybay, nupay no dida mabigbig no ania dayta a lugar. Ngem nakitada nga adda nasalindeg a kadaratan ket nagnunummoanda a no mabalin, isadsadda ti barko sadiay.
44027040	Pinugsatda ngarud dagiti angkla, ket binay-anda a lumned iti danum. Inukasda met dagiti tali ti timon. Kalpasanna, ingngatoda ti layag iti purwa ti barko tapno iduron ti angin nga agturong iti igid ti baybay.
44027041	Ngem naisadsad ti barko sakbay a makadanon iti kadaratan. Nailumlom ti parupana. Saanen a makagaraw. Nalasanglasang ti kutitna gapu kadagiti dadakkel a dalluyon.
44027042	Panggep dagiti soldado a patayen amin dagiti balud tapno awan kadakuada ti aglangoy nga aglibas.
44027043	Ngem inatipa ida ti ofisial dagiti soldado ta kayatna nga isalakan ni Pablo. Imbilinna ketdi kadagiti amin a makalangoy a tumappuakda nga agpaigid,
44027044	sa sumaruno dagiti dadduma a kumpet iti tabla wenno iti narakrak a paset ti barko. Kastoy ti idadanonmi amin iti igid nga awan nakaan-anoanmi.
44028001	Idi makatakdangkamin a sikakaradkad, naammoanmi a Malta ti nagan ti puro a sinangladanmi.
44028002	Napintas ti panangsangaili kadakami dagiti agnaed sadiay. Impasgedandakam iti paginudoan. Nalam-ek ngamin ket mangrugin nga agtudo.
44028003	Nangurnong ni Pablo iti sangabakruy a kayo, ket insungrodna iti apuy. Gapu iti pudot, rimmuar ti maysa a karasaen ket tinukkawanna ti ima ni Pablo.
44028004	Idi makita dagiti umili ti uleg a nakabitin iti ima ni Pablo, kinunada iti maysa ken maysa, “Awan duadua a mammapatay daytoy a tao. Nakalasat iti baybay, ngem saan nga ipalubos ti hustisia nga agbiag.”
44028005	Ngem inwarsi ni Pablo ti uleg iti apuy, ket awan ti nakaan-anoanna.
44028006	Inurayda a lumteg ti bagina wenno kellaat a matuang ket matay, ngem idi awan maurayda a mapasamak kenkuana, nagbalbaliw ti panunotda ket kinunada a maysa a dios ni Pablo.
44028007	Publio ti nagan ti pangulo iti dayta a puro. Asideg iti ayanda ti sumagmamano a taltalon ni Publio. Tallo nga aldaw a siraragsak a nangsangaili kadakami.
44028008	Nairana nga aggurigor ken agsika ti ama ni Publio. Simrek ni Pablo iti siled ti masakit. Nagkararag sana impatay dagiti imana ket pinaimbagna.
44028009	Idi mapasamak daytoy, immay met dagiti amin a masakit iti puro ket napaimbagda.
44028010	Adu ti intedda a sagut kadakami. Idi agluaskamin, pinabalonandakami kadagiti masapsapulmi iti biahe.
44028011	Kalpasan ti tallo a bulan, limmugankam iti “Singin a Dios,” maysa a barko a naggapu idiay Alejandria ken nagpundo iti dayta a puro iti kalam-ekna.
44028012	Simmangladkam iti siudad ti Siracusa. Nagyankami sadiay iti las-ud ti tallo nga aldaw.
44028013	Manipud sadiay, intuloymi ti naglayag ket dimtengkam idiay Regio. Kabigatanna, adda angin a naggapu iti abagatan ket iti maikadua nga aldaw, simmangpetkam idiay Puteoli.
44028014	Nakasarakkami sadiay iti sumagmamano a kakabsat iti pammati, ket inawisdakami a makipagtaeng kadakuada iti makalawas. Kamaudiananna, dimmanonkam idiay Roma.
44028015	Nadamag dagiti kakabsat sadiay ti maipapan kadakami ket immaydakami sinabat idiay Plasa ni Appio ken kasta met idiay Tres Tabernas. Idi makita ida ni Pablo, nagyaman iti Dios ket napapigsa ti pakinakemna.
44028016	Idi sumangpetkam idiay Roma, napalubosan ni Pablo nga agwaywayas iti sabali a balay a guardiaan ti maysa a soldado.
44028017	Kalpasan ti tallo nga aldaw, inawisna dagiti pangulo a Judio iti siudad tapno agtataripnongda. Idi naummongdan, kinunana kadakuada, “Kakabsatko! Nupay awan inaramidko a maibusor kadagiti kailiantayo wenno kadagiti ugali a tinawidtayo kadagiti kapuonantayo, pinabaluddak dagiti Judio idiay Jerusalem ket nayawatak kadagiti pannakabagi ti gobierno Romano.
44028018	Kalpasan ti pannakausigko, mawayawayaanak koman gapu ta awan met nasarakanda nga inaramidko a rumbeng a pakadusaak a matay.
44028019	Ngem idi madi dagiti Judio, kapilitan a nagkamangak iti Emperador, uray no awan pangidarumak kadagiti kailiak.
44028020	Daytoy ti gapuna a kayatkayo a makita ken makasao, ta nakawaranak gapu kenkuana a namnama dagiti tattao ti Israel.”
44028021	Kinunada kenkuana, “Awan naawatmi a sursurat a naggapu idiay Judea maipapan kenka. Awan met ti dakes nga impadamag wenno nasao dagiti kakabsat a naggapu sadiay.
44028022	Ngem kayatmi a denggen ti kapanunotam ta ammomi nga iti amin a lugar, agsasao dagiti tattao iti maibusor iti daytoy a sekta a nakikaduaam.”
44028023	Iti kasta, nangtudingda iti aldaw a pannakisaoda ken ni Pablo, ket idi dumteng dayta nga aldaw, adu ti napan iti balay a pagnanaedanna. Nagmalmalem nga inlawlawagna kadakuada ti mensahena maipapan iti Pagarian ti Dios. Ket inaramidna amin a kabaelanna a nangallukoy kadakuada a mamati a pudno ti sasawenna maipapan ken ni Jesus babaen iti panangaramatna iti Linteg ni Moises ken dagiti Libro dagiti Profeta.
44028024	Adda dagiti namati iti saona ngem saan a naallukoy ti dadduma.
44028025	Pimmanawda ngarud nga agsusuppiat, kalpasan ti panagkuna ni Pablo iti daytoy: “Pudno unay ti panagsao ti Espiritu Santo kadagiti kapuonantayo babaen ken ni profeta Isaias.
44028026	Ta kinunana, ‘Inka ibaga iti daytoy nga ili: Dengngegkayto la a dengngeg ngem dikayo makaawat; Kitakayto la a kita ngem dikayo makailasin.
44028027	Agsipud ta natangken ti ulo dagitoy a tattao, Inapputda dagiti lapayagda, Inkidemda dagiti matada, Amangan no makakita ken makangngegda, Ken makaawatda, Ket agsublida kaniak, kuna ti Dios, Tapno paimbagek ida.’”
44028028	Inggibus ni Pablo: “Masapul nga ibagak kadakayo tapno maammoanyo a naibaonen kadagiti Hentil dagiti mangipakaammo iti mensahe ti Dios maipapan iti pannakaisalakan. Dumngegdanto!”
44028030	Dua a tawen a nagtaeng sadiay ni Pablo iti inabanganna a balay. Inawatna amin a simmarungkar kenkuana.
44028031	Situtured ken nawaya a nangikasaba maipapan iti Pagarian ti Dios ken nangisuro maipapan ken ni Apo Jesu-Cristo.
45001001	Siak ni Pablo. Maysaak nga adipen ni Cristo Jesus ken apostol a pinili ken inayaban ti Dios a mangikasaba iti Naimbag a Damagna.
45001002	Nabayagen nga inkari ti Dios daytoy Naimbag a Damag a nailanad kadagiti Nasantoan a Sursurat. Inaramatna dagiti profeta a nangipakaammo iti daytoy.
45001003	Daytoy Naimbag a Damag isu ti maipapan iti Anakna, ni Apotayo a Jesu-Cristo. No maipa-pan iti kinataona, nagtaud iti kaputotan ni David;
45001004	no maipapan iti panagtaudna iti Dios ken kinasantona, naipakita babaen iti naindaklan a pannakabalin nga isu ti Anak ti Dios gapu iti panagungarna.
45001005	Gapu kenkuana, inted ti Dios kaniak ti gunda-way nga agbalin nga apostol iti nagan ni Cristo, tapno idalanko amin a tattao a mamati ken agtulnog.
45001006	Nairamankayo dita Roma nga inayaban ti Dios tapno agbalinkayo a kukua ni Jesu-Cristo.
45001007	Daytoy ti gapuna a nagsuratak kadakay amin nga adda dita Roma, dakayo nga ay-ayaten ken inayaban ti Dios nga agbalin a tattaona. Sapay koma ta parabur ken talna ti ited kadakayo ti Dios nga Amatayo ken ni Apo Jesu-Cristo.
45001008	Umuna unay, agyamanak iti Diosko babaen ken ni Jesu-Cristo para kadakayo amin. Agdindinamag ngamin ti maipapan iti pammatiyo iti entero a lubong.
45001009	Masaksian ti Dios a pudno ti ibagbagak; wen, ti Dios a pagserserbiak iti amin a pusok babaen iti panangikaskasabak iti Naimbag a Damag maipapan iti Anakna. Ammo ti Dios a kanayon a silalagipak kadakayo
45001010	tunggal agkararagak. Idawdawatko iti Dios a no pagayatanna, mabalinko met laengen ti bumisita kadakayo.
45001011	Ta mailiwak unay a kumita kadakayo tapno ibingayankay iti naespirituan a bendision a mangpapigsa kadakayo.
45001012	Kayatko a sawen nga agtitinnulongtayo: matulongankayo babaen iti pammatik ket matulongandak met babaen iti pammatiyo.
45001013	Kakabsat, kayatko a maammoanyo koma a namin-adun a pinanggepko ti sumarungkar kadakayo ngem adda latta maka-lapped kaniak. Tarigagayak ngamin nga adda met koma mapasurotko kadakayo a kas iti kaadda dagiti Hentil a napasurotkon.
45001014	Adda rebbengek kadagiti amin a tattao, Griego man wenno ganggannaet, kadagiti addaan adal wenno awanan.
45001015	Isut’ gapuna nga aggagarak a mangikasaba iti Naimbag a Damag kadakayo met nga agnaed dita Roma.
45001016	Naan-anay ti panagtalekko iti ebanghelio ta isut’ pannakabalin ti Dios a mangisalakan kadagiti amin a mamati, umuna kadagiti Judio kasta met kadagiti Hentil.
45001017	Ta ipakaammo ti ebanghelio a ti panangpalinteg ti Dios iti tao mangrugi iti pammati ket agpatingga iti pammati. Kas kuna ti Nasantoan a Surat: “Agbiagto ti pinalinteg ti Dios babaen iti pammati.”
45001018	Manipud langit, impakaammo ti Dios no kasano nga ukomenna dagiti tattao gapu iti amin a basol ken kinadakes nga inaramidda. Gapu iti kinadakesda, lappedanda ti pannakaipakaammo ti pudno.
45001019	Dusaen ida ti Dios ta nalawag kadakuada dagiti mabalin nga ammoen maipapan iti Dios, ta ti Dios met laeng ti nangilawlawag kadakuada.
45001020	Manipud pay idi pinarsua ti Dios daytoy lubong, ti agnanayon a pannakabalin ken kinadiosna, uray saan a makita, mabigbig ken nalawag a makita babaen kadagiti gapuananna. Isut’ gapuna a pulos nga awan ti mabalinda a pagpambar.
45001021	Ammoda ti Dios, ngem dida agdayaw wenno agyaman kenkuana kas maiparbeng. Nagbalin ketdi nga ubbaw ti panagpampanunotda ket sipnget ti linaon dagiti isipda.
45001022	Kunkunada a mamasiribda, ngem maagda met.
45001023	Saanda nga agdaydayaw iti Dios a di matay, ngem agdaydayawda ketdi kadagiti ladawan ti tao a matay wenno tumatayab wenno ayup wenno agkarkarayam a parsua.
45001024	Gapu iti kasta a kinamaagda, binaybay-an ti Dios ida nga agaramid kadagiti narugit a tarigagay ti pusoda, ket nakababain ti ar-aramidenda iti maysa ken maysa.
45001025	Tinallikudanda ti kinapudno maipapan iti Dios ket patienda ti kinaulbod. Agdayaw ken agserbida kadagiti pinarsua ti Dios a saan ketdi nga iti mismo a Namarsua a rumbeng a daydayawen iti agnanayon! Amen.
45001026	Daytoy ti gapuna a binaybay-an ti Dios ida kadagiti nakababain a kinaderrep. Uray ti babai, saanen a makikaidda iti lalaki. Ti laengen padana a babai ti kaiddaenna.
45001027	Kasta met ti lalaki. Ti laengen padana a lalaki ti kaiddaenna ket sumgedda iti kinaderrep. Nakababain ti ar-aramidenda iti maysa ken maysa. Isut’ gapuna a madusada a kas kaikarianda gapu iti dakes nga aramidda.
45001028	Agsipud ta di bigbigen dagita a tattao ti kinapudno maipapan iti Dios, binaybay-an ida ti Dios nga agpanunot iti dakes ken agaramid kadagiti saan a maiparbeng.
45001029	Napnoda iti amin a kita ti kinadakes, kinaagum, ken bisio. Naapalda, mammapatayda, mannakiapada, naulbodda ken managparpardayada. Manarsaritada.
45001030	Agpipinnadakesda. Kagurada ti Dios. Natangsit, napalangguad ken napasindayagda. Nalaingda nga agpanunot iti ad-adu pay a wagas ti kinadakes. Sukirenda dagiti nagannak kadakuada.
45001031	Awan babainda. Dida tungpalen dagiti karida, ket awan asi wenno panangay-ayda kadagiti sabsabali.
45001032	Ammoda a kuna ti linteg ti Dios a rumbeng a mapapatay ti kasta ti panagbiagna. Ngem aramidenda latta dagitoy ket abuloyanda pay dagiti agaramid kadagitoy a kinadakes.
45002001	Gayyem, uray ania ti katataom, awan a pulos ti panggapuam a mangukom iti sabali. No ukomem dagiti sabsabali, ngem aramidem met dagiti ar-aramidenda, ta bagim met laeng ti uk-ukomem.
45002002	Ammotayo a nalinteg ti panangukom ti Dios kadagiti agaramid kadagitoy.
45002003	Sika a mangukom kadagiti sabsabali ngem aramidem met dagiti ar-aramidenda, ipagarupmo kadi a malisiam ti panangukom ti Dios?
45002004	Wenno, tagibassitem kadi ti aglaplapusanan a kinaimbag, panagibtur ken kinaanus ti Dios? Awan duadua nga ammom a manangngaasi ti Dios gapu ta ikalkalikagumna a maiturongka nga agbabawi.
45002005	Ngem gapu ta natangken ti panagul-ulom ken nasukirka, nakarkaronto ti pannakadusam inton Aldaw a maiparangarang ti pungtot ti Dios ken ti nalinteg a panangukomna.
45002006	Gunggonaanto ti Dios ti tunggal tao kas maitutop iti aramidna.
45002007	Adda tattao a naanus nga agaramid iti naimbag tapno magun-odda ti dayag, dayaw ken biag nga awan patinggana. Itedto ti Dios kadakuada ti biag nga agnanayon.
45002008	Adda dagiti tattao a ti laeng bukodda a pagimbagan ti sapsapulenda ken laksidenda ti pudno tapno surotenda ti dakes. Idissuorto ti Dios kadakuada ti pungtot ken gurana.
45002009	Agrigat ken agtuokto ti amin a tattao nga agaramid iti dakes, umuna dagiti Judio kasta met dagiti Hentil.
45002010	Ngem itedto ti Dios ti dayag, dayaw ken talna kadagiti amin nga agaramid iti naimbag, umuna kadagiti Judio kasta met kadagiti Hentil.
45002011	Awan ti idumduma ni Apo Dios.
45002012	No agbasol dagiti Hentil, saan a maipakat kadakuada ti Linteg ni Moises gapu ta saan a nairanta kadakuada daytoy. No agbasol dagiti Judio, maipakat kadakuada ti Linteg gapu ta isuda ti nakairantaanna.
45002013	Ta saan a mapalinteg ti tao iti imatang ti Dios babaen iti panagdengngegna iti Linteg, no di ket babaen iti panagtungpalna iti Linteg.
45002014	Awan ti Linteg kadagiti saan a Judio. Ngem no gapu iti nakaisigudanda a kababalin, aramidenda dagiti ibilin ti Linteg nupay dida ammo ti Linteg, agbalin a linteg dayta kadakuada.
45002015	Babaen kadagiti aramidda, maiparangarang a naisurat dagiti bilin ti Linteg iti pusoda. Patalgedan met ti konsensiada a pudno daytoy, ta no maminsan pabasolen ida ti panunotda, ket no dadduma, ikalinteganna ida.
45002016	Kas mayannurot iti Naimbag a Damag nga ikaskasabak, kastoyto ti maaramid iti dayta nga Aldaw inton ukomen ti Dios babaen ken ni Jesu-Cristo, ti amin a nalimed a pampanunot dagiti tattao.
45002017	Ket sika? Kunam a Judioka. Agtalekka iti Linteg ket pagpasindayagmo ti Dios.
45002018	Ammom ti kayat ti Dios nga aramidem, ket nasursurom iti Linteg a pilien ti nasayaat.
45002019	Kapkapnekam a maidalanmo dagiti bulsek, a masilawam dagiti adda iti sipnget,
45002020	a maisurom dagiti nengneng, ken maadalam dagiti awan ammona. Gapu ta adda kenka ti Linteg, ipagarupmon nga ammom ti amin ket pudno aminen a sawem.
45002021	Kasano nga isurom dagiti sabali no dimo pay maisuro ta bagim? Ikasabam ti saan a panagtakaw, ngem apay nga agtakawka?
45002022	Ibagam a maiparit ti pannakikamalala, ngem apay a makikamalalaka met? Kaguram dagiti didiosen, ngem apay a takawam met dagiti temploda!
45002023	Pagpalangguadmo ti kaadda kenka ti linteg ti Dios, ngem apay nga ibabainmo ti Dios gapu iti panangsalungasingmo iti lintegna?
45002024	Kuna ti Nasantoan a Surat, “Gapu kadakayo a Judio, agsao dagiti Hentil iti dakes a maibusor iti Dios.”
45002025	Adda pateg ti panangannurotmo iti tulag ti pannakakugit no tungpalem ti Linteg. Ngem no salungasingem, naim-imbag la koman a dika nagpakugit.
45002026	No tungpalen ti maysa a Hentil ti bilin ti Linteg idinto a saan a nakugit daytoy, dinto kadi ibilang ti Dios a kas maysa metten a nakugit?
45002027	Ket dakayo a Judio, uray no adda kadakayo ti naisurat a Linteg, ken nakugitkayo, no salungasingenyo ti Linteg, ukomendakayto dagiti saan a Judio ta agtulnogda iti Linteg uray no dida nakugit.
45002028	No nakugit ti maysa a Judio, saanna kayat a sawen nga isu ket napaypayso a Judio. Saan a Judio ti maysa a tao gapu laeng ta nakugit.
45002029	Ngem ti pudno a Judio, isu ti Judio iti uneg, kayatna a sawen, nakugit ti pusona babaen iti Espiritu ti Dios a saan ket a babaen iti naisurat a Linteg. Ti pannakaidaydayaw ti kasta a tao aggapu iti Dios, saan a kadagiti tattao.
45003001	Ngarud, adda kadi pangatiwan dagiti Judio kadagiti saan a Judio? Adda kadi pateg ti pannakakugit?
45003002	Adu la ketdi! Umuna, intalek ti Dios ti saona kadagiti Judio.
45003003	Ngem no kas pangarigan, saan a mapagtalkan ti sumagmamano kadakuada, kayatna kadi a sawen a saan metten a mapagtalkan ti Dios?
45003004	Saan! Napudno latta ti Dios, uray naulbod ti amin a tao. Kas kuna ti Nasantoan a Surat: “Masapul a maipakita a nalintegka no agsaoka, Masapul a mangabakka iti aniaman a pangidarumanda kenka.”
45003005	Ngem no ti panagaramidtayo iti dakes, nalawag a maipakita ti nalinteg nga aramid ti Dios, ania ti makunatayo? Saan kadi a nalinteg ti Dios no dusaennatayo? (Agsaoak ita kas kaugalian ti tao.)
45003006	Saan! No saan a nalinteg ti Dios, kasano ngarud ti panangukomna iti lubong?
45003007	Ngem no gapu iti kinaulbodko, maipakita a nalawag ti kinapudno ti Dios ket agserbi a pakaidaydayawanna, apay a maukomak pay laeng a kas maysa a managbasol?
45003008	Apay ngarud a ditayo kuna, “Agaramidtayo iti dakes tapno tumaud ti imbag”? Agpayso nga adda dagiti mangpadpadakes kaniak ket pabpabasolendak a sinaok kano daytoy! Rumbeng a madusadanto.
45003009	Ania ngaruden? Kayatna kadi a sawen a nasaysayaat ti sasaadenmi a Judio ngem dagiti saan a Judio? Saan! Naipakitakon nga agpadpada nga iturayan ti basol dagiti Judio ken dagiti saan a Judio.
45003010	Kas kuna ti Nasantoan a Surat: “Awan ti uray maysa a nalinteg a tao,
45003011	Awan ti uray maysa a makaawat, wenno mangbirok iti Dios.
45003012	Pinanawanda ti Dios, nagbalinda amin a dakes. Awan ti uray maysa nga agaramid iti naimbag.
45003013	Kasla tanem a silulukat ti ngiwatda, agkakadakes a kinaulbod ti baliksen dagiti dilada. Makapatay a sao, kasla gita ti uleg ti yebkas dagiti bibigda.
45003014	Napno iti napait a lunod dagiti ngiwatda.
45003015	Napardasda a mangdangran ken mangpapatay;
45003016	Iti sadinoman a papananda, pannakadadael ken kinakas-ang ti ibatida.
45003017	Dida ammo a pulos ti dalan ti kappia,
45003018	dida met nasursuro ti agbuteng iti Dios.”
45003019	Ita, ammotayo a ti amin a linaon ti Linteg agpaayda kadagiti agbibiag iti babaen ti Linteg. Adda ti Linteg tapno sumardeng amin a pambar dagiti tattao ket idatagna ti entero a lubong tapno ukomen ti Dios.
45003020	Ta awan ti tao a mapalinteg iti imatang ti Dios babaen iti panangtungpalna iti Linteg. Agserbi ti Linteg a mangipakaammo a nakabasol ti tao.
45003021	Ngem ita, naiparangarangen ti panangpalinteg ti Dios iti tao. Saan a naibatay daytoy iti linteg, uray no pinaneknekan ti Linteg ni Moises ken dagiti profeta.
45003022	Palintegen ti Dios dagiti tattao gapu ta mamatida ken ni Jesu-Cristo. Aramiden ti Dios daytoy kadagiti amin a mamati ken ni Cristo, ta awan a pulos ti pagdudumaanda.
45003023	Nagbasol amin a tattao ket agkurangda iti kinadayag ti Dios.
45003024	Ngem gapu iti parabur a siaayat nga inted ti Dios, mapalinteg ti amin a tattao iti sangoananna babaen ken ni Cristo Jesus a mangwayawaya kadakuada.
45003025	Indaton ti Dios ni Cristo Jesus tapno, babaen iti ipapatayna, isu ti pakapakawanan dagiti basol dagiti tattao babaen iti pammatida kenkuana. Inaramid ti Dios daytoy tapno ipakitana ti kinalintegna. Iti napalabas, naanus ket pinalabasna dagiti basol ti tao.
45003026	Ngem iti agdama a tiempo, dina palabasenen ti basol ti tao tapno ipakitana ti kinalintegna. Kastoy ti panangipakita ti Dios a nalinteg ti aramidna, ket palintegenna ti amin a mamati ken ni Jesus.
45003027	Ania ngarud ti mabalintayo a pagpasindayag? Awan! Agpasindayag ti tao saan a gapu ta agtulnog iti Linteg, no di ket gapu ta mamati.
45003028	Ta ibilangtayo a mapalinteg ti tao iti sangoanan ti Dios babaen iti pammati, ket saan a babaen iti panangtungpalna iti Linteg.
45003029	Dagiti Judio laeng aya ti akin-Dios iti Dios? Saan aya nga isu met ti Dios dagiti Hentil? Wen, isu met ti Diosda.
45003030	Maymaysa ti Dios, ket palintegennanto dagiti Judio babaen iti pammatida. Palintegennanto met dagiti Hentil babaen iti pammatida.
45003031	Baybay-antayo kadin ti Linteg gapu iti daytoy a pammati? Saan, no di ket ipakitatayo ti pudno a kaipapanan ti Linteg.
45004001	Ania ngarud ti makunatayo ken ni Abraham nga amatayo? Ania ti padasna?
45004002	No napalinteg ni Abraham iti sangoanan ti Dios gapu kadagiti inaramidna, adda koma pagtangsitna. Ngem saan a makapagtangsit iti sangoanan ti Dios.
45004003	Kuna ti Nasantoan a Surat, “Namati ni Abraham iti Dios, ket gapu iti pammatina, inawat ti Dios a kas nalinteg.”
45004004	Ti agtrabaho, matangdanan. Saan a maibilang a sagut ti tangdanna no di ket tineggedna.
45004005	Ti tao nga agtalek iti pammatina a saan nga iti aramidna, ngem mamati iti Dios a mangibilang iti nakabasol nga awan basolna, bigbigen ti Dios ti pammati dayta a tao tapno maibilang a nalinteg.
45004006	Daytoy ti kayat a sawen ni David idi kinunana a nagasat ti tao nga awaten ti Dios a kas nalinteg iti sangoananna, saan a gapu kadagiti aramidna:
45004007	“Nagasat dagiti pinakawan ti Dios ti kinadakesda, dagiti inabbongan ti Dios ti basolda!
45004008	Nagasat ti tao a ti basolna ket lipaten ti Apo!”
45004009	Agpaay laeng kadi kadagiti nakugit daytoy a kinagasat a sarsaritaen ni David? Saan! Agpaay met kadagiti saan a nakugit. Ta inaramattayo daytoy a paset ti Nasantoan a Surat nga agkuna: “Namati ni Abraham iti Dios, ket gapu iti pammatina, inawat ti Dios a kas nalinteg.”
45004010	Kaano a napasamak daytoy? Sakbay kadi wenno kalpasan a nakugit ni Abraham? Sakbay ti pannakakugitna, saan nga iti kalpasanna.
45004011	Naud-udi ti pannakakugitna, ket ti pannakakugitna ti mangpaneknek nga inawat ti Dios a kas nalinteg ni Abraham gapu iti pammatina sakbay a nakugit. Iti kasta, ni Abraham ti naespirituan nga ama dagiti amin a mamati iti Dios, ket awaten ti Dios a kas nalintegda uray pay no saanda a nakugit.
45004012	Isu met ti ama dagiti nakugit, saan laeng a gapu ta nakugitda, no di ket gapu ta agbibiagda iti pammati a kas iti panagbiag ni amatayo nga Abraham sakbay a nakugit.
45004013	Inkari ti Dios ken ni Abraham ken kadagiti kaputotanna a tagikuaendanto ti lubong. Inaramidna daytoy, saan a gapu ta nagtulnog ni Abraham iti Linteg, no di ket gapu ta namati ket inawat ti Dios a kas nalinteg.
45004014	Ta no maited ti inkari ti Dios kadagiti agtulnog iti Linteg, awanen ti serserbi ti pammati ti tao ket awan metten ti pagmamaayan ti kari ti Dios.
45004015	Ta ti Linteg pataudenna ti pungtot ti Dios. Ngem no awan linteg, awan met panagsalungasing.
45004016	Naibatay ngarud ti kari iti pammati tapno mapatalgedan ti kari a kas sagut ti Dios kadagiti amin a kaputotan ni Abraham. Saan laeng nga agpaay daytoy a kari kadagiti agtulnog iti Linteg, no di pay ket kadagiti mamati a kas iti panamati ni Abraham. Ta ni Abraham ti naespirituan nga amatayo amin.
45004017	Kas kuna ti Nasantoan a Surat, “Pinagbalinka nga ama ti adu a nasion.” Iti kasta, naimbag ti kari iti imatang ti Dios a pinati ni Abraham, ti Dios a mamagungar kadagiti natay ken mangparsua kadagiti bambanag nga awan babaen iti panagsaona.
45004018	Namati ni Abraham ket nangnamnama uray idi awan pangnamnamaanna. Isut’ gapuna a nagbalin “nga ama ti adu a nasion.” Kas kuna ti Nasantoan a Surat, “Kas ti kaadu dagiti bituen ti kaadunto ti kaputotam.”
45004019	Agsangagasuten idi ti tawen ni Abraham. Ngem saan a kimmapuy ti pammatina uray idi ibilangna ti bagina a kasla natayen ken saan a mabalin nga aganak ni Sara.
45004020	Saan a napukaw ti pammatina, ket di nagduadua iti kari ti Dios. Ti pammatina ti nangpabileg kenkuana ket indaydayawna ti Dios.
45004021	Kapkapnekanna unay a tungpalen ti Dios ti inkarina.
45004022	Gapu iti daytoy a pammati, naibilang ni Abraham a nalinteg.
45004023	Saan a naisurat dagiti balikas a “naibilang a nalinteg” nga agpaay laeng ken ni Abraham.
45004024	Agpaay met kadatayo a maibilangto a kas nalinteg, datayo a mamati iti Dios a namagungar ken ni Jesus nga Apotayo.
45004025	Nayawat ni Jesus a matay gapu kadagiti basoltayo, ket napagungar tapno mapalintegtayo iti sangoanan ti Dios.
45005001	Itan ta napalintegtayo babaen iti pammati, naikappiatayon iti Dios gapu ken ni Apotayo a Jesu-Cristo.
45005002	Nayasidegtayo babaen iti pammati iti parabur ti Dios ket daytoy ita ti laklak-amentayo. Agrag-otayo ngarud iti namnama a mairanudtayo iti dayag ti Dios!
45005003	Agragsaktayo met kadagiti rigrigattayo, ta ammotayo a ti rigat pataudenna ti panagibtur.
45005004	Ti panagibtur yegna ti yaanamong ti Dios. Ti yaanamongna pataudenna ti namnama.
45005005	Saannatayo a paayen daytoy a namnama ta imbukbok ti Dios ti ayatna kadagiti pusotayo babaen iti Espiritu Santo a sagutna kadatayo.
45005006	Iti tiempo a pinili ti Dios, idi awan pay laeng ti kabaelantayo, natay ni Cristo gapu kadagiti managdakdakes.
45005007	Awan ti siasinoman a siaayat a matay gapu iti nalinteg a tao. Nalabit nga adda makaitured a matay gapu iti naimbag a tao.
45005008	Ngem impakita ti Dios ti ayatna kadatayo: Idi managbasoltayo pay laeng, natay ni Cristo gapu kadatayo!
45005009	Babaen iti darana, napalintegtayon iti sangoanan ti Dios. Ad-adda pay ngarud a maisalakantayto gapu kenkuana.
45005010	Ta idi, kabusornatayo ti Dios. Ngem ita, pinagbalinnatayo a gagayyemna babaen iti ipapatay ti Anakna. Ita ta gagayyemnatayon ti Dios, ad-adda pay a maisalakantayo gapu iti biag ni Cristo!
45005011	Ngem saan la a dayta, agrag-otayo pay gapu iti inaramid ti Dios babaen ken ni Apotayo a Jesu-Cristo a namagbalin kadatayo a gagayyem ti Dios.
45005012	Babaen iti maysa a tao, immay ti basol ditoy lubong ket babaen iti basol, immay met ti ipapatay. Iti kasta, nagsaknap ti ipapatay iti entero a sangkataoan, agsipud ta nagbasol amin a tattao.
45005013	Addan ti basol ditoy lubong sakbay a naipaulog ti Linteg. Ngem no awan linteg, awan ti maibilang a basol.
45005014	Nupay kasta, manipud idi tiempo ni Adan agingga iti tiempo ni Moises, nagturay ni patay kadagiti amin a tattao, uray pay no ti basolda saan a kas iti basol ni Adan idi nagsalungasing iti bilin ti Dios. Ni Adan ti ladawan ti tao nga umayto.
45005015	Ngem aggiddiat dagitoy a dua, ta ti di mabayadan a sagut ti Dios, saan a kas iti basol ni Adan. Agpayso a natay ti adu a tattao gapu iti basol ni Adan. Ngem nawadwadwad nga adayo ti parabur ti Dios, kasta met ti sagutna iti adu a tattao babaen iti parabur ti maysa a tao nga isu ni Jesu-Cristo.
45005016	Maigiddiat ti sagut ti Dios iti basol ti maysa a tao. Kalpasan ti pannakaaramid ti maysa a basol, naikeddeng ti sentensia: “Nakabasol.” Ngem kalpasan ti pannakaaramid ti adu a basol, umay ti di kaikarian a sagut ket maikeddeng ti sentensia: “Awan ti basolna!”
45005017	Agpayso a gapu iti basol ti maysa a tao, nagturay ni patay, ngem ad-adda pay a gapu iti inaramid ni Jesu-Cristo, agturay iti biag dagiti amin nga umawat iti nawadwad a parabur ken sagut ti kinalinteg.
45005018	Ngarud, kas iti pannakadusa ti sangkataoan gapu iti basol ti maysa a tao, kasta met ti pannakapakawan ken pannakaited ti biag kadagiti amin a tao gapu iti nalinteg nga aramid.
45005019	Kas ti panagbalin a managbasol ti sangkataoan gapu iti panagsukir ti maysa a tao, kastanto met ti pannakapalinteg dagiti tattao iti imatang ti Dios gapu iti panagtulnog ti maysa a tao.
45005020	Naited ti Linteg tapno paaduenna ti dakes nga aramid. Ngem no kasano ti yaadu ti basol, ad-adda pay nga umadu ti parabur ti Dios.
45005021	Ngarud, kas ti panagturay ti basol babaen ken ni patay, kasta met ti panagturay ti parabur ti Dios babaen iti kinalinteg a mangiturong kadatayo iti biag nga agnanayon babaen ken ni Jesu-Cristo nga Apotayo.
45006001	Ania ngarud ti kunatayo? Itultuloytayo kadi ti agbasol tapno umadu ti parabur ti Dios?
45006002	Saan a mabalin! Nataytayon iti basol—kasano ti panagtuloytayo nga agbasol?
45006003	Awan duadua nga ammoyo nga idi nabuniagantayo ken ni Cristo Jesus, nairamantayo met iti ipapatayna.
45006004	Ngarud, idi nabuniagantayo, naikaduatayo ken ni Cristo a naitanem, ket nairanudtayo iti ipapatayna tapno, kas iti pannakapagungar ni Cristo babaen iti nakaskasdaaw a pannakabalin ti Ama, sumurottayo met koma iti baro a panagbiag.
45006005	No nakipagmaymaysatayo kenkuana iti ipapatayna, makipagmaymaysatayto met kenkuana iti pannakapagungar.
45006006	Ammotayo a ti daan a kinataotayo nairaman ken ni Cristo a nailansa iti krus tapno madadael ti managbasol a bagi. Iti kasta, saantayo koman a paadipen iti basol.
45006007	Ta no matay ti maysa a tao, mawayawayaan iti pannakabalin ti basol.
45006008	Gapu ta nairamantayo a natay ken ni Cristo, mamatitayo a makipagbiagtayo met kenkuana.
45006009	Ammotayo a napagungar ni Cristo ket saanen a matay. Awanen ti pannakabalin ti patay kenkuana.
45006010	Ngarud, gapu ta natay ni Cristo, awan ti pannakabalin kenkuana ti basol. Ita, agbiagen a maipaay iti Dios.
45006011	Kasta met nga ibilangyo a nataykayon iti basol ngem sibibiagkayo iti Dios, gapu ken ni Cristo Jesus.
45006012	Masapul a saanen nga agturay ti basol kadagiti narukop a bagiyo tapno diyo pabus-oyan dagiti dakes a tarigagayyo.
45006013	Kasta met a diyo itulok nga agbasol ti uray ania a paset ti bagiyo a maaramat kadagiti dakes a panggep. Mayarigkayo kadagiti tattao a natay ngem napagungar. Ipaayyo ketdi ti bagiyo iti Dios ket itulokyo kenkuana ti entero a bagiyo a maaramat kadagiti nalinteg a panggep.
45006014	Saan a rumbeng nga agturay ti basol kadakayo ta saankayon nga agbibiag iti sakup ti linteg, no di ket iti sakup ti parabur ti Dios.
45006015	Ania ngaruden? Ituloytayo latta kadi ti agbasol? Total, awantayo iti sakup ti linteg, no di ket addatayo iti sakup ti parabur ti Dios. Saan!
45006016	Awan duadua nga ammoyo a no patagabukayo, isukoyo ti bagiyo iti apoyo. No tungpalenyo ti basol, agtungpalkayto iti patay. No tungpalenyo ti Dios, mapalintegkayto iti sangoanan ti Dios.
45006017	Ngem yaman pay iti Dios! Ta nayarigkay idi iti tagabu a simmuko kadagiti dakes a tarigagayyo nga agbasol ngem itan, nagtulnogkayo a naimpusoan kadagiti pudno a pannursuro nga inawatyo.
45006018	Nawayawayaankayo iti basol ket tagabunakayon ti kinalinteg.
45006019	Agsaoak iti kadawyan a panagsao tapno nalaka a maawatanyo. Intulokyo ti bagiyo idi a tinagabu ti kinarugit ken kinadakes nga agpaay kadagiti dakes a panggep. Masapul nga agtulokkayo met ita a patagabu iti kinalinteg nga agpaay iti pannakapasantoyo.
45006020	Idi tagabunakayo ti basol, saan a masapul nga agtulnogkayo iti kinalinteg.
45006021	Ngem ania ti nagunggonayo kadagiti inar-aramidyo a pagbabainanyo ita? Patay ti banagda!
45006022	Ngem ita, nawayawayaankayon iti basol, ket tagabunakayon ti Dios. Nagun-odyo ti biag a naan-anay a naidaton kenkuana, ket biag nga agnanayon ti banagna.
45006023	Ta patay ti supapak ti basol. Ngem biag nga agnanayon ti isagut ti Dios gapu iti pannakikaykaysatayo ken ni Cristo Jesus nga Apotayo.
45007001	Awan duadua a maawatanyo ti ibagak, kakabsatko, agsipud ta ammoyo amin ti maipapan iti linteg. Iturayan ti linteg ti tao bayat ti panagbiagna laeng.
45007002	Ti naasawaan a babai ti alaentayo a pangarigan. Ikeddeng ti linteg a maisinggalut iti asawana bayat ti panagbiag ti lalaki. Ngem apaman a matay ti asawana, mawayawayaanen iti linteg a nangisinggalut kenkuana.
45007003	Ngarud, no makikabbalay ti babai iti sabali a lalaki idinto a sibibiag pay laeng ti asawana, makikamalala iti imatang ti linteg. Ngem no matay ti asawana, siwayawaya iti imatang ti linteg ket saan nga agbasol iti pannakikamalala no makiasawa manen.
45007004	Kasta met kadakayo, kakabsatko. Nataykayon iti imatang ti Linteg, ta pasetnakayo ti bagi ni Cristo. Agpaaykayo itan kenkuana a napagungar tapno nabungatayo nga agserbi iti Dios.
45007005	Ta idi agbibiagtayo a mayannurot iti lasag, nagturay kadagiti bagbagitayo dagiti tarigagay a nangiturong kadatayo nga agbasol a pinarasuk ti Linteg ket nagserbitayo nga agpaay iti patay.
45007006	Ngem ita, nawayawayaantayon iti Linteg, agsipud ta nataytayo—no maipapan iti linteg a nangbalud idi kadatayo. Saantayon nga agserbi iti daan a wagas ti naisurat a linteg, no di ket iti baro a wagas ti Espiritu.
45007007	Ania ngarud ti kunatayo? Kunatayo kadi a dakes ti Linteg? Saan! Ngem ti Linteg ti nangipakaammo kaniak no ania ti basol. Diak koma naammoan no ania ti panagagum no di kinuna ti Linteg: “Dimo aguman ti kukua ti sabali a tao.”
45007008	Ngem iti daytoy a bilin, nasarakan ti basol ti gundawayna a mangpataud kaniak iti amin a kita ti kinaagum. Ta no awan ti linteg, natay ti basol.
45007009	Agbibiagak met idi iti laksid ti linteg. Ngem idi immay ti bilin, nagbiag ti basol
45007010	ket natayak. Ti bilin a mangted koma iti biag, inyegna ketdi kaniak ti patay.
45007011	Ta babaen iti bilin, nasarakan ti basol ti gundawayna a mangallilaw ken mangpatay kaniak.
45007012	Ngarud, nasantoan ti Linteg. Nasantoan, nalinteg ken naimbag met ti bilin.
45007013	Ngem kayatna kadi a sawen a ti naimbag inyegna ti ipapatayko? Saan! Aramid ti basol daytoy. Inaramatna ti naimbag a pangpatay kaniak tapno maipakita no ania ti basol. Iti kasta, babaen iti bilin, maipakita ti kinadakes ti basol.
45007014	Ammotayo a naespirituan ti Linteg. Ngem maysaak laeng a tao, ket nailakoak a kas tagabu ti basol.
45007015	Diak maawatan ti ar-aramidek. Ta diak aramiden dagiti kayatko nga aramiden. Aramidek ketdi dagiti kagurak.
45007016	No aramidek dagiti diak kayat nga aramiden, maipakita a bigbigek a naimbag ti Linteg.
45007017	Saan ngarud a siak ti agaramid iti daytoy, no di ket ti basol nga adda kaniak.
45007018	Ammok a saan nga agnaed kaniak ti kabaelan nga agaramid iti naimbag—kayatko a sawen, ti kababalinko a kas tao. Nupay kayatko ti agaramid iti naimbag, diak latta maaramid.
45007019	Diak maaramid dagiti naimbag a kayatko nga aramiden, ngem aramidek ketdi ti dakes a diak kayat nga aramiden.
45007020	No aramidek ti diak kayat nga aramiden, kayatna a sawen a saanen a siak ti akin-aramid, no di ket ti basol nga adda kaniak.
45007021	Mabigbigko ngarud daytoy a paglintegan: No kayatko ti agaramid iti naimbag, maiturongak met nga agaramid iti dakes.
45007022	Pagay-ayatan ti kaunggan a kinataok ti linteg ti Dios.
45007023	Ngem sabali a linteg ti makitak nga adda iti bagik—maysa a linteg a mangbusor iti linteg nga anamongan ti nakemko. Pagbalinennak a balud daytoy a linteg ti basol nga adda iti bagik.
45007024	Anian a kinadaksanggasatko! Siasino ti mangispal kaniak iti daytoy bagi a pakaigapuan ti ipapatayko?
45007025	Yaman pay iti Dios, ta adda ni Apotayo a Jesu-Cristo a mangisalakan kaniak! Daytoy ngarud ti kasasaadko: Ti nakemko laeng ti mabalinko a pagserbi iti linteg ti Dios, ngem ti bagik, agserbi iti linteg ti basol.
45008001	Ngarud, saan a masentensiaan a madusa dagiti agbibiag ken ni Cristo Jesus.
45008002	Ta ti linteg ti Espiritu a mangted kadatayo iti biag iti kaaddatayo ken ni Cristo Jesus, winayawayaannak iti linteg ti basol ken ti patay.
45008003	Inaramid ti Dios ti saan a kabaelan nga aramiden ti Linteg gapu iti kinarasi ti tao. Inukomna ti basol ti kinatao. Imbaonna ti mismo nga Anakna nga addaan iti naintaoan a kasasaad tapno pukawenna ti basol.
45008004	Inaramid ti Dios daytoy tapno matungpal kadatayo ti intuyang ti Linteg—kadatayo nga agbibiag a mayannurot iti Espiritu a saan nga iti naintaoan a kasasaad.
45008005	Dagiti agbibiag kas mayannurot iti lasag, paiturayan ti panunotda iti kayat ti lasag. Dagiti agbibiag kas mayannurot iti Espiritu, paiturayan ti panunotda iti kayat ti Espiritu.
45008006	No paiturayantayo iti tarigagay ti lasag, agtungpaltayo iti patay. No paiturayantayo iti Espiritu, agtungpaltayo iti biag ken talna.
45008007	Iti kasta, no paiturayan ti tao iti kababalin ti kinatao, agbalin a kabusor ti Dios, ta saanna a tungpalen ti linteg ti Dios. Kinapudnona, saanna a matungpal daytoy a linteg.
45008008	Dagiti agtungpal iti tarigagay ti lasag, saanda a maparagsak ti Dios.
45008009	Ngem saankayo nga agbibiag kas mayannurot iti lasag. Agbibiagkayo ketdi kas mayannurot iti Espiritu—no pudno nga agtaeng kadakayo ti Espiritu ti Dios. No awan kenka ti Espiritu ni Cristo, saannaka a tao ni Cristo.
45008010	Ngem no agtaeng ni Cristo kadakayo, uray no natayen ti bagiyo gapu iti basol, sibibiag ti espirituyo agsipud ta nagbalinkayo a nalinteg iti imatang ti Dios.
45008011	No agtaeng kadakayo ti Espiritu ti Dios a namagungar ken ni Jesus, itedto met daytoy a namagungar ken ni Cristo ti biag kadagiti agrupsa a bagiyo babaen iti kaadda ti Espirituna kadakayo.
45008012	Ngarud, kakabsat, adda pagrebbengantayo nga agbiag, ngem saan a kas iti panangidalan ti lasag.
45008013	Ta no agbiagkayo kas pagayatan ti lasag, mataykayto. Ngem no iwaksiyo dagiti dakes nga aramidyo babaen iti tulong ti Espiritu, agbiagkayto.
45008014	Annak ti Dios dagiti idalan ti Espiritu ti Dios.
45008015	Ta saannakayo a pagbalinen a tagabu ti Espiritu nga inted ti Dios kadakayo. Saannakayo met a pagbutngen. Pagbalinennakayo ketdi nga annak ti Dios, ket babaen iti pannakabalin ti Espiritu, umawagtayo iti Dios a kunatayo, “Ama, O Amak!”
45008016	Makidanggay ti Espiritu ti Dios kadagiti espiritutayo a mangipakaammo nga annaknatayo ti Dios.
45008017	Agsipud ta annaknatayo, tagikuaentayto dagiti iduldulinna a bendision nga agpaay kadagiti tattaona. Makipagtagikuatayto met ken ni Cristo kadagiti indulin ti Dios nga agpaay kenkuana. Ta no mairanudtayo iti panagsagaba ni Cristo, mairanudtayto met iti dayagna.
45008018	Awan duaduak a ti sagsagabaentayo iti daytoy agdama a biag ket saan a maipada iti dayag a maiparangarangto kadatayo.
45008019	Sigagagar ti sangaparsuaan nga agur-uray iti Dios a mangiparangarang kadagiti annakna.
45008020	Ta naikeddeng nga agbalin nga awan serserbi ti sangaparsuaan, saan a gapu iti bukodna a pagayatan no di ket kasta ti nagayatan ti Dios a pagbanaganna. Nupay kasta, adda daytoy a namnama:
45008021	Addanto aldaw a mawayawayaan met laeng ti amin a parsua iti nakatagabuanda a panagrupsa, ket mairanuddanto iti nagloriaan a pannakawayawaya dagiti annak ti Dios.
45008022	Ta ammotayo nga agpapan ita, kas iti agpasikal, agas-asug iti rigat ti entero a sangaparsuaan.
45008023	Ngem saan laeng a ti sangaparsuaan. Uray datayo nga addaan iti Espiritu kas umuna a sagut ti Dios, agasugtayo met iti kaunggantayo bayat ti pananguraytay iti panamagbalin kadatayo ti Dios nga annakna ken iti panangwayawayana kadatayo.
45008024	Ta naisalakantayo babaen iti namnama. Ngem no makitatayo ti namnamaentayo, saanen a pudno a namnama. Ta siasino kadi ti mangnamnama iti makitana?
45008025	Ngem no namnamaentayo ti ditay pay makita, urayentayo a siaanus.
45008026	Kasta met nga iti kinakapuytayo, umaynatayo tulongan ti Espiritu. Ta ditay ammo ti umno a panagkararag. Ti Espiritu a mismo ti mangidawdawat kadatayo iti Dios kadagiti asug a di kabaelan nga ibalikas.
45008027	Makita ti Dios ti naguneg ti puso ti tao, ket ammona ti pampanunoten ti Espiritu, agsipud ta idawdawatan ti Espiritu dagiti tattao ti Dios kas pagayatan ti Dios.
45008028	Ammotayo a kadagiti amin a banag, agtartrabaho ti Dios para iti pagimbagan a kaduana dagiti agayat kenkuana, isuda nga inayabanna kas mayannurot iti panggepna.
45008029	Dagiti pinili idin ti Dios, tinudinganna met ida nga agbalin a kas iti Anakna tapno agbalin ti Anak nga inauna kadagiti adu nga agkakabsat.
45008030	Iti kasta, inayaban ti Dios dagiti pinilina. Saanna la nga inayaban ida, no di ket pinagbalinna pay ida a nalinteg. Saanna la a pinagbalin ida a nalinteg, no di ket imbingayanna pay ida iti gloriana.
45008031	Kas maibatay kadagitoy, mabalin a kunatayo a no kaduatayo ti Dios, awan ti makabael a bumusor kadatayo!
45008032	Dina impaidam ti mismo nga Anakna, no di ket indatonna nga agpaay kadatayo amin! No impaayna ti Anakna kadatayo, dinto kadi sisasagana a mangted met kadatayo iti isuamin?
45008033	Siasinonto ti mangidarum kadagiti pinili ti Dios? Ti mismo a Dios, ibilangna ida nga awan basolda!
45008034	Siasino ngarud ti makabalin a mangsentensia kadakuada? Ni Cristo Jesus kadi nga adda iti makannawan ti Dios? Saan! Ta saan la a natay no di ket isu pay ti mangibabaet kadatayo.
45008035	Siasino ngarud ti makabalin a mangisina kadatayo iti ayat ni Cristo? Ti riribuk? Ti rigat? Ti pannakaidadanes? Ti bisin? Ti kinapanglaw? Ti peggad wenno ti patay?
45008036	Kas kuna ti Nasantoan a Surat, “Gapu kenka, kanayon nga agpeggadkami a matay, Maibilangkami a kas karnero a maparti.”
45008037	Iti baet dagitoy, awan duadua a naan-anay nga agballigitayo babaen kenkuana a nagayat kadatayo!
45008038	Awan duaduak nga awan ti makaisina kadatayo iti ayatna: ti patay man wenno ti biag, dagiti angheles man wenno dagiti sabali a nailangitan nga agturay wenno pannakabalin, ti agdama man wenno ti masakbayan,
45008039	ti kangatoan a law-ang man wenno ti kaunggan ti daga. Awan a pulos iti sangaparsuaan ti makaisina kadatayo iti ayat ti Dios a kukuatayo gapu ken ni Cristo Jesus nga Apotayo!
45009001	Pudno ti sasawek ket diak agulbod ta kukuanak ni Cristo. Paneknekan met ti konsensiak nga iturayan ti Espiritu Santo a diak agul-ulbod
45009002	no ibagak a napalalo ti ladingitko. Saan a maep-ep ti saem ti pusok
45009003	gapu kadagiti kailiak, isuda a kabagian ken kadaraak! No mabalin la koma, uray siak laengen ti ilunod ti Dios ken maisina ken ni Cristo gapu kadakuada.
45009004	Israelitada, ket pinagbalin ti Dios ida nga annakna. Inranudna ida iti gloriana. Nakitulag kadakuada ket intedna ti Lintegna. Adda kadakuada ti pudno a panagdaydayaw. Inawatda dagiti karina.
45009005	Kaputotan ida dagiti amma, ket kadaraanda ni Cristo no maipapan iti lasag. Madaydayaw koma iti agnanayon ti Dios a mangituray iti amin! Amen.
45009006	Diak kunaen nga awan nagbanagan ti kari ti Dios, agsipud ta saan nga amin nga Israelita ket pinili ti Dios.
45009007	Saan met nga amin nga annak ni Abraham ket annak ti Dios. Kinuna ti Dios ken ni Abraham, “Dagiti annak ni Isaac ti maibilang a kaputotam.”
45009008	Kayatna a sawen a saan nga amin nga annak ni Abraham ket maibilangda nga annak ti Dios. Dagiti laeng naipasngay kas mayannurot iti kari ti Dios ti maibilang a napudpudno nga annakna.
45009009	Ta kastoy ti inkari ti Dios: “Agsubliakto iti naituding a tiempo ket aganakto ni Sara iti lalaki.”
45009010	Saan la a dayta. Maymaysa ti ama dagiti dua a lallaki nga annak ni Rebecca—isu ni Isaac a kapuonantayo.
45009011	Ngem tapno maipakita a ti pannakapili ti maysa kadakuada ket mayannurot iti panggep ti Dios, kinuna ti Dios ken ni Rebecca sakbay a naipasngay dagiti annakna, “Agserbinto ti inauna iti inaudi.” Kinunana daytoy sakbay nga adda inaramidda a naimbag wenno dakes. Nalawag ngarud a ti panagpili ti Dios naibatay iti bukodna a nakem, saan nga iti aniaman nga inaramidda.
45009013	Kas kuna ti Nasantoan a Surat, “Inayatko ni Jacob, ngem ginurak ni Esau.”
45009014	Ania ngarud ti makunatayo? Mangidumduma kadi ti Dios? Saan!
45009015	Ta kinunana ken Moises, “Kaasiak ti kayatko a kaasian, makipagriknaak iti kayatko a pakipagriknaan.”
45009016	Ngarud, ti panangpili ti Dios iti maysa a tao saan a maibatay iti pagayatan wenno aramid ti tao, no di iti kaasi ti Dios.
45009017	Ta kuna ti Nasantoan a Surat iti Faraon nga ari ti Egipto, “Pinagbalinka nga ari tapno sika ti mangipakita iti pannakabalinko ken mangipakaammo iti naganko iti entero a lubong.”
45009018	No kasta ngarud, kaasian ti Dios ti kayatna a kaasian, ket patangkenenna ti ulo ti kayatna a patangkenen.
45009019	Nalabit a kunanto kaniak ti maysa kadakayo, “No kasta met laeng, apay ngarud a pabasolen ti Dios ti tao? Siasino aya ti makalapped iti pagayatan ti Dios?”
45009020	Ngem siasinoka kadi, tao, a sumungbat iti Dios? Saan a kuna ti nadamili iti nangdamili kenkuana, “Apay nga inaramidnak a kastoy?”
45009021	Kinaagpaysona, adda kalintegan ti agdamdamili a mangusar iti daga iti kayatna a pangusaran. Adda kalinteganna a mangaramid iti isu met laeng a nagamay a daga iti dua a damili: ti maysa agpaay iti naisangsangayan nga okasion, ket ti sabali, iti gagangay a pannakaaramat.
45009022	Kasta met ti inaramid ti Dios. Kayatna nga ipakita ti pungtotna ken ipakaammo ti pannakabalinna. Ngem nabayag nga inan-anusanna dagiti nakaiturongan ti pungtotna, isuda a dandanin madadael.
45009023	Kayatna pay nga iparangarang ti awan umasping a kinadayagna. Imbingayna ti kinadayagna kadatayo a kaasianna, datayo nga insaganana nga umawat iti daytoy.
45009024	Ta datayo ti inayabanna, saan laeng a dagiti Judio, no di pay ket dagiti Hentil.
45009025	Kastoy ti kuna ti Dios iti libro ni Oseas: “Dagiti saanko idi a tattao, awagakto ida a ‘Tattaok.’ Ti nasion a saanko idi nga inayat, awagakto ida nga ‘Ay-ayatek.’
45009026	Ket iti mismo a lugar a nakaibagaan kadakuada, ‘Saan a dakayo dagiti tattaok,’ maawagandanto sadiay nga annak ti sibibiag a Dios.”
45009027	Ipukkaw ni Isaias maipapan iti Israel: “Uray pay no kasla kaa-du ti darat ti baybay ti kaadu dagiti Israelita, bassitto laeng ti maisalakan kadakuada.
45009028	Apagbiitto a leppasen ti Apo ti panangukomna iti sangalubongan.”
45009029	Kas kuna idi ni Isaias, “No ti Apo a Mannakabalin-amin dinatay inteddaan iti annak, nagbalintayo koma a kas iti siudad ti Sodoma, ket linak-amtayo koma ti linak-am ti siudad ti Gomorra.”
45009030	Ania ngarud ti kunatayo? Kunatayo a dagiti Hentil, nupay dida inkagumaan ti agbalin a nalinteg iti sangoanan ti Dios, napalintegda met babaen iti pammati.
45009031	Ngem idinto a binirbirok dagiti Israelita ti linteg a mangpalinteg kadakuada iti sangoanan ti Dios, saanda a nasarakan.
45009032	Apay a dida nasarakan? Gapu ta saanda a binirok babaen iti pammati, no di ket babaen kadagiti aramidda. Naitibkolda iti “bato a pakaitibkolan”
45009033	a saritaen ti Nasantoan a Surat: “Kitaenyo, nangikabilak idiay Sion iti bato a pakaitibkolan dagiti tattao, Maysa a bato a pakatnaganda. Ngem dinto maibabain ti siasinoman a mamati kenkuana.”
45010001	Kakabsatko, tarigagayak iti amin a pusok a maisalakan koma dagiti kadaraak! Nasged ti panangidawdawatko kadakuada iti Dios!
45010002	Mabalinko a paneknekan a napasnekda unay nga agserbi iti Dios. Ngem saan a nainsiriban ti kinapasnekda.
45010003	Dida ammo no kasano ti panangpalinteg ti Dios kadagiti tattao. Pinadasda a gun-oden ti bukodda a pannakapalinteg, ket iti kasta, linaksidda ti wagas ti Dios a panangpalinteg kadagiti tattao.
45010004	Ta ni Cristo ti pagpatinggaan ti Linteg, tapno ti amin a mamati agbalin a nalinteg iti sangoanan ti Dios.
45010005	Kastoy ti insurat ni Moises maipapan iti pannakapalinteg ti tao iti sangoanan ti Dios babaen iti panagtungpalna iti Linteg: “Ti siasinoman nga agtungpal iti bilin ti Linteg, agbiagto iti Linteg.”
45010006	Ngem kastoy ti masao maipapan iti pannakapalinteg babaen iti pammati: “Dimo kunkuna, ‘Siasinonto ti umuli sadi langit?’” (Kayatna a sawen, ti mapan mangyulog ken ni Cristo.)
45010007	“Dimo met saludsoden iti bagim, ‘Siasinonto ti umulog iti lubong nga adda iti baba?’” (Kayatna a sawen, ti mapan mangyuli ken ni Cristo nga aggapu kadagiti natay.)
45010008	Masao ti kastoy: “Asideg kenka ti sao ti Dios, iti bibigmo ken iti pusom”—kayatna a sawen, ti mensahe ti pammati nga ikaskasabami.
45010009	Ta no babaen iti panagsao, ipaduyakyakmo ni Jesus nga isu ti Apo, ket patiem iti pusom a pinagungar ti Dios, maisalakankanto.
45010010	Ta babaen iti puso, mamatitayo, ket mapalintegtayo iti Dios. Babaen iti bibig, agipaduyakyaktayo, ket maisalakantayo.
45010011	Kuna ti Nasantoan a Surat, “Dinto maibabain ti siasinoman a mamati kenkuana.”
45010012	Mairaman amin a tattao iti daytoy, agsipud ta awan ti pakaigiddiatan dagiti Judio kadagiti Hentil. Ti Dios met laeng ti Apo ti isuamin, ket bendisionanna a sibubuslon ti amin nga umawag kenkuana.
45010013	Kas kuna ti Nasantoan a Surat, “Maisalakan ti siasinoman nga agpatulong iti Apo.”
45010014	Ngem kasano nga agpatulongda, no dida mamati kenkuana? Kasano a mamatida no dida mangngeg ti mensahe? Kasano a mangngegda no di maipakaammo ti mensahe?
45010015	Kasano a maiwaragawag ti mensahe, no saan a maibaon dagiti mangasaba? Kas kuna ti Nasantoan a Surat, “Nagsayaat ketdin ti yaay dagiti mangyeg iti naimbag a damag!”
45010016	Ngem saan nga amin a tattao ket inawatda ti Naimbag a Damag. Ta kinuna ni Isaias, “Apo, siasino ti namati iti inkasabami?”
45010017	Ngarud, umay ti pammati babaen iti panagdengngeg iti mensahe, ket umay ti mensahe babaen iti pannakaikasaba ni Cristo.
45010018	Ngem saludsodek man: Pudno kadi a dida nangngeg ti mensahe? Kinapudnona, nangngeg-da ta kas kuna ti Nasantoan a Surat: “Nagsaknap ti timekda iti entero a lubong, Dimmanon ti saoda iti pungto ti daga.”
45010019	Saludsodek man pay: Saan kadi a naawatan dagiti Israelita? Ni Moises met laeng ti umuna a sumungbat: “Pagimonenkayto kadagiti tattao a saan a pudno a nasion; Pagpungtotenkayto iti nasion a maag dagiti tattaona.”
45010020	Naturtured pay ni Isaias idi kunana, “Nasarakandak dagiti saan a mangsapsapul kaniak, nagparangak kadagiti saan a mangbirbirok kaniak.”
45010021	Ngem no maipapan iti Israel, kunana, “Agmalmalem nga igay-atko ti imak a mangawis nga agsubli kadagiti managlabsing ken nasukir a tattao.”
45011001	Saludsodek ngarud: Linaksid kadi ti Dios dagiti tattaona? Saan! Siak a mismo, Israelitaak. Nagtaudak iti kaputotan ni Abraham. Kamkamengak iti tribu ni Benjamin.
45011002	Saan a linaksid ti Dios dagiti tattao a pinilina manipud idi damo. Ammoyo ti paset ti Nasantoan a Surat a nakailanadan ti panagdawat ni Elias iti Dios a maibusor iti Israel.
45011003	“Apo,” kinunana, “pinatayda dagiti profetam ket rinakrakda dagiti altarmo. Siak laengen ti nabati, ket kayatdak pay a patayen.”
45011004	Ania ti insungbat ti Dios kenkuana? Kinunana, “Nangibatiak iti pitoribu a tattaok a di nagrukbab ken ni Baal a didiosen.”
45011005	Kasta met ita: adda natda a pinili ti Dios babaen iti paraburna.
45011006	Naibatay ti panagpilina iti paraburna, saan nga iti inaramidda. Ta no naibatay ti panagpili ti Dios iti inaramid dagiti tattao, saanen a maibilang a pudno a parabur.
45011007	Ania ngarud? Saan a nasarakan dagiti Israelita ti sapsapulenda. Ti bassit a grupo a pinili ti Dios ti nakasarak. Saan nga inkaskaso ti dadduma ti ayab ti Dios.
45011008	Kas kuna ti Nasantoan a Surat, “Pinatangken ti Dios ti puso ken isipda. Agpapan ita, saanda a makakita wenno makangngeg.”
45011009	Ket kuna ni David: “Matiliw ken masiloanda koma kadagiti fiestaanda; Matnagda koma, madusada koma!
45011010	Makullaapan koma dagiti matada tapno dida makakita; Ket pagkubboen koma ti Dios ida iti agnanayon.”
45011011	Saludsodek ngarud: Idi naitibkol dagiti Judio, saanda kadin a bimmangon? Natnagda kadi iti pakadadaelanda? Saan! Gapu ta nagbasolda, immay ti pannakaisalakan kadagiti Hentil tapno apalan ida dagiti Judio.
45011012	Inyeg ti basol dagiti Judio ti nawadwad a bendision ditoy lubong, ket ti kinakurang ti pammatida inyegna ti nawadwad a bendision kadagiti Hentil. Dinto aya ad-adu pay ti bendision inton maibilang amin a Judio a tattao ti Dios?
45011013	Makisaoak ita kadakayo a Hentil. Yantangay ta apostolak kadagiti Hentil, pagpannakkelko ti trabahok
45011014	bareng no umapal dagiti kadaraak, ket iti kasta, addanto maisalakan kadakuada.
45011015	Idi nailaksidda, nagbalin ti sangkataoan a gayyem ti Dios. Anianto ngarud inton awaten ida ti Dios? Mayarigto iti panagungar kadagiti natay!
45011016	No maidaton iti Dios ti umuna a paset ti tinapay, maidaton met ti entero a tinapay. No dagiti ramut ti kayo ti maidaton iti Dios, maidaton met dagiti sanga.
45011017	Nasip-ak ti sumagmamano a sanga ti natartaripato nga olibo, ket naisulbong iti daytoy a kayo ti sanga ti balang nga olibo. Sika a Hentil, mayarigka iti dayta balang nga olibo, ket mairanudka ita iti natibker ken nabunga a biag dagiti Judio.
45011018	Dimo ngarud laisen dagiti nasip-ak a sanga. Apay nga agtangsitka? Maysaka laeng a sanga. Laglagipem a saan a sika ti mangtaraon iti ramut, no di ket sika ti taraonanna.
45011019	Ngem kunamto, “Wen, ngem nasip-ak dagiti sanga tapno adda pakaisulbongak.”
45011020	Pudno daytoy. Nasip-akda agsipud ta dida namati, ngem agtalinaedka iti lugarmo agsipud ta mamatika. Ngem dimo pagtangsit daytoy. Agbutengka koma ketdi.
45011021	No saan a kinailalaan ti Dios dagiti Judio a mayarig kadagiti sigud a sanga, kailalaannakanto ketdin?
45011022	Makitatayo ngarud ti kinamanangngaasi ken kinainget ti Dios. Nainget kadagiti natnag, ngem naasi kenka no la ket kankanayon nga agtalinaedka iti kinamanangngaasina. Ta no saan, uray sika, masip-akkanto met.
45011023	Ngem no mamati dagiti Judio, maisublidanto iti sigud a yanda, agsipud ta kabaelan ti Dios nga isubli ida.
45011024	Mayarigkayo a Hentil iti nasip-ak a sanga ti balang nga olibo, ket nupay maikontra iti nakaparsuaan, maisulbong iti nataraken a kayo ti olibo. Mayarig dagiti Judio iti daytoy natartaripato a kayo. Nalaklakanto ngarud ti panangisubli ti Dios kadagitoy a sanga iti kayo a nakasip-akanda.
45011025	Adda palimed, kakabsatko, a kayatko a maammoanyo tapno diyo ipagarup a masiribkayo. Daytoy ti palimed: Agpatingganto ti panagsukir dagiti Israelita, ngem santo la agpatingga inton makompleto ti bilang dagiti Hentil a mamati iti Dios.
45011026	Kalpasanna, maisalakanto ti amin nga Israel. Kas kuna ti Nasantoan a Surat: “Aggapunto ti Mangisalakan idiay Sion, pukawennanto ti amin a kinadakes iti kaputotan ni Jacob.
45011027	Daytoyto ti pakitulagak kadakuada, inton pakawanek dagiti basolda.”
45011028	Agsipud ta saan nga awaten dagiti Judio ti Naimbag a Damag, kabusor ida ti Dios gapu kadakayo a Hentil. Ngem gapu iti pagayatan ti Dios, ipatpategna met la ida gapu iti karina kadagiti kapuonanda.
45011029	Ta saan a baliwan ti Dios ti panunotna maipapan iti pilien ken bendisionanna.
45011030	No maipapan kadakayo a Hentil, nagsukirkayo idi iti Dios. Ngem ita, inawatyon ti asi ti Dios agsipud ta nagsukir dagiti Judio.
45011031	Iti kasta, iti agdama, agsukir dagiti Judio tapno awatenda met ti kaasi a kas iti inawatyo.
45011032	Ta pinagbalin ti Dios dagiti amin a tattao a balud ti kinasukir tapno maipaayna ti kaasi kadakuada amin.
45011033	Anian a kinabaknang ti Dios! Anian a naguneg ti sirib ken ammona! Siasino ti makailawlawag kadagiti pangngeddengna? Siasino ti makasurot kadagiti dalanna?
45011034	Kas kuna ti Nasantoan a Surat: “Siasino ti makaammo iti panunot ti Apo? Siasino ti makabalin a mangbalakad kenkuana?
45011035	Siasino ti adda naipaayna kenkuana, Tapno masapul a masupapakan?”
45011036	Ta isu ti namarsua kadagiti amin. Agbiagda amin babaen kenkuana ket agserbida kenkuana. Madaydayaw koma ti Dios iti agnanayon! Amen.
45012001	Kakabsatko, dawatek ngarud kadakayo, a gapu iti naindaklan nga asi ti Dios kadatayo, ipaayyo koma ti bagiyo a kas daton a sibibiag, nasantoan ken makaay-ayo kenkuana. Daytoy ti pudno a panagdaydayaw a rumbeng nga ipaayyo.
45012002	Saanyo a tultuladen dagiti ugali iti daytoy a lubong ngem palubosanyo a baliwannakayo ti Dios ket pabaroenyo a naan-anay ti panunotyo. Ket maammoanyonto ti pagayatan ti Dios—no ania ti naimbag, makaay-ayo kenkuana ken awan pagkuranganna.
45012003	Gapu iti parabur ti Dios kaniak, ibagak daytoy kadakayo amin: Diyo ipapan ti bagiyo a nangatngato ngem ti rumbeng. Natanang koma ketdi ti panagpampanunotyo, ket usigen ti tunggal maysa ti bagina kas mayannurot iti rukod ti pammati nga inted ti Dios kenkuana.
45012004	Adu ti paset ti bagitayo ket agduduma ti usarda.
45012005	Kasta met a nupay adutayo, maymaysatayo a bagi ken ni Cristo. Napagkakamangtayo a kas iti nadumaduma a paset ti bagi.
45012006	Masapul ngarud nga aramatentayo dagiti nadumaduma a sagut kas iti parabur nga inted ti Dios kadatayo. No panangipakaammo iti mensahe ti Dios ti saguttayo, masapul nga aramidentayo kas mayannurot iti pammati nga adda kadatayo.
45012007	No panagserbi, agserbitayo. No panangisuro, mangisurotayo.
45012008	No pammaregta, paregtaentayo ti padatayo a tao. Ti adda ibingayna, mangted a sibubuslon. Ti mangipangulo, agtrabaho a sigagaget. Ti mangngaasi, mangngaasi a siraragsak.
45012009	Agayatkayo a sipupudno. Guraenyo ti dakes ket salimetmetanyo ti naimbag.
45012010	Nabara koma ti panagiinnayatyo kas agkakabsat ken ni Cristo, ket nareggetkayo a mangipakita iti panagraemyo iti maysa ken maysa.
45012011	Ipasnekyo ti agtrabaho, ket dikay agsadsadut. Ipapusoyo ti agserbi iti Apo.
45012012	Agbiagkayo a siraragsak gapu iti namnamayo. Ibturanyo dagiti rigatyo, ket kanayon nga agkararagkayo.
45012013	Ibingayanyo dagiti napanglaw a kakabsatyo iti pammati, ket padagusenyo dagiti sangsangaili.
45012014	Dawatenyo iti Dios a bendisionanna dagiti mangidadanes kadakayo. Wen, dawatenyo ti pannakabendisionda a saan ket a ti pannakailunodda.
45012015	Makipagragsakkayo kadagiti agragsak. Makipagsangitkayo kadagiti agsangit.
45012016	Dikay mangidumduma. Dikay agpalangguad; makigayyemkayo ketdi kadagiti nanumo a tattao. Diyo ipagarup a mamasiribkayo.
45012017	Diyo supapakan iti dakes ti siasinoman nga agaramid iti dakes kadakayo. Ikagumaanyo nga aramiden ti naimbag iti imatang ti amin a tattao.
45012018	Aramidenyo amin a kabaelanyo a makilangen a sikakappia iti tunggal maysa.
45012019	Ni kaanoman dikay agibales, gagayyemko. Bay-anyo a ti Dios ti agibales. Ta nailanad iti Nasantoan a Surat: “Siakto ti agibales, siakto ti mangsupapak, kuna ti Apo.”
45012020	Ngem kas kuna ti Nasantoan a Surat: “No mabisin ti kabusormo, pakanem; no mawaw, painumem. No aramidem ti kasta, maalananto ti agbain.”
45012021	Dika paabak iti dakes. Parmekem ketdi ti dakes babaen iti naimbag nga aramid.
45013001	Rebbeng ti amin a tattao ti agtulnog kadagiti agtuturay iti gobierno gapu ta awan ti turay a saan nga agtaud iti Dios. Ti Dios ti nangisaad kadagiti agtuturay.
45013002	Ngarud, ti siasinoman a sumukir kadagiti agtuturay, sukirenna met ti intuyang ti Dios ket yegna ti dusa iti mismo a bagina.
45013003	Saan a dagiti agaramid iti naimbag ti agbuteng kadagiti agturay no di ket dagiti agaramid iti dakes. Tapno awan panggapuam nga agbuteng iti agturay, aramidem ti naimbag ket idaydayawnakanto.
45013004	Ta isu ti adipen ti Dios nga agserbi iti pagsayaatam. Ngem no agaramidka iti dakes, agbutengka kenkuana, ta saan a sinsinan ti pannakabalinna a mangdusa. Isu ti adipen ti Dios a mangipatay iti pannusa ti Dios kadagiti agaramid iti dakes.
45013005	Gapu iti daytoy, masapul nga agtulnogkayo kadagiti agtuturay, saan la a tapno malisianyo ti pannusa ti Dios, ngem gapu pay iti nadalus a konsensia.
45013006	Daytoy pay ti gapuna nga agbayadkayo iti buis. Ta iti panangtungpal dagiti agtuturay iti pagrebbenganda, agtartrabahoda para iti Dios.
45013007	Bayadanyo ngarud ti utangyo kadakuada. Itedyo ti buisyo. Raemen ken padayawanyo ida amin.
45013008	Awan koma ti utangyo malaksid ti panagiinnayatyo. Ti agayat iti padana a tao, natungpalnan ti Linteg.
45013009	Ta dagiti bilin: “Dika makikamalala, dika mamapatay, dika agtakaw, dika agagum”—amin dagitoy ken dadduma pay, madagupda iti daytoy maymaysa a bilin: “Ayatem ti padam a tao a kas iti bagim.”
45013010	Ti agayat iti padana a tao, ni kaano man dina aramiden ti dakes kenkuana. Ngarud, ti panagayat iti pada a tao isu ti panagtungpal iti entero a Linteg.
45013011	Masapul nga aramidenyo daytoy ta ammoyo a panawenen tapno agriingkayo. Ta as-asidegen ti pannakaisalakantayo ngem idi damotayo ti mamati.
45013012	Lumabasen ti rabii ket bumigaten. Iwaksitayo dagiti aramid ti sipnget ket ikawestayo dagiti igam ti lawag.
45013013	Agbiagtayo a natakneng, kas tattao nga adda iti lawag. Awan ti nalabes a panagragragsak ken panagbarbartek, awan ti kinaderrep ken naalas nga aramid, ket awan ti ap-apa ken im-imon.
45013014	Ikawesyo ketdi ni Apo Jesu-Cristo a kas armasyo ket isardengyon a pagustoan ti dakes a tarigagay dagiti bagbagiyo.
45014001	Awatenyo ti tao a nakapuy ti pammatina, ngem diyo kasupsuppiat maipapan iti kapanunotanna.
45014002	Adda mamati a mabalinna a kanen ti uray ania, ngem ti nakapuy ti pammatina, natnateng laeng ti makanna.
45014003	Ti mangan iti uray ania, saanna koma a laisen ti saan a mangan a kas kenkuana. Ti met mangan kadagiti natnateng laeng, saanna koma nga ukomen ti mangan iti uray ania, gapu ta inawat ti Dios daytoy a tao.
45014004	Siasinoka kadi a mangukom iti adipen ti sabali? Ti apona met laeng ti mangikeddeng kenkuana no agballigi wenno saan. Ket agballiginto gapu iti Apo.
45014005	Kuna ti maysa a tao nga adda aldaw a napatpateg ngem dagiti dadduma nga aldaw. Kuna met ti sabali nga agpapadada amin. Awan koma ti panagduadua ti tunggal maysa iti kapanunotanna maipapan iti daytoy a banag.
45014006	Ti siasinoman a mangngilin iti maysa nga aldaw, ngilinenna a kas pammadayaw iti Apo. Ti siasinoman a mangan iti uray ania, kanenna a kas pammadayaw iti Apo, ta agyaman daytoy a tao iti Dios gapu iti taraon. Ti siasinoman a di mangan kadagiti dadduma a taraon, aramidenna daytoy a kas pammadayaw iti Apo, ket agyaman ti Dios.
45014007	Awan kadatayo ti agbiag a maipaay iti bagina laeng. Awan met kadatayo ti matay a maipaay iti bagina laeng.
45014008	No agbiagtayo, agbiagtayo a maipaay iti Apo, ket no mataytayo, mataytayo a maipaay iti Apo. Ngarud, agbiagtay man wenno mataytayo, kukuanatayo ti Apo.
45014009	Natay ken nagungar ni Cristo tapno isu ti Apo dagiti sibibiag ken dagiti natay.
45014010	Sika, apay ngarud nga ukomem ti kabsatmo? Ket sika met, apay nga umsiem ti kabsatmo? Agtakdertayto amin iti sangoanan ti Dios tapno ukomennatayo.
45014011	Ta kuna ti Nasantoan a Surat, “Kas sibibiagak, kuna ti Apo, agparintumengto ti amin a tattao iti sangoanak, ket ipaduyakyakdanto a siak ti Dios.”
45014012	Ngarud, dumatagto ti tunggal maysa kadatayo iti sangoanan ti Dios.
45014013	Ngarud, saantayon nga agiinnukom. Ikeddengyo ketdi a dikay agaramid iti aniaman a pakaitibkolan wenno pakaigapuan ti kabsatyo nga agbasol.
45014014	Iti pannakikaysak ken ni Apo Jesus, patiek nga awan ti taraon a narugit iti imatang ti linteg. Ngem no patien ti maysa a tao nga adda taraon a narugit, agbalin a narugit kenkuana.
45014015	No madangran ti kabsatmo gapu iti kanem, saanka nga agbibiag iti ayat! Gapu iti kanen, dimo dadaelen ti tao a nakaigapuan ti pannakatay ni Cristo!
45014016	Agannadka tapno saan a dakes ti pakasarsaritaan ti ibilangmo a naimbag.
45014017	Ta ti Pagarian ti Dios saan a maipapan iti pannangan ken panaginum no di ket maipapan iti kinalinteg, kappia ken rag-o nga ited ti Espiritu Santo.
45014018	Ket no kastoy ti panagserbi ti maysa a tao ken Cristo, paragsakenna ti Dios ket magun-odna ti panagraem ti padana a tao.
45014019	Ngarud, masapul nga aramidentayo dagiti makaited iti kappia ken makatulong a mangpapigsa iti maysa ken maysa.
45014020	Dimo dadaelen ti inaramid ti Dios gapu iti taraon. Mabalin a kanen ti amin a taraon, ngem dakes a kanen ti uray ania a pakaigapuan ti panagbasol ti maysa a tao.
45014021	Nasayaat koma no saankan nga agsida iti karne, wenno aginum iti arak, wenno agaramid iti aniaman a pakaigapuan ti panagbasol ti kabsatmo.
45014022	Salimetmetam ngarud ti patiem maipapan iti daytoy iti biangmo laeng ken iti Dios. Nagasat ti tao a di mariribuk ti konsensiana a mangaramid kadagiti banag nga ammona a nasayaat!
45014023	No agduadua iti kanenna, sana met la kanen, dusaen ti Dios ta saan a maibatay ti aramidna iti pammati. Ta basol ti uray ania a saan a maibatay iti pammati.
45015001	Datayo a napigsa ti pammatina, rebbengtayo a tulongan dagiti nakapuy a mangawit kadagiti pakadagsenanda. Saan la a ti bukodtayo a pagragsakan ti pampanunotentayo.
45015002	Paragsakentayo ketdi ti padatayo a tao tapno mapapigsa iti pammati.
45015003	Ta ni Cristo saan a ti bukodna a bagi ti pinampanunotna, no di ket, kas kuna ti Nasantoan a Surat, “Pinadpadakesdaka dagiti tattao ngem iti kinapudnona, siak ti nagtinnagan dagiti pammadpadakesda.”
45015004	Ta amin nga adda iti Nasantoan a Surat, naisuratda tapno isurodatayo a mangnamnama babaen iti anus ken pammaregta nga ited ti Nasantoan a Surat.
45015005	Sapay koma ta tulongannakayo ti Dios a paggapuan ti anus ken pammaregta, tapno agtutunoskayo a mangsurot iti ulidan nga impakita ni Cristo Jesus.
45015006	Iti kasta, agmaymaysa ti timekyo a mangidaydayaw iti Dios ken Ama ni Apotayo a Jesu-Cristo.
45015007	Ngarud, kas iti panangawat ni Cristo kadakayo, awatenyo ti maysa ken maysa tapno maidaydayaw ti Dios.
45015008	Ta ibagak kadakayo a nagbalin ni Cristo nga adipen dagiti Judio tapno paneknekanna a napudno ti Dios, ket tungpalenna dagiti karina kadagidi amma.
45015009	Iti kasta, agdaydayaw met dagiti Hentil iti Dios gapu iti asina. Kas kuna ti Nasantoan a Surat, “Ngarud, idaydayawkanto kadagiti Hentil; Ikantakto dagiti pagdaydayaw iti naganmo.”
45015010	Kunana pay, “Makipagrag-okayo, dakay a Hentil, kadagiti tattao a pinili ti Dios!”
45015011	Kunana manen, “Idaydayawyo ti Apo, dakay amin a Hentil; Ipigsayo ti panagdaydayawyo iti Apo, dakay amin a tattao!”
45015012	Kuna pay ni Isaias, “Addanto umay nga agtaud iti kaputotan ni Jesse; Mapadakkelto a mangituray kadagiti Hentil, Ket isunto ti pangnamnamaanda.”
45015013	Sapay koma ta ti Dios a paggapuan ti namnama, punnoennakayo iti amin a rag-o ken talna iti pammatiyo kenkuana tapno dumakkel a dumakkel ti namnamayo iti pannakabalin ti Espiritu Santo.
45015014	Iti biangko, kakabsatko, awan duaduak a napnoankayo iti kinaimbag, addaankayo iti amin nga ammo ket makapagsisinnurokayo.
45015015	Nupay kasta, naturedak nga agsurat ita maipapan iti sumagmamano a bambanag nga impalagipkon kadakayo. Wen, naturedak gapu iti gundaway nga inted ti Dios kaniak,
45015016	kas adipen ni Cristo Jesus nga agtrabaho kadagiti Hentil. Agserbiak a kas padi a mangikaskasaba kadakuada ti Naimbag a Damag nga aggapu iti Dios, tapno agbalin dagiti Hentil a daton a makaay-ayo iti Dios, ken naidaton kenkuana babaen iti Espiritu Santo.
45015017	Ngarud, iti pannakikaysak ken ni Cristo Jesus, mabalinko nga itangsit ti aramidko a maipaay iti Dios.
45015018	Agturedak ket sawek laeng ti inaramid ni Cristo, ta inaramatnak a mangidalan kadagiti Hentil tapno agtulnogda iti Dios, babaen iti sao ken iti aramid,
45015019	babaen iti pannakabalin dagiti pagilasinan ken milagro, ken babaen iti pannakabalin ti Espiritu. Isut’ gapuna nga iti panagbibiahek manipud Jerusalem agingga idiay Ilirico, inaramidko amin a kabaelak a nangikasaba iti Naimbag a Damag maipapan ken ni Cristo.
45015020	Panggepko nga ikasaba ti Naimbag a Damag kadagiti lugar a saan pay a nakangngeg iti maipapan ken ni Cristo, tapno saanak a mangbangon iti rabaw ti fondasion nga insaad ti sabali.
45015021	Kas kuna ti Nasantoan a Surat, “Makakitanto dagiti saan pay a nakadamag maipapan kenkuana, Ket makaawatto dagiti saan pay a nakangngeg.”
45015022	Daytoy ti gapuna a naminadun a nalapdanak nga umay kadakayo.
45015023	Ngem ita ta nalpaskon ti trabahok kadagitoy a lugar, ken yantangay ta nabayagen a panggepkayo a bisitaen,
45015024	namnamaek a matungpalkon daytoy a tarigagay. Kayatko ti dumagas dita a kumita kadakayo inton agpa-Espaniaak ket agpatulongakto kadakayo a mapan sadiay kalpasan ti bassit a tiempo a pannakiinniliwko kadakayo.
45015025	Nupay kasta, innak ita idiay Jerusalem a mangted iti tulong kadagiti tattao ti Dios sadiay.
45015026	Ta siaayat dagiti iglesia idiay Macedonia ken Grecia a nangted iti sagut a pangtulong kadagiti napanglaw a tattao ti Dios idiay Jerusalem.
45015027	Isuda met laeng ti akinnakem a tumulong. Kinapudnona, rebbengda ti tumulong kadagiti napanglaw idiay Jerusalem, ta no nakiranud dagiti Hentil kadagiti naespirituan a bendision dagiti Judio, rebbeng met ngarud dagiti Hentil a pagserbi kadagiti Judio dagiti material a bendisionda.
45015028	Inton malpasko daytoy annongko ket mayawatkonton ti amin a naur-or a kuarta nga agpaay kadakuada, agrubbuatakton nga agpa-Espania ket dumagasakto dita.
45015029	Ammok nga inton umayak, umayakto a napno iti bendision ni Cristo.
45015030	Dawatek kadakayo, kakabsat, gapu ken ni Apotayo a Jesu-Cristo ken gapu iti ayat nga ited ti Espiritu a buyogandak iti nasged a panangikararagyo kaniak iti Dios.
45015031	Dawatenyo a mailisiak kadagiti saan a mamati idiay Judea. Dawatenyo met nga awaten dagiti tattao ti Dios idiay Jerusalem ti panagserbik sadiay.
45015032	Iti kasta, no ipalubos ti Apo, umayakto a napnoan iti rag-o, ket ammok a maragsakan ken mabang-aranakto iti isasarungkarko kadakayo.
45015033	Sapay koma ta adda kadakayo amin ti Dios a mangted iti talna. Amen.
45016001	Irekomendarko kadakayo ni kabsattayo a Febe nga agserserbi iti iglesia idiay Cencrea.
45016002	Awatenyo iti nagan ti Apo kas rumbeng nga aramiden dagiti tattao ti Dios. Tulonganyo iti aniaman a kasapulanna, ta adu a tattao ti tinultulonganna, ket maysaak kadakuada.
45016003	Pakomustaak da Priscila ken Akila a kakaduak a nagserserbi ken ni Cristo Jesus.
45016004	Nagpeggad ti biagda gapu kaniak. Saan la a siak ti agyaman kadakuada no di pay ket ti amin nga iglesia dagiti Hentil.
45016005	Pakomustaak met ti iglesia nga aggigimong iti balayda. Pakomustaak ni Epeneto a patgek a gayyem. Isu ti immuna a namati ken ni Cristo iti probinsia ti Asia.
45016006	Pakomustaak ni Maria a nagrigrigat a nagtrabaho para kadakayo.
45016007	Pakomustaak da Adronico ken Junia a kadaraak ken kakaduak a naibalud. Am-ammo unay ida dagiti apostoles. Immun-unada ngem siak a nagbalin a Kristiano.
45016008	Pakomustaak met ni Ampliato a patgek a gayyem iti pannakikadkadua iti Apo.
45016009	Kasta met ni Urbano a katrabahoanmi iti panagserbi ken Cristo ken ni Estakis a patgek a gayyem.
45016010	Pakomustaak ni Apeles a napaneknekanen ti kinapudnona ken ni Cristo. Kasta met ti familia ni Aristobulo.
45016011	Pakomustaak ni Herodion a padak a Judio ken dagiti kakabsat a Kristiano iti familia ni Narciso.
45016012	Pakomustaak da Trifena ken Trifosa nga agserserbi iti Apo, kasta met ti patgek a gayyem, ni Persida nga adu ti nagapuananna a maipaay iti Apo.
45016013	Pakomustaak ni Rufo a nalatak nga agserserbi iti Apo, agraman ni inana a nangibilang kaniak a kas maysa nga anakna.
45016014	Pakomustaak da Asincrito, Flegonte, Hermes, Patrobas, Hermas ken dagiti amin a kakabsat a kakaduada.
45016015	Pakomustaak pay da Filologo ken Julia, ni Nereo ken ti kabsatna a babai, ni Olimpas, ken amin a tattao ti Dios a kakaduada.
45016016	Agkikinnablaawkayo iti nainkabsatan nga agek. Pakomustaandakayo dagiti amin nga iglesia ni Cristo.
45016017	Kakabsatko, dawatek nga agannadkayo kadagiti tattao a mamagsisina ken mangyaw-awan kadakayo iti pammati ken dagiti agsao iti maibusor iti pannursuro nga inawatyo. Adaywanyo ida.
45016018	Dagiti agaramid kadagitoy, saanda nga agserserbi ken ni Cristo nga Apotayo, no di ket iti bukodda a paggarteman. Allilawenda dagiti nasingpet a tattao babaen kadagiti napipintas a balikas ken makaay-ayo a panagsao.
45016019	Agdindinamag ti kinapudnoyo iti ebanghelio, ket daytoy ti gapuna a maragsakanak kadakayo. Kayatko a masiribkayo a mangammo no ania ti naimbag, ngem awan koma ti ammoyo maipapan iti dakes.
45016020	Iti mabiit, ti Dios a pagtaudan ti talna, parmekennanto ni Satanas. Adda koma kadakayo ti parabur ni Apotayo a Jesus.
45016021	Pakomustaannakayo ni Timoteo a katrabahoak. Agpakomusta met da Lucio, Jason ken Sosipatro a padak a Judio.
45016022	Siak, ni Tercio a nangisurat iti daytoy, idanonko met kadakayo ti nakristianoan a pakomusta.
45016023	Pakomustaannakayo ni Gayo a mangsangsangaili kaniak ken akimbalay iti paggigimongan dagiti mamati. Pakomustaannakayo met ni Erasto a tesorero ti siudad, ken ni kabsattayo a Cuarto.
45016025	Madaydayaw ti Dios! Mabalinnakayo a pagtalinaeden a natibker iti pammatiyo, kas mayannurot iti Naimbag a Damag nga ikaskasabak maipapan ken Jesu-Cristo, ken kas mayannurot iti naiparangarang a palimed ti kinapudno a nailemmeng manipud idi punganay.
45016026	Ngem ita, nailatak dayta a kinapudno. Babaen kadagiti sinuratan dagiti profeta ken kas mayannurot iti bilin ti agnanayon a Dios, naipakaammo daytoy kadagiti amin a nasion tapno mamati ken agtulnog amin a tattao.
45016027	Madaydayaw koma iti agnanayon babaen ken Jesu-Cristo ti maymaysa a Dios, isu a kakaisuna a masirib iti amin! Amen.
46001001	Kadagiti kamkameng ti iglesia iti Corinto: Napilikayo nga agbalin a nasantoan a tattao ti Dios iti pannakikaysayo ken ni Cristo Jesus, agraman dagiti amin a tattao iti sadinoman a lugar nga umawag iti nagan ni Jesu-Cristo nga Apoda ken Apotayo met. Sapay koma ta parabur ken talna ti ited kadakayo ti Dios nga Amatayo, kasta met ni Apo Jesu-Cristo. Naggapu daytoy a surat kadakami—ni Pablo a naayaban nga apostol ni Cristo Jesus babaen iti pagayatan ti Dios, ken ni kabsat a Sostenes.
46001004	Kanayon nga agyamanak iti Diosko para kadakayo gapu iti parabur nga intedna kadakayo babaen ken ni Cristo Jesus.
46001005	Ta iti pannakikaysayo ken ni Cristo, napabaknangkayo iti isuamin a parabur agraman ti panagsao ken kinasirib.
46001006	Naipasagepsepen kadakayo ti mensahe maipapan ken ni Cristo,
46001007	isut’ gapuna a dikayo agkurang iti naespirituan a sagut bayat ti panagurayyo iti pannakaiparangarang ni Apotayo a Jesu-Cristo.
46001008	Pagtalinaedennakayo a natibker agingga iti panungpalan tapno awan ti pakaukomanyo inton dumteng ti Aldaw ni Apotayo a Jesu-Cristo.
46001009	Mapagtalkan ti Dios a nangpili kadakayo a makikadua iti Anakna, ni Jesu-Cristo nga Apotayo.
46001010	Kakabsatko, ipakpakaasik kadakayo iti nagan ni Apotayo a Jesu-Cristo nga agkaykaysakayo iti amin a sawenyo tapno dikayo mabingaybingay. Wen, naan-anay koma ti panagtutunosyo iti panunot ken panggep.
46001011	Nadamagko kadagiti sumagmamano a tattao iti familia ni Cloe nga agsususikkayo, kakabsatko.
46001012	Kastoy ti kayatko a sawen: Aggigiddiat ti sao ti tunggal maysa kadakayo. “Pasurotnak ni Pablo,” kuna kano ti maysa. “Pasurotnak ni Apolos,” kuna met ti sabali. “Pasurotnak ni Pedro,” kuna pay kano ti dadduma, ket adda pay agkuna, “Pasurotnak ni Cristo.”
46001013	Nasinasina aya ni Cristo? Ni kadi Pablo ti natay iti krus gapu kadakayo? Nabuniagankayo kadi a kas pasurot ni Pablo?
46001014	Agyamanak ta awan binuniagak kadakayo, malaksid kada Crispo ken Gayo.
46001015	Ngarud, awan ti makaibaga a binuniagankayo a kas adalak. (
46001016	Ay, wen, binuniagak ni Estefanas ken ti familiana. Diak malagip no adda pay sabali a binuniagak.)
46001017	Saannak nga imbaon ni Cristo tapno mangbuniagak, no di ket tapno iwaragawagko ti Naimbag a Damag. Diak usaren ti nainsiriban a pagsasao amangan no maikkat ti pannakabalin ti ipapatay ni Cristo iti krus.
46001018	Ta kadagiti mapukaw, kinamaag ti mensahe maipapan iti pannakatay ni Cristo iti krus. Ngem kadatayo a maisalakan, daytoy ti pannakabalin ti Dios.
46001019	Kas kuna ti Nasantoan a Surat, “Dadaelekto ti sirib dagiti mamasirib, ikkatekto ti pannakaawat dagiti nasaririt.”
46001020	Ania ngarud ita ti serbi dagiti mamasirib? Wenno dagiti agipalpalawag iti Linteg? Wenno dagiti nalaing a makidiskutir iti agdama a panawen? Impakitan ti Dios a maysa a kinamaag daytoy a kinasirib ti lubong!
46001021	Iti kinasirib ti Dios, inaramidna a saan a mabalin ti tao nga ammoen ti Dios babaen iti bukodna a sirib. Kinayatna ketdi nga isalakan dagiti mamati babaen iti panangusarna iti daytoy makuna a “minamaag” nga ikaskasabami.
46001022	Ngem milagro ti kayat a kitaen dagiti Judio kas pammaneknek. Kinasirib met ti sapulen dagiti Griego.
46001023	Iti biangmi, iwaragawagmi ti pannakatay ni Cristo iti krus, maysa a mensahe a saan a mairusok dagiti Judio ken minamaag met kadagiti Griego.
46001024	Ngem kadagiti inayaban ti Dios, Judio man wenno Griego, daytoy a mensahe isu ni Cristo a pannakabalin ken sirib ti Dios.
46001025	Ta ti maipagarup a kinamaag ti Dios, nasirsirib ngem ti kinalaing ti tao, ket ti maipagarup a kinakapsut ti Dios, nabilbileg ngem ti pigsa ti tao.
46001026	Lagipenyo, kakabsatko, no aniakayo idi ayabannakayo ti Dios. Manmano kadakayo ti masirib wenno mannakabalin wenno nagtaud iti nabaknang a familia, segun ti pagrukodan ti tao.
46001027	Ta inranta a pinili ti Dios dagiti minamaag iti panagkuna ti lubong tapno ibabainna dagiti masirib. Ket pinilina dagiti nakapsut iti panagkuna ti lubong tapno ibabainna dagiti mannakabalin.
46001028	Wen, pinilina dagiti mauy-uyaw, dagiti mairurrurumen, dagiti maikuskuspil ditoy lubong, tapno dadaelenna dagiti banag nga ibilang ti lubong a nasken.
46001029	Kayat a sawen daytoy nga awan ti makapagpasindayag iti imatang ti Dios.
46001030	Ngem inyasidegnakayo ti Dios ken ni Cristo Jesus tapno makikadkaduatayo kenkuana, ket pinagbalinna nga isu ti kinasiribtayo. Babaen ken ni Cristo, mapalintegtayo iti Dios, mapagsantotayo ken mawayawayaantayo.
46001031	Ngarud, kas kuna ti Nasantoan a Surat, “Siasinoman nga agpasindayag, ipasindayagna koma ti inaramid ti Apo.”
46002001	Kakabsatko, idi immayak dita tapno ikasabak kadakayo ti nalimed a kinapudno maipapan iti Dios, diak nagaramat kadagiti agkakauneg a balikas wenno naindaklan a pampanunot.
46002002	Ta bayat ti kaaddak iti dennayo, inkeddengko a lipaten ti amin malaksid ti maipapan ken ni Jesu-Cristo ken ti pannakailansana iti krus.
46002003	Iti kasta, idi addaak kadakayo, nakapuy ken agtigtigergerak iti buteng.
46002004	Iti panangisurok ken panangikasabak iti mensahe, diak nagusar kadagiti makaallukoy a balikas ti kinasirib. Nagsaoak iti makaallukoy a pammaneknek iti pannakabalin ti Espiritu ti Dios,
46002005	tapno saan a maibatay ti pammatiyo iti kinasirib ti tao, no di ket iti pannakabalin ti Dios.
46002006	Nupay kasta, agsaoak met iti kinasirib kadagiti nataengan iti pammatida. Ngem saan nga iti kinasirib ti agdama a panawen wenno dagiti mangituray iti daytoy a lubong—dagiti agtuturay a mapukpukawen ti pannakabalinda.
46002007	Ti nalimed a kinasirib ti Dios ti sawek, ti kinasirib a nailemmeng kadagiti tattao ken intudingna nga agpaay iti pakaigloriaantayo, uray idi sakbay a maparsua ti lubong.
46002008	Awan kadagiti agtuturay iti lubong ti makaammo iti daytoy a kinasirib. Ta no naammoanda, dida koman inlansa iti krus ti nadayag nga Apo.
46002009	Ngem kas kuna ti Nasantoan a Surat, “Ti saan pay a nakita wenno nangngeg ti tao, ti saan nga impagarup ti tao a mapasamak, isu ti insagana ti Dios kadagiti agayat kenkuana.”
46002010	Nupay kasta, babaen iti Espiritu, impakaammo ti Dios kadatayo ti palimedna. Sukimaten ti Espiritu ti amin a banag, uray dagiti nauneg a panggep ti Dios.
46002011	Ti laeng panunot ti maysa a tao ti makaammo iti adda iti nakem dayta a tao, kasta met a ti laeng Espiritu ti Dios ti makaammo iti panunot ti Dios.
46002012	Saan a ti espiritu ti lubong ti inawattayo, no di ket ti Espiritu nga aggapu iti Dios tapno maawatantayo ti kaipapanan ti amin nga imparabur ti Dios kadatayo.
46002013	Ngarud, iti panangilawlawagmi kadagiti naespirituan a kinapudno kadagiti addaan iti Espiritu, saanmi nga aramaten dagiti isursuro ti tao, no di ket dagiti isursuro ti Espiritu ti Dios.
46002014	Ngem ti tao nga awanan iti Espiritu, dinanto awaten dagiti sagut nga aggapu iti Espiritu ti Dios. Saanna a maawatan dagitoy ta minamaagda kenkuana. Ngamin, mabigbig laeng ti pategda babaen iti espiritu.
46002015	Kabaelan a rukoden ti naespirituan a tao ti pateg ti amin, ngem awan makarukod kenkuana.
46002016	Kas kuna ti Nasantoan a Surat, “Siasino ti makaammo iti panunot ti Apo? Siasino ti makabalin a mangbagbaga kenkuana?” Nupay kasta, ammotayo ti panunot ni Cristo.
46003001	Kinapudnona, kakabsatko, saanak a nagsao a kas iti panagsaok kadagiti tattao nga addaan iti Espiritu. Nagsaoak kadakayo a kas nailubongan a tattao ken kas ubbing iti nakristianoan a pammati.
46003002	Gatas ti impainumko kadakayo, ta diyo pay mabalin ti mangan iti natangken a taraon. Agpapan ita, saankayo pay a nakasagana iti daytoy
46003003	ta agbibiagkayo pay laeng a kas tattao iti lubong. Wen, ipaneknek ti panagiinnapal ken panagriririyo a nainlubongankayo, nga agbibiagkayo kas mayannurot iti alagaden ti lubong.
46003004	No adda agkuna kadakayo, “Pasurotnak ni Pablo,” ket adda met agkuna, “Pasurotnak ni Apolos,” diyo kadi iparparangarang a tattaokay iti lubong?
46003005	Siasino aya ngamin da Apolos ken Pablo? Agpadpadakami nga agserserbi iti Dios. Babaen kadakami, namatikayo. Aramiden laeng ti tunggal maysa kadakami ti intalek ti Apo.
46003006	Siak ti nangitukit iti bukel. Ni Apolos ti nagsibug. Ngem ti Dios ti nangpadakkel iti mula.
46003007	Saan a nasken no siasino ti agmula wenno ti agsibug. Ti Dios ti nasken agsipud ta isu ti mangpadakkel iti mula.
46003008	Awan giddiat ti agmula ken ti agsibug. Gunggonaanto ti Dios ida segun ti inaramid ti tunggal maysa.
46003009	Ta agkakaduakami nga agserserbi iti Dios, ket dakayo ti talonna. Dakayo pay ti pasdek a binangon ti Dios.
46003010	Babaen iti panangaramatko iti insagut ti Dios kaniak, nagtrabahoak a kas maysa a nalaing nga agpatpatakder. Impasdekko ti fondasion, ket sabali met a tao ti agpatakder iti rabawna. Ngem naannad koma ti panagpatakder ti tunggal maysa.
46003011	Ta inkabilen ti Dios ni Jesu-Cristo a kas maymaysa ken kakaisuna a fondasion, ket awanen sabali.
46003012	Adda agaramat iti balitok, pirak wenno dagiti napateg a bato iti panagpatakderda iti rabaw ti fondasion. Kayo, ruot wenno garami ti usaren met ti dadduma.
46003013	Ngem makitanto ti klase ti trabaho ti tunggal tao inton iparangarang ti Aldaw ni Cristo. Ta babaen iti apuy iti dayta nga aldaw, makitanto ti trabaho ti tunggal tao; masubokto iti apuy ket maammoanto ti pudno a klasena.
46003014	Magunggonaanto ti tao no makalasat iti apuy ti binangonna iti rabaw ti fondasion.
46003015	Ngem no mauram ti trabaho ti maysa a tao, mapukawnanto. Nupay kasta, maisalakanto met laeng ngem kasla nakalasat iti apuy.
46003016	Awan duadua nga ammoyo a dakayo ti templo ti Dios, ket agtalinaed ti Espiritu ti Dios kadakayo.
46003017	Ngarud, ti siasinoman a mangdadael iti templo ti Dios, dadaelento met ti Dios. Ta nasantoan ti templo ti Dios, ket dakayo a mismo ti templona.
46003018	Awan koma ti mangallilaw iti bagina. No adda kadakayo ti mangipagarup iti bagina a masirib, babaen iti alagaden ti lubong, agbalin koma a maag tapno agbalin a napaypayso a masirib.
46003019	Ta minamaag iti imatang ti Dios ti ibilang ti lubong a kinasirib. Kas kuna ti Nasantoan a Surat, “Ipalab-og ti Dios dagiti mamasirib iti kinasikapda.”
46003020	Kunana pay, “Ammo ti Apo nga awan kaes-eskan ti panunot dagiti mamasirib.”
46003021	Ngarud, di koma pagpasindayag ti tao ti kabaelanna nga aramiden. Kinapudnona, kukuayo ti amin:
46003022	Ni Pablo, ni Apolos, ni Pedro, daytoy lubong, biag ken patay, ti agdama ken ti masakbayan. Wen, kukuayo amin dagitoy.
46003023	Kukuanakayo ni Cristo, ket ni Cristo kukua ti Dios.
46004001	Masapul nga ibilangdakami a kas adipen ni Cristo ken nadutokan nga agaywan kadagiti palimed ti Dios.
46004002	Ngem masapul a napudno ti adipen iti apona.
46004003	Awan aniamanna kaniak no ukomendak wenno mausigak iti pangukoman ti tao. Kinapudnona, diak ukomen ti bagik.
46004004	Nadalus ti konsensiak ngem saan a dayta ti mangipaneknek nga awan a pulos ti basolko. Ti Apo ti mangukom kaniak.
46004005	Ngarud, saankay a mangukom agingga iti dumteng ti naituding a tiempo. Wen, urayenyo ti yaay ti Apo ta isunto ti mangilatak kadagiti palimed ken mangibutaktak kadagiti panggep a naitalimeng iti puso ti tao. Ket awatento ti tunggal tao ti kaikarianna a pammadayaw nga aggapu iti Dios.
46004006	Kakabsatko, para iti pagimbaganyo, inusarko a pagarigan ti kasasaadmi ken ni Apolos tapno masursuroyo ti kaipapanan daytoy a pagsasao, “Dikayo lumbes iti adda a naisurat.” Iti ababa a pannao, tapno awan kadakayo ti mangitangsit iti maysa a tao ket umsienna ti sabali.
46004007	Siasino ti namagbalin kadakayo a nangatngato ngem dagiti dadduma? Saan kadi a ti Dios ti nangted iti amin nga adda kadakayo? Ngarud, apay nga agpasindayagkayo a kasla ketdin saan a sagut dagiti adda kadakayo?
46004008	Adda aminen a kasapulanyo? Babaknangkayon? Nagbalinkayo kadin nga ari, idinto a dakami, saan? Sapay koma ta pudno nga arikayon tapno makipagturaykami met kadakayo.
46004009	Ta pagarupek a ti kababaan a saad ti inted ti Dios kadakami nga apostoles. Mayarigkami kadagiti tattao a nakedngan a matay iti imatang ti publiko, kas naisangsangayan a buyaen ti lubong dagiti angheles ken dagiti tattao.
46004010	Gapu ken ni Cristo, maagkami. Ngem adu ti ammoyo maipapan kenkuana. Nakapsutkami, ngem napigsakayo. Maum-umsikami, ngem maitantan-okkayo!
46004011	Agpapan ita, kanayon nga awan umanay a kanen ken inumenmi; rutayrutay dagiti pagan-anaymi; makabkabilkami; agalla-allakami.
46004012	Igaedmi ti agtrabaho tapno agbiagkami. No mailunodkami, mangbendisionkami ketdi. No maidadaneskami, ibturanmi.
46004013	No padpadaksendakami dagiti tattao, nasayaat ti saomi kadakuada. Maibilangkami a basura iti lubong. Agpapan ita, mayarigkami iti rugit ti daga.
46004014	Saanko nga isurat daytoy kadakayo tapno pabainankayo ngem bagbagaankayo a kas ay-ayatek nga annak.
46004015	Ta uray no adda sangapulo ribu a mangaywan iti biagyo ken ni Cristo, maymaysa ti amayo. Ta iti panagbiagyo ken Cristo Jesus, nagbalinak nga amayo babaen iti panangyegko kadakayo iti Naimbag a Damag.
46004016	Ngarud, ipakpakaasik kadakayo a tuladendak.
46004017	Daytoy ti gapuna nga ibaonko dita ni Timoteo nga ay-ayatek ken napudno nga anakko iti Apo. Ipalagipnanto kadakayo dagiti pagulidanan a sursurotek iti baro a biag ken ni Cristo Jesus. Dagitoy met ti isursurok iti amin nga iglesia iti sadinoman a lugar.
46004018	Timmangsiten ti sumagmamano kadakayo dita a kasla saankayo a sarungkaranen.
46004019	Ngem no ipalubos ti Apo, umayak iti mabiit ket siakto a mismo ti mangtakuat no ania ti kabaelan nga aramiden dagitoy natangsit a tattao a ti laeng agsao ti paglainganda.
46004020	Ta ti Pagarian ti Dios saan a maipapan iti panagsao no di ket pannakabalin.
46004021	Ania ti kaykayatyo: Umayak kadakayo a nakaiggem iti saplit wenno napnoan iti ayat ken kinaanus?
46005001	Ita, maipadpadamag nga adda immoralidad iti gimongyo, maysa a kita ti kinadakes a di aramiden uray pay dagiti pagano. Naibaga kaniak a kakaiddaen ti maysa a lalaki ti agsiuman kenkuana.
46005002	Apay a natangsitkayo pay laeng? Rebbengyo koma ketdi ti agladingit ket laksidenyo dayta a tao iti grupoyo.
46005003	Iti nagan ni Apotayo a Jesus, inukomkon dayta a lalaki a nakaaramid iti nakarimrimon a banag. Ta nupay awanak dita, kasla addaak met laeng ta adda dita ti espirituk. Ngarud, inton agtataripnongkayo, adda met ti espirituk iti ummongyo babaen iti pannakabalin ni Apotayo a Jesus,
46005005	ket yawatyo dayta a lalaki ken ni Satanas tapno madadael ti managbasol a katataona ket maisalakan ti espirituna inton dumteng ti Aldaw ti Apo.
46005006	Saan a rumbeng a pagtangsityo daytoy. Ammoyo daytoy a pagsasao, “Bassit la a lebadura ti mamagbussog iti entero a masa.”
46005007	Masapul ngarud nga ikkatenyo daytoy daan a lebadura ti basol tapno naan-anay ti kinadalusyo. Iti kasta, mayarigkayto iti baro a masa nga awan lebadurana ta naidatonen ni Cristo a korderotayo iti Paskua.
46005008	Ngarud, rambakantayo ti fiesta babaen iti tinapay nga awan lebadurana, ti tinapay ti kinadalus ken kinapudno, saan nga iti tinapay nga addaan iti lebadura ti basol ken kinadakes.
46005009	Insuratko idi kadakayo a dikayo makipulpulapol kadagiti mannakikamalala.
46005010	Ngem saan a dagiti immoral a tattao ditoy lubong ti kayatko a sawen, wenno dagiti naagum wenno dagiti mannanakaw wenno dagiti agrukbab kadagiti didiosen, ta maliklikanyo dagitoy no pumanawkay a mamimpinsan iti lubong.
46005011	Kayatko a sawen, dikayo makipulapol iti tao nga ibilangna ti bagina a kabsat idinto nga immoral, naagum, agrukbab kadagiti didiosen, mamadpadakes, mammartek wenno mannanakaw. Diyo kapulapol wenno uray kalanglang la koma ti kasta a tao.
46005012	Ania ngamin ti karbengak a mangukom kadagiti saantayo a kakadua? Ti Dios ti mangukomto kadakuada. Saan aya a rumbeng a dakayo ti mangukom kadagiti kakaduayo iti iglesia? Kas kuna ti Nasantoan a Surat, “Pagtalawenyo ti dakes a tao iti grupoyo.”
46006001	No adda panggapuan ti maysa kadakayo a mangidarum iti padana a Kristiano, di ngata mabain a mangisaklang iti pangukoman dagiti saan a mamati, a saan ketdi nga iti pangukoman dagiti tattao ti Dios?
46006002	Diyo aya ammo a dagiti tattao ti Dios ti mangukomto iti lubong? Ket no dakayto ti mangukom iti lubong, diyo kadi kabaelan nga ukomen dagiti babassit a bambanag?
46006003	Diyo kadi ammo a datayto ti mangukom kadagiti angheles? Anianto ketdin kadagiti bambanag a maipapan iti agdama a biag!
46006004	Ngarud, no tumaud dagiti kakasta a banag, idatagyo kadi kadagiti tattao nga awan pannakaibiangda iti iglesia, ket ipalubosyo nga isuda ti mangukom?
46006005	Nagawan ket a bainyon! Awan aya kadakayo ti masirib a makarisut iti riri dagiti kakabsat?
46006006	Nasken kadi nga agdidinnarumkayo—Kristiano kontra Kristiano—ket dagiti saan a mamati ti mangukom?
46006007	Maysa a banag ti ipamatmat ti panagdidinnarumyo: Ipakitana ti pagkuranganyo. Saan kadi a nasaysayaat no maranggasan wenno masaurkayo?
46006008	Ngem dakayo met laeng ti agririnnanggas ken agsisinnaur ket iramanyo pay dagiti mismo a kakabsatyo!
46006009	Saanyo aya nga ammo a dinto tagikuaen dagiti managdakdakes ti Pagarian ti Dios? Dikayo paallilaw. Dagiti tattao nga immoral, dagiti agrukbab kadagiti didiosen, dagiti mannakikamalala, dagiti aggartem iti padada a lalaki wenno padada a babai
46006010	wenno dagiti agag-agaw, naagum, mammartek, mamadpadakes wenno dagiti mannanakaw—awanto kadakuada ti makipagtagikua iti Pagarian ti Dios.
46006011	Kasta ti sumagmamano kadakayo idi. Ngem naugasankayon iti basol, naidatonkayon iti Dios, napalintegkayon iti imatang ti Dios babaen iti nagan ni Apotayo a Jesu-Cristo ken babaen iti Espiritu ti Diostayo.
46006012	Adda agkuna: “Maipalubos kaniak ti amin a kayatko nga aramiden.” Wen, ngem dimo a pagimbagan ti amin a pagayatam. Mabalinko a kuna: “Maipalubos kaniak ti aniaman a banag. Nupay kasta, saanak a patagabu iti aniaman a banag.”
46006013	Kuna met ti sabali: “Agpaay ti taraon iti tian, ket ti tian, para iti taraon.” Pudno dayta. Ngem agpadpadadanto a gibusan ti Dios. Ta saan nga agpaay ti bagi iti immoralidad, no di ket iti Apo. Ket ti Apo agpaay met iti bagi.
46006014	Pinagungar ti Dios ti Apo, ket pagungarennatayto met babaen iti pannakabalinna.
46006015	Ammoyo kadi a pasetnakayo ti bagi ni Cristo? Maisinak kadi ti maysa a paset ti bagi ni Cristo ket ikamangko iti bagi ti balangkantis? Saan a mabalin!
46006016	No kaiddaen ti lalaki ti balangkantis a babai, diyo kadi ammo a maymaysanto ti bagida? Nalawag ti nailanad iti Nasantoan a Surat: “Maymaysanto ti bagi dagiti dua.”
46006017	Ngem ti siasinoman a mangikamang iti bagina iti Apo, maymaysadanton iti espiritu.
46006018	Adaywanyo ti immoralidad. Ta malaksid daytoy, uray ania ti pagbasolan ti tao, adda iti ruar ti bagina. Ngem no makikamalala, makabasol metten iti mismo a bagina.
46006019	Diyo kadi ammo a ti bagiyo ket templo ti Espiritu Santo? Diyo kadi ammo nga agtaeng kadakayo daytoy nga Espiritu nga inted ti Dios? Saanyo a kukua ti bagiyo, no di ket kukua ti Dios.
46006020	Nangina ti inggatangna kadakayo. Ngarud, aramatenyo ti bagiyo a pakaidayawan ti Dios.
46007001	Ita, sungbatak dagiti saludsod iti suratyo: Nasayaat no saan a mangasawa ti lalaki.
46007002	Ngem tapno maliklikan ti pannakikamalala, masapul nga adda bukod nga asawa ti tunggal lalaki, ket kasta met ti tunggal babai.
46007003	Masapul nga annongen ti lalaki ti rebbengna iti asawana, ket kasta koma met ti aramiden ti babai. Agpadada koma a mangted iti kasapulan ti tunggal maysa.
46007004	Saan a ti babai ti mangituray iti bagina, no di ket ti lalaki. Kasta met ti lalaki, saan nga isu ti mangituray iti bagina, no di ket ti babai.
46007005	Dikay agpinnaidam, malaksid no pagtulaganyo nga agteppelkayo pay laeng tapno maipamaysayo ti agkararag. Ngem kalpasanna, agdennakayo manen a kas agassawa tapno dikayo matnag iti pannulisog ni Satanas gapu iti kaawan ti panagteppelyo.
46007006	Kunak daytoy kadakayo a kas pammalubos, saan a kas bilin.
46007007	Kinapudnona, kaykayatko koma nga agbalin a kas kaniak ti amin a tattao. Ngem bigbigek met ketdi nga adda naisangsangayan a sagut ti Dios iti tunggal maysa. Nagduduma a kita ti parabur ti naited iti tunggal tao.
46007008	Daytoy met ti ibagak kadagiti awan asawana ken kadagiti balo: Nasaysayaat no ituloyyo ti agbiag nga agmaymaysa a kas kaniak.
46007009	Ngem no diyo magawidan ti riknayo, mangasawakayo. Wen, naim-imbag ti mangasawa ngem ti sumged iti derrep.
46007010	Kadagiti adda asawana, adda bilinko ngem saan a naggapu kaniak no di iti Apo: Saan koma nga isina ti babai ti asawana.
46007011	Ngem no sumina ti babai, masapul a saanen a makiasawa wenno agsubli iti asawana. Saan koma met nga isina ti lalaki ti asawana.
46007012	Kadagiti dadduma, kunak daytoy—siak ti agkuna, saan a ti Apo: No saan a mamati ti asawa ti Kristiano a lalaki, ngem mayat nga agtultuloyda nga agtipon, saan koma nga isina ti lalaki.
46007013	Ket no saan a mamati ti asawa ti Kristiano a babai, ngem mayat nga agtultuloyda nga agtipon, saan koma nga isina ti babai.
46007014	Ta naidaton iti Dios ti saan a mamati a lalaki gapu iti pannakitiponna iti asawana. Kasta met a naidaton iti Dios ti saan a mamati a babai gapu iti pannakitiponna iti asawana. No saan koma a kasta, mayarig dagiti annakda nga ubbing kadagiti saan a mamati, ngem iti kinapudnona, naidatonda iti Dios.
46007015	Nupay kasta, no tarigagayan ti saan a mamati nga isina ti Kristiano nga asawana, bay-an a kasta ti aramidenna. Iti kasta, siwayawaya ti Kristiano nga asawa, lalaki man wenno babai. Ta inayabannakayo ti Dios nga agbiag a natalna.
46007016	Sika a Kristiano a babai, ammom aya no sika ketdi ti pakaisalakanan ti asawam? Sika a Kristiano a lalaki, ammom aya no sika ti pakaisalakanan ti asawam?
46007017	Malaksid dayta, agtultuloy koma nga agbiag ti tunggal maysa segun ti intuding kenkuana ti Apo, ken kas iti kasasaadna idi inayaban ti Dios. Isursurok daytoy a paglintegan iti amin nga iglesia.
46007018	No nakugit ti lalaki idi ayaban ti Dios, saanna koma nga ikkaten ti pakakitaan ti pannakakugitna. No saan a nakugit idi ayaban ti Dios, saan koman nga agpakpakugit.
46007019	Awan aniamanna no nakugit ti lalaki wenno saan. Nasnasken ti panagtungpal kadagiti bilin ti Dios.
46007020	Agtalinaed koma ti tunggal tao iti kasasaadna idi maayaban.
46007021	Maysaka kadi a tagabu idi ayabannaka ti Dios? Awan aniamanna, ngem no adda gundawaymo a mawayawayaan, dimo palabasen dayta a gundaway.
46007022	Ta ti tagabu nga inayaban ti Apo, isu ti siwawaya a tao ti Apo. Kasta met ti siwawaya a tao nga inayaban ni Cristo, isu ti tagabuna.
46007023	Ginatangnakayo ti Apo iti nangina. Ngarud, dikayo patagabu kadagiti tattao.
46007024	Kakabsatko, agtalinaed koma ti tunggal maysa iti Dios a kas iti sigud a kasasaadna idi naayaban.
46007025	Ita, ti saludsod maipapan iti awan asawana: Awan bilinko a naggapu iti Apo, ngem ibagak ti kapanunotak a kas maikari a mapagtalkan gapu iti asi ti Apo.
46007026	Gapu iti agdama a rigat, nasaysayaat no agtalinaed ti lalaki iti kasasaadna.
46007027	Adda kadi asawam? No adda, dimo isinsina. Awan kadi asawam? No awan, dika sumapsapul.
46007028	Nupay kasta, saanka a makabasol no mangasawaka. Saan met a makabasol ti balasang no makiasawa. Ngem kayatko a liklikanyo dagiti pakabuongan-ti-ulo a dumteng iti inaldaw kadagiti naasawaan.
46007029	Kakabsatko, daytoy ti kayatko a sawen: Bassiten ti natda iti naikeddeng a tiempo. Manipud ita, agbiag koma dagiti naasawaan a lalaki a kasla awananda iti asawa;
46007030	dagiti agsangsangit a kasla dida agsangsangit; dagiti agragragsak a kasla dida agragragsak; dagiti aggatgatang a kasla dida kukua ti ginatangda;
46007031	dagiti agaramat kadagiti nailubongan a banag a kasla saan a dagitoy laeng ti ipangpangrunada. Ta saanen nga agbayag ti agdama a sasaaden daytoy lubong.
46007032	Kayatko nga awan koma ti pakadanaganyo. Asikasoen ti awan asawana dagiti banag maipapan iti Apo gapu ta kayatna a maragsakan ti Apo.
46007033	Ngem asikasoen ti adda asawana a lalaki dagiti banag iti lubong gapu ta kayatna a maay-ayo kenkuana ti asawana.
46007034	Iti kasta, mabingay ti panunotna. Asikasoen met ti awan asawana a babai wenno ti balasang dagiti aramid ti Apo gapu ta kayatna nga idaton ti sibubukel a kinataona iti Apo. Ngem no adda asawanan, tamingenna dagiti bambanag ditoy lubong gapu ta kayatna a paragsaken ti asawana.
46007035	Ibagbagak daytoy ta kayatkayo a tulongan. Awan ti rantak a mangiparit iti panangasawayo. Kayatko ketdi nga aramidenyo ti nainkalintegan ken rumbeng, ken ipamaysayo ti agserbi iti Apo.
46007036	No adda lalaki a mangipagarup a saan a maitutop ti marikriknana iti nobiana ket saannan a magawidan ti riknana kenkuana, ket mapanunotna a nasaysayaat nga agkallaysadan, surotenna koma ti pagayatanna. Saanna a pakabasolan daytoy.
46007037	Ngem no saan a mapilpilit ti lalaki iti panangikeddengna a di mangasawa, no naan-anay ti panangiturayna iti panunotna ket ikeddengna ti aramidenna, nasaysayaat a dina asawaen ti babai.
46007038	Ngarud, nasayaat no mangasawa ti tao, ngem nasaysayaat pay no saan a mangasawa.
46007039	Awan ti wayawaya ti babai nga adda asawana no adda pay a biag ti asawana. Ngem no natayen ti asawana, adda wayawayana a makikallaysa iti lalaki a kayatna. Ngem masapul a nakristianoan ti pannakiasawana.
46007040	Nupay kasta, nagasgasat no agtalinaed a balo. Daytoy ti kapanunotak, ket patiek nga adda kaniak ti Espiritu ti Dios.
46008001	Ita, saritaek ti maipapan iti taraon a naidaton kadagiti didiosen. Agpayso ti makunkuna nga “adda amin ammotayo.” Nupay kasta, ti ammo mamagtangsit. Ngem ti ayat, mangparang-ay.
46008002	Ti mangipagarup nga adda ammona, awan pay ti ammona a kas iti rumbeng a pannakaammona.
46008003	Ngem ti agayat iti Dios, ammo ti Dios.
46008004	Ngarud, no maipapan iti pannangan iti taraon a naidaton kadagiti didiosen, ammotayo a ti didiosen awan ti napudpudno nga iladawanna; ammotayo a maymaysa laeng ti Dios.
46008005	Ta uray no adda dagiti makunkuna a “dios,” idiay langit wenno ditoy daga—ket pudno nga adu ti “dios” ken adu ti “appo”—
46008006	ngem kadatayo, maymaysa laeng ti Dios. Isu ti Ama a namarsua iti amin a banag ket gapu kenkuana, agbiagtayo. Maymaysa met ti Apo nga isu ni Jesu-Cristo. Naparsua ti amin a banag babaen kenkuana ket agbiagtayo gapu kenkuana.
46008007	Ngem saan nga ammo ti amin a tao daytoy a kinapudno. Adda dagiti tattao a nairuam nga agrukbab kadagiti didiosen, ket agpapan ita, no kanenda ti kasta a taraon, ipagarupda a ti kinnanda ket taraon dagiti didiosen. Gapu ta nakapsut ti konsensiada, kunada a matulawanda iti dayta a taraon.
46008008	Ngem saan a pasayaaten ti taraon ti pannakilangentayo iti Dios. Awan mapukawtayo no ditayo mangan ket awan met magun-odtayo no mangantayo.
46008009	Nupay kasta, agannadkayo amangan no daytoy a wayawayayo ti pakairuboan kadagiti nakapsut ti pammatina.
46008010	Kas pagarigan, no sika nga adda “ammona,” mangmanganka iti uneg ti templo dagiti didiosen. No makitanaka ti maysa a tao a nakapsut ti konsensiana, saan kadi a mapatured a mangan met iti taraon a naidaton kadagiti didiosen?
46008011	Gapu iti “pannakaammom,” madadaelto ti kabsatmo a nakapsut ti konsensiana, ti kabsatmo a nakaigapuan ti pannakatay ni Cristo!
46008012	Iti kasta, makabasolka ken ni Cristo ta nagbasolka kadagiti kakabsatmo ket sinugatmo ti nakapsut a konsensiada.
46008013	Ngarud, no ti taraon ti pakaigapuan ti panagbasol ti kabsatko, pulos a diak agsidan iti karne tapno saan a matnag iti basol.
46009001	Saanak kadi a siwayawaya? Saanak kadi a maysa nga apostol? Saanko kadi a nakita ni Jesus nga Apotayo? Saan kadi a dakayo ti bunga ti trabahok iti Apo?
46009002	Uray no di bigbigen dagiti dadduma a maysaak nga apostol, awan duadua a dakayo, bigbigendak, ta ti kaaddayo iti sidong ti Apo ipaneknekna ti kinaapostolko.
46009003	Daytoy ti sungbatko kadagiti mangbabalaw kaniak:
46009004	Awan kadi ti kalintegak a maikkan iti taraon ken inumen a kas supapak iti trabahok?
46009005	Awan kadi ti kalintegak a mangikuyog iti asawa iti panagbiahek, kas ar-aramiden dagiti dadduma nga apostoles, dagiti kakabsat ti Apo ken ni Pedro?
46009006	Wenno dakami kadi laeng ken ni Bernabe ti mangged iti pagbiagmi?
46009007	Adda aya soldado a gastoenna ti bukodna a kuarta iti panagserbina iti armada? Adda aya mannalon a di mangan iti bunga ti immulana iti kaubasanna? Adda aya agpaspastor a di uminum iti gatas ti karnerona?
46009008	Saanen a nasken nga alaek dagitoy inaldaw a pangarigan ta kasta met ti kuna ti Linteg.
46009009	Mabasatayo daytoy iti Linteg ni Moises, “Dimo busalan ti baka nga agir-irik.” Saan a dagiti baka ti pakaseknan ti Dios.
46009010	Datayo ti kayatna a sawen idi insuratna daytoy. Wen, inturongna daytoy kadatayo. Agtrabaho ti agarado ken ti agapit ta adda namnamaenda a bingayda.
46009011	Naimulamin kadakayo ti naespirituan a bukel. Dakkel aya a banag no agapitkami kadakayo kadagiti namaterialan a gunggona?
46009012	No adda kalintegan dagiti dadduma a matulongan, saan kadi a dakdakkel ti kalinteganmi? Ngem dimi inusar daytoy a kalintegan. Inibturanmi ketdi ti amin tapno awan ti uray ania a lapped iti pannakaiwaragawag ti Naimbag a Damag maipapan ken ni Cristo.
46009013	Diyo kadi ammo nga agtaud iti Templo ti taraon dagiti agserserbi iti Templo ket dagiti agserserbi iti altar, makibingayda met kadagiti daton?
46009014	Kasta met nga imbilin ti Apo a ti pagbiag dagiti mangikasaba iti ebanghelio agtaud iti daytoy a trabaho.
46009015	Ngem diak inaramat ti uray ania kadagitoy a kalintegan. Diak met nagsurat tapno maited kaniak dagitoy. Naim-imbag pay a matayak ngem ti adda mangikkat iti panggapuak nga agpasindayag!
46009016	Uray no ikaskasabak ti ebanghelio, awan ti kalintegak nga agparammag. Naipabaklay kaniak daytoy nga aramid, ket asiak pay no diak ikasaba ti ebanghelio!
46009017	No bukodko a nakem ti panangaramidko iti trabahok, namnamaek a matangdananak. Ngem aramidek a kas pagrebbengak agsipud ta inted kaniak ti Dios daytoy a trabaho.
46009018	Ania ngarud ti tangdanko? Isu daytoy: ti gundawayko a mangikasaba iti Naimbag a Damag a diak patangdanan. Iti sabali a pannao, diak kalikaguman ti kalintegak a kas agserserbi iti ebanghelio.
46009019	Siwayawayaak. Saanak a tagabu ti uray siasinoman. Ngem patagabuak iti amin a tao tapno ad-adu pay ti maawisko.
46009020	Iti panagtrabahok kadagiti Judio, agbiagak a kas Judio tapno maawisko ida. Ket uray no dinak iturayan ti Linteg ni Moises, agbiagak a kasla paiturayan iti daytoy a linteg no agtrabahoak iti arpad dagiti tattao nga adda iti babaen daytoy a linteg tapno maawisko ida.
46009021	Kasta met a no addaak kadagiti Hentil, agbiagak a kasla Hentil, iti laksid ti Linteg dagiti Judio, tapno maawisko ida. Saanna a kayat a sawen a diak agtungpal iti linteg ti Dios. Kinapudnona, addaak iti babaen ti linteg ni Cristo.
46009022	Iti sidong dagiti nakapuy ti pammatina, agbalinak a nakapuy a kas kadakuada tapno maawisko ida. Iti kasta, iti aniaman a pamuspusan, agbalinak a kas kadagiti amin a tattao iti amin a kasasaadda tapno adda maisalakanko kadakuada.
46009023	Aramidek amin dagitoy gapu iti ebanghelio tapno mairamanak iti paraburna.
46009024	Ammoyo nga agtaray dagiti amin a makilumba ngem maymaysa laeng ti mangabak. Agtaraykayo ngarud tapno magun-odyo ti gunggona.
46009025	Nainget ti disiplina ti tunggal makisalisal a mangsansanay iti bagina. Aramidenna daytoy tapno umawat iti korona a di agpaut. Ngem agtaraytayo tapno magun-odtayo ti korona nga agpaut iti agnanayon.
46009026	Isut’ gapuna nga agtarayak a sipipinget agingga iti pagpatinggaan ti lumba. Saanak a nakibokboksing a kasla dumandanog iti angin.
46009027	Iruamko ti bagik iti danog ket iturayak a naan-anay tapno diak mapagtalaw kalpasan ti panangawisko kadagiti dadduma a makisalisal.
46010001	Kakabsatko, kayatko a lagipenyo ti napasamak kadagiti kapuonantayo a simmurot ken ni Moises. Addada amin idi iti salinong ti ulep. Awan ti napagpagtengda iti ilalasatda iti Nalabaga a Baybay.
46010002	Iti salinong ti ulep ken iti baybay, nabuniaganda amin a kas pasurot ni Moises.
46010003	Nanganda amin iti maymaysa a naespirituan a tinapay.
46010004	Imminumda amin iti maymaysa a naespirituan a danum. Imminumda manipud iti naespirituan a bato a kimmuykuyog kadakuada. Ni Cristo dayta a bato.
46010005	Ngem uray no kasta, saan a naay-ayo ti Dios iti kaaduan kadakuada, ket naiwarawara dagiti bangkayda iti let-ang.
46010006	Agbalin koma dagitoy pagwadan a pakaballaagantayo tapno ditay aggartem kadagiti dakes a banag, a kas iti inaramidda.
46010007	Ditay koma agrukbab kadagiti didiosen, a kas iti inaramid ti sumagmamano kadakuada. Kas kuna ti Nasantoan a Surat: “Nagtugaw dagiti tattao a mangan ken uminum; timmakderda tapno agsasalada.”
46010008	Masapul a ditay agaramid iti immoralidad, a kas iti inaramid ti sumagmamano kadakuada—ket iti maysa nga aldaw, natay ti 23,000 kadakuada.
46010009	Ditay suoten ti Apo, kas iti inaramid ti sumagmamano kadakuada—ket pinatay ida dagiti uleg.
46010010	Ditayo met koma agreklamo a kas iti inaramid ti sumagmamano kadakuada—ket dinadael ida ti Anghel ni Patay.
46010011	Napasamak dagitoy kadakuada a pagulidanan dagiti dadduma, ket naisuratda a kas pakaballaagantayo. Ta dandanin ti kanibusanan ti tiempo.
46010012	Siasinoman a mangipagarup a natalged ti panagtakderna, agannad koma amangan no matnag.
46010013	Tunggal sulisog nga umay kadakayo, gagangay a dumteng iti tao. Ngem tungpalen ti Dios ti karina; dina ipalubos a masulisogkayo iti nalabes a diyo kabaelan a sarangten. No masulisogkayo, ikkannakayo iti pigsa a mangibtur, ket iti kasta, makalisikayo.
46010014	Isut’ gapuna a dikay agrukbab kadagiti didiosen, patgek a gagayyem.
46010015	Agsaoak kadakayo a kas nanakman a tattao. Dakayo ti mangeddeng no pudno wenno saan ti ibagbagak.
46010016	No uminumtayo iti kopa ti bendision a nagyamanantayo iti Dios, ditayo kadi mairaman iti dara ni Cristo? Ket ti tinapay a pisientayo, ditayo kadi mairaman met iti bagi ni Cristo?
46010017	Gapu ta maymaysa a tinapay ti pagbibingayantayo, maymaysatayo a bagi uray no adutayo.
46010018	Kitaenyo ti ugali dagiti nagkauna a Hebreo; dagiti mangan iti naidaton a taraon, makipagserbida met iti altar.
46010019	Ania ti kayatko a sawen? Adda aya kaipapanan ti didiosen wenno adda kadi pateg ti kanen a maidaton iti didiosen?
46010020	Awan! Daytoy ti kayatko a sawen: Saan nga iti Dios ti pakaidatonan dagiti taraon iti altar dagiti pagano, no di ket kadagiti demonio. Ket diak kayat a makikaduakayo kadagiti demonio.
46010021	Diyo mabalin nga inuman ti kopa ti Apo ket kalpasanna, inumanyo met ti kopa dagiti demonio. Diyo mabalin ti sumango iti panganan ti Apo ket kalpasanna, sumangokayo iti lamisaan dagiti demonio.
46010022	Wenno, pagimonentayo kadi ti Apo? Napigpigsatayo kadi ngem isu?
46010023	“Siwayawayakami nga agaramid iti kaykayatmi,” kunada. Wen, ngem saan nga amin a banag ket nasayaat. “Siwayawayakami nga agaramid iti aniaman a banag”—ngem saan nga amin a banag ket makatulong.
46010024	Masapul a biroken ti tunggal maysa ti pagimbagan ti sabali, saan la a ti bukodna a pagsayaatan.
46010025	Siwayawayakayo nga agsida iti aniaman a magatang iti paglakoan iti karne a dikay agsaludsod gapu ta mariribuk ti konsensiayo.
46010026	Kas kuna ti Nasantoan a Surat: “Ti Apo ti akinkukua iti daga ken amin a linaonna.”
46010027	No awisennaka a makipangan ti maysa a pagano ket mapanka, manganka iti aniaman a maipasango kenka a dika agsaludsod gapu ta mariribuk ti konsensiam.
46010028	Ngem no adda agkuna kenka, “Naidaton daytoy a taraon kadagiti didiosen,” saanmo a kanen gapu iti nangibaga kenka ken gapu ta maburibor ti konsensiam—
46010029	kayatna a sawen, saan a ti konsensiam, ngem ti konsensiana. Adda agsaludsod, “Apay a makedngan ti wayawayak gapu iti konsensia ti sabali a tao?
46010030	No agyamanak iti Dios gapu iti taraonko, apay a mababalawak?”
46010031	Daytoy ti sungbatko: No adda aniaman nga aramidenyo, mangan man wenno uminumkayo, aramidenyo a pakaidayawan ti Dios.
46010032	Dikay agaramid iti aniaman a pakaigapuan nga agbasol dagiti Judio wenno Hentil wenno ti iglesia ti Dios.
46010033	Siak a maysa, ikagumaak a pagustoan ti amin a tattao iti aniaman nga aramidek. Saan a ti pagsayaatak ti pampanunotek, no di ket ti pagimbagan ti amin tapno maisalakanda.
46011001	Tuladendak ngarud a kas iti panangtuladko ken ni Cristo.
46011002	Dayawenkayo gapu ta kanayon a malaglagipdak ken sursurotenyo dagiti pannursuro nga inyawatko kadakayo.
46011003	Ngem kayatko a maawatanyo a ni Cristo ti pannakaulo ti tunggal tao. Ti lalaki ti pannakaulo ti babai, ket ti Dios ti pannakaulo ni Cristo.
46011004	Isut’ gapuna a no nakadalungdong ti lalaki no agkararag wenno mangasaba, ibabainna ni Cristo.
46011005	Ti babai a saan nga agdalungdong no agkararag wenno mangasaba, ibabainna ti asawana. Awan dumana iti babai a nakuskosan ti ulona.
46011006	Kinapudnona, no saan nga agdalungdong ti babai, nasaysayaat laengen no agpakuskos. Ngem gapu ta nakababain nga agpakuskos ti babai, agdalungdong ngarud.
46011007	Saan a rumbeng nga agdalungdong ti lalaki, ta isu ti pakakitaan iti ladawan ken dayag ti Dios. Ti babai ti mangiladawan iti dayag ti lalaki.
46011008	Ta saan a nagtaud ti lalaki iti babai, no di ket ti babai ti nagtaud iti lalaki.
46011009	Ken saan a naparsua ti lalaki gapu iti babai, no di ket naparsua ti babai gapu iti lalaki.
46011010	Ngarud, gapu kadagiti angheles, agdalungdong koma ti babai tapno maipakita nga iturayan ti lalaki.
46011011	Nupay kasta, iti panagbiagtayo iti Apo, ti babai napateg iti lalaki ket ti lalaki napateg iti babai.
46011012	Ta idinto a nagtaud ti babai iti lalaki, mayanak met ti lalaki iti babai; ngem agtaud amin a banag iti Dios.
46011013	Dakayo ti mangeddeng: Rumbeng kadi nga awan dalungdong ti babai no agkararag iti Dios iti publiko?
46011014	Saan kadi nga isuro ti nakaisigudan nga ugali a naalas nga atiddog ti buok ti lalaki
46011015	ngem napintas a banag iti babai? Naited kenkuana ti atiddog a buok a pannakadalungdongna.
46011016	Ngem no adda sumuppiat iti daytoy, ibagak kadakayo nga awan kasta nga ugalitayo, uray pay kadagiti iglesia ti Dios.
46011017	Ngem iti panangibagak kadakayo kadagitoy sumaganad, saankayo a dayawen. Awan ngamin ti pagimbagan nga ited ti panaggigimongyo, no di ket pagdaksan.
46011018	Umuna, naipadamag kaniak a mabingaybingaykayo kano no aggigimongkayo, ket mamatiak bassit iti daytoy. (
46011019	Nasken a masinasinakayo tapno maiparangarang dagiti pudno a mapagtalkan.)
46011020	Iti kastoy a panagtataripnongyo, saanen a ti Pangrabii ti Apo ti kanenyo.
46011021	Ta no mangankayo, agiinnunakayo a mangan iti bukodyo a pangrabii. Iti kasta, adda mabisinan, adda pay mabartek.
46011022	Apay, awan kadi ti balayyo a panganan ken paginumanyo? Wenno laisenyo kadi ti iglesia ti Dios ket ibabainyo dagiti napanglaw? Ania ti namnamaenyo a sawek kadakayo maipapan iti daytoy? Dayawenkayo? Saan a mabalin!
46011023	Ta inawatko iti Apo ti pannursuro nga inyawatko met kadakayo: Iti rabii a pannakaliput ni Apo Jesus, innalana ti tinapay.
46011024	Kalpasan ti panagyamanna iti Dios, pinispisina ti tinapay ket kinunana, “Daytoy ti bagik nga agpaay kadakayo. Aramidenyo daytoy a panglaglagipyo kaniak.”
46011025	Kasta met a kalpasan ti pangrabii, innala ni Jesus ti kopa ket kinunana, “Daytoy ti kopa ti baro a tulag a napatalgedan babaen iti darak. Tunggal uminumkayo iti daytoy, aramidenyo a panglagip kaniak.”
46011026	Kaipapananna daytoy a tunggal mangankayo iti daytoy a tinapay ken uminumkayo iti daytoy a kopa, ipakaammoyo ti ipapatay ti Apo agingga iti panagsublina.
46011027	Isut’ gapuna a ti siasinoman a mangan iti tinapay wenno uminum iti kopa ti Apo iti wagas a nakababain, makabasolto iti bagi ken dara ti Apo.
46011028	Ngarud, masapul nga umuna nga usigen ti tunggal tao ti bagina sakbay a mangan iti tinapay ken inumanna ti kopa.
46011029	Ta ti siasinoman a mangan iti tinapay ken uminum iti kopa a dina ammoen ti kaipapanan ti bagi ti Apo, yegna ti pannakaukom iti bagina.
46011030	Daytoy ti gapuna nga adu kadakayo ti nakapsut ken masakit ket adun ti natay.
46011031	No usigentayo koma nga umuna ti bagitayo, dinatay ukomen ti Dios.
46011032	Ngem ukomen ken dusaennatayo ti Apo tapno ditayo mairaman iti pannakadusa ti lubong.
46011033	Ngarud, kakabsatko, agiinnuraykayo no aguummongkayo a mangan iti Pangrabii ti Apo.
46011034	Ket no adda mabisin kadakayo, mangan idiay balayna tapno dikayto maukom inton agtataripnongkayo. No maipapan kadagiti dadduma a parikut, risutekto ida inton umayak.
46012001	Ita, kakabsatko, kayatko ti agsao maipapan iti insuratyo a sagsagut nga aggapu iti Espiritu Santo. Kayatko a maammoanyo ti pudno.
46012002	Ammoyo nga idi paganokayo pay laeng, naisungsongkayo nga agrukbab kadagiti didiosen. Awan biagda dagitoy a didiosen a kanayon a nangyaw-awan kadakayo.
46012003	Kayatko a maammoanyo a ti tao nga idalan ti Espiritu ti Dios, dina mabalin a kuna, “Mailunod ni Jesus!” Awan ti makabalin nga agsao, “Ni Jesus ket Apo,” malaksid no idalan ti Espiritu Santo.
46012004	Nadumaduma a kita dagiti naespirituan a sagut, ngem isu met la nga Espiritu ti mangted kadagitoy.
46012005	Adu a kita ti panagserbi, ngem isu met la nga Apo ti pagserbian.
46012006	Nadumaduma ti kabaelan nga agserbi, ngem isu met la a Dios ti mangted iti kabaelan ti tunggal maysa.
46012007	Maipakita a pagimbagan ti amin ti kaadda ti Espiritu iti tunggal maysa.
46012008	Iti maysa a tao, ited ti Espiritu ti nainsiriban a panagsao; iti sabali, ti pannakaawat iti mensahe.
46012009	Ti Espiritu a mangted iti pammati iti maysa a tao, isu met laeng ti mangted iti kabaelan a mangpaimbag iti masakit.
46012010	Babaen iti Espiritu, maikkan ti maysa a tao iti kabaelan nga agaramid iti milagro. Iti sabali, ti kinalaing a mangiwaragawag iti mensahe ti Dios. Ket iti sabali pay, ti kabaelan a mangigiddiat no ania dagiti sagut nga aggapu iti Espiritu ken dagiti saan. Itedna iti maysa a tao ti kabaelan nga agsao kadagiti datdatlag a pagsasao. Iti sabali, ti kabaelan a mangipatarus iti naisao.
46012011	Ngem maymaysa nga Espiritu ti mangar-aramid amin kadagitoy; kas pagayatanna, nadumaduma a sagut ti itedna kadagiti tattao.
46012012	Mayarig ni Cristo iti maysa a bagi nga adu ti pasetna. Maysa latta a bagi uray no buklen ti nadumaduma a paset.
46012013	Kasta met kadatayo amin—Judio man wenno Hentil, tagabu man wenno siwawayawaya—nabuniagantayo a naikamang iti maymaysa a bagi babaen iti maymaysa nga Espiritu nga isu met laeng ti naited nga inumentayo.
46012014	Ta saan la a maymaysa no di ket adu ti paset ti bagi.
46012015	No kuna ti saka, “Saanak a parte ti bagi, ta saanak met nga ima,” dina kayat a sawen a saanen a paset ti bagi.
46012016	No kuna ti lapayag, “Saanak a parte ti bagi, ta saanak met a mata,” dina kayat a sawen a saanen a paset ti bagi.
46012017	No mata laeng ti mangbukel iti entero a bagi, kasano a makangngeg? No lapayag laeng, kasano a makaangot?
46012018	Ngem iti kinaagpaysona, inurnos ti Dios dagiti amin a parte ti bagi, segun ti nagayatanna.
46012019	No maymaysa laeng a kita ti amin a paset, kasano nga adda bagi?
46012020	Kinapudnona, adu dagiti paset ngem maymaysa a bagi.
46012021	Ngarud, di mabalin a kuna ti mata iti ima, “Saanka a masapul!” Wenno ti ulo kadagiti saka, “Saankayo a masapul!”
46012022	Saan koma a kasta! Awan ti maaramidtayo no awan dagiti paset a kasla nakapkapsut.
46012023	Ad-adda ketdi a taripatoen dagiti paset nga ipagaruptayo nga awan serserbina. Ipangpangrunatayo met a taripatoen dagiti naalas a paset,
46012024	panangtaripato a di masapul dagiti napimpintas a paset. Ti Dios a mismo ti nangbukel iti bagi tapno maikkan iti dakdakkel a pammadayaw dagiti nanumo a paset.
46012025	Iti kasta, awan panagsisina iti bagi ngem agsisinnakit ketdi dagiti amin a paset.
46012026	No agsagaba ti maysa a paset, makipagsagaba met dagiti dadduma. No maidayaw ti maysa, makipagragsak met dagiti dadduma.
46012027	Ngarud, baginakayo ni Cristo ket kamengna ti tunggal maysa kadakayo.
46012028	Iti iglesia, insaad ti Dios ti tunggal maysa iti lugarna: umuna, dagiti apostoles; maikadua, dagiti profeta; maikatlo, dagiti mamaestro; sumarsaruno, dagiti agaramid iti milagro sa dagiti naikkan iti pannakabalin a mangpaimbag wenno tumulong kadagiti sabali wenno mangidalan kadakuada wenno agsao iti datdatlag a pagsasao.
46012029	Saanda nga apostoles amin wenno profeta wenno maestro. Saan nga amin ket addaan iti pannakabalin nga agaramid iti milagro
46012030	wenno mangpaimbag iti masakit wenno makapagsao iti datdatlag a pagsasao wenno makailawlawag iti kaipapanan dagiti naisao.
46012031	Ngarud, tarigagayanyo koma dagiti nasaysayaat a sagut. Nupay kasta, ipakitak kadakayo ti nasaysayaat pay a dalan.
46013001	Uray no makasaoak kadagiti pagsasao dagiti tattao wenno dagiti angheles, ngem no awan ayatko, awan serserbi ti panagsaritak ket awan dumak iti makatitileng nga aweng ti gansa wenno naringgor nga uni ti piangpiang.
46013002	Uray no nalaingak a mangasaba, uray no maawatak amin a palimed, uray no napigsa ti pammatik tapno mayalisko dagiti bambantay, ngem no awan ayatko, awan serserbik.
46013003	Uray no ipadawatko ti amin nga adda kaniak, ken uray pay itedko ti bagik tapno mapuoran, ngem no awan met ayat kaniak, awan magunggonak.
46013004	Ti ayat naanus ken naasi. Saan a naimon wenno napasindayag wenno natangsit.
46013005	Saan a naalas ti kababalinna wenno naimut wenno nalaka nga agpungtot. Awan im-impenna a sakit ti nakem.
46013006	Saanna a pagragsakan ti dakes. Pagragsakanna ketdi ti kinapudno.
46013007	Ti ayat ituredna amin a banag, mamati iti amin, mangnamnama iti amin, ibturanna amin.
46013008	Ti ayat agpaut nga agnanayon. Adda dagiti naipaltiing a kaskasaba, ngem saanda nga agpaut. Adda sagut a mangted iti kabaelan nga agsao iti sabali a pagsasao, ngem aggibus. Adda pannakaammo, ngem agpatingganto.
46013009	Ta saan pay a naan-anay ti ammotayo, kasta met dagiti naipaltiing a kaskasaba.
46013010	Ngem inton dumteng ti naan-anay a banag, agpukawton ti adda pagkuranganna.
46013011	Idi ubingak, inuubing ti panagsaok, ti panagriknak ken ti panagpanunotko. Ita ta nataenganakon, inwaksikon dagiti inuubing nga ugalik.
46013012	Ti makitatayo ita, kasla nakudrep a ladawan iti sarming, ngem makitatayton iti rupanrupa. Adda pagkurangan ti ammok ita, ngem kalpasanna, naan-anayton a kas iti pannakaammo ti Dios kaniak.
46013013	Kabayatanna, dagitoy tallo ti agtalinaed: pammati, namnama, ayat; ngem ti kangrunaan kadagitoy, isu ti ayat.
46014001	Ti ayat ngarud ti ipangrunayo a gun-oden. Tarigagayanyo dagiti naespirituan a sagut, nangruna ti saguday a mangasaba.
46014002	Ti agsao iti sabali a pagsasao, saan a dagiti tattao ti kasaona no di ket ti Dios agsipud ta awan makaawat kenkuana. Ar-aramatenna ti pannakabalin ti Espiritu nga agsao maipapan kadagiti bambanag a narigat a maawatan.
46014003	Ngem ti mangipakaammo iti mensahe ti Dios, kasaona dagiti tattao ket tulongan, bagbagaan ken liwliwaenna ida.
46014004	Ti tao nga agsao iti sabali a pagsasao, ti la bagina ti tulonganna. Ngem ti agsao iti mensahe ti Dios, tulonganna ti entero nga iglesia.
46014005	Kayatko a makasaokayo amin iti karkarna a pagsasao, ngem kaykayatko a maaddaankayo iti pannakabalin a mangipakaammo iti mensahe ti Dios. Ad-adda a makatulong ti tao nga agsao iti mensahe ti Dios ngem ti agsao iti karkarna a pagsasao—malaksid no adda naitallaong a makailawlawag iti kayatna a sawen tapno matulongan ti entero nga iglesia.
46014006	Kas pangarigan no umayak kadakayo, kakabsatko, ania ti pagimbagan a maitedko kadakayo no agsaoak iti sabali a pagsasao? Awan! Wen, awan, malaksid no ipakaammok kadakayo ti maysa a mensahe nga impaltiing ti Dios wenno adda ibagak a sirmata wenno naipaltiing a kaskasaba wenno pannursuro.
46014007	Uray dagiti awan biagna a pagtokaran, a kas iti fluta ken iti arpa, kasano nga adda makaammo iti matoktokar a musika no di nalawag ti pannakatokarna?
46014008	No di nalawag ti pannakapuyot ti trumpeta, siasino ti agsagana a makigubat?
46014009	Kasta met kadakayo, kasano nga adda makaawat iti sasawenyo no saan a matarusan ti sarsaritaenyo iti karkarna a pagsasao? Agpukaw a kas asuk dagiti balikasyo.
46014010	Agduduma dagiti pagsasao iti lubong, ngem adda kaipapanan ti tunggal maysa.
46014011	Ngem no diak ammo ti pagsasao a maar-aramat, ganggannaet kaniak ti agsasao ken ganggannaetak met kenkuana.
46014012	Gapu ta aggagarkayo a maaddaan kadagiti sagut ti Espiritu, ipangpangrunayo ngarud nga aramaten dagiti sagut a makatulong iti panagdur-as ti iglesia.
46014013	Ngarud, ti tao nga agsao iti karkarna a pagsasao, nasken nga agdawat iti pannakabalin a mangilawlawag iti kayatna a sawen.
46014014	Ta no agkararagak iti sabali a pagsasao, pudno nga agkararag met ti espirituk, ngem saan a maitunos ti panunotko.
46014015	Ania ngarud ti aramidek? Agkararagak a buyogan ti espirituk ken ti panunotko. Agkantaak a danggayan ti espirituk ken ti panunotko.
46014016	No agyamanka iti Dios babaen iti espiritu laeng, kasano a sumungbat iti “Amen” ti kadawyan a tao a makigimgimong kadakayo iti kararag ti panagyaman no dina maawatan ti sasawem?
46014017	Uray no napintas ti kararagmo nga agyaman iti Dios, pulos a saan a matulongan dayta a tao.
46014018	Agyamanak iti Dios ta ad-adda a naparaburanak iti pannakabalin nga agsao kadagiti karkarna a pagsasao ngem ti uray siasino kadakayo.
46014019	Ngem iti iglesia, kaykayatko ti agsao iti lima a balikas a maawatan tapno masursuroan dagiti karkarna, ngem iti agsao iti rinibribu a balikas iti sabali a pagsasao.
46014020	Saan koma nga inuubing ti panagpampanunotyo, kakabsatko. Agbalinkayo laeng nga ubbing nga awan ammona no maipapan iti kinadakes, ngem nataengan koma ti panagpampanunotyo.
46014021	Nailanad daytoy iti Nasantoan a Surat: “Kasaokto dagitoy a tattaok, kuna ti Apo, babaen kadagiti tattao a sabali ti pagsasaona, Ken babaen kadagiti bibig dagiti ganggannaet. Ngem uray no kasta, saandakto nga ipangag.”
46014022	Ngarud, ti panagaramat iti karkarna a pagsasao, saan a pagilasinan kadagiti mamati, no di ket kadagiti saan a mamati. Ti pannakabalin a mangipakaammo iti mensahe ti Dios, pagilasinan kadagiti mamati, saan a kadagiti di mamati.
46014023	No ngarud aggigimong ti entero nga iglesia ket agsao amin iti karkarna a pagsasao, ipagarup dagiti awan pammatina a makigimong nga agmauyongkayo.
46014024	Ngem no ti mensahe ti Dios ti sarsaritaen ti amin, ket maitallaong ti awan pammatina, maallukoyto nga isu ket maysa a managbasol. Maukomto babaen kadagiti amin a mangngegna.
46014025	Maiparangarangto dagiti palimed ti pusona ket agtamedto nga agdaydayaw iti Dios a kunana, “Pudno nga adda kadakayo ti Dios!”
46014026	Ania ti kayatko a sawen, kakabsatko? No aggigimongkayo, adda koma ited ti tunggal maysa: himno, pannursuro, paltiing ti Dios, mensahe iti sabali a pagsasao wenno panangilawlawag iti naisao. Masapul a maaramid amin dagitoy a pangtulong iti iglesia.
46014027	No adda agsao iti sabali a pagsasao, saan koma a nasursurok ngem dua wenno tallo ti agsisinnublat, ket adda sabali a mangipatarus.
46014028	No awan ti makaipatarus, ti agsao iti sabali a pagsasao, agulimek laengen. Ti la koma bagina ken ti Dios ti kasaona.
46014029	Dua wenno tallo a naikkan iti mensahe ti Dios ti agsao koma, ket utoben dagiti dadduma ti sawenda.
46014030	Ngem no umawat iti paltiing ti Dios ti maysa nga agtugtugaw iti gimong, masapul nga agulimek ti madama nga agsarsarita.
46014031	Mabalinyo ti agsasaruno a mangipakaammo iti mensahe ti Dios tapno masursuroan ken mapapigsa ti amin.
46014032	Ti naikkan iti parabur a mangipakaammo iti mensahe adda kenkuana ti kinaparbeng,
46014033	agsipud ta ti Dios saan a Dios ti riribuk no di ket panagtutunos. Kas maar-aramid kadagiti amin nga iglesia dagiti tattao ti Dios,
46014034	agulimek koma dagiti babbai kadagiti panaggigimong iti iglesia. Saanda a mapalubosan nga agsao. Segun ti Linteg, saanda koma a mangipangulo.
46014035	No adda kayatda nga ammoen, damagenda koma kadagiti assawada no addada iti balayda. Naalas nga agsao ti babai no adda iti paggigimongan.
46014036	Dakayo kadi ti nagtaudan ti sao ti Dios? Dakayo kadi laeng ti dimmanonanna?
46014037	No adda mangipagarup nga isu ket profeta ti Dios wenno addaan iti naespirituan a sagut, masapul a bigbigenna a ti bilin ti Apo ti isursuratko kadakayo.
46014038	Ngem no dina bigbigen daytoy, diyo ikaskaso dayta a tao.
46014039	Isut’ gapuna, kakabsatko, a tarigagayanyo koma a sipapasnek ti mangipakaammo iti mensahe ti Dios, ngem diyo lapdan ti panagsao iti sabali a pagsasao.
46014040	Masapul a maaramid nga umno ken naurnos ti amin a banag.
46015001	Kakabsat, kayatko nga ipalagip kadakayo ti Naimbag a Damag nga inkasabak kadakayo, nga inawatyo ket pagbatayan a sititibker ti pammatiyo.
46015002	Dayta ti ebanghelio nga inkaskasabak kadakayo. Isalakannakayo no salimetmetanyo—malaksid no barengbareng ti panamatiyo.
46015003	Inyawatko kadakayo ti kangrunaan nga inawatko: a natay ni Cristo gapu kadagiti basoltayo, kas nailanad iti Nasantoan a Surat;
46015004	a naitanem ket napagungar iti maikatlo nga aldaw, kas nailanad iti Nasantoan a Surat;
46015005	a nagparang ken ni Pedro sa kadagiti sangapulo ket dua nga apostoles.
46015006	Kalpasanna, nagparang iti naminsan kadagiti nasurok a limagasut a pasurotna a kaaduanna kadakuada ti sibibiag pay laeng ita, nupay natayen ti dadduma.
46015007	Kalpasanna, nagparang ken ni Santiago sa kadagiti amin nga apostoles.
46015008	Kamaudiananna, nagparang met kaniak, nupay arigna a nayanakak a saan a naitiempo.
46015009	Ta siak ti kanunumoan kadagiti apostoles. Saan pay ketdi a rumbeng a maawaganak iti apostol ta indadanesko ti iglesia ti Dios.
46015010	Ngem gapu iti parabur ti Dios, nagbalinak nga apostol ket natulongannak ti paraburna. Saan la a dayta, napingpingetak a nagtrabaho ngem dagiti amin nga apostoles, nupay iti kinapudnona, saan a siak ti akin-aramid no di ket ti parabur ti Dios nga adda kaniak.
46015011	Ngarud, naggapu man kaniak wenno naggapu kadakuada, daytoy ti ikasabami ket daytoy ti patienyo.
46015012	Ita, yantangay ta ikaskasabami ti pannakapagungar ni Cristo, apay a kuna ti sumagmamano kadakayo a saan a mapagungar dagiti natay?
46015013	No saan a mapagungar dagiti natay, saan ngarud a napagungar ni Cristo.
46015014	Ket no saan a napagungar, awan ngarud ti serserbi ti ikasabami, kasta met ti pammatiyo.
46015015	Maipakita pay nga ulbodkami a saksi ti Dios, ta imbagami a pinagungarna ni Cristo—ngem dina met gayam pinagungar, no pudno a di mapagungar dagiti natay.
46015016	Ta no saan a mapagungar dagiti natay, saan met ngarud a napagungar ni Cristo.
46015017	No di napagungar ni Cristo, awan serserbi ti pammatiyo ket agturay pay laeng ti basol iti biagyo.
46015018	Kaipapananna pay a sawen a napukawen dagiti natay a nagtalinaed iti pammatida ken ni Cristo.
46015019	No agpaay laeng iti daytoy a biag ti namnamatayo ken Cristo, ket awanen sabali, datayo dagiti nakakakaasi unay kadagiti amin a tao ditoy lubong.
46015020	Ngem iti kinapudnona, napagungar ni Cristo kas umuna a bunga ken pammatalged a mapagungarto met dagiti matmaturog iti tanem.
46015021	Ta kas iti yaay idi ti patay gapu iti maysa a tao, kastoyto met ti pannakapagungar dagiti natay.
46015022	Kas iti ipapatay ti amin a tao gapu iti pannakipagmaymaysada ken ni Adan, kasta met ti panagungarto ti amin a tao gapu iti pannakipagmaymaysada ken ni Cristo.
46015023	Ngem tunggal maysa iti batangna: umuna, ni Cristo; kalpasanna, dagiti tattaona, inton tiempo a yaayna.
46015024	Ket umayto ti panungpalan. Pukawento ni Cristo ti amin a turay, amin a pannakabalin ken bileg, ket yawatnanto ti Pagarian iti Dios Ama.
46015025	Ta masapul nga agturay ni Cristo agingga a maparmek ti Dios ti amin a kabusorna.
46015026	Ni patay ti maudinto a kabusor a maparmek.
46015027	Ta kuna ti Nasantoan a Surat: “Amin a banag ikabil ti Dios iti babaen dagiti sakana.” Ngem nalawag a ti balikas “amin a banag,” dina iraman ti Dios a nangikabil kadagiti amin a banag iti babaen ni Cristo.
46015028	Ngem inton maikabil ti amin a banag iti babaen ti turay ni Cristo, paiturayanto ti Anak iti Dios a nangikabil iti amin iti babaenna. Ket naan-anayto ti panangituray ti Dios iti amin.
46015029	Ita, anianto ti gunggona dagiti tattao a nabuniagan a maigapu kadagiti natay? Anianto ti namnamaenda a magun-od? No pudno ti kunada a di mapagungar dagiti natay, apay ngarud a mabuniagan dagitoy a tattao maigapu kadagiti natay?
46015030	Ket iti biangmi, apay a sarangtenmi ti peggad?
46015031	Kakabsat, gapu iti panangitangsitko kadakayo iti biagtayo ken ni Cristo Jesus nga Apotayo, inaldaw a sarangtek ni patay.
46015032	Ania ti magunggonak, no kas iti pagsasaoda, “Nakirangetak kadagiti narungsot nga ayup” idiay Efeso? Ngem no di mapagungar dagiti natay, “Mangan ken uminumtayo, ta inton bigat, mataytayo,” kas kunada.
46015033	Dikayo paallilaw: “Madadael ti nasayaat a kababalin gapu iti pannakikadua kadagiti dakes a tattao.”
46015034	Agsublikay iti nasayaat a panunotyo ket dikay agbasolen. Ibagak nga agbain koma ti sumagmamano kadakayo a di makaammo iti Dios.
46015035	Ngem adda dagiti agkuna, “Kasano a mapagungar dagiti natay? Anianto a kita ti bagida?”
46015036	Maag! No mangimulaka iti bukel, saan nga agtubo malaksid no matay.
46015037	Ket ti immulam, saan a ti dakkelen a mula, no di ket bukel latta, nalabit a bukel ti trigo wenno sabali a kita.
46015038	Kas pagayatan ti Dios, ikkanna ti bagi dayta a bukel. Itedna iti tunggal bukel ti tumutop a bagina.
46015039	Ket saan nga agpapada ti lasag dagiti amin a sibibiag. Maysa a kita ti lasag ti tao, sabali kadagiti ayup, sabali kadagiti tumatayab, ken sabali pay kadagiti ikan.
46015040	Adda dagiti bagi a nailangitan, adda met dagiti naidagaan. Adda dayag dagiti bagi a nailangitan. Sabali met ti dayag dagiti naidagaan.
46015041	Adda kabukbukodan a dayag ti init; sabali met ti bulan. Naigiddiat met ti dayag dagiti bituen, ket uray kadakuada, agduduma ti dayagda.
46015042	Kastoyto met inton mapagungar dagiti natay. Agrupsa ti bagi no maikali. Saanen nga agrupsa no mapagungar.
46015043	Nalaad ken nakapsut no maikali. Napintas ken napigsa no mapagungar.
46015044	Maysa a nailasagan a bagi no maitanem. Maysa a naespirituan no mapagungar. Adda nailasagan a bagi, adda met naespirituan.
46015045	Ta kuna ti Nasantoan a Surat: “Ni Adan a kaunaan a tao, naparsua a naikkan iti biag.” Ngem ti maudi nga Adan, isu ti Espiritu a mangted iti biag.
46015046	Saan nga umuna ti naespirituan no di ket nailasagan. Sumaruno ti naespirituan.
46015047	Naaramid iti tapok ti umuna nga Adan. Naggapu sadi langit ti maikadua.
46015048	Mayarig dagiti naidagaan a bagi iti tao a naparsua iti daga. Mayasping met dagiti nailangitan a bagi iti tao a naggapu sadi langit.
46015049	No kasano nga immalatayo iti langa ti tao a naidagaan, umalatayto met iti langa ti Tao a nailangitan.
46015050	Daytoy ti kayatko a sawen, kakabsatko: Ti bagi nga adda lasag ken darana, saan a makipagtagikua iti Pagarian ti Dios. Ti agrupsa, saanna a tagikuaen ti di panagrupsa.
46015051	Ibagak kadakayo daytoy a palimed: saantayto a matay amin, ngem mabalbaliwantayto amin iti apagdarikmat,
46015052	kas iti kapardas ti kirem, iti maudi nga aweng ti trumpeta. Ta inton agaweng ti trumpeta, mapagungarto dagiti natay. Didanto matayen ket mabalbaliwantayto amin.
46015053	Ti agrupsa a bagi, makawesanto iti saan a panagrupsa. Ti bagi a matay, makawesanto iti saan nga ipapatay.
46015054	Isut’ gapuna nga inton makawesan ti agrupsa iti saanen a panagrupsa, ken inton makawesan ti bagi a matay iti saanen nga ipapatay, matungpalto ti Nasantoan a Surat: “Naparmeken ni Patay; naan-anayen ti balligi!”
46015055	“O Patay, sadino ti yan ti balligim? O Patay, sadino ti yan ti panniludmo?”
46015056	Ti basol ti pangalaan ni patay iti panniludna. Ti Linteg ti pangalaan met ti basol iti bilegna.
46015057	Ngem agyamantayo koma iti Dios a mangted iti balligi kadatayo babaen ken ni Apotayo a Jesu-Cristo.
46015058	Ngarud, patpatgek a kakabsat, agtalinaedkayo a natibker ken di magaraw. Kanayon a sangoenyo ti trabahoyo a maipaay iti Apo, ta ammoyo nga adda bunga ti amin nga aramidenyo iti panagserbi iti Apo.
46016001	Ita, saritaek ti maipapan iti maur-or a tulong a maipaay kadagiti tattao ti Dios idiay Judea. Nasken nga aramidenyo ti bilinko kadagiti iglesia idiay Galacia.
46016002	Kada umuna nga aldaw ti lawas, mangilasin ti tunggal maysa iti sagutna segun ti kabaelanna tapno saanton a masapul ti agur-or inton umayak.
46016003	Kalpasan ti yaayko, ibaonkonto idiay Jerusalem dagiti piniliyo a lallaki tapno ipanda sadiay ti sagutyo. Ikuyogdanto dagiti surat a mangyam-ammo kadakuada.
46016004	No masapul a mapanak, makikuyogdanto kaniak.
46016005	Sarungkarankayo dita kalpasan ti ilalasatko idiay Macedonia—ta panggepko ti magna sadiay.
46016006	Nalabit a makipagnaedakto kadakayo iti sumagmamano nga aldaw wenno iti tiempo ti lam-ek, tapno matulongandakto a mangituloy iti panagbiahek, iti sadinoman a papanak pay.
46016007	Ta diak kayat nga apagbiit laeng a makitakayo. No ipalubos la ketdi ti Apo, agbayagak bassit iti dennayo.
46016008	Agyanak ditoy Efeso agingga iti aldaw ti Pentecostes.
46016009	Nupay adu ti kabusor, adda napudpudno a gundaway nga agpaay iti naindaklan ken nabunga a trabaho.
46016010	No dumaw-as dita ni Timoteo, kitaenyo a di mabutbuteng iti kaaddana kadakayo, ta kas met kaniak nga agtartrabaho iti Apo.
46016011	Awan koma ti manglais kenkuana, ngem tulonganyo ketdi a mangituloy a sitatalna iti panagbiahena tapno agsublinto kaniak. Padpadaanak ni Timoteo agraman dagiti kakabsat.
46016012	Maipapan ken ni kabsat nga Apolos: kanayon a dagdagek tapno bisitaennakayo a kakuyogna dagiti kakabsat, ngem dina maikeddeng no umay ita. Nupay kasta, umayto no adda gundawayna.
46016013	Agsiputkayo. Agtalinaedkayo a natibker iti pammati ket tumured ket pumigsakayo.
46016014	Aramidenyo a siaayat ti amin a trabahoyo.
46016015	Malagipyo a ni Estefanas ken ti familiana ti immuna a nagkristiano idiay Grecia. Intedda ti bagida iti panagserbi kadagiti tattao ti Dios. Yunay-unayko kadakayo, kakabsatko,
46016016	a paidalankayo kadagiti kakastoy a tattao ken uray siasinoman a makipagtrabaho ken makipagserbi kadakuada.
46016017	Maragsakanak iti yaay da Estefanas, Fortunato ken Acaico. Isuda ti nangisaup kadakayo.
46016018	Pinaragsakdak a kas iti panangparagsakda kadakayo. Rebbengna a mabigbig dagiti tattao a kas kadakuada.
46016019	Pakomustaandakayo dagiti iglesia ti probinsia ti Asia. Nabara ken nakristianoan ti pakomusta kadakayo da Akila ken Priscila, ken dagiti kamkameng ti iglesia nga aggigimong iti balayda.
46016020	Pakomustaandakayo met dagiti amin a kakabsat ditoy. Agkikinnablaawkayo iti nainkabsatan nga agek.
46016021	Iti bukodko nga ima isuratko daytoy: Kablaaw nga aggapu ken ni Pablo.
46016022	Mailunod koma ti siasinoman a di agayat iti Apo! Maranatha—Umayka, Apomi!
46016023	Sapay koma ta adda kadakayo ti parabur ni Apo Jesus.
46016024	Agtaeng koma ti ayatko kadakayo amin nga adda ken ni Cristo Jesus. Amen.
47001001	Iti iglesia ti Dios idiay Corinto ken kadagiti amin a tattao ti Dios iti entero nga Acaya: Sapay koma ta parabur ken talna ti ited ti Dios nga Amatayo, kasta met ni Apo Jesu-Cristo. Naggapu kadakami daytoy a surat—ni Pablo nga apostol ni Cristo Jesus babaen iti pagayatan ti Dios, ken ni kabsattayo a Timoteo.
47001003	Agyamantay iti Dios, ti Ama ni Apotayo a Jesu-Cristo; wen, ti manangngaasi nga Ama, ti Dios a pagtaudan ti pigsatayo!
47001004	Tulongannatayo iti amin a sagsagabaentayo tapno matulongantayo dagiti addaan iti aniaman a pakarikutan babaen iti tulong met laeng nga inawattayo iti Dios.
47001005	Ta idinto a nagsagaba ni Cristo, agsagabakami met a kas kenkuana idi ket mairamankami met iti nawadwad a tulongna babaen iti kaaddami kenkuana.
47001006	Tunggal agsagabakami, agpaay daytoy iti pannakatulong ken pannakaisalakanyo. Tunggal matulongankami, matulongankayo met, ket maikkankay iti pigsa tapno maibturanyo met a siaanus ti sagsagabaenmi.
47001007	Isu a dakkel ti namnamami kadakayo. Ammomi nga idinto a makipagsagabakayo kadakami, mairamankayo met iti tulong nga awatenmi.
47001008	Kayatmi nga ipalagip kadakayo, kakabsat, ti parikut a naglasatanmi idiay probinsia ti Asia. Saanmin a madaeran ti kadagsen ken kaadu ti parikut a naipabaklay kadakami, ket napukawmi ti namnamami nga agbiag.
47001009	Kasla nasentensiaankami a matay. Ngem napasamak daytoy tapno saankami nga agpannuray iti bagimi, no di laeng iti Dios a mamagungar kadagiti natay.
47001010	Insalakannakami iti nakabutbuteng nga ipapatay, ket isalakannakaminto pay. Mangnamnamakami kenkuana nga isalakannakaminto manen.
47001011	Isut’ gapuna a tulongandakami met babaen iti panangikararagyo kadakami. Ngarud, kayatna a sawen a masungbatanto dagiti adu a kararag nga agpaay kadakami ket bendisionannakaminto ti Dios. Adunto ti agyaman kenkuana gapu kadagiti parabur a maited kadakami.
47001012	Daytoy ti pagpasindayagmi: Paneknekan ti konsensiami a ti panagbiagmi ditoy lubong, nangruna ti pannakipulapolmi kadakayo, ket inturayan ti nadalus a panggep ken nadiosan a kinapudno, babaen iti pannakabalin ti parabur ti Dios, a saan a ti sirib ti tao.
47001013	Ti la maawatanyo ti isuratmi kadakayo. Saan a naan-anay ti pannakaawatyo kadakam ita, ngem namnamaek a naan-anayton a maawatandakami tapno mabalindakami nga itangsit a kas met iti panangitangsitmi kadakayo, inton Aldaw ni Apo Jesus.
47001015	Gapu ta kapkapnekak daytoy, pinanggepko a sarungkarankayo nga umuna tapno maminduakayo a mabisita.
47001016	Planok ngamin a sarungkarankayo inton mapanak idiay Macedonia, kasta met inton aggapuak sadiay tapno agpatulongak kadakayo iti biahek nga agpa-Judea.
47001017	Agbaliwbaliw aya ti panunotko iti daytoy a panggepko? No adda panggepko, aramidek kadi segun ti nainlubongan a gandat, ket paggiddanek nga ibaga ti “Wen” ken “Saan”?
47001018	Ngem kas iti kinapudno ti Dios, saan nga agbalbaliw a “Wen” ken “Saan” ti karimi kadakayo.
47001019	Ta saan a “Wen” ken “Saan” ni Jesu-Cristo nga Anak ti Dios nga inkaskasaba kadakayo da Silas, Timoteo ken siak. Ngem isu ti “Wen” ti Dios,
47001020	ta isu ti pakatungpalan ti amin a kari ti Dios. Daytoy ti gapuna a no idaydayawtayo ti Dios, kunatayo iti “Amen” iti nagan ni Jesu-Cristo.
47001021	Ti Dios ti mamagkaykaysa kadatayo ken ni Cristo. Ti Dios met laeng ti nangpili kadakami.
47001022	Isu ti nangikabil iti marka a kukuanakami ken isu ti nangted iti Espiritu Santo iti pusomi a kas talged ti amin nga ipaayna kadakami.
47001023	Awagak ti Dios a kas saksik a gapu ta diak kayat a masaktan ti riknayo, intantanko ti yaayko dita Corinto.
47001024	Dimi panggep nga ibaga kadakayo no ania ti masapul a patienyo; natibkerkayon iti pammati. Agtartrabahokami ketdi kadakayo para iti bukodyo a pagragsakan.
47002001	Daytoy ti gapuna nga inkeddengko a saanto a makapaladingit ti isasarungkarko manen kadakayo.
47002002	Ta no pagladingitenkayo, siasinonto pay ti mangparagsak kaniak no di dakayo met laeng a pinagleddaangko?
47002003	Imbes nga umayak, nagsuratak laengen amangan no pagladingitendak dagiti tattao a mangparagsak koma ketdi kaniak. Kapkapnekak ngamin a no naragsakak, naragsakkayo met amin.
47002004	Kasta unay ti pannakariribuk ken panagdanagko idi nagsuratak kadakayo; adu a lua ti nagarubos! Ngem awan a pulos ti panggepko a mamagladingit kadakayo. Kayatko laeng a maammoanyo no kasano ti kadakkel ti ayatko kadakayo.
47002005	Ita, no adda nangpaladingit iti siasinoman, saan a siak ti pinaladingitna no di dakay amin wenno nalabit ti sumagmamano kadakayo. (Kunak daytoy ta diak kayat a nagubsang ti panagsaok kenkuana.)
47002006	Umdasen ti dusa nga impatay ti kaaduan kadakayo iti kasta a tao.
47002007	Nupay kasta, nasken a pakawanen ken liwliwaenyo amangan no malmes iti napalalo a ladingit.
47002008	Yunay-unayko ngarud nga ipatalgedyo kenkuana a pudno nga ay-ayatenyo.
47002009	Daytoy ti gapuna nga insuratko dayta a surat ta kayatko a maammoan no kasano ti panaglasatyo iti pannakasuot ken no sisasaganakayo a mangtungpal kadagiti pammagbagak.
47002010	No pakawanenyo ti siasinoman gapu iti inaramidna, pakawanek met. Ta no mamakawanak—no pudno a masapul a pakawanek ti siasinoman—aramidek gapu kadakayo iti sangoanan ni Cristo
47002011	tapno dinatayo gundawayan ni Satanas. Ammotayo dagiti panggepna.
47002012	Idi dumtengak idiay Troas tapno ikasabak ti Naimbag a Damag maipapan ken ni Cristo, natakuatak a linuktan ti Apo ti dalan nga agpaay iti trabaho sadiay.
47002013	Ngem nagdanagak unay ta diak nasarakan ni kabsattayo a Tito. Isu a nagpakadaak kadagiti kakabsat sadiay, ket napanak idiay Macedonia.
47002014	Ngem yaman pay iti Dios, ta gapu iti pannakikaysami ken ni Cristo, kanayon nga ikuyognakam iti parada ti panagballigi ni Cristo. Aramatennakami ti Dios a mangisaknap iti nabanglo nga ayamuom ti pannakaammo ken Cristo kadagiti amin a tattao.
47002015	Mayarigkami iti nabanglo nga insenso a puoran ni Cristo a maidaton iti Dios ket agwaras kadagiti maisalakan ken kadagiti mapukaw.
47002016	Kadagiti mayaw-awan, makapatay daytoy nga ayamuom. Kadagiti maisalsalakan, maysa nga ayamuom a mangted iti biag. Siasino ngarud ti makabael iti daytoy a trabaho?
47002017	Saankami a mayarig kadagiti kaaduan a mangipakpakaammo iti sao ti Dios a kasla ket tay tagilakon ti mensahena. Ngem gapu ta imbaonnakami ti Dios, sipupudnokami nga agsao iti sangoananna, kas adipen ni Cristo.
47003001	Iti panagsaomi kadagitoy, ipagarupyo kadi nga idaydayawmi manen ti bagbagimi? Wenno, kas iti ar-aramiden ti dadduma, kasapulanmi kadi ti surat a mangyam-ammo kadagiti bagbagimi kadakayo wenno adda surat nga aggapu kadakayo a mangyam-ammo kadakami kadagiti sabali?
47003002	Dakayo a mismo ti suratmi a nailanad iti pusomi tapno maammoan ken mabasa ti siasinoman.
47003003	Nalawag a ni Cristo ti nangisurat iti daytoy ket pinaitulodna kadakami. Naisurat daytoy, saan nga iti tinta no di ket iti Espiritu ti sibibiag a Dios ket saan a kadagiti tapi a bato no di ket iti puso ti tao.
47003004	Sawenmi daytoy ta agtalekkami iti Dios babaen ken ni Cristo.
47003005	Awan ti panggapuanmi nga agkuna a kabaelanmi daytoy a trabaho. Aggapu iti Dios ti kabaelanmi.
47003006	Isu ngamin ti nangted iti kabaelanmi a kas adipen ti baro a tulag a saan a buklen ti naisurat a linteg, no di ket ti Espiritu. Patay ti yeg ti naisurat a linteg, ngem biag ti ited ti Espiritu.
47003007	Naikitikit ti Linteg kadagiti tapi a bato, ket idi maited, nagparang ti dayag ti Dios. Nupay agpukpukaw idi ti raniag iti rupa ni Moises, nagpaiduma latta ti raniagna ket saan a maiperreng dagiti Israelita ti matada kenkuana. No ti Linteg a pannakatay ti ibunga ti pannakaipatungpalna ket dimteng a nabuyogan iti kasta a kinadayag,
47003008	saan aya a dakdakkel pay ti dayag ti aramid ti Espiritu?
47003009	No nadayag ti Linteg a pakaukoman ti tao, ad-adda pay ti dayag a mangyeg iti pakaisalakanan!
47003010	Mabalin a kunatayo a gapu ta naranraniag nga adayo ti dayag ita, napukawen ti nagpaiduma a dayag ti napalabas.
47003011	Ta no adda dayag ti banag a limmabas laeng, ad-adda pay ti dayag dayta agpaut iti agnanayon.
47003012	Naturedkami gapu ta adda daytoy a namnamami.
47003013	Saankami a kas ken ni Moises a nangabbong iti rupana tapno di makita dagiti Israelita ti panagpukaw ti raniag.
47003014	Pudno a nakullaapan ti panunotda. Agingga ita, no basaenda dagiti libro ti daan a tulag, adda pay laeng daydi abbong a nangkumot iti panunotda. Maikkat laeng ti abbong no adda ti tao ken ni Cristo.
47003015	Uray kadagitoy nga aldaw, tunggal basaenda ti Linteg ni Moises, naabbongan pay laeng ti panunotda.
47003016	Ngem maikkat ti abbong, kas kuna ti Nasantoan a Surat, “Naikkat ti abbong ni Moises idi sumango iti Apo.”
47003017	“Ti Apo” iti daytoy a paset, isu ti Espiritu, ket iti sadinoman a yan ti Espiritu ti Apo, adda wayawaya.
47003018	Ngarud, datayo amin nga awan abbong ti rupana, ipakitatayo ti dayag ti Apo. Balbaliwannatayo dayta met laeng a dayag nga aggapu iti Apo nga isu ti Espiritu tapno umaspingtayo kenkuana iti naranraniag pay a dayag.
47004001	Iti kaasi ti Dios, naited kadakami daytoy a panagserbi, ket saankam a maupay.
47004002	Iwaksimi amin a nalimed ken nakababain nga aramid. Dikam agaramid iti kinasikap. Dimi ballikugen ti mensahe ti Dios. Ngem iti amin a kinapudno, agbiagkam iti imatang ti Dios ket italekmi ti bagimi iti konsensia ti tunggal tao.
47004003	No kas pangarigan nailemmeng ti ebanghelio nga ikaskasabami, nailemmeng laeng kadagiti mayaw-awan.
47004004	Saanda a mamati, ta ti isipda kinullaapan ni Satanas a mangituray iti daytoy a lubong, ket dida makita ti silaw nga aggapu iti Naimbag a Damag maipapan iti dayag ni Cristo a ladawan ti Dios.
47004005	Saan a ti bagimi ti ikasabami: Ikasabami ni Jesu-Cristo a kas Apo, ken dakami a kas adipenyo gapu ken ni Jesus.
47004006	Ti Dios a nagkuna, “Agraniag ti silaw manipud iti kasipngetan!” ket isu met laeng ti Dios a nangted iti silawna kadagiti pusomi tapno maammoanmi ti dayag ti Dios iti rupa ni Cristo.
47004007	Ngem dakami nga addaan iti daytoy naespirituan a gameng, mayarigkami kadagiti narukop a banga tapno maipakita a ti kangatoan a pannakabalin ket kukua ti Dios, saan a dakami.
47004008	Masansan a maipasangokami iti riribuk, ngem saankami a maparukma. No dadduma, agduaduakami, ngem saankami a maupay.
47004009	Adu ti kabusor, ngem adda latta gayyemmi. Uray no nakaro ti pannakakabilmi, saankami a matay.
47004010	Iti amin a kanito, ibakbaklaymi ti ipapatay ni Cristo tapno makita ti biagna babaen kadakami.
47004011	Kanayon a maipasangokami iti patay gapu ken ni Jesus tapno maiparangarang ti biagna babaen kadagiti agrupsa a bagimi.
47004012	Kayatna a sawen a patay ti agtartrabaho kadakami, ngem biag ti agtartrabaho kadakayo.
47004013	Kuna ti Nasantoan a Surat, “Namatiak, isut’ gapuna a nagsaoak.” Iti isu met laeng nga espiritu ti pammati, agsaokami met ta mamatikami.
47004014	Ammomi a ti Dios a nangpagungar ken ni Apo Jesus, pagungarennakaminto met a kas ken ni Jesus ket ikuyognatayto iti saklangna.
47004015	Maigapu amin daytoy kadakayo; ket iti panagwaras ti parabur ti Dios iti ad-adu a tao, ad-adunto met ti pagyamanda a kararag a pakaidayawan ti Dios.
47004016	Gapu iti daytoy, pulos a saankam a maupay. Uray no main-inut nga agrupsa ti nailasagan a bagimi, inaldaw met a mapabaro ti naespirituan a kinataomi.
47004017	Ket daytoy nalag-an ken apagbiit a sagsagabaenmi, itedna kadakami ti dakkel ken agnanayon a dayag nga awan pakaipadaanna.
47004018	Ta dagiti banag a di makita ti kitaenmi, saan a dagiti makita. Apagbiit laeng ti banag a makita, ngem agpaut iti agnanayon ti banag a di makita.
47005001	Ammomi nga inton marakrak daytoy kalapaw a pagnaedantayo, nga isu ti bagitayo ditoy daga, addanto balay nga ited ti Dios a pagnaedantayo idiay langit, balay nga isu a mismo ti nangaramid ken agpaut iti agnanayon.
47005002	Ita, agsennaaytayo ta dakkel ti tarigagaytayo a sumrek iti bukod a balay nga aggapu sadi langit.
47005003	Iti kasta a pannakakawestayo, saantayton a lamolamo.
47005004	Bayat ti panagtaengtayo iti daytoy naindagaan a kalapaw, agsennaaytayo gapu iti rigattayo; saan a gapu ta kayattayo nga iwaksi ti naindagaan a bagi, no di ket kayattayo ti makawesan iti nailangitan tapno ti matay a bagitayo makawesan iti biag.
47005005	Ti Dios ti nangisagana kadatayo iti daytoy a panagbalbaliw, ket intedna ti Espirituna a kas talged ti amin nga insaganana kadatayo.
47005006	Isut’ gapuna a kanayon a natalgedkami. Ammomi a bayat ti panagtaengmi iti daytoy a bagi, adayokami iti Apo.
47005007	Ta maidalankami babaen iti pammati, saan a babaen iti banag a makita.
47005008	Natalgedkam unay ket adayo a kaykayatmi ti pumanaw iti balaymi tapno makipagnaedkami iti Apo.
47005009	Nupay kasta, uray agtaengkami iti biag ditoy wenno iti sabali a biag, ikagumaanmi ti pannakaay-ayona.
47005010	Ta masapul a dumatagtay amin iti pangukoman ni Cristo tapno awatentayo ti rumbeng nga agpaay kadatayo, segun ti inaramidtayo, naimbag man wenno dakes, bayat ti panagbiagtayo.
47005011	Ammomi ti kaipapanan ti panagbuteng iti Dios, isu nga ikagumaanmi a guyugoyen dagiti tattao. Naan-anay ti pannakaammo ti Dios kadakami. Namnamaek a kastoy met ti pannakaammoyo kaniak.
47005012	Saanmi a panggep ti mangidaydayaw manen iti bagimi kadakayo. Panggepmi ketdi ti mangted iti panggapuanyo a mangipannakkel kadakami tapno masungbatanyo dagiti agpasindayag gapu iti langa a saan ketdi a ti kababalin ti tao.
47005013	No agmauyongkami a kas kunada, gapu iti Dios daytoy; no manakemkami, gapu kadakayo.
47005014	Iturayannakami ti ayat ni Cristo, ta mabigbigmi a natay ti maysa a tao nga agpaay iti amin, kayatna a sawen, nairaman ti amin a tattao iti ipapatay ni Cristo.
47005015	Wen, natay gapu iti amin a tao tapno dagiti sibibiag dida agbiagen para iti bukodda a pagimbagan, no di ket para kenkuana a natay ken napagungar gapu kadakuada.
47005016	Ngarud, dimi bigbigenen ti siasinoman babaen iti pagrukodan ti tao. Uray no binigbigmi idi ni Cristo babaen iti daytoy a pagrukodan, dimi aramiden itan.
47005017	Maysa a baro a parsua ti siasinoman a mainaig ken ni Cristo. Naglabasen dagiti daan a banag ket dimtengen dagiti baro.
47005018	Inaramid amin ti Dios daytoy. Babaen ken Cristo, inkappianakami kenkuana met laeng. Intedna kadakami ti trabaho a mangikappia kadagiti tattao kenkuana.
47005019	Daytoy ti mensahemi: Nakikappia ti Dios iti amin a tattao babaen ken ni Cristo. Saan nga imbilang ti Dios dagiti basolda a maibusor kadakuada ket intalekna kadakami ti mensahe a mangibaga no kasano ti pannakikappiana kadakuada.
47005020	Ngarud, adtoykami a pannakangiwat ni Cristo. Kasla ti Dios a mismo ti agdawdawat kadakayo. Iti nagan ni Cristo, yunay-unaymi a makikappiakayo iti Dios!
47005021	Awan basol ni Cristo. Ngem gapu kadatayo, imbaklayna dagiti basoltayo tapno iti pannakikaysatayo kenkuana, mairanudtayo iti kinalinteg ti Dios.
47006001	Ngarud, iti pannakipagtrabahomi iti Dios, ipakpakaasimi daytoy kadakayo: Naawatyon ti parabur ti Dios ket diyo ipalubos nga awan kapaypay-anna.
47006002	Ta kuna ti Dios, “Impangagka idi dumteng ti tiempo a pannakaipaayna, Tinulonganka idi dumteng ti aldaw nga isalakanka.” Dumngegkayo! Adtoyen ti tiempo a maiparbeng. Itan ti aldaw a pannakaisalakan!
47006003	Dimi kayat nga adda pakababalawan ti panagserbimi. Isut’ gapuna nga ikagumaanmi a lapdan ti panagbasol ti siasinoman.
47006004	Ipakitami ketdi nga adipennakami ti Dios iti amin nga aramidmi. Ituredmi a siaanus dagiti sagabaen, pakarigatan ken pakariribukan.
47006005	Napangpang-or, naibalbalud ken naluglugobankami. Nabambannogkamin, ket napadasanmin ti napuypuyatan ken nabisbisinan.
47006006	Babaen iti kinadalus, pannakaammo iti pudno, kinaanus ken kinamanangngaasi, naipamatmatmin nga adipennakami ti Dios; babaen iti Espiritu Santo, babaen iti napudno nga ayatmi,
47006007	babaen iti panangipakaammomi iti mensahe ti kinapudno ken babaen iti pannakabalin ti Dios. Kinalinteg ti igammi a dumarup ken mangsalaknib iti bagimi.
47006008	Mapadpadayawan ken mapabpabainankami. Mairurrurumen ken maitantan-okkami. Kunada nga ulbodkami, ngem pudno met ti sawenmi.
47006009	Kunada nga awan makaam-ammo kadakami, ngem agdindinamagkami. Kasla nataykamin, ngem kas makitayo, sibibiagkami. Uray no maparparigatkami, saankami a matay.
47006010	Uray no mapaladingitankami, naragsakkami latta. Kasla napanglawkami, ngem pabaknangenmi ti adu a tattao. Kasla awanankami, ngem iti kinaagpaysona, addaankami.
47006011	Tattao iti Corinto, pulos nga awan inlemmengmi iti panagsaomi. Inlukatmi ti pusomi kadakayo.
47006012	Dimi rinikpan ti pusomi kadakayo. Dakayo ti nangrikep iti pusoyo kadakami.
47006013	Ita, kasaokayo a kas pudno nga annakko: ipakitayo met ti isu met laeng a rikna a mariknami kadakayo. Luktanyo ti pusoyo!
47006014	Saankayo a makikadua kadagiti saan a mamati a kasla ket tay kapadayo ida, ta saan a rumbeng dayta. Kasano nga agkadua ti nalinteg ken ti nakillo? Kasano nga agtipon ti lawag ken ti sipnget?
47006015	Kasano nga agtunos ni Cristo ken ti Diablo? Ania kadi ti pagkaysaan ti mamati ken ti saan a mamati?
47006016	Kasano nga agkappia ti templo ti Dios ken dagiti didiosen? Ta datayo ti templo ti sibibiag a Dios. Kas kuna ti mismo a Dios: “Agyanakto iti sidongda ket makipagnaedakto kadakuada, Siakto ti Diosda ket isudanto dagiti tattaok.”
47006017	Isut’ gapuna a kuna ti Apo: “Panawanyo ida ket suminakayo kadakuada. Diyo sagiden dagiti makatulaw a banag, Ket awatenkayto.
47006018	Siakto ti amayo, Ket dakayto ti annakko, Kuna ti Mannakabalin-amin nga Apo.”
47007001	Naikari amin dagitoy kadatayo, patgek a gagayyem! Ngarud, awan koma ti pakapilawantayo babaen iti panangikkattayo iti amin a makatulaw iti bagi ken kararuatayo. Ket naan-anay koma a nasantoantayo babaen iti panagbiag a sibubuteng iti Dios.
47007002	Ilukatyo ti pusoyo kadakami. Awan siasinoman a nakabasolanmi. Awan siasinoman a dinadaelmi. Awan siasinoman a ginundawayanmi.
47007003	Saanko a sawen daytoy tapno pabasolenkayo. Kas nasaokon kadakayo, napategkayo la unay kadakami isu nga agkaykaysatayo a kanayon iti patay wenno iti biag.
47007004	Agtalekak kadakayo; pagpannakkelkayo unay. Iti amin a pakariribukanmi, naturedak latta. Kasta unay ti ragsakko.
47007005	Uray idi makasangpetkami idiay Macedonia, awan ti inanami. Adu ti rigatmi iti sadinoman a papananmi. Adda riribuk iti aglawlaw kadakami. Adda panagbuteng iti pusomi.
47007006	Nupay kasta, ti Dios a mangpapigsa kadagiti maupay, pinapigsanakami gapu iti yaay ni Tito.
47007007	Saan laeng a ti yaayna ti nangparagsak kadakami. Pinapigsanakami pay ti impadamagna a panangpatibkeryo kenkuana. Impadamagna ti ayatyo a makakita kaniak. Impakaammona ti ladingityo, ti regtayo a mangsalaknib kaniak. Isu a naragragsakak pay ita.
47007008	Ta uray no pinagladingitnakayo ti suratko, saanak nga agbabawi a nangisurat. Maldaanganak koma ta makitak a pinagladingitnakayo iti apagbiit dayta a surat.
47007009	Ngem maragsakanak ita—saan a gapu ta pinagladingitkayo, no di ket gapu ta pinagbabawinakayo ti ladingityo. Inusar ti Dios dayta a ladingit, ket saandakayo ngarud a dinangran.
47007010	Ta ti ladingit a mayannurot iti Dios yegna ti panagbabawi nga agturong iti pannakaisalakan—ket saan a pagbabawyan dayta! Ngem ti nainlubongan a ladingit yegna ti patay.
47007011	Kitaenyo ti namay-an ti Dios iti ladingityo! Pinaregtanakayo unay, pinaggagarnakayo unay a mangipaneknek nga awan ti basolyo! Anian a rurod, anian a buteng, anian nga iliw, anian nga anep, anian a panangdusa iti nakabasol! Dakayo a mismo ti nangipakita nga awan pakapilawanyo iti daytoy a pasamak.
47007012	Nupay nagsuratak iti kasta, saan a gapu iti nakabasol wenno iti naranggasan. Ngem nagsuratak tapno ilawlawagko kadakayo, iti imatang ti Dios, no kasano ti panangipategyo kadakami.
47007013	Daytoy ti gapuna a mapapigsakami. Saankami la a napapigsa, no di ket naragsakankami ta pinaragsakyo ni Tito gapu iti panangtulong ken panangliwliwayo kenkuana.
47007014	Impasindayawkayo kenkuana ket saandak a pinaay. Kanayon nga ibagami kadakayo ti pudno. Kasta met a napaneknekan a pudno ti panangipasindayawmi ken ni Tito.
47007015	Isut’ gapuna a bumarbara ti ayatna kadakayo no malagipna ti sisasagana a panagtungpalyo, ti panangsangailiyo kenkuana a binuyogan iti buteng ken pigerger.
47007016	Anian a ragsakko ta mapagtalkankayo nga awan pagkuranganna!
47008001	Kakabsat, kayatmi a maammoanyo no ania ti gapuanan ti parabur ti Dios kadagiti iglesia idiay Macedonia.
47008002	Nakaro ti pannakasuotda kadagiti rigat a naglasatanda. Ngem kasta unay ti ragsakda ket nabulos ti panagitedda uray no nakapangpanglawda.
47008003	Paneknekak kadakayo a nangtedda kas kabaelanda ngem sinursurokanda pay. Iti agtaud iti nakemda,
47008004	sipapasnekda a nangipakpakaasi kadakami a makitimpuyogda nga agserbi kadagiti nasantoan a tattao ti Dios idiay Judea.
47008005	Nasursurok pay ngem ti ninamnamami! Indatonda nga immuna ti bagida iti Apo. Kalpasanna, nagserbida met kadakami, babaen iti pagayatan ti Dios.
47008006	Ni Tito ti nangirugi iti daytoy nga aramid. Isut’ gapuna a dinawatmi kenkuana, idinto nga isut’ nangrugi, nga ituloyna koma daytoy ket tulongannakayo koma a mangileppas iti daytoy naisangsangayan a panagserbi gapu iti ayat.
47008007	Nabaknangkayo unay iti amin nga adda kadakayo: iti pammati, iti sao, iti ammo, iti gagaryo a tumulong ken iti ayatyo kadakami. Iti kasta, kayatmi a managparaburkayo met koma.
47008008	Saanko nga ibilin daytoy. Ngem iti panangipakaammok iti gagar dagiti dadduma a tumulong, kayatko a mapaneknekan no pudno met laeng ti ayatyo.
47008009	Ammoyo ti parabur ni Apotayo a Jesu-Cristo: Idinto a nabaknang, nagbalin a napanglaw gapu kadakayo tapno pabaknangennakayo babaen iti kinapanglawna.
47008010	Daytoy ti ibalakadko maipapan iti daytoy a banag: Nasaysayaat no ileppasyon ti inrugiyo itay napan a tawen. Saan la a dakayo ti nangirugi, no di ket tinarigagayanyo pay daytoy a siaayat a nagtignay.
47008011	Ituloyyo ngarud ket ileppasyo ti trabahoyo! Aggagarkayo a mangileppas iti planoyo. Aramidenyo kas maibatay iti kabaelanyo nga ited.
47008012	No sigagagarkayo a mangted, awatento ti Dios ti sagut a maitedyo, saan a ti awan kadakayo.
47008013	Diak panggep a mapalag-anan dagiti sabali ket dakayo ti mapadagsenan. Ngem gapu ta aduankayo ita, rumbeng a tulonganyo met dagiti makasapul. Ta no dakayto met ti makasapul ket isudanto ti aduan tumulongdanto met kadakayo. Iti kasta, addanto panagpapada.
47008015	Kas kuna ti Nasantoan a Surat: “Ti tao nga adu ti inurnongna, saan a nagsobsobraan, Ket ti bassit ti inurnongna, saan a maawanan.”
47008016	Anian a yamanmi iti Dios gapu ta pinaggagarna ni Tito a kas kadakami a tumulong kadakayo.
47008017	Saanna la a pinatgan ti dawatmi, no di pay ket sireregget a tumulong a naknakemna ket inkeddengna nga umayen kadakayo.
47008018	Kadua ni Tito nga ibaonmi ti kabsat a madaydayaw iti amin nga iglesia gapu iti panangikaskasabana iti ebanghelio.
47008019	Saan la a dayta, pinili ken dinutokan dagiti iglesia tapno makikuyog kadakami bayat ti pannakaipatungpal daytoy a panagserbi gapu iti ayat a pakaidayawan ti Apo ken tapno maipakita ti ayatmi a tumulong.
47008020	Agannadkami tapno awan ti pakababalawanmi iti pannakaimaton daytoy nabuslon a sagut.
47008021	Natakneng ti panggepmi, saan la nga iti imatang ti Apo, ngem uray pay iti imatang ti tao.
47008022	Ipakuyogmi daytoy a kabsat kadakuada. Namin-adun a napadasmi ket napaneknekanmi a kanayon a sigagagar a tumulong. Ita ta agtalek unayen kadakayo, ad-adda manen ti gagarna a tumulong.
47008023	No maipapan ken ni Tito, isu ti kaduak a tumulong kadakayo. No maipapan kadagiti dadduma a kakabsat a kumuyog kenkuana, isuda ti pannakabagi dagiti iglesia ket itan-okda ni Cristo.
47008024	Ipakitayo ti ayatyo kadakuada tapno mapaneknekan ti amin nga iglesia a saankam a nagbiddut iti panangipasindayagmi kadakayo.
47009001	Saanen a masapul nga agsuratak kadakayo maipapan iti tulong a maipatulod kadagiti nasantoan a tattao ti Dios idiay Judea.
47009002	Ammok a siaayatkayo a tumulong, ket impasindayagkayo kadagiti taga-Macedonia. Kinunak, “Sidadaan a tumulong dagiti kakabsat idiay Acaya manipud pay itay napan a tawen.” Gapu iti reggetyo a tumulong, natignay ti kaaduan kadakuada.
47009003	Ita, ibaonko dagitoy a kakabsat tapno saan nga ubbaw ti panangipasindayagmi kadakayo ngem kas nasaokon, sisasagana koma ti tulongyo.
47009004	No kumuyog kaniak dagiti taga-Macedonia ket maduktalanda a saankay a nakasagana, anian a pannakaibabainmi—uray dakayo mabainankayo la ketdi—ta dakkel ti panagtalekmi kadakayo!
47009005	Isu a napanunotko a masapul a mauyotan dagitoy a kakabsat tapno umun-unada nga umay ngem siak a mangkita iti pannakaisagana ti sagut nga inkariyo nga ited. Sisasagananto koman dagitoy inton sumangpetak, ket maipakitanto a siaayatkayo a mangted saan a gapu ta mapilitkayo.
47009006	Laglagipenyo a ti tao a bassit ti imulana, bassitto met ti apitenna. Ti tao nga adu ti imulana, adunto met ti apitenna.
47009007	Ngarud, mangted koma ti tunggal maysa kas agubbog iti pusona. Saan koma a nasakit ti nakemna wenno mapilpilit, ta ayaten ti Dios ti mangted a siraragsak.
47009008	Kabaelan nga ited ti Dios ti ad-adu pay ngem ti kasapulanyo ket aglaplapunosankayto a kanayon tapno agsobsobraankayto a maipaay iti panagaramidyo iti naimbag.
47009009	Kas kuna ti Nasantoan a Surat: “Sibubuslon a mangted kadagiti napanglaw, Ket agnanayon ti kinamanagparaburna.”
47009010	Ket ti Dios a mangted iti bukel iti agmulmula ken iti tinapay a taraon, ikkannakayto met iti amin a bukel a masapulyo ket paaduennanto tapno adunto ti apitenyo gapu iti kinamanagparaburyo.
47009011	Pabaknangennakayto met a kanayon tapno mabalinyo ti agparabur iti amin a tiempo, ket adunto ti agyaman iti Dios gapu kadagiti tulongyo nga inawatda kadakami.
47009012	Ta daytoy a panagserbiyo, saanna la a punnoan ti kasapulan dagiti tattao ti Dios, no di ket tignayenna pay ti adu nga agyaman kenkuana.
47009013	Ket gapu iti pammaneknek nga ibunga daytoy a panagserbiyo, adunto ti mangidaydayaw iti Dios gapu iti panagtulnogyo iti ebanghelio ni Cristo. Wen, agyamandanto iti Dios gapu iti ayatyo a mangipaay iti kasapulanda ken iti pagimbagan ti amin.
47009014	Iti kasta, idawdawatandakayto a sipapasnek gapu iti naisangsangayan a parabur nga inted ti Dios kadakayo.
47009015	Agyamantayo iti Dios gapu iti saan a magatadan a sagutna!
47010001	Siak, ni Pablo, ti mismo nga agdawat kadakayo. Kunkunada a napakumbabaak no addaak iti dennayo, ngem nagubsangak no adayoak. Yunay-unayko, gapu iti kinaanus ken kinamanangngaasi ni Cristo, a
47010002	didak piliten nga agbalin a nagubsang kadakayo no umayak. Ammok a kabaelak met ti agunget kadagiti agkunkuna nga agtignaykami gapu iti nainlubongan a panggep.
47010003	Agpayso nga addakami ditoy lubong, ngem dikam makiranget gapu iti nainlubongan a panggep.
47010004	Saan a dagiti igam ti lubong ti aramatenmi a pakidangadang. Usarenmi ketdi dagiti nabileg nga armas ti Dios a pangrebba kadagiti sarikedked ti kabusor. Dadaelenmi dagiti ulbod a pannakisuppiat.
47010005	Ikkatenmi amin a kinatangsit a makalapped iti pannakaammo iti Dios. Kayawanmi amin a panunot tapno agtungpalda ken ni Cristo.
47010006	Ket kalpasan ti panangpaneknekyo iti naan-anay a kinatulnogyo, sisasaganakamto a mangdusa kadagiti nasukir.
47010007	Kitkitaenyo laeng ti akinruar dagiti bambanag. No adda siasinoman a mangipagarup iti bagina a tao ni Cristo, utobenna man ti kinasiasinona? Uray dakami, tattaonakami met ni Cristo a kas kenkuana.
47010008	Saanak a mabain, uray no nalabes ti panangipasindayagko iti turay nga inted ti Apo kadakami—turay a mangpatanor kadakayo, saan a mangdadael.
47010009	Diyo ipagarup a butbutngenkayo kadagiti suratko.
47010010	Addanto agkuna, “Nauyong ken nagubsang dagiti linaon ti surat ni Pablo ngem no isu a mismo ti adda kadatayo, kasla awan durina ket awan met mamaay ti ibagbagana.”
47010011	Nasken a maawatan ti kasta a tao nga awan naggidiatan dagiti isuratmi no adayokami ken dagiti aramidenmi no addakami iti dennayo.
47010012	Ta saankami nga agtured a mangibilang wenno mangipada iti bagimi kadagiti mangidaydayaw unay iti bagida. Nagkunengdan! Agaramidda iti bukodda a pagrukodan a pangrukod iti mismo a bagida.
47010013	Nupay kasta, iti biangmi, saanmi a lablabsen ti agpasindayag. Aramidenmi ti maiparbeng a trabaho nga intuding ti Dios. Mairaman ti trabahomi kadakayo.
47010014	Ket gapu ta addakayo iti masakupan daytoy, saankami a naglabes idi immaykami kadakayo tapno ipakaammomi ti Naimbag a Damag maipapan ken ni Cristo.
47010015	Isu a saanmi nga ipasindayag ti trabaho nga inaramid dagiti dadduma iti labes ti intuding ti Dios kadakami. Ngem namnamaenmi ketdi a pumigsa ti pammatiyo, nga ad-adunto pay ti maaramidmi iti dennayo, ket kankanayon nga addakami iti sakup nga inted ti Dios.
47010016	Iti kasta, mabalinminto nga ikasaba ti Naimbag a Damag kadagiti sabali a pagilian nga adayo kadakayo. Saan a masapul a pagpannakkelmi ti trabaho a naaramiden iti sakup ti sabali a tao.
47010017	Ngem kas kuna ti Nasantoan a Surat, “Siasinoman nga agpasindayag, ipasindayagna koma ti inaramid ti Apo.”
47010018	Ta saan nga anamongan ti Dios dagiti tattao a mangidaydayaw iti bagida. Anamonganna laeng dagiti tattao nga idaydayawna.
47011001	Anusandak koma uray no adda bassit mamaagko. Wen, anusandak!
47011002	Agimonak kadakayo, kas iti panagimon ti Dios. Mayarigkayo iti natarnaw a balasang nga intulagko a mayasawa laeng ken ni Cristo.
47011003	Maamakak amangan no masabidongan ti panunotyo ket laksidenyo ti naan-anay ken nasin-aw a panagtulnogyo ken ni Cristo—kas iti pannakaallilaw ni Eva babaen iti nasikap nga uleg.
47011004	Ngamin, awatenyo a siraragsak iti siasinoman nga umay mangikasaba kadakayo iti sabali a Jesus, saan a ti inkaskasabami. Ket bigbigenyo ti maysa nga espiritu ken maysa nga ebanghelio a maigiddiat iti Espiritu ken ebanghelio nga inawatyo kadakami.
47011005	Ammok a saanak a nababbaba ngem dagitoy naisangsangayan nga “apostolesyo.”
47011006	Nalabit a saanak a nalaing nga agsao, ngem saanak nga agkurang iti ammo. Inlawlawagmin daytoy kadakayo iti amin a tiempo ken gundaway.
47011007	Awan uray sentimo a siningirko idi inkasabak kadakayo ti Naimbag a Damag. Nagpakumbabaak tapno maitan-okkayo. Basol kadi ti inaramidko?
47011008	Bayat ti panagtrabahok iti arpadyo, tinangdanandak dagiti dadduma nga iglesia ket kas tay kunadan, tinakawak ida, tapno matulongankayo.
47011009	Kabayatan ti kaaddak kadakayo, dikay rinengrengreng no masapulko ti kuarta. Intugot dagiti kakabsat a naggapu idiay Macedonia ti amin a masapulko. Kas iti napalabas, kastanto met iti masakbayan: Diakto agbalin a pakadagsenanyo!
47011010	Babaen iti kinapudno ni Cristo nga adda kaniak, ikarik nga awan ti siasinoman iti entero nga Acaya ti mabalin a mangpasardeng kaniak iti daytoy a panagpasindayagko.
47011011	Apay a kunak daytoy? Gapu kadi ta dikay ay-ayaten? Ammo ti Dios nga ay-ayatenkayo!
47011012	Ituloyko latta ti ar-aramidek iti agdama tapno awan panggapuan dagita nga “apostoles” nga agpaspasindayag ken agkunkuna nga agtrabahoda a kas iti panagtrabahomi.
47011013	Saan a pudno nga apostoles dagitoy a tattao. Sinan-apostolesda, manangallilawda iti amin nga aramidda, ket agpammarangda a pudno nga apostoles ni Cristo.
47011014	Saan a nakaskasdaaw daytoy! Uray ni Satanas, kabaelanna ti agparang a kasla anghel ti lawag!
47011015	Isu a saan a nakaskasdaaw no dagiti adipenna agpammarangda nga adipen ti kinalinteg. Ngem iti kamaudiananna, madusadanto kas mayannurot kadagiti aramidda.
47011016	Ulitek: Awan koma ti mangipagarup a maagak. Ngem no ipagarupyo a maagak, awatendak ngarud a kas maysa a maag tapno adda met sangkabassit a pagpannakkelko.
47011017	Kinapudnona, saan a kayat ti Apo ti banag a sasawek ita. Iti daytoy a panagpasindayag, pudno nga agsasaoak a kasla maag.
47011018	Yantangay ta adu unay ti mangipasindayag iti nailubongan nga aramidda, agpasindayagak met.
47011019	Masiribkayo la unay isut’ gapuna a siraragsakak a mangan-anus iti maag!
47011020	Ibturanyo ti pannakaadipenyo, ti pannakagundawayyo, ti pannakaumsiyo wenno ti pannakatungpayo.
47011021	Mabainak a mangannugot, ngem dimi naitured nga inaramid dagita! Ngem no adda makaitured nga agpasindayag iti maysa a banag—agsasaoak a kaslaak la maysa a maag—maituredko met.
47011022	Hebreoda kadi? Uray siak met. Israelitada kadi? Kastaak met. Kaputotan kadi ida ni Abraham? Uray siak.
47011023	Adipen kadi ida ni Cristo? Kaslaak la agsasao a mauyong—ngem nalalaingak nga adipen ngem isuda! Narigrigat ti panagtrabahok. Naibalbaludak. Ad-adu ti pannakasaplitko. Ad-adu ngem isuda ti kaaddak iti ngarab ti tanem.
47011024	Naminlima a sinaplitdak dagiti Judio iti sagtatallopulo ket siam.
47011025	Namitlo a sinaplitdak dagiti Romano, ket naminsan a nauborak. Namitlo a narba ti barko a nagluganak, ket iti naminsan, maysa nga aldawko a nagpatpataw iti taaw.
47011026	Iti namin-adu a panagbiahek, nagpeggadak kadagiti layus ken tulisan. Nagpeggadak kadagiti kadaraak a Judio ken kadagiti Hentil. Adu ti peggad kadagiti siudad. Peggad kadagiti let-ang. Peggad kadagiti tengnga ti taaw. Peggad kadagiti manglimlimo a gagayyem.
47011027	Nabambannog ken narigrigatanak. Masansan a mapuyatanak. Nabisinan ken nawawak. Masansan nga awan kanek, awan balay a pagturogak wenno pagan-anayko.
47011028	Malaksid kadagiti sabali pay a banag, inaldaw a madandanaganak gapu kadagiti amin nga iglesia.
47011029	No adda kumapsut, kumapsutak met. No adda matnag iti basol, maladingitanak.
47011030	No masapul nga agpasindayagak, ipasindayagko dagiti bambanag a mangipakita iti kinakapuyko.
47011031	Ti Dios ken Ama ni Apo Jesus—madaydayaw koma ti naganna iti agnanayon—ammona a saanak nga agul-ulbod.
47011032	Idi addaak idiay Damasco, pinaguardiaan ti gobernador nga adda iti babaen ni ari Aretas dagiti ruangan ti siudad tapno patiliwnak.
47011033	Ngem inkabildak iti kuribot sadak impababa iti maysa a tawa ti bakud, ket nakalibasak kenkuana.
47012001	Masapul nga ituloyko ti agpasindayag, uray no awan ti maitedna. Ket ita, saritaek dagiti parmata ken paltiing nga inted kaniak ti Apo.
47012002	Am-ammok ti maysa a Kristiano a naipangato iti maikatlo a langit. Sangapulo ket uppat a tawenen ti napalabas (diak laeng ammo no sibabagi a napan wenno saan—ti Dios laeng ti makaammo).
47012003	Ulitek, ammok a naipangato daytoy a tao idiay Paraiso. (Kas nasaokon, diak laeng ammo no sibabagi a napan wenno saan—ti Dios laeng ti makaammo).
47012004	Nangngegna sadiay dagiti banag a di mabalin a saritaen, a saan koma a sawen ti tao.
47012005	Iti kasta, ipasindayagko daytoy a tao—ngem saanko nga ipasindayag ti bagik, malaksid dagiti banag a mangipakita iti kinakapsutko.
47012006	No kayatko ti agpasindayag, saanak a maysa a maag ta pudno ti sasawek. Ngem saanak nga agpasindayag gapu ta diak kayat nga adda mangipagarup a nangatngatoak ngem iti nakitana nga inaramidko wenno nangngegna a sinaok.
47012007	Tapno saanak nga tumangsit gapu kadagiti adu a naisangsangayan a banag a nakitak, naikkanak iti nasaem a sagsagabaen nga inkabil ni Satanas a mangparigat kaniak tapno diak agtangtangsit.
47012008	Namitlo a nagdawatak iti Apo nga ikkatenna kaniak daytoy.
47012009	Ngem insungbatna kaniak: “Umanayen kenka ti paraburko; ta napigpigsa ti pannakabalinko no nakapsutka.” Ngarud, maragsakanak unay a mangitangsit iti aniaman a kinakapsutko tapno mariknak ti pannalaknib ti pannakabalin ni Cristo.
47012010	Gapu ken ni Cristo, awan aniamanna kaniak no nakapsutak, no mapabpabainanak wenno agsagabaak iti rigat. Awan aniaman dagiti pannakaidadanes ken didigra a paglasatak. Ta napigsaak iti kanito a nakapsutak.
47012011	Kaslaak la maag—ngem dakayo ti nangpilit kaniak nga agbalin a kasta. Dakayo koma ketdi ti mangipakita iti yaanamongyo kaniak. Ta uray no awan serserbik, saanak a maatiw iti uray siasino kadagita naisangsangayan unay nga “apostolesyo.”
47012012	Siaanusak a nangipakita kadakayo kadagiti pammasingked a maysaak a pudno nga apostol. Adu ti inaramidko a milagro ken pagilasinan ken nakaskasdaaw a banag.
47012013	Ania ti nakaatiwanyo kadagiti sabali nga iglesia, malaksid iti diak panangrengreng kadakayo iti tulong? Pakawanendak koma iti daytoy a biddut!
47012014	Daytoyen ti maikatlo a daras a nakasaganaak a bumisita kadakayo. Saanakto nga agbalin a pakadagsenanyo. Dakayo ti masapulko, saan a ti kuartayo. Ta saan a rumbeng a dagiti annak ti mangted iti kasapulan dagiti nagannak. Dagiti nagannak ketdi ti mangted iti kasapulan dagiti annak.
47012015	Siraragsakakto a mangibus iti amin nga adda kaniak—ken uray pay ti amin a pigsak para iti naespirituan a biagyo. Bumassit kadi ti ayatyo kaniak gapu ta dumakkel ti panagayatko kadakayo?
47012016	Ngarud, anamonganyo a diak nagbalin a pakadagsenanyo. Ngem addanto agkuna a nasikapak ket inallilawkayo kadagiti ulbod a sao.
47012017	Kasano? Ginundawayankayo kadi babaen iti maysa kadagiti imbaonko kadakayo?
47012018	Mismo a siak ti nangdagdag ken ni Tito nga umay dita, ket imbaonko a kaduana ti sabali a kabsat a Kristiano. Makunayo kadi a ginundawayannakayo ni Tito? Saan kadi a maymaysa nga espiritu ti nangidalan kadakami ket maymaysa ti panggepmi?
47012019	Nalabit nga ipagarupyo nga agingga ita, padpadasenmi nga ikalintegan ti bagimi kadakayo. Saan! Agsaokami a kas iti kayat ni Cristo a panagsaomi iti imatang ti Dios, ket amin nga aramidenmi, patgek a kakabsat, maaramidda tapno matulongankayo.
47012020	Agamakak amangan no inton sumangpetak dita, masangpetankayo a maisupadi iti kayatko a pagbalinanyo ket masarakandak met a maigiddiat iti kayatyo a pagbalinak. Agamakak amangan no masangpetak nga agaapa ken agiinnimonkayo; agpipinnudot; agiinnimut; agiinninsulto ken agpipinnadakeskayo; agtitinnangsit ken kanayon nga awan urnosyo.
47012021	Agamakak amangan no iti sumaruno a yaayko, pabainannakto ti Diosko iti sangoyo. Agamakak amangan no agsangitakto gapu kadagiti amin a nagbasol iti napalabas a di nagbabawi kadagiti narugit nga aramidda—dagiti basolda iti lasag ken kinaderrep.
47013001	Daytoy ti maikatlo nga isasarungkarko kadakayo. “Iti aniaman a pammabasol, masapul ti pammaneknek ti dua wenno tallo a saksi,” kuna ti Nasantoan a Surat.
47013002	Kayatko a ballaagan dagiti nagbasol iti napalabas ken dadduma pay. Imbagakon daytoy iti naudi nga isasarungkarko kadakayo, ngem sawek manen ita ta adayoak: Awanto ti makalisi iti pannusa inton umayak manen.
47013003	Maaddaankayto kadagiti amin a pammaneknek a mangipakita a ni Cristo ti agsasao kaniak. Saan a nakapuy ni Cristo no adda iti baetyo. Ipakitana ketdi ti pannakabalinna kadakayo.
47013004	Ta uray no iti kinakapsut ti nakaigapuan ti ipapatayna iti krus, sibibiag babaen iti pannakabalin ti Dios. Iti pannakipagmaymaysami kenkuana, nakapuykami met ngem ti pannakilangenlangenmi kadakayo, makipagbiagkaminto kenkuana babaen iti pannakabalin ti Dios.
47013005	Sukimatenyo ti bagiyo tapno maammoanyo no pudno met laeng nga agbibiagkayo iti pammati. Awan duadua nga ammoyo nga adda ni Jesu-Cristo kadakayo—malaksid no parparawpaw ti pammatiyo.
47013006	Agtalekak a maammoanyonto a saankami a napaay.
47013007	Ikarkararagkami iti Dios a dikayto agaramid iti dakes—saan a tapno makita a nagballigikami no di ket tapno agaramidkayo iti naimbag, uray no kasla dikami nagballigikami.
47013008	Ta awan pannakabalinmi a bumusor iti pudno, ngem adda pannakabalinmi nga agserbi iti pudno.
47013009	Maragsakankami no nakapsutkami ket napigsakayo. Iti kasta, idawdawatmi nga awan koma ti pagkuranganyo.
47013010	Isut’ gapuna nga isuratko daytoy ita nga awanak iti dennayo tapno inton umayak, diakto nainget a mangaramat iti turay nga inted kaniak ti Apo. Agpaay daytoy iti pannakapatanoryo a saan nga iti pannakarakrakyo.
47013011	Kamaudiananna, kakabsat, agpakadaakon! Ikagumaanyo ti agbalin a naan-anay. Denggenyo ti dawatko: Agtutunoskayo ken agbiagkayo a sitatalna ket addanto kadakayo ti Dios ti ayat ken talna.
47013012	Agkikinnablaawkayo babaen iti nainkabsatan nga agek. Pakomustaandakayo dagiti amin a tattao ti Dios.
47013013	Sapay koma ta adda kadakayo amin ti parabur ni Apo Jesu-Cristo, ti ayat ti Dios, ken ti pannakikadua ti Espiritu Santo.
48001001	Kadakayo a kamkameng dagiti iglesia iti Galacia, Awatenyo ti kablaawmi kadakayo, siak ken dagiti amin a kakabsat ditoy. Sapay koma ta parabur ken talna ti ited kadakayo ti Dios nga Amatayo kasta met ni Apo Jesu-Cristo. Inted ni Cristo ti biagna gapu kadagiti basbasoltayo, kas mayannurot iti pagayatan ti Dios ken Amatayo, tapno wayawayaannakayo iti daytoy agdama a lubong a napnoan iti kinadakes. Madaydayaw koma ti Dios iti agnanayon! Amen. Siak, ni Pablo, ti naggapuan daytoy a surat. Ti pannakaayabko a kas apostol ket saan a nagtaud iti tao wenno babaen iti tao no di ket nagtaud ken ni Jesu-Cristo ken iti Dios Ama a namagungar kenkuana.
48001006	Masdaawak kadakayo! Naglakakayo ketdin a mangtallikud iti nangayab kadakayo babaen iti parabur ni Cristo, ket sumurotkay iti sabali nga ebanghelio!
48001007	Kinaagpaysona, awan “sabali nga ebanghelio.” Kunak daytoy agsipud ta adda tattao a mangrirriribuk kadakayo ket kayatda a ballikugen ti ebanghelio ni Cristo.
48001008	Ngem uray no dakami wenno maysa nga anghel nga aggapu sadi langit ti mangikasaba kadakayo iti ebanghelio a maisupadi iti inkasabamin kadakayo, mailunod koma!
48001009	Nasaomi idin, ket ulitek manen, a no adda mangikasaba kadakayo iti ebanghelio a maisuppiat iti inawatyon, mailunod koma!
48001010	Iti kastoy a panagsaok, saanko a sapsapulen ti yaanamong dagiti tattao iti sasawek. Ti pananganamong ti Dios ti sapsapulek. Panggepko kadi ti agbalin a nalatak kadagiti tattao? No kasta ti panggepko, saan a rumbeng nga adipennak ni Cristo.
48001011	Kakabsat, ibagak daytoy kadakayo: Saan nga aramid ti tao ti ebanghelio nga ikaskasabak.
48001012	Saan nga inted wenno insuro daytoy iti siasinoman a tao no di ket impaltiing a mismo ni Jesu-Cristo.
48001013	Nadamagyon no kasano ti panagbiagko idi napasnekak a pasurot ti Judaismo, no kasano ti nakaro a panangidadanesko ken panangipakatko iti amin a kabaelak a mangdadael iti iglesia ti Dios.
48001014	Inartapak ti kaaduan kadagiti kasadarak ken kailiak a Judio iti panangannurot kadagiti annongen ti Judaismo. Napaspasnekak ngem isuda a nangannurot kadagiti pannursuro dagiti kapuonak.
48001015	Ngem uray idi saanak pay a nayanak, pinilinak ti Dios babaen iti paraburna, ket inayabannak nga agserbi kenkuana.
48001016	Idi inkeddeng ti Dios nga ipakaammo kaniak ti Anakna tapno ikasabak kadagiti Hentil ti Naimbag a Damag maipapan ken Jesu-Cristo, diak nakiuman iti uray siasinoman.
48001017	Diak met napan idiay Jerusalem a nakiuman kadagiti apostoles nga immun-una ngem siak. Napanak ketdi a dagus idiay Arabia, ket kalpasanna, nagsubliak idiay Damasco.
48001018	Napanak laeng idiay Jerusalem kalpasan ti tallo a tawen tapno sarungkarak ni Pedro. Nakipagtaengak kenkuana iti 15 nga aldaw.
48001019	Awan nakitak kadagiti apostoles no di la ni Santiago a kabsat ti Apo.
48001020	Pudno daytoy nga isursuratko. Ammo ti Dios a saanak nga agul-ulbod!
48001021	Kalpasanna, napanak kadagiti luglugar iti Siria ken Cilicia.
48001022	Kadagidi a tiempo, didak pay nakitkita dagiti Kristiano idiay Judea.
48001023	Ti laeng ammoda isu dagiti mangmangngegda: “Ti nangidadanes kadatayo idi, maysa itan a mangikaskasaba iti dayta met la a pammati a ginandatna a pukawen!”
48001024	Ket dinaydayawda ti Dios gapu kaniak.
48002001	Nagsubliak idiay Jerusalem kalpasan ti sangapulo ket uppat a tawen. Kaduak ni Bernabe. Inkuyogko met ni Tito.
48002002	Napanak ta impaltiing ti Dios a masapul a mapanak. Iti pannakisangok kadagiti panguloen ti iglesia, impalawagko kadakuada ti ebanghelio nga ikaskasabak kadagiti Hentil. Diak kayat nga awan ibunga ti nagbambannogak iti napalabas ken ti pagbambannogak iti agdama.
48002003	Uray no Griego ni Tito a kaduak, saan a napilit a makugit,
48002004	nupay kayat idi a kugiten ti sumagmamano a lallaki a nakitipon iti grupomi a nagpammarang a kas kakabsat. Simrek a sililimed dagitoy a tattao a kas espia tapno ammoenda ti wayawayami a nagtaud iti pannakikaysami ken ni Cristo Jesus. Kayatdakami a tagabuen,
48002005	ngem pulos a dikam immannugot iti kayatda tapno masalimetmetan a sitatalged kadakayo ti kinapudno ti ebanghelio.
48002006	Ngem dagiti kasla pangulo—kunak daytoy ta saan a nasken kaniak ti kinasiasinoda agsipud ta saan a kitaen ti Dios ti akinruar a langa—kunak nga awan baro a banag a naisingasingda kaniak.
48002007	Nabigbigda ketdi nga inted ti Dios kaniak ti trabaho a mangikasaba iti ebanghelio kadagiti Hentil, kas met iti panangitedna iti trabaho ken ni Pedro a mangikasaba iti ebanghelio kadagiti Judio.
48002008	Ta nagbalinak nga apostol kadagiti Hentil babaen iti pannakabalin ti Dios, a kas met iti panagbalin ni Pedro nga apostol kadagiti Judio.
48002009	Binigbig da Santiago, Pedro ken Juan a maibilang a papangulo nga intalek ti Dios kaniak daytoy naisangsangayan a trabaho. Daytoy ti gapuna a linamanodakami ken ni Bernabe kas pakakitaan iti panagkakaduami. Nagaanamonganmi nga agtrabahokami kadagiti Hentil ket agtrabahoda met kadagiti Judio.
48002010	Ti laeng dinawatda isu ti pananglaglagipmi kadagiti napanglaw kadakuada. Isu met ti inkagkagumaak nga ar-aramiden.
48002011	Idi immay ni Pedro idiay Antiokia, sinuppiatko iti imatang dagiti tattao agsipud ta nalawag a nagbiddut.
48002012	Ngamin ta masansan idi a makilanglang kadagiti Hentil a mamati. Napasamak daytoy sakbay ti idadateng ti sumagmamano a lallaki nga imbaon ni Santiago. Ngem idi nakasangpetda sadiay, nagin-inut ni Pedro nga immadayo kadagiti Hentil ket dinan kayat ti makisango kadakuada iti panganan gapu ta kabutengna dagiti mangipapilit iti pannakakugit dagiti Hentil.
48002013	Nagbuteng metten dagiti dadduma a kakabsat a Judio a kas kenkuana ket naisursurot pay ni Bernabe.
48002014	Idi nakitak a saan a nalinteg ti ar-aramidenda ket saan a mayannurot iti kinapudno ti ebanghelio, kinunak ken ni Pedro iti sangoananda amin: “Maysaka a Judio, ngem agbibiagka a kas maysa a Hentil, saan a kas Judio. Apay a pilitem dagiti Hentil nga agbiag a kas Judio?”
48002015	Pudno a nayanakkami a Judio, ket saankami a kas kadagiti kunkunada a Hentil a managbasol.
48002016	Nupay kasta, ammomi a mapalinteg ti tao iti sangoanan ti Dios babaen iti panamatina ken ni Jesu-Cristo, a saan ketdi a babaen iti panangtungpalna iti ipaannurot ti Linteg. Namatikami met ken ni Cristo Jesus tapno agbalinkami a nalinteg iti sangoanan ti Dios babaen iti pammatimi ken Cristo, saan a babaen iti panagtungpal iti ipaannurot ti Linteg. Ta awan ti tao a mapalinteg iti sangoanan ti Dios babaen iti panangtungpalna iti ipaannurot ti Linteg.
48002017	Ngarud, no maibilangkami a managbasol gapu ta ikagumaanmi ti agbalin a nalinteg iti sangoanan ti Dios babaen iti pannakikaysami ken ni Cristo, kayatna kadi a sawen a ni Cristo ti nangisungsong iti panagbasol? Saan!
48002018	No bangonek manen ti nalpaskon a rinakrak, mapaneknekan a salsalungasingek ti Linteg.
48002019	Ngem no maipapan iti Linteg, natayakon—ti met laeng Linteg ti nangpatay kaniak—ket iti kasta, agbiagak tapno agserbiak iti Dios. Natayakon a nairaman ken ni Cristo iti krusna.
48002020	Iti kasta, saanen a siak ti agbibiag, no di ket ni Cristo ti agbibiag kaniak. No kasano ti panagbiagko itan, agbiagak a maipaay iti pammati iti Anak ti Dios a nagayat kaniak ken nangted iti biagna gapu kaniak.
48002021	Diak iwaksi ti parabur ti Dios. No mapalinteg ti tao iti sangoanan ti Dios babaen iti Linteg, awan ngarud ti serserbi ti ipapatay ni Cristo.
48003001	Nagnengnengkayo ketdin a taga-Galacia! Siasino aya ti nangallilaw kadakayo? Nalawag la ngaruden a naipakita kadakayo a nailansa ni Jesu-Cristo iti krus!
48003002	Saludsodek man daytoy: Inawatyo kadi ti Espiritu ti Dios babaen iti panangtungpalyo iti ipaannurot ti Linteg wenno babaen iti panagdengngeg ken panamatiyo iti ebanghelio?
48003003	Nagmaagkayon! Nangrugikay iti baro a biagyo babaen iti Espiritu ti Dios. Ita, kayatyo kadin ti agpatingga babaen iti nainlasagan a wagas?
48003004	Pulos kadi nga awan serserbi dagiti amin a padasyo? Kunak nga adda!
48003005	Ited ti Dios ti Espirituna ken agaramid kadagiti milagro kadakayo. Aramidenna kadi dagitoy gapu ta tungtungpalenyo ti ipaannurot ti Linteg wenno gapu ta dumngeg ken mamatikayo iti ebanghelio?
48003006	Ket ita, masapul nga amirisentayo ti padas ni Abraham. Kuna ti Nasantoan a Surat, “Namati ni Abraham iti Dios ket gapu iti pammatina, imbilang ti Dios a nalinteg.”
48003007	Ngarud, masapul a bigbigenyo a dagiti addaan pammati isuda ti napaypayso a kaputotan ni Abraham.
48003008	Impakpakauna ti Nasantoan a Surat a palintegen ti Dios dagiti Hentil babaen iti pammati. Ket naipakaammo ti Naimbag a Damag ken ni Abraham, “Sikanto ti aramaten ti Dios iti panangbendisionna iti amin a sangkataoan.”
48003009	Namati ni Abraham ket nabendisionan. Mabendisionan met ngarud dagiti amin a mamati a kas kenkuana.
48003010	Nailunod dagiti mangipagarup nga awatento ida ti Dios gapu iti panagtungpalda iti Linteg. Ta kuna ti Nasantoan a Surat, “Mailunod ti siasinoman a saan nga agtungpal iti amin a naisurat iti libro ti Linteg!”
48003011	Ita, nalawag nga awan ti agbalin a nalinteg iti sangoanan ti Dios babaen iti Linteg. Ta kuna ti Nasantoan a Surat, “Agbiagto ti pinalinteg ti Dios babaen iti pammati.”
48003012	Ngem saan nga agbatay ti Linteg iti pammati, no di ket kas kuna ti Nasantoan a Surat, “Agbiagto babaen iti Linteg ti siasinoman a mangannurot iti amin nga ipaannong ti Linteg.”
48003013	Ngem idi nagsagaba ni Cristo gapu kadatayo, nawayawayaannatayo iti panangukom ti Linteg. Kas kuna ti Nasantoan a Surat, “Naukom ti siasinoman a maibitin iti kayo.”
48003014	Inaramid ni Cristo daytoy tapno maited kadagiti Hentil ti bendision nga inkari ti Dios ken ni Abraham babaen ken ni Cristo Jesus, ket awatentayo koma ti Espiritu nga inkari ti Dios babaen iti pammati.
48003015	Kakabsat iti pammati, aramatek ti inaldaw a pangarigan: No agtulag ti dua a tao ket firmaanda ti pagtulaganda, awan ti makabalin a mangwaswas wenno mangbalbaliw iti nailanad.
48003016	Ita, adda inkari ti Dios ken ni Abraham ken iti kaputotanna. Saan a kuna ti kari, “ken kadagiti kaputotam,” kayatna a sawen, adu a tattao; ngem kunana, “ken iti kaputotam,” kayatna a sawen, maymaysa laeng a tao nga isu ni Cristo.
48003017	Daytoy ti kayatko a sawen: Nakitulag ti Dios ket inkarina a tungpalen dayta a tulag. Ti Linteg a naited kalpasan ti 430 a tawen dina mawaswas dayta a tulag ket dina met maukas ti kari ti Dios.
48003018	No agbatay iti Linteg ti sagut ti Dios, saanen a maibatay iti karina. Nupay kasta, inted ti Dios ti sagutna ken ni Abraham agsipud ta inkarina kenkuana.
48003019	Ania ngarud ti panggep ti Linteg? Naited tapno ipakitana no ania ti panagsalungasing. Nairanta nga agpatingga inton umay ti kaputotan ni Abraham a nakaitedan daytoy a kari. Dagiti angheles ti nangted iti Linteg babaen iti maysa a tao a kas mangibabaet.
48003020	Ngem saan a masapul ti mangibabaet no maymaysa laeng ti makitulag; ket maymaysa ti Dios.
48003021	Kayat kadi a sawen daytoy a ti Linteg maibusor kadagiti karkari ti Dios? Saan! Ta no adda koma linteg a naituyang a mangted iti biag, mapalinteg ngarud ti tunggal maysa iti sangoanan ti Dios babaen iti panangtungpalna iti dayta a linteg.
48003022	Ngem kuna ti Nasantoan a Surat nga adda ti entero a lubong iti babaen iti pannakabalin ti basol tapno maited kadagiti mamati ti naikari a sagut babaen ti pammati ken ni Jesu-Cristo.
48003023	Ngem sakbay nga immay ti tiempo a mabalin dagiti tattao ti mamati, kaslatayo balud nga impupok ti Linteg, agingga a maiparangarang daytoy a pammati.
48003024	Ngarud, inaywanannatayo ti Linteg agingga iti yaay ni Cristo tapno agbalintayo a nalinteg iti sangoanan ti Dios babaen iti pammati.
48003025	Ita ta panawenen a mamati dagiti tattao, agpatingga metten ti panangaywan ti Linteg kadatayo.
48003026	Annaknakayo amin ti Dios babaen iti pammati gapu iti pannakipagmaymaysayo ken ni Cristo Jesus.
48003027	Nabuniagankayo iti pannakipagmaymaysayo ken ni Cristo ket iti kasta, inkawesyo a mismo ni Cristo.
48003028	Ngarud, awan ti pagdumaan ti Judio ken Hentil, ti tagabu ken ti siwawaya, ti lalaki ken ti babai: maymaysakayo amin ken ni Cristo Jesus.
48003029	No taonakayo ni Cristo, kaputotannakayo ngarud ni Abraham, ket awatenyonto ti inkari ti Dios.
48004001	Kastoy ti kayatko a sawen: No ubing pay laeng ti agtawid, maibilang a tagabu nupay isu ti akinkukua iti amin.
48004002	Adda dagiti mangaywan kenkuana ken manarawidwid kadagiti sanikua a tagikuaennanto agingga a dumanon ti tiempo nga inkeddeng ni amana.
48004003	Tagabunatayo met idi dagiti nainlubongan a pannakabalin sakbay a nataengantayo iti espiritu.
48004004	Ngem idi dimtengen ti tumutop a tiempo, imbaon ti Dios ti mismo nga Anakna. Immay a nayanak iti babai; nagbiag iti babaen ti Linteg dagiti Judio
48004005	tapno subbotenna dagiti adda iti babaen ti Linteg, ket agbalintayo nga annak ti Dios.
48004006	Tapno maipakita nga annaknakayo ti Dios, imbaonna ti Espiritu ti Anakna iti puspusotayo. Daytoy ti Espiritu nga umawag iti “Ama! Tatangko!”
48004007	Ngarud, saankan a tagabu no di ket maysakan nga anak. Ket gapu ta anaknaka ti Dios, itedna kenka dagiti amin nga adda kenkuana nga ipatawidna kadagiti annakna.
48004008	Idi saanyo pay nga ammo ti Dios, tagabunakayo dagiti parsua a sinan-dios.
48004009	Ngem ita ta ammoyon ti Dios—wenno, kunak ketdi, ita ta ammonakayon ti Dios—apay a tarigagayanyo ti agsubli kadagiti nakapuy ken nakaay-ay-ay nga agturay nga espiritu? Apay a kayatyo manen ti patagabu kadakuada?
48004010	Ngilinenyo pay ketdin dagiti ibilangyo a naisangsangayan nga aldaw, bulan, panawen ken tawen!
48004011	Yam-amakkayo, amangan no awan serserbi ti nagbannogak kadakayo.
48004012	Kakabsatko, yunay-unayko nga agbalinkayo a kas kaniak yantangay ta nagbalinakon a kas kadakayo. Awan dakes nga inaramidyo kaniak.
48004013	Ammoyo no apay nga inkasabak kadakayo ti ebanghelio iti umuna a gundaway; gapu ta masakitak idi.
48004014	Nupay dakkel a nakasuotanyo ti salun-atko, didak inumsi wenno tinallikudan. Inawatdak ketdi a kas iti panangawatyo iti anghel ti Dios. Wen, inawatdak a kas iti panangawatyo ken ni Cristo Jesus.
48004015	Kasta unay ti ragsakyo idi! Ania kadi ti napasamaken? Makunak daytoy maipapan kadakayo: No mabalin la koma, uray suatenyo pay idi dagiti matayo ket itedyo kaniak.
48004016	Ita, nagbalinak kadin a kabusoryo gapu ta imbagak ti pudno?
48004017	Napigsa unay ti kalikagum dagita sabali a tattao a manggun-od iti panagtalekyo, ngem saan a nasayaat ti panggepda. Kayatda laeng a maisinakayo kaniak tapno sumurotkayo kadakuada.
48004018	Ita, nasayaat met ti kaadda iti kasta a panagkalikagum no la ket naimbag ti panggep—pudno daytoy a kankanayon, saan la a no addaak kadakayo.
48004019	Ingungotek nga annak! Mariknak manen nga agrigatak a kas iti panagpasikal ti maysa nga ina, agingga nga agbalinkayo a pudpudno a pasurot ni Cristo.
48004020	Addaak la koma iti dennayo ita tapno agbaliw daytoy riknak. Madanaganak unay kadakayo!
48004021	Saludsodek man kadakayo nga agtarigagay a paiturayan iti Linteg: Ammoyo kadi ti pudno a kaipapanan ti Linteg?
48004022	Naisurat nga adda dua a lallaki nga annak ni Abraham. Maysa ti anakna iti tagabu ket ti maysa, iti siwawayawaya a babai.
48004023	Naipasngay ti anak ti tagabu a kas iti kadawyan a pannakayanak, ngem ti anak ti siwawayawaya, naipasngay a pakatungpalan ti kari ti Dios.
48004024	Mabalin a maawatan a kas pangarigan dagitoy a bambanag. Dagiti dua a babbai, iladawanda ti dua a tulag. Ti babai a nagipasngay kadagiti tagabu nga annak isu ni Agar; iladawanna ti tulag a naaramid iti Bantay Sinai.
48004025	Iladawan ni Agar ti Bantay Sinai idiay Arabia, ket kayariganna ti agdama a siudad ti Jerusalem a natagabu agraman dagiti amin nga umili sadiay.
48004026	Ngem siwawayawaya ti nailangitan a Jerusalem, ket isu ti inatayo.
48004027	Ta kuna ti Nasantoan a Surat: “Agragsakka, babai nga awanan anak! Agpukkaw ken agdir-ika iti rag-o, Sika a di pay nakarikna iti rigat ti agpasikal! Ta ad-adunto ti anak ti babai a nabaybay-an Ngem ti babai nga adda iti denna ti asawana.”
48004028	Ita, kakabsatko, kas ken ni Isaac, annaknakayo ti Dios. Dakayo ti pakatungpalan ti karina.
48004029	Kadagidi a panawen, ti lalaki a naipasngay a kas kadagiti ubbing a kadawyan a mainaw ken mayanak, indadanesna ti naipasngay babaen iti Espiritu ti Dios. Kasta pay la ti mapaspasamak agpapan ita.
48004030	Ngem ania ti kuna ti Nasantoan a Surat? Kunana, “Pagtalawem daytoy a tagabu ken ti anakna a lalaki. Ta ti anak daytoy a tagabu saan a makipagtawid iti sanikua ni amana a kas iti panagtawid ti anak ti siwawayawaya a babai.”
48004031	Ngarud, kakabsatko, saan a ti tagabu a babai ti inatayo, no di ket ti siwawaya.
48005001	Winayawayaannatayo ni Cristo! Kayatna a sawen a pudno a siwawayatayo. Agtalinaedkayo ngarud a kas nawayawayaan a tattao, ket diyo ipalubos nga agbalinkayo manen a tagabu.
48005002	Dumngegkayo. Siak ni Pablo. Ibagak kadakayo a no ipalubosyo a makugitkayo, kayatna a sawen nga awan serserbi ni Cristo kadakayo.
48005003	Ballaagak manen ti siasinoman nga agpakugit: rebbengna a tungpalen ti entero a Linteg.
48005004	No tarigagayanyo ti mapalinteg iti sangoanan ti Dios babaen iti panagtungpalyo iti Linteg, naisinakayo ken ni Cristo ket nailaksidkayo iti parabur ti Dios.
48005005	Iti biangmi, namnamaenmi nga agbalinkami a nalinteg iti imatang ti Dios babaen iti pannakabalin ti Espiritu gapu iti pammatimi.
48005006	Ta iti pannakikaysami ken ni Cristo Jesus, awan paggiddiatan ti pannakakugit wenno saan a pannakakugit. Ti nasken ketdi, isu ti pammati nga agtrabaho babaen iti ayat.
48005007	Naimbag unay ti inrugiyo nga aramid! Siasino kadi ti nangpasardeng kadakayo nga agtulnog iti pudno? Kasano ti panangallukoyna kadakayo?
48005008	Saan nga aramid daytoy ti Dios a nangayab kadakayo.
48005009	Kas tay kunadan, “Ti bassit a lebadura, pabussogenna ti entero a masa.”
48005010	Ngem gapu iti pannakikaysatayo iti Apo, agtalekak a saanyo a suroten ti sabali a kapanunotan. Dusaento ti Dios ti siasinoman a tao a mangrirriribuk kadakayo.
48005011	Iti biangko, kakabsat, no ikaskasabak a nasken ti pannakakugit, apay a maidaddadanesak pay laeng? No pudno nga ikaskasabak daytoy, awanen ti riribuk a patauden ti panangikaskasabak iti krus ni Cristo.
48005012	Nayonan pay koma dagiti mangrirriribuk kadakayo ti ar-aramidenda, uray no sugatsugatenda dagiti bagbagida!
48005013	Iti biangyo, kakabsatko, naayabankayo nga agwayawaya. Ngem saan a daytoy a wayawaya ti panggapuanyo a mangipalubos nga iturayannakayo ti tarigagayyo a kas tao. Agtitinnulongkayo ketdi gapu iti ayat.
48005014	Ta madagup ti amin a Linteg iti maymaysa a bilin: “Ayatem ti padam a tao a kas iti bagim.”
48005015	Ngem no kaskayo la kadagiti animal nga agkikinnagat ken agdidinnangran, agannadkayo amangan no agiinnibuskayo.
48005016	Daytoy ti kayatko a sawen: ituloyyo ti paidalan iti Espiritu, ket diyo pagustoan ti tarigagay ti kinataoyo.
48005017	Ta maibusor ti tarigagay ti Espiritu iti tarigagay ti kinatao. Maibusor met ti tarigagay ti kinatao iti tarigagay ti Espiritu. Agbinnusor dagitoy, kayatna a sawen, diyo maaramid ti kayatyo nga aramiden.
48005018	No idalannakayo ti Espiritu, saannakayo nga iturayan ti Linteg.
48005019	Nalawag a makita ti aramid ti kinatao. Isuda dagitoy: pannakikamalala, kinarugit, kinaderrep,
48005020	panagrukbab kadagiti didiosen, panagan-anito, panaggiginnura, panagaapa, panagiinnimon, panagpungpungtot, kinaagum,
48005021	panagiinnapal, panagbarbartek, nalabes a panagragragsak ken dadduma pay a kas kadagitoy. Ballaagankayo ita a kas panangballaagko kadakayo idi a dagiti agaramid kadagitoy didanto mairaman a makipagyan iti Pagarian ti Dios.
48005022	Ngem ti Espiritu pataudenna ti ayat, rag-o, talna, anus, kinamanangngaasi, kinaimbag, kinamatalek,
48005023	kinapakumbaba ken kinamanagteppel. Awan ti linteg a maibusor kadagitoy.
48005024	Ket dagiti pasurot ni Cristo Jesus, inlansada ti daan a kinataoda agraman ti amin a gartem ken naindagaan a tarigagay.
48005025	Inikkannatayo ti Espiritu iti biag; masapul nga iturayanna met ti biagtayo.
48005026	Ditay koma agpalangguad, wenno agpipinnasakit wenno agiinnapal.
48006001	Kakabsatko, no adda maduktalan nga agaramid iti aniaman a kita ti kinadakes, dakayo nga agtungtungpal iti Espiritu iturongna koma iti nasayaat a dalan. Ngem masapul a sayaatenyo a bagbagaan. Annadanyo dagiti bagbagiyo, amangan la ketdi no masulisogkayo met.
48006002	Agtitinnulongkayo iti pakadagsenan ti tunggal maysa tapno matungpalyo ti linteg ni Cristo.
48006003	No pagarupen ti maysa a tao nga adda kabaelanna, idinto nga awan met, al-allilawenna laeng ti bagina.
48006004	Masapul nga usigen ti tunggal maysa ti bukodna nga aramid. No naimbag, mabalinna a pagpannakkel ti gapuananna. Saan a masapul nga idiligna ti gapuananna iti gapuanan ti sabali a tao.
48006005	Masapul a baklayen ti tunggal maysa ti bukodna nga awit.
48006006	Ti tao a masursuroan iti nakristianoan a mensahe, rebbengna nga ibingayan ti maestrona kadagiti amin nga adda kenkuana a naimbag.
48006007	Diyo allilawen dagiti bagbagiyo; saan a marabrabak ti Dios. Apitento ti tao ti aniaman nga imulana.
48006008	No agmula nga agpaay iti bukodna a naindagaan a tarigagay, apitennanto ti patay. No agmula nga agpaay iti Espiritu, apitennanto ti biag nga agnanayon.
48006009	Isut’ gapuna a ditayo koma mauma nga agaramid iti naimbag; ta dumtengto ti tiempo nga agapittayo no ditay maupay.
48006010	Ngarud, no adda gundawaytayo, agaramidtayo iti naimbag a maipaay kadagiti amin a tattao, nangruna kadagiti kakabsatyo iti pammati.
48006011	Kitaenyo ti kadadakkel dagiti letra nga isursuratko kadakayo babaen iti mismo nga imak!
48006012	Dagiti tattao a mangipapilit a makugitkayo isuda dagiti agpabuya tapno aglatakda ken mangipangas kadagiti banag a makita. Nupay kasta, aramidenda daytoy tapno malisianda ti panagsagaba a maipatay kadakuada gapu iti krus ni Cristo.
48006013	Ta uray dagiti nakugit, dida met tungpalen ti Linteg; kayatda a makugitkayo tapno mabalinda nga ipasindayag nga anamonganyo daytoy a seremonia.
48006014	Ngem iti biangko, ti laeng krus ni Apotayo a Jesu-Cristo ti pagpasindayagko; ta babaen iti krusna, natay ti lubong kaniak, ket natayak met iti lubong.
48006015	Saan a nasken no kugit man wenno saan ti tao; ti nasken ket ti panagbalin a baro a parsua.
48006016	No maipapan kadagiti agtungpal iti daytoy a pagalagadan iti biagda, sapay koma ta agturay ti talna ken kinaimbag—kadakuada ken kadagiti tattao ti Dios!
48006017	Kas panggibus, kunak ti kastoy: awanen koma ti mangted kaniak iti riribuk ta ipakita dagiti piglat iti bagik a tagabunak ni Jesus.
48006018	Kakabsatko, sapay koma ta maaddaankayo amin iti parabur ni Apotayo a Jesu-Cristo. Amen.
49001001	Kadagiti tattao ti Dios isuda a mapagtalkan iti panagbiagda ken ni Cristo Jesus. Sapay koma ta parabur ken talna ti ited kadakayo ti Dios nga Amatayo ken ni Jesu-Cristo. Siak, ni Pablo, ti naggapuan daytoy a surat. Maysaak nga apostol ni Cristo Jesus babaen iti pagayatan ti Dios.
49001003	Agyamantay iti Dios ken Ama ni Apotayo a Jesu-Cristo! Iti pannakikaysatayo ken ni Cristo, binendisionannatay iti amin a naespirituan a sagut iti nailangitan a disso.
49001004	Sakbay ti pannakaparsua ti lubong, pinilinatayon ti Dios nga agbalin a kukuana babaen ken ni Cristo, tapno nasantoan ken awan pakababalawantay iti imatangna. Gapu iti ayatna,
49001005	inkeddengen ti Dios a babaen ken Jesu-Cristo, pagbalinennatayo nga annakna. Daytoy ti pagayatan ken panggepna.
49001006	Idaydayawtayo ti Dios gapu iti nakaskasdaaw a panangipakitana iti kinaimbagna kadatayo, gapu iti intedna a sagut kadatayo babaen iti inaramid ti dungdungngoenna nga Anak.
49001007	Babaen iti ipapatay ni Cristo, nagun-od ti wayawaya ket napakawan dagiti basbasoltayo. Anian a nagdakkel ti parabur ti Dios
49001008	nga impaayna a sibubuslon kadatayo! Gapu ta masirib ti Dios ket ammona ti amin a banag,
49001009	inaramidna ti pinanggepna. Impakaammona kadatayo ti nalimed a planona nga inkeddengna a tungpalen babaen ken ni Cristo.
49001010	Ania ti plano ti Dios nga inkeddengna a tungpalen inton dumteng ti naituding a tiempo? Isu daytoy: pagkaykaysaenna ti sangaparsuaan, amin nga adda sadi langit ken ditoy daga a ni Cristo ti pannakaulo.
49001011	Maaramid dagiti amin a bambanag kas mayannurot iti plano ken pangngeddeng ti Dios. Pinilinatayo nga agbalin a tattaona babaen iti pannakikaysatayo ken ni Cristo gapu iti panggepna idi punganay.
49001012	Idaydayawtayo ngarud ti nadayag a Dios, datayo nga immun-una a nanginanama ken ni Cristo.
49001013	Nagbalinkayo met a tattao ti Dios idi nangngegyo ti pudno a mensahe, ti Naimbag a Damag a nangyeg iti pannakaisalakanyo. Namatikayo ken Cristo ket minarkannakayo ti Dios babaen iti pannangtedna iti Espiritu Santo nga inkarina kas pakakitaan iti panangtagikuana kadakayo.
49001014	Gapu ta adda kadatayo ti Espiritu ti Dios, awan duadua nga awatentayo ti inkari ti Dios kadagiti tattaona. Daytoy ti mangpatalged kadatayo nga ikkanto ti Dios iti naan-anay a wayawaya dagiti kukuana. Idaydayawtayo ti dayagna!
49001015	Gapu iti daytoy, manipud idi nadamagko ti maipapan iti pammatiyo ken ni Apo Jesus, ken ti ayatyo kadagiti amin a tattao ti Dios,
49001016	diak mamingga nga agyaman iti Dios gapu kadakayo. Malagipkayo kadagiti kararagko,
49001017	ket idawdawatko iti nagloriaan nga Ama ken Dios ni Apotayo a Jesu-Cristo, nga itedna kadakayo ti Espiritu a mangted iti sirib ken mangiparangarang iti Dios kadakayo tapno maammoanyo ti pudno maipapan kenkuana.
49001018	Idawdawatko a maluktan koma dagiti pampanunotyo tapno makitayo ti lawag nga agtaud kenkuana, tapno maammoanyo ti namnama a nangayabanna kadakayo, ti kinabaknang dagiti nakaskasdaaw a bendision nga inkarina kadagiti tattaona
49001019	ken ti naindaklan a pannakabalinna nga agtartrabaho kadatayo a mamati. Daytoy a pannakabalin nga adda kadatayo, isu met laeng ti nabileg a pannakabalin
49001020	nga inusarna idi pinagungarna ni Cristo, ket pinagtugawna iti makannawanna sadi langit.
49001021	Agturay ni Cristo sadiay. Nangatngato ngem dagiti amin a nailangitan a papangulo, agtuturay, pannakabalin ken appo. Addaan iti akem a nangatngato ngem dagiti amin nga akem ti pannakabalin iti agdama ken iti masakbayan.
49001022	Inted ti Dios ti pannakabalin ken ni Cristo a mangituray iti amin a banag, ket isu ti insaadna a kangatoan nga ulo iti iglesia.
49001023	Ti iglesia isu ti bagi ni Cristo, ti pakadagupan daydiay mismo a mangpunno kadagiti amin a banag iti amin a lugar.
49002001	Adda idi tiempo a naibilangkayo a natay iti espiritu gapu ta sinukiryo ti Dios ket nagbasolkayo.
49002002	Sinurotyo idi ti dakes a panagbiag daytoy a lubong. Pinaiturayankayo iti naespirituan a pannakabalin ti tangatang, ti espiritu a mangituray ita kadagiti tattao a saan nga agtulnog iti Dios.
49002003	Kinaagpaysona, kaslatay amin kadakuada idi. Nagbibiagtayo kas mayannurot kadagiti naidagaan a tarigagaytayo. Inaramidtayo ti aniaman a kayat ti bagi ken nakemtayo. Gapu iti daytoy, naitudingtayo met nga agsagaba iti pannusa ti Dios a kas kadagiti amin a tattao.
49002004	Ngem dakkel ti panangngaasi ti Dios ket ay-ayatennatayo la unay,
49002005	isu nga uray nataytayo iti espiritu gapu iti kinasukirtayo, pinagbiagnatayo a mairaman ken Cristo. Insalakannakayo ti Dios gapu iti paraburna.
49002006	Iti pannakikaysatayo ken Cristo Jesus, pinagungarnatay iti naespirituan a biag tapno makipagturaytayo kenkuana sadi langit.
49002007	Inaramidna daytoy tapno, iti amin a tiempo iti masakbayan, iparangna ti naisalsalumina ken saan a matukod a kinamanangngaasina iti panagayatna kadatayo babaen ken Cristo Jesus.
49002008	Ta gapu iti parabur ti Dios, naisalakantayo babaen iti pammati. Saanyo nga insalakan ti bagiyo gapu iti inaramidyo. Insagut kadakayo ti Dios ti pannakaisalakanyo tapno awan ti mangipasindayag iti daytoy.
49002010	Datayo ti aramid ti Dios, ket iti pannakikaysatayo ken ni Cristo Jesus, pinarsuanatayo nga agaramid iti naimbag bayat ti panagbiagtayo nga intudingna idi.
49002011	Laglagipenyo no aniakayo iti napalabas, dakay a nayanak a Hentil nga awagan dagiti Judio iti “saan a nakugit,” ket awaganda ti bagida iti “nakugit,” (daytoy ti seremonia nga aramiden dagiti lallaki iti bagida).
49002012	Naisinakay idi ken Cristo. Ganggannaetkayo idi ket saankayo a naibilang kadagiti napili a tattao ti Dios. Saankay a nairaman kadagiti katulagan ti Dios kadagiti tattaona ken naibatay kadagiti karina kadakuada. Nagbiagkayo ditoy lubong nga awanan namnama ken awanan pannakainaig iti Dios.
49002013	Ngem ita, babaen ti pannakikaysayo ken ni Cristo Jesus, dakayo nga adayo idi, nayasidegkayo gapu ta natay ni Cristo a kas sakrifisio iti krus.
49002014	Ta mismo a ni Cristo ti nangyeg iti kappia kadatayo babaen ti panamagkaykaysana kadagiti Judio ken Hentil. Babaen iti ipapatayna, rinebbana ti pader a namagsina ken namagbinnusor kadagitoy a tattao.
49002015	Winaswasna ti Linteg dagiti Judio a buklen dagiti bilin ken al-alagaden tapno kadagitoy dua a puli—Judio ken Hentil—parsuaenna ti baro a puli ti tao babaen iti pannakipagkaysada kenkuana, tapno ipasdekna ti kappia.
49002016	Babaen iti ipapatayna iti krus, pinukaw ni Cristo ti guranggurada ken pinagkaykaysana dagitoy dua a puli iti maysa a bagi ket inkappiana ida iti Dios.
49002017	Immay ni Cristo a nangikasaba iti Naimbag a Damag ti kappia kadagiti amin a tao—kadakay a Hentil nga adayo iti Dios ken kadagiti Judio nga asideg kenkuana.
49002018	Gapu ken Cristo, mabalintay amin ti umasideg iti Ama, Judio man wenno Hentil, babaen iti maymaysa nga Espiritu.
49002019	Ngarud, saankayon a ganggannaet wenno sangsangaili. Agkakailiankayon kadagiti tattao ti Dios. Kamkamengkayon iti familia ti Dios.
49002020	Nabangonkayo met iti rabaw ti fondasion nga impasdek dagiti apostoles ken dagiti profeta, ket ni Cristo a mismo ti kangrunaan a pasuli.
49002021	Isu ti mamagkakamang iti entero a patakder ket parang-ayenna a kas maysa a templo a nasantoan iti Apo.
49002022	Iti pannakikaysa kenkuana, maikamangkayo met agraman dagiti dadduma iti pannakabangon ti maymaysa a balay a pagtaengan ti Espiritu ti Dios.
49003001	Daytoy ti gapuna a siak, ni Pablo a balud ni Cristo Jesus gapu kadakay a Hentil, agkararagak iti Dios.
49003002	Awan duadua a nadamagyon a babaen iti parabur ti Dios, intedna kaniak daytoy a trabaho a maipaay iti pagimbaganyo.
49003003	Imparangarang ti Dios ti nalimed a planona ket impakaammona kaniak. (Insuratkon ti ababa a pakasaritaan daytoy.
49003004	No mabasayo, maammoanyonto no kasano a maawatak ti palimed ni Cristo.)
49003005	Saan a naipakaammo idi daytoy a palimed iti sangkataoan, ngem imparangarangen ti Dios babaen iti Espiritu kadagiti nasantoan nga apostoles ken profetana.
49003006	Daytoy ti palimed: Babaen iti ebanghelio, mairaman dagiti Hentil kadagiti Judio nga umawat iti bendision ti Dios. Kamkamengda iti isu met laeng a bagi, ket mairamanda iti inkari ti Dios ken ni Cristo Jesus.
49003007	Nagbalinak nga adipen ti ebanghelio gapu iti naisangsangayan a sagut nga inted kaniak ti Dios babaen iti pannakabalinna.
49003008	Siak ti kanumoan kadagiti nanumo a tattao ti Dios, ngem siak ti pinili ti Dios a mangipakaammo kadagiti Hentil iti di matukod a kinabaknang ni Cristo,
49003009	ken mangipakita kadagiti amin a tattao iti pannakaibanag daytoy nalimed a plano ti Dios. Iti amin a tiempo iti napalabas, inlemmeng ti Dios, isu a namarsua iti amin, daytoy nalimed a planona.
49003010	Ita, babaen iti iglesia, maammoan dagiti agtuturay ken dagiti pannakabalin sadi langit ti kinasirib ti Dios iti nadumaduma a pannakaiparangarangna.
49003011	Kastoy ti inaramid ti Dios kas mayannurot iti agnanayon a panggepna a tinungpalna babaen ken ni Cristo Jesus nga Apotayo.
49003012	Gapu iti pannakipagmaymaysatayo kenkuana ken gapu ta agtalektayo kenkuana, saantayo nga agbuteng nga umasideg a sitatalged iti sangoanan ti Dios.
49003013	Dawatek ngarud a dikayo maupay iti panagsagabak gapu kadakayo; pagsayaatanyo amin daytoy.
49003014	Daytoy ti gapuna nga agparintumengak iti sangoanan ti Ama a paggapuan ti pudno a nagan ti tunggal familia sadi langit ken ditoy daga.
49003016	Iti kinabaknang ti gloriana, dawatek nga itedna kadakayo ti pannakabalin babaen iti Espirituna tapno bumileg ti akin-uneg a kinataoyo.
49003017	Agnaed koma a kanayon ni Cristo iti pusoyo babaen iti pammatiyo kenkuana. Ikararagko a mairamut ken maipasdekkayo iti ayat
49003018	tapno dakayo ken dagiti amin a tattao ti Dios, naan-anay ti pannakaawatyo no kasano ti kadakkel ken kauneg ti panagayat ni Cristo kadakayo.
49003019	Wen, mapadasanyo koma no kasano ti panagayatna kadakayo—nupay saan a naan-anay a maammoan, tapno awan pagkuranganyo ken mapnokayo iti nadiosan a galad.
49003020	Madaydayaw koma ti Dios a makaaramid iti nasursurok ngem ti dawaten wenno panunotentayo babaen iti pannakabalin nga agtartrabaho kadatayo.
49003021	Maipaay koma kenkuana ti dayaw iti iglesia ken ti dayaw ni Cristo Jesus, iti amin a tiempo ken iti agnanayon nga awan inggana. Amen.
49004001	Ngarud, kas maysa a balud gapu iti panagserbik iti Apo, yunay-unayko nga agbiagkayo kas maikari iti nangayaban ti Dios kadakayo.
49004002	Kanayon koma a napakumbabakayo, naanus ken nasingpet. Ipakitayo ti ayatyo babaen iti panagtitinnulongyo.
49004003	Aramidenyo ti amin a kabaelanyo a mangtaginayon iti panagkaykaysa nga ited ti Espiritu babaen iti talna a mamagsinggalut kadakayo.
49004004	Adda maysa a bagi ken maysa nga Espiritu, kas iti kaadda ti maysa a namnama a nangayaban ti Dios kadakayo.
49004005	Adda maysa nga Apo, maysa a pammati, maysa a buniag.
49004006	Adda maysa a Dios ken Ama ti sangkataoan, Apo ti amin, agtrabaho iti amin ken agtaeng iti amin.
49004007	Naikkan ti tunggal maysa kadatayo iti naisangsangayan a sagut kas mayannurot iti rukod nga inted ni Cristo.
49004008	Kas kuna ti Nasantoan a Surat, “Idi immuli sadi langit Adu a balud ti inkuyogna. Nagited iti sagsagut iti sangkataoan.”
49004009	Ania ti kayat a sawen ti “immuli”? Kayatna a sawen nga immuna nga immulog iti kaunggan a paset ti daga.
49004010	Ngarud, daydi immulog, isu met laeng ti immuli iti ngatoen ken labes ti tangatang tapno adda iti amin a lugar iti amin a lubong.
49004011	Isu ti “nagited iti sagsagut iti sangkataoan.” Dinutokanna ti sumagmamano nga agbalin nga apostoles, ti dadduma profeta, ti dadduma ebanghelista, ti dadduma pastor ken maestro.
49004012	Inaramidna daytoy tapno isaganana amin a tattao ti Dios iti nakristianoan a panagserbi, tapno dumakkel ken mapapigsa ti bagi ni Cristo.
49004013	Iti kasta, sangsangkamaysatayto iti pammati ken pannakaammo iti Anak ti Dios. Agbalintayto a pudno a nataengan a mairukod iti kinaan-anay ni Cristo.
49004014	Ket saantayton a kasla ubbing wenno bassit a bangka a yallo-allon dagiti dalluyon wenno yalla-alla ti agbaliwbaliw nga angin. Kasta ti mapasamak iti panangisuro dagiti manangallilaw a tattao. Mangyaw-awanda babaen kadagiti ulbod nga ibagbagada.
49004015	Ngem babaen iti panangtaginayon iti kinapudno idinto nga iparangarangtayo ti panagayattayo iti tunggal maysa, dumakkeltayo nga awan pagkuranganna iti pannakikaysa ken ni Cristo. Isu ti ulo a mamagtutunos
49004016	iti amin a paset ti bagi, ket agkakamang ti entero a bagi kadagiti nagsusuopanna. Isut’ gapuna a no agtrabaho ti tunggal paset a kas rebbengna, dumakkel ti sibubukel a bagi ket pumigsa babaen iti ayat.
49004017	Iti nagan ti Apo, kunak ngarud daytoy ket ballaagankayo a dikay agbiagen a kas kadagiti Hentil. Awan serserbi ti panagpampanunotda
49004018	ken nakullaapan ti isipda. Nailaksidda iti biag nga ited ti Dios agsipud ta awan a pulos ti ammoda ken natangken ti uloda.
49004019	Saandan nga ammo ti agbain. Naigamerdan iti kinadakes ket awanen ti makaigawid iti panagaramid-da kadagiti amin a kita ti kinarugit.
49004020	Saan a kasta ti nasursuroyo maipapan ken ni Cristo!
49004021	Awan duadua a nangnangngegyon ti maipapan kenkuana ket kas pasurotna, naisuro kadakayo ti kinapudno nga adda ken ni Jesus.
49004022	Iwaksiyo ngarud ti daan a kinataoyo a nangidalan iti sigud a panagbiagyo—ti daan a panagbiagyo a mangdaddadael idi kadakayo gapu kadagiti tarigagay a nangyaw-awan kadakayo.
49004023	Masapul a naan-anay ti pannakapabaro ti puso ken isipyo.
49004024	Masapul nga agbalinkay a baro a tao a pinarsua ti Dios nga umasping kenkuana, ket maipakita daytoy iti nalinteg ken nasantoan a panagbiag.
49004025	Dikayo ngarud agul-ulboden! Ti pudno laeng ti ibaga ti tunggal maysa iti kabsatna iti pammati, ta kamkamengtayo amin iti bagi ni Cristo.
49004026	No agpungtotkayo, diyo ipalubos nga agbasolkayo. Saan koma a lumnek ti init a di bumaaw ti pungtotyo tapno
49004027	diyo ikkan ti Diablo iti gundawayna a mangsulisog kadakayo.
49004028	Ti mannanakaw, isardengnan ti agtakaw. Agtrabaho ketdi tapno mangged a sitatakneng iti kuarta nga agpaay kenkuana ket makatulong met kadagiti napanglaw.
49004029	Dikay agsao iti makapasakit. Usarenyo laeng dagiti balikas a nasayaat ken maiparbeng tapno matulongan ti siasinoman a kasasaoyo.
49004030	Ket diyo pagleddaangen ti Espiritu Santo ti Dios, ta isu ti marka ti Dios iti panangtagikuana kadatayo, maysa a pammatalged a dumtengto ti Aldaw a panangwayawaya ti Dios kadatayo.
49004031	Lipatenyo ti amin a sakit ti nakem, gura ken pungtot. Diyon bugkawan wenno padpadaksen ti padayo a tao. Ikkatenyo ti aniaman a sakit ti nakem iti siasinoman.
49004032	Agkikinnaasi ken agiinnayatkayo ketdi. Agpipinnakawankayo, kas iti panangpakawan ti Dios kadakayo babaen ken ni Cristo.
49005001	Gapu ta dakayo ti annak a patpatgen ti Dios, masapul a tumuladkayo kenkuana.
49005002	Ti koma ayat ti mangiturong iti panagbiagyo, kas iti ayat nga impaay ni Cristo kadatayo babaen iti pannangtedna iti biagna gapu kadatayo, kas nabanglo a sagut ken daton a makaparagsak iti Dios.
49005003	Tattaonakayo ti Dios. Saan ngarud a rumbeng nga adda pakasarsaritaanyo maipapan iti pannakikamalala wenno kinarugit wenno kinaagum.
49005004	Di met tumutop nga agisawangkayo kadagiti naalas, minamaag wenno narugit a balikas. Agyamankayo ketdi iti Dios.
49005005	Dikay agduadua iti daytoy: Awanto ti lugar ti mannakikamalala, narugit wenno naagum iti pagarian ni Cristo ken ti Dios. (Ta ti kinaagum ket maysa a kita ti panagrukbab iti didiosen.)
49005006	Dikay paallilaw iti siasinoman babaen kadagiti ulbod a sarsarita. Dagitoy ti pakaigapuan ti panagdissuor ti pungtot ti Dios kadagiti saan nga agtulnog kenkuana.
49005007	Ngarud, dikayo makikadua kadagiti kasta a tattao.
49005008	Addakay idi iti sipnget, ngem gapu ta nagbalinkayon a tattao ti Apo, addakayon iti lawag. Isut’ gapuna a masapul nga agbiagkayo a kas tattao a naruam nga agtaeng iti lawag.
49005009	Ta ti lawag ti mangyeg iti nawadwad a bunga ti amin a kita ti kinaimbag, kinalinteg ken kinapudno.
49005010	Birokenyo no ania ti pakaragsakan ti Apo.
49005011	Adaywanyo dagiti tattao nga agaramid kadagiti awan serserbina a banag nga agtaud iti sipnget. Ibutaktakyo ketdi ida. (
49005012	Kinapudnona, nakababain uray ti panangsarita laeng kadagiti ar-aramidenda iti nalimed.)
49005013	Ket inton maiparangarang ti amin a banag iti lawag, makitanto a silalatak ti pudno a kababalinda.
49005014	Ta ti aniaman a maipalgak a silalawag agbalin a lawag. Daytoy ti gapuna a makunkuna, “Agriingka, sika a matmaturog, Bumangonka ken ni patay! Ket lawagannakanto ni Cristo.”
49005015	Ngarud, annadanyo ti panagbiagyo. Dikay agbiag a kas nakuneng a tattao, no di ket kas mamasirib.
49005016	Usarenyo ti amin a gundawayyo nga agaramid iti naimbag agsipud ta dakes dagitoy nga aldaw.
49005017	Dikay ngarud agkunkuneng. Ammoenyo ketdi ti kayat ti Apo nga aramidenyo.
49005018	Dikay agbarbartek ta isut’ pakadadaelanyo. Ikagumaanyo koma ketdi nga agtaeng kadakayo ti Espiritu.
49005019	Iti panagsasaritayo, usarenyo dagiti balikas dagiti salmo, himno ken naespirituan a kankanta. Kantaanyo ti Apo kadagiti himno ken salmo a buyogan ti naimpusoan a panagdaydayaw.
49005020	Kanayon nga agyamankayo iti Dios Ama gapu kadagiti amin a banag, iti nagan ni Apotayo a Jesu-Cristo.
49005021	Paiturayankay iti maysa ken maysa kas pakakitaan iti panagraemyo ken ni Cristo.
49005022	Babbai, paiturayankayo kadagiti assawayo, kas iti panangituray ti Apo kadakayo.
49005023	Ta adda kalintegan ti lalaki a mangibaga no ania ti aramiden ti asawana, a kas met iti kaadda ti kalintegan ni Cristo a mangibaga iti aramiden ti iglesia. Ket ni Cristo a mismo ti Mangisalakan iti iglesia a bagina.
49005024	Iti kasta, masapul a paiturayan dagiti babbai kadagiti assawada iti amin a banag, a kas met iti iglesia a paiturayan ken ni Cristo.
49005025	Lallaki, ayatenyo dagiti assawayo a kas iti panagayat ni Cristo iti iglesia. Indatonna ti biagna gapu kenkuana.
49005026	Inaramidna daytoy tapno pasantoenna ti iglesia iti Dios babaen iti panangugasna iti danum ken saona,
49005027	tapno idatagna iti sangoananna met laeng: ti iglesia a kasla babai a nakapimpintas—nadalus, awan mansa wenno kuretret wenno aniaman a pakapilawanna.
49005028	Rebbeng ngarud nga ayaten ti lalaki ti asawana a kas iti panagayatna iti bagina. Ti lalaki nga agayat iti asawana, ayatenna met ti bagina. (
49005029	Ta awan ti tao a manggura iti bukodna a bagi. Taraonanna ketdi ken taripatoenna a kas iti panangtaraon ken panangtaripato ni Cristo iti iglesia.
49005030	Ta kamkamengnatayo ti bagina.)
49005031	Kas kuna ti Nasantoan a Surat, “Daytoy ti gapuna a panawanto ti lalaki dagiti nagannak kenkuana. Makitiponto iti asawana ket agbalindanto a maymaysa.”
49005032	Adda dakkel a kinapudno nga iparangarang daytoy a paset ti Nasantoan a Surat, ket maawatak a mayaplikar daytoy ken ni Cristo ken iti iglesia.
49005033	Mayaplikar met daytoy kadakayo. Masapul nga ayaten ti tunggal lalaki ti asawana a kas iti bagina. Masapul met a raemen ti tunggal babai ti asawana.
49006001	Dakayo nga annak, agtulnogkayo kadagiti nagannak kadakayo, ta daytoy ti maiparbeng nga aramidenyo.
49006002	“Dayawem da amam ken inam,” kuna ti umuna a bilin a napakuyogan iti kari,
49006003	“tapno aglak-amka iti amin nga imbag ket atiddog ti biagmo ditoy daga.”
49006004	Dakay a nagannak, dikay agsao wenno agaramid kadagiti banag a mamataud iti panagpungtot dagiti annakyo kadakayo. Padakkelenyo ketdi ida iti nakristianoan a pannakadisiplina ken pammagbaga.
49006005	Dakay a tagabu, agtulnogkayo a sipapasnek kadagiti appoyo ket agraemkayo kadakuada. Aramidenyo daytoy a naimpusoan a kasla ni Cristo ti pagserserbianyo.
49006006	Aramidenyo daytoy saan la a no kumitkitada kadakayo tapno maay-ayoda kadakayo. Ngem kas tagabu ni Cristo, aramidenyo ketdi ti pagayatan ti Dios iti amin a pusoyo.
49006007	Ngarud, kas tagabu, aramidenyo a siraragsak dagiti trabahoyo a kasla ti Apo ti pagserserbianyo, a saan ket a dagiti appoyo.
49006008	Tagabuka man wenno siwawaya, masiguradom a gunggonaanto ti Apo ti tung-gal tao iti naimbag nga aramid-na.
49006009	Dakayo nga appo, kasta met koma ti umno a pannakilangenyo kadagiti tagabuyo. Isardengyon a butbutngen ida. Laglagipenyo a dakayo ken dagiti tagabuyo, agpapadakayo nga agserserbi iti maymaysa nga Apo sadi langit nga awan ti idumdumana.
49006010	Kamaudiananna, agbalinkay a natibker iti pannakikaysayo iti Apo ken iti nabileg a pannakabalinna.
49006011	Ikawesyo ti amin a kabal nga ited ti Dios tapno mabalinyo a sarangten dagiti pangallilaw ti Diablo.
49006012	Saan a dagiti tattao ti kagubgubattayo, no di ket ti armada dagiti demonio iti tangatang, dagiti agturay, dagiti pannakabalin ken dagiti didiosen wenno espiritu a pagdaydayawan dagiti tattao iti daytoy dakes a panawen.
49006013	Ngarud, ikabilyo ti salaknib nga inted kadakayo ti Dios! Iti kasta, inton dumteng ti dakes nga aldaw, mabalinyonto a sarangten ti kabusor, ket kalpasan ti pannakigubatyo, addakayto pay laeng a nakatakder a sisasagana iti irarautna ma-nen.
49006014	Ngarud, sisasaganakayo koma latta. Aramatenyo a pannakabarikesyo ti kinapudno, ti kinalinteg a kas kabal a salaknibyo
49006015	ken ti gagaryo a mangipakaammo iti Naimbag a Damag ti talna a pannakasapatosyo.
49006016	Mainayon kadagitoy, alaenyo pay ti pammati a pannakakalasagyo, ta iti daytoy, maiddepyonto ti amin a dumardarang a pana nga ibiat kadakayo ti Managdakdakes.
49006017	Awatenyo met ti pannakaisalakan a pannakahelmetyo ken ti sao ti Dios nga ited ti Espiritu a pannakakampilanyo.
49006018	Agkararagkayo bayat ti panangaramidyo kadagitoy ket iti panagkararagyo, dawatenyo a tulongannakayo ti Dios. Aniaman nga aramidenyo, agkararagkayo kas idalan ti Espiritu. Gapu iti daytoy, agsalukagkayo ket dikayo maupay. Kanayon nga idawdawatanyo dagiti amin a tattao ti Dios.
49006019	Idawdawatandak met nga ikkannak ti Dios iti mensahe inton nakasaganaak nga agsao tapno naturedak a mangipakaammo iti palimed ti ebanghelio.
49006020	Maipuon iti daytoy nga ebanghelio, maysaak a pannakabagi ni Jesu-Cristo nupay sibabaludak. Idawdawatyo a naturedak a mangipakaammo iti daytoy, kas rebbengko nga aramiden.
49006021	Ipakaammonto kadakayo ni Tikico ti amin a damag maipapan kaniak tapno maammoanyo ti kasasaadko. Napateg a kabsattayo ni Tikico ken mapagtalkan nga adipen iti trabaho ti Apo.
49006022	Daytoy ti gapuna nga ibaonko nga umay kadakayo—tapno ibagana kadakayo ti kasasaadmi amin, ket iti kasta, pumigsa ti pakinakemyo.
49006023	Sapay koma ta ited ti Dios Ama, kasta met ni Apo Jesu-Cristo, ti talna ken ayat a buyogen ti pammati kadagiti amin a kakabsat.
49006024	Sapay koma ta adda ti parabur ti Dios kadagiti amin a di agressat ti panagayatna ken ni Apotayo a Jesu-Cristo.
50001001	Kadagiti amin a tattao ti Dios nga agnaed dita Filipos, isuda a makipagkaykaysa ken ni Cristo Jesus, kasta met kadagiti panglakayen ken nadutokan a katulongan iti iglesia, Sapay koma ta parabur ken talna ti ited kadakayo ti Dios nga Amatayo ken ni Apo Jesu-Cristo. Naggapu kadakami daytoy a surat—da Pablo ken Timoteo—nga adipen ni Cristo Jesus.
50001003	Agyamanak iti Diosko tunggal malagipkayo. Tunggal idawdawatankayo, agkararagak a sirarag-o gapu iti panangtulongyo kaniak iti pannakaisaknap ti ebanghelio manipud idi damo a naikasaba kadakayo agingga ita.
50001006	Kapkapnekak a ti Dios a nangirugi iti daytoy naimbag nga aramid kadakayo, ileppasna agingga iti Aldaw a panagsubli ni Cristo Jesus.
50001007	Kanayon nga addakayo iti pusok. Maiparbeng a kastoy ti riknak kadakayo ta nakiramankay amin iti daytoy a parabur nga impangruna nga inted ti Dios kaniak, uray idi siwayawayaak pay a mangsalaknib ken mangpatalged iti ebanghelio, ken uray pay ita nga addaak iti pagbaludan.
50001008	Ammo ti Dios a pudno ti kunak a kasla kadakkel ti ayat ni Cristo Jesus daytoy nga iliwko kadakayo.
50001009	Ikararagko a dumakkel koma a dumakkel ti ayatyo agraman pudno a pannakaammo ken naan-anay a pannakaawat
50001010	tapno mabalinyo a pilien ti kasayaatan. Iti kasta, awanto ti aniaman a kinarugit ken pakababalawanyo inton Aldaw a panagsubli ni Cristo.
50001011	Mapnonto ti biagyo iti pudno a kinaimbag a ni laeng Jesu-Cristo ti makaaramid ket daytoy ti pakaitan-okan ken pakaidaydayawan ti Dios.
50001012	Kakabsatko iti pammati, kayatko a maammoanyo a pudno a nakatulong iti pannakaisaknap ti ebanghelio dagiti napasamak kaniak.
50001013	Kas bungana, ammo dagiti amin a guardia iti palasio ken amin nga adda ditoy a naibaludak gapu ta adipennak ni Cristo.
50001014	Ket gapu iti pannakaibaludko, immad-adda ti panagtalek ti kaaduan kadagiti kakabsat iti Apo. Iti kasta, timmuredda a mangikaskasaba iti mensahe nga awan pagbutnganda.
50001015	Agpayso nga ikasaba ti sumagmamano kadakuada ti naimbag a damag maipapan ken ni Cristo gapu ta naapal ken mannakiapada. Ikasaba met ti dadduma ta nadalus ti panggepda.
50001016	Aramidenda ti kasta gapu iti ayat, ta ammoda nga inted ti Dios kaniak ti trabaho a mangsalaknib iti ebanghelio.
50001017	Aginkukuna dagiti dadduma a mangikasaba iti maipapan ken ni Cristo, ta mangasabada gapu iti agum. Ipagarupda a manayonanda ti rigatko iti kaaddak iti pagbaludan.
50001018	Ngem ania ngarud ti mabalinko? Maragsakanak ketdi iti napasamak—ti nasken ket maikasaba ni Cristo iti uray ania a pamuspusan, naimbag man ti panggepda wenno agpaay laeng iti pagimbaganda. Wen, agragsakakto latta,
50001019	ta ammok a mawayawayaanakto babaen kadagiti kararagyo ken iti tulong ti Espiritu ni Jesu-Cristo.
50001020	Nasged ti tarigagay ken namnamak a diak koma agliway iti pagrebbengak uray kaanoman, no di ket kankanayon koma, nangruna ita, a mapnoak iti tured, tapno babaen iti bagik, maidayaw ni Cristo, agbiagak man wenno matayak.
50001021	Ta ania ngamin ti biag? Kaniak la a biang, ti biag isu ti panagserbi ken ni Cristo ket ti ipapatay ibilangko a gunggona, saan a pannakapukaw.
50001022	Ngem no babaen iti panagbiagko, ad-adu ti maaramidko a napateg, diak maibaga no ania ti piliek
50001023	ta agin-innagaw kaniak dagitoy dua. Tarigagayak unay ti sumina iti daytoy a biag ket tumiponak ken ni Cristo—nasaysayaat daytoy para kaniak.
50001024	Ngem nasken unay nga agbiagak pay gapu kadakayo.
50001025	Awan duaduak iti daytoy; isut’ gapuna nga ammok nga agbiagak pay. Makipagbiagak pay kadakayo amin tapno nayonak ti panagrang-ay ken panagrag-oyo iti pammati.
50001026	Isut’ gapuna nga inton addaak manen iti dennayo, ad-addanto pay ti panggapuanyo a mangipannakkel kaniak iti panagbiagyo ken ni Cristo Jesus.
50001027	Mayannurot koma ngarud ti panagbiagyo iti ebanghelio ni Cristo, ta sarungkarankayo man wenno saan, madamagko koma a natibkerkayo iti maymaysa a panggep, ken sangsangkamaysakayo a makidangadang gapu iti pammati a naibatay iti ebanghelio.
50001028	Dikay agbuteng kadagiti kabusoryo. Agturedkayo a kankanayon. Daytoy ti mangipakita kadakuada a maabakdanto, ngem agballigikayto ta pagballigiennakayo ti Dios!
50001029	Ta naited kadakayo ti gundaway nga agserbi ken ni Cristo, saan laeng a babaen iti panamatiyo kenkuana, no di pay ket iti panagsagabayo gapu kenkuana.
50001030	Ita, kaduakayon a makiranget iti dangadang a nakitayo a nakirangrangetak iti napalabas ken, kas madamdamagyo, pakirangrangetak pay laeng.
50002001	Mapapigsakayo iti panagbiagyo ken ni Cristo ken maliwliwakayo gapu iti ayatna. Adda pannakikadkaduayo iti Espiritu ket agdidinnungngo ken makipagriknakayo iti tunggal maysa.
50002002	Dawatek ngarud kadakayo nga itedyo ti naan-anay a ragsakko babaen iti panagmaymaysayo iti panunot, ayat, kararua ken nakem.
50002003	Dikay agaramid iti aniaman gapu iti kinaagum wenno kinapalangguad. Agpakumbabakayo ketdi iti maysa ken maysa ket diyo ipagarup a naim-imbagkayo ngem dagiti dadduma.
50002004	Saan la a ti pagimbaganyo ti kitaenyo. Kitaenyo met ti pagimbagan ti tunggal maysa.
50002005	Adda koma kadakayo ti kababalin a kas iti kababalin ni Cristo Jesus:
50002006	Nupay addaan iti galad ti Dios, Dina inkankano ti pannakipadana kenkuana.
50002007	Siaayat ketdi a nangibaba iti bagina Ket innalana ti kasasaad ti maysa nga adipen. Nagbalin a tao, nagparang iti nataoan a langa.
50002008	Nagpakumbaba ket nagtulnog agingga ken ni patay, wen, uray iti ipapatayna iti krus.
50002009	Gapu iti daytoy, intan-ok ti Dios iti kangatoan a saad, Ket intedna kenkuana ti nagan a natantan-ok ngem ti amin a nagan.
50002010	Iti kasta, kas pammadayaw iti nagan ni Jesus, Agparintumeng dagiti amin a parsua sadi langit, ditoy daga ken iti uneg ti daga.
50002011	Ket silalatak nga ipablaak ti amin a tao a ni Jesu-Cristo isu ti Apo, a pakaidaydayawan ti Dios Ama.
50002012	Isut’ gapuna, ingungotek a gagayyem, a no kasano ti kanayon a panagtulnogyo idi addaak kadakayo, ad-adda pay koma ita ta awanak iti dennayo. Agtrabahokayo a sipapasnek ken naan-anay ti panagraem ken panagdayawyo iti Dios agingga nga awan pagkurangan ti pannakaisalakanyo.
50002013	Kankanayon ngamin nga agtrabaho ti Dios kadakayo tapno pagbalinennakayo a siaayat ken madadaan nga agtungpal iti panggepna.
50002014	Iti uray ania nga aramidenyo, dikay agtantanabutob wenno agsusuppiat,
50002015	tapno awan pakababalawanyo ket nadaluskayo, kas awan mulitna nga annak ti Dios nga agnaed iti lubong a napno iti agkakadakes ken managbasol a tattao. Bayat ti panangipaayyo kadakuada iti mensahe a mangted iti biag, agraniagkayo kadakuada a kas silaw tapno addanto panggapuak a mangitangsit kadakayo inton Aldaw a panagsubli ni Cristo. Ta maipakitanto a nasayaat ti nagbanagan ti amin a nagbambannogak.
50002017	Agragsakak uray no masapul a maibuyat ti darak a mainayon iti sakrifisio nga idaton ti pammatiyo iti Dios.
50002018	Kasta met a masapul nga agragsakkayo ket makipagrag-okayo kaniak.
50002019	Iti mabiit, no ipalubos ni Apo Jesus, ibaonkonto kadakayo ni Timoteo tapno ammoenna ti kasasaadyo ket maparegtaak no maammoak ti maipapan kadakayo.
50002020	Isu laeng ti makipagrikna kaniak. Isu laeng ti napaypayso a mangisakit kadakayo.
50002021	Awan ti sabali a birbiroken dagiti dadduma a tattao no saan la a ti bukodda a pagsayaatan. Dida pampanunoten no kasano a maaramidda ti pagayatan ni Jesu-Cristo.
50002022	Ammoyo ti kabaelan ni Timoteo, ta kaskami la agama a nagtrabaho maipuon iti ebanghelio.
50002023	Namnamaek ngarud nga ibaon ni Timoteo kadakayo apaman a maammoak ti pagbanagak.
50002024	Agtalekak iti Apo a makaumayak met laengen kadakayo iti saanen a mabayag.
50002025	Napanunotko a masapul a pagsubliekon kadakayo ni kabsattayo nga Epafrodito, maysa a katrabahoak ken kaduak a nakidangadang. Isu ti dinutokanyo nga agserbi a kas pannakabagiyo a tumulong kaniak.
50002026	Mailiw a kumita kadakayo amin, ket madanagan unay agsipud ta naammoanna a nadamagyo kano a nagsakit.
50002027	Agpayso a nagsakit ket nagistayan natay, ngem kinaasian ti Dios. Saan laeng nga isu ti kinaasian ti Dios, ngem uray pay siak, ta inlisinak iti dakdakkel a ladingit.
50002028	Ad-adda ngarud ti gagarko a mangibaon ken ni Epafrodito, tapno maragsakankayo a makakita manen kenkuana, ket mapukaw metten ti ladingitko.
50002029	Awatenyo ngarud a sirarag-o a kas maysa a kabsat iti Apo. Ipakitayo ti pammadayawyo kadagiti amin a kas kenkuana,
50002030	ta impustana ti biagna ket nagistayan natay gapu iti trabaho ni Cristo tapno maitedna kaniak ti tulong a saanyo a mabalin nga ited.
50003001	Kamaudiananna, kakabsatko, agragsakkayo koma gapu iti pannakikaysayo iti Apo. Diak rigaten nga ulit-uliten kadakayo dagitoy a bambanag nga insuratkon, ket mayadayokayo iti peggad.
50003002	Agannadkayo kadagiti aso. Agannadkayo kadagiti tattao nga agaramid iti dakes. Agannadkayo kadagiti tattao a mangipapilit iti pannakakugit.
50003003	Datayo, saan nga isuda, ti pudno a nakugit ta agdaydayawtayo iti Dios babaen iti Espirituna. Agrag-otayo ta ti biagtayo adda ken Cristo Jesus ket saantayo nga agtalek kadagiti seremonia.
50003004	Mabalinko met ketdi ti agtalek kadagiti kakasta a bambanag. No adda mangipagarup a mabalinna ti agtalek kadagiti seremonia, dakdakkel pay ti panagtalekko.
50003005	Nakugitak iti maikawalo nga aldaw kalpasan ti pannakayanakko. Nayanakak nga Israelita iti tribu ti Benjamin. Maysaak a puro a Hebreo. Kas maysa a Fariseo, inannurotko idi ti Linteg dagiti Judio.
50003006	Napasnekak unay idi nga agaramid kadagiti impagarupko a pagayatan ti Dios, ket urayko la indadanes dagiti tattao ti iglesia. No maipapan iti panagtungpal iti Linteg, awan idi ti pakababalawak.
50003007	Ngem dagiti amin nga imbilangko a gunggona, mabigbigko itan nga awan pategda, gapu ken Cristo.
50003008	Wen, ibilangko amin a pukaw tapno magun-odko ti napatpateg nga isu ti pannakaammo ken ni Cristo Jesus nga Apok. Gapu kenkuana, binaybay-akon ti amin a masansan idi nga aramidek. Imbellengko aminen ida a kas rugit tapno, kas kunadan, magun-odko ni Cristo,
50003009	ket awan ti pagkurangan ti pannakikaysak kenkuana. Awanen ti bukodko a kinalinteg, wen, ti kinalinteg a magun-od babaen iti panagtungpal iti Linteg. Adda kaniakon ti kinalinteg a magun-od babaen iti pammati ken ni Cristo; wen, ti kinalinteg nga agtaud iti Dios, ken maibatay iti pammati.
50003010	Ti la tarigagayak isu ti pannakaammok ken ni Cristo, ti pannakapadasko iti pannakabalin ti panagungarna, ti pannakipagsagabak kenkuana ken ti panagbalinko a kas kenkuana iti ipapatayna,
50003011	iti namnamak a mapagungarakto met.
50003012	Diak kunaen a nagballigiakon wenno awanen ti pagkurangak. Ngem itultuloyko nga ikabil ti amin a kabaelak a manggun-od iti gunggona. Daytoy ti panggep nga adda iti panunot ni Cristo Jesus idi inawisnak a sumurot kenkuana.
50003013	Kinapudnona, kakabsat, diak ibaga a naragpatkon daytoy. Aramidek ketdi ti maysa a banag: Lipatek amin a napalabas ket ipakatko ti amin a kabaelak a manggun-od iti adda iti masangoanan.
50003014	Iti kasta, sipipingetak nga agtaray nga agturong iti pagtungpalan tapno magun-odko ti gunggona a yaw-awis ti Dios kadatayo babaen ken Cristo Jesus.
50003015	Ngarud, kastoy met la koma ti riknatay amin a nataengan iti pammati. No adda sumagmamano kadakayo a maigiddiat ti riknana, ilawlawagto ti Dios daytoy.
50003016	Ngem uray no anianto dayta, agtuloytayo nga agturong iti masangoanan kas mayannurot iti mismo a pagalagadan a tinungtungpaltayo agingga ita.
50003017	Itultuloyyo, kakabsatko, ti tumulad kaniak. Impakitamin kadakayo ti umno a pagtuladanyo. Siputanyo a naimbag dagiti sumurot iti daytoy a pagtuladan.
50003018	Namin-adun nga imbagak daytoy kadakayo, ket agsangitak a mangibaga manen nga adu dagiti mangdaddadael iti kaipapanan ti ipapatay ni Cristo iti krus gapu iti kita ti panagbiagda.
50003019	Agtungpaldanto idiay infierno. Ibilangda ngamin a diosda dagiti paggarteman ti bagida. Pagpalangguadda dagiti rebbengda koma ketdi nga ibain, ket dagiti laeng nailubongan a bambanag ti pampanunotenda.
50003020	Ngem datayo, makipagilitayo sadi langit, ket sigagagartayo nga agur-uray iti yaay ti Mangisalakan kadatayo nga aggapu sadi langit, ni Apo Jesu-Cristo.
50003021	Baliwannanto daytoy nakapuy ken matay a bagitayo. Pagbalinennanto a kas iti nagloriaan a bagina babaen iti isu met laeng a pannakabalin a mamagturay kenkuana iti amin a banag.
50004001	Kakabsatko, napategkay unay kaniak, ket mailiwak kadakayo! Dakayo ti ragsak ken balangatko! Isut’ gapuna, ay-ayatek a kakabsat, nga agtalinaedkayo a sititibker iti panagbiagyo iti Apo.
50004002	Ipakpakaasik kadakayo, Evodias ken Sintike, nga agtunoskayo koma a kas agkabsat iti Apo.
50004003	Kasta met kenka a mapagtalkan a katulongak, kayatko a tulongam dagitoy dua a babbai. Impasnekda ti timmulong kaniak iti pannakaisaknap ti ebanghelio, agraman ni Clemente ken dagiti amin a katrabahoak a nailanad ti naganda iti libro ti biag.
50004004	Kankanayon koma nga agrag-okayo iti Apo. Kunak manen: agrag-okayo!
50004005	Ipakitayo ti kinaanusyo kadagiti amin a tattao. Asidegen ti yaay ti Apo.
50004006	Awan koma ti pakadanaganyo, ngem tunggal agkararagkayo iti Dios ket agdawatkayo, diyo liplipatan ti agyaman kenkuana.
50004007	Aywanannakayto ti talna ti Dios a di matukod a panunoten ti tao tapno natalged dagiti puso ken panunotyo iti pannakikaysayo ken ni Cristo Jesus.
50004008	Kamaudiananna, kakabsatko, panunotenyo laeng dagiti bambanag a naimbag ken maikari a raemen: dagiti napudno, natakneng, nalinteg, nadalus, napintas, ken nadayaw.
50004009	Ipakatyo dagiti inadal ken inawatyo kaniak—dagiti nangngegyo a sinaok ken nakitayo nga inaramidko—ket addanto kadakayo ti Dios a mangted iti talnayo.
50004010	Nagdakkelen ti rag-ok iti panagbiagko iti Apo! Kalpasan ti nabayag a tiempo, gundawayyo manen nga ipakita ti panangipategyo kaniak. Diak kayat a sawen a naumakayon. Awan la ti gundawayyo idi a mangipakita iti panangipategyo kaniak.
50004011	Diak met kuna daytoy gapu ta mariknak a nabaybay-anak. Nasursurokon ti mapnek iti aniaman nga adda kaniak.
50004012	Ammok ti rikna ti makurkurangan. Ammok met ti rikna ti aglaplapusanan. Nasursurok daytoy a palimed, tapno iti sadinoman, iti amin a tiempo, mabsogak man wenno mabisinak, aglaplapunosanak man wenno agkurkurangak, mariknak latta ti pannakapnek.
50004013	Kabaelak a sarangten ti aniaman a banag babaen iti pannakabalin nga ited kaniak ni Cristo.
50004014	Nupay kasta, naimbagkayo unay ta tinulongandak kadagiti rigatko.
50004015	Dakayo a taga-Filipos, ammoyo a dakayo laeng ti iglesia a timmulong kaniak idi pimmanawak idiay Macedonia, idi mairugi a maikaskasaba ti Naimbag a Damag. Dakayo laeng ti nakiraman kadagiti gunggona ken pukawko.
50004016	Saan laeng a namimpinsan nga impaw-itandak iti tulongyo idi masapulko ti tulong idiay Tesalonica.
50004017	Saan a gapu ta kayatko laeng ti umawat kadagiti sagut; tarigagayak ketdi a makita ti ad-adu pay a naimbag nga aramid a mainayon iti aramidyo.
50004018	Adtoy ngarud nga awatek dagiti amin nga intedyo kaniak, ket agyamanak unay. Nagsursurok pay ti intedyo. Adda aminen a masapulko, ita ta inyeg ni Epafrodito dagiti amin a sagutyo. Arigda ti daton a nabanglo ti ayamuomna iti Dios, maysa a sakrifisio a maikari ken makaparagsak kenkuana.
50004019	Ket itedto ti Diosko ti amin a masapulyo babaen iti nawadwad a kinabaknangna ken Cristo Jesus.
50004020	Madaydayaw koma ti Dios ken Amatayo iti agnanayon. Amen.
50004021	Kablaawak dagiti amin a tattao ti Dios ken ni Cristo Jesus. Pakomustaandakayo dagiti kakabsat a kaduak ditoy.
50004022	Pakomustaandakayo met dagiti amin a tattao ti Dios ditoy, nangruna dagiti agserserbi iti palasio ti Emperador.
50004023	Sapay koma ta adda kadakay amin ti parabur ni Apo Jesu-Cristo.
51001001	Kadakayo a tattao ti Dios dita Colosas a mapagtalkan a kakabsat ken Cristo, Sapay koma ta parabur ken talna ti ited kadakayo ti Dios nga Amatayo. Naggapu daytoy a surat kadakami—ni Pablo nga apostol ni Cristo Jesus babaen iti pagayatan ti Dios, ken ni Timoteo a kabsattayo.
51001003	Kanayon nga agyamankami iti Dios nga Ama ni Apotayo a Jesu-Cristo tunggal ikararagandakayo.
51001004	Ta nadamagmi ti maipapan iti pammatiyo ken ni Cristo Jesus ken ti ayatyo kadagiti amin a tattao ti Dios.
51001005	Idi damo a maipakaammo kadakayo ti pudno a mensahe, ti Naimbag a Damag, nangngegyo ti maipapan iti namnama nga ipaayna. Iti kasta, maibatay ti pammati ken ayatyo iti namnama a naisagana idiay langit nga agpaay kadakayo.
51001006	Mangted ti ebanghelio kadagiti bendision ket agsaksaknap iti entero a lubong. Maar-aramid met daytoy kadakayo manipud idi damoyo a mangngeg ti maipapan iti parabur ti Dios ket naammoanyo ti kinapudno daytoy a parabur.
51001007	Nasursuroyo daytoy ken ni Epafras a mangibagi kadakami. Isu ti patpatgenmi a katrabahoan ken matalek nga adipen ni Cristo.
51001008	Imbagana kadakami ti maipapan iti ayat nga inted ti Espiritu kadakayo.
51001009	Isut’ gapuna a kanayon nga ikarkararagandakayo manipud pannakadamagmi iti maipapan kadakayo. Idawdawatmi iti Dios a magun-odyo ti naan-anay a kinasirib ken pannakaawat tapno maammoanyo a naimbag ti pagayatanna,
51001010	ket agbiagkayo a kas iti pagayatan ti Apo. Aramidenyo a kanayon ti makaay-ayo kenkuana. Agbungakayo iti amin a kita ti naimbag nga aramid, ket umad-adunto ti ammoyo maipapan iti Dios.
51001011	Sapay koma ta mapakiredkayo babaen iti amin a pigsa nga aggapu iti nagloriaan a pannakabalinna, tapno maibturanyo a siaanus ken siraragsak ti uray aniaman a mapasamak.
51001012	Agyamankayo iti Ama a namagbalin kadakayo a maikari a makipagtawid iti inkari ti Dios nga ited kadagiti tattaona iti pagarian ti lawag.
51001013	Inispalnatayo iti pannakabalin ti sipnget ket impannatayo iti pagarian ti dungdungngoenna nga Anak.
51001014	Babaen kenkuana nawayawayaantayo, kayatna a sawen, pinakawan ti Dios dagiti basoltayo.
51001015	Ni Cristo ti pudno a ladawan ti saan a makita a Dios. Isu ti inauna nga Anak, kayatna a sawen, katatan-okan kadagiti amin a parsua.
51001016	Ta babaen kenkuana, pinarsua ti Dios dagiti amin nga adda idiay langit ken ditoy daga, dagiti makita ken saan a makita agraman dagiti naespirituan a pannakabalin; trono, panagturay, kinatan-ok ken bileg. Pinarsua ti Dios ti entero a lubong babaen kenkuana ken maipaay kenkuana.
51001017	Addan ni Cristo sakbay a naparsua ti amin a banag, ket gapu kenkuana naurnosda iti lugarda iti pannakikaysada kenkuana.
51001018	Isu ti ulo ti bagina, kayatna a sawen, ti iglesia. Isu ti paggapuan ti biag ti bagi. Isu ti inauna nga Anak ti Dios. Napagungar tapno agbalin a kangatoan kadagiti amin.
51001019	Ta inkeddeng ti Dios nga agtaeng ti naan-anay a galadna iti Anak.
51001020	Ngarud, babaen iti Anak, inkeddeng ti Dios nga ikappia ti isuamin kenkuana. Ket babaen iti ipapatay ti Anakna iti krus, nagkappia ti Dios ken ti isuamin a parsua ditoy daga ken sadi langit.
51001021	Adda idi panawen nga adayokayo iti Dios. Nagbalinkayo a kabusorna gapu kadagiti dakes nga aramid ken panunotyo.
51001022	Ngem ita, babaen iti ipapatay ti Anakna, inkappianakayo kenkuana tapno agtakderkay iti sangoananna a nasantoan, nadalus ken awan pakababalawanna.
51001023	Masapul ngarud nga agtalinaedkayo a natibker ken natalged iti pammati. Diyo itulok a magunggonkayo ket mapukawyo ti namnama a nagun-odyo idi nangngegyo ti ebanghelio. Daytoy ti ebanghelio a naikaskasaba kadagiti amin a tattao ditoy lubong. Daytoy ti gapuna a siak, ni Pablo, nagbalinak nga adipen.
51001024	Ita, maragsakanak kadagiti sagsagabaek gapu kadakayo. Ta babaen kadagitoy, punnoak ti pagkurangan ti panagsagabak a kasapulan iti panagserbi ken ni Cristo. Maipaay daytoy a panagsagaba iti iglesia a bagi ni Cristo.
51001025	Pinagbalinnak ti Dios nga adipen ti iglesia. Intedna kaniak daytoy a trabaho, ti naan-anay a panangipakaammok kadakayo iti mensahena.
51001026	Nailimed idi daytoy a mensahe kadagiti adu a kaputotan, ngem naipakaammo itan kadagiti tattaona.
51001027	Plano ti Dios nga ipakaammo kadagiti tattaona ti palimedna. Anian a kinadayag ken kinadaeg ti palimed nga agpaay kadagiti amin a tattao: Agtaeng kadagiti puspusoyo ni Cristo, ti namnamayo a makiranud iti gloriana.
51001028	Ipakaammomi ngarud ti kinapudno maipapan ken ni Cristo kadagiti amin a tattao. Iti amin a kinasirib, ballaaganmi ti tunggal tao iti maipapan iti di rumbeng nga aramiden ken sursuroanmi ida iti rumbeng nga aramidenda tapno idatagmi iti sangoanan ti Dios ti tunggal maysa a pulos nga awan pagkuranganna iti pannakikaysada ken Cristo.
51001029	Tapno maaramid daytoy, agbannog ken agrigatak ket aramatek ti amin a bileg ken pannakabalin nga agtaud ken ni Cristo.
51002001	Kayatko a maammoanyo ti rigatko a nagtrabaho a tumulong kadakayo kasta met kadagiti taga-Laodicea ken amin a saan pay a nakakita kaniak.
51002002	Aramidek daytoy tapno mapapigsada ken agmaymaysada iti ayat ket mapnoda iti kinabaknang ti namnama nga ited ti napudpudno a pannakaawat. Iti kasta, maammoanda ti palimed ti Dios nga isu met laeng ni Cristo, ket
51002003	isu ti nangiparang iti amin a gameng ti kinasirib ken pannakaammo.
51002004	Ibagak ngarud kadakayo a diyo itulok nga adda mangallilaw kadakayo babaen kadagiti makaay-ayo a denggen a sao.
51002005	Uray awanak kadakayo a sibabagi, addaak kadakayo iti espiritu. Maragsakanak a makaammo a nairut ken natibker ti panagmaymaysayo nga agtalinaed iti pammatiyo ken Cristo.
51002006	Yantangay ta inawatyon ni Cristo Jesus a kas Apo, agbiagkayo koma a mainaig kenkuana.
51002007	Mairamut ken maipasdek koma ti biagyo kenkuana, ken pumigsa ti pammatiyo kenkuana kas naisuro kadakayo. Ken kanayonkayo nga agyaman.
51002008	Ngarud, agannadkayo tapno dinakay adipenen ti kinasirib nga aggapu kadagiti sursuro nga impatawid dagiti tattao ken dagiti espiritu nga agturay iti lubong. Awan serserbi ken mangallilaw dagitoy a pampanunot ket saanda nga aggapu ken Cristo.
51002009	Ngamin, agtaeng ken Cristo a kas tao ti amin a galad ti Dios,
51002010	ket iti pannakikaysayo kenkuana, inawatyo met ti pudno a biag. Ta nangatngato ni Cristo ngem ti amin turay ken pannakabalin.
51002011	Nakugitkayo iti pannakikaysayo ken Cristo, saan nga iti pannakakugit nga aramid ti tao, no di ket iti pannakakugit nga agtaud ken ni Cristo—ti panangiwaksiyo iti daytoy managbasol a bagi.
51002012	Ta idi nabuniagankayo, naitanemkayon a nairaman ken Cristo, ket iti dayta a pannakabuniagyo, napagungarkayo met a kas kenkuana gapu iti panamatiyo iti nabileg a pannakabalin ti Dios a namagungar kenkuana.
51002013	Adda idi panawen a naibilangkayo a natay iti espiritu gapu ta managbasolkayo ken gapu ta saankayo a Judio, kayatna a sawen, awan ti linteg ni Moises kadakayo. Ngem ita, pinagungarnakayo ti Dios kas iti pinangpagungarna ken ni Cristo. Pinakawan ti Dios ti amin a basoltayo.
51002014	Pinunasna ti listaan dagiti basbasoltayo agraman dagiti kakuykuyogna a paglintegan, ket dinadaelna ti kaipapanan daytoy babaen ti panangilansana iti krus.
51002015	Iti dayta a krus, pinarmek ni Cristo dagiti naespirituan nga agtuturay ken pannakabalin. Impabuyana ida a sipupungo iti parada ti panagballigina.
51002016	Isut’ gapuna a manipud ita, diyo itulok nga adda mangikeddeng iti kanen ken inumenyo, wenno ti aldaw a rambakanyo, wenno ti Fiesta ti Baro a Bulan, wenno ti maipapan iti Aldaw a Panaginana.
51002017	Amin dagitoy, anniniwan laeng dagiti umayto; ngem ti pudpudno ket isu ni Cristo.
51002018	Diyo ipalubos nga adda mangsaur kadakayo iti gunggonayo, isu a mangibagbaga nga ad-adda a nangnangruna ngem dagiti dadduma gapu kadagiti parmatana ken mangipapilit iti panagimpapakumbaba ken iti panagdayaw kadagiti angheles. Napalangguad nga awan gapuna ti kasta a tao. Nailubongan ti panagpampanunotna.
51002019	Insardengnan ti panagtalinaedna ken Cristo nga ulo ti bagi. Ni Cristo ti mangtaraon iti entero a bagi, ken pagkakamangenna dagiti nagsusuopan ken ur-uratna ket padakkelenna segun iti kayat ti Dios a panagdakkelna.
51002020	Iti ipapatay ni Cristo, nataykayo metten ket naisinakayon kadagiti espiritu nga agturay iti lubong. Apay ngarud nga agbibiagkayo pay laeng a kasla taga-lubong? Apay a tungpalenyo dagiti kakastoy a bilin:
51002021	“Dimo iggaman daytoy,” “Dimo ramanan dayta,” “Dimo sagiden daydiay”?
51002022	Mayaplikar amin daytoy kadagiti bambanag nga agbalin nga awan serserbina apaman a mausarda. Pagalagadan ken pannursuro laeng ida ti tao.
51002023	Agpayso a kasla naibatay iti kinasirib dagitoy nga annuroten: inkapilitan a panagdayaw kadagiti angheles, panagimpapakumbaba, ken nakaro a panangparigat iti bagi. Ngem awan serserbida ta dida kabaelan a tenglen ti panaggartem ti bagi.
51003001	Idi napagungar ni Cristo, napagungarkayo met. Ngarud, birokenyo dagiti adda idiay langit a yan ni Cristo a situtugaw iti tronona, iti makannawan ti Dios.
51003002	Panunotenyo dagiti adda sadiay, saan a dagiti adda ditoy daga.
51003003	Ta nataykayon. Naidulinen ti biagyo iti Dios iti pannakikaysayo ken ni Cristo.
51003004	Ni Cristo ti pudno a biagyo. Inton agparang, addakayto met a kaduana ket mairanudkayto iti gloriana!
51003005	Ngarud, masapul nga iwaksiyo dagiti naidagaan a tarigagay a kas iti immoralidad, kinarugit, kinaderrep, kinarugso ken kinaagum (ta ti kinaagum maysa a kita ti panagrukbab iti didiosen).
51003006	Gapu kadagitoy, agdissuorto ti pungtot ti Dios kadagiti saan nga agtulnog kenkuana.
51003007	Adda idi tiempo a nagbibiagkayo kadagiti kasta a panaggartem, idi iturayannakayo dagita a tarigagay.
51003008	Ngem ita, masapul nga idianyo amin dagitoy: pungtot, derrep ken gura. Dikay agsao iti makapabain. Awan koma ti narugit a balikas nga agaon kadagiti bibigyo.
51003009	Dikay agiinnulbod, ta inuksobyon ti daan a kinatao agraman dagiti ugalina,
51003010	ket inkawesyon ti baro a kinatao. Daytoy ti baro a tao a kanayon a mapabpabaro tapno umasping iti Dios a namarsua kenkuana, ket naan-anay ti pannakaammoyo kenkuana.
51003011	Iti kasta, awan Hentil wenno Judio, nakugit wenno saan a nakugit, ganggannaet, narungsot a tao, tagabu ken siwawayawaya, no di ket ni Cristo ti isuamin ken adda iti isuamin.
51003012	Tattaonakayo ti Dios. Inayat ken pinilinakayo a kukuana. Ngarud, ipakitayo a naasikayo, naimbag, napakumbaba, nasingpet ken naanus.
51003013	No adda pagkunaan ti maysa ken maysa, agiinnanus ken agpipinnakawankayo. Masapul nga agpipinnakawankayo a kas iti panangpakawan ti Apo kadakayo.
51003014	Ket kadagitoy amin, inayonyo ti ayat a mamagsinggalut a naan-anay iti isuamin.
51003015	Ti talna nga agtaud ken ni Cristo ti mangiwanwan koma kadagiti panangeddeng nga aramidenyo. Daytoy ti nangawisan ti Dios kadakayo iti maymaysa a bagi ket agyamankayo iti Dios.
51003016	Agtalinaed koma kadagiti pusoyo ti mensahe ni Cristo iti amin a kinabaknangna. Agsisinnuro ken agbibinnalakadkayo iti amin a kinasirib. Agkantakayo kadagiti salmo, himno ken naespirituan a kankanta, a napno ti pusoyo iti panagyaman iti Dios.
51003017	Ngarud, amin nga aramiden ken sawenyo, aramidenyo iti nagan ni Apo Jesus. Agyamankayo iti Dios Ama babaen kenkuana.
51003018	Babbai, agtulnogkayo kadagiti assawayo, ta dayta ti rebbengyo nga aramiden a kas Kristiano.
51003019	Lallaki, ayatenyo dagiti assawayo, ket diyo rangranggasan ida.
51003020	Annak, agtulnogkayo kadagiti nagannak kadakayo, ta daytoy ti pakaragsakan ti Dios.
51003021	Amma, diyo pagsakiten ti nakem dagiti annakyo tapno dida maupay.
51003022	Dakayo nga adipen, agtulnogkayo iti amin a banag kadagiti appoyo, saan laeng a no kitkitaendakayo tapno maay-ayoda kadakayo, ngem aramidenyo daytoy a sipupudno gapu iti panagraemyo iti Apo.
51003023	Aniaman nga aramidenyo, ipapusoyo a kasla maipaay iti Apo, a saan a kadagiti tattao.
51003024	Laglagipenyo a gunggonaannakayto ti Apo. Awatenyonto ti tawid nga agpaay kadagiti tattaona. Ta ni Cristo ti napudpudno nga Apo a pagserserbianyo.
51003025	Ti siasinoman nga agaramid iti dakes, madusanto a kas iti kaikarianna, gapu ta awan idumduma ti Dios iti panangukomna.
51004001	Dakayo nga appo, aramidenyo ti nalinteg ken rumbeng kadagiti tagabuyo. Laglagipenyo nga adda met Apoyo sadi langit.
51004002	Diyo sardayan ti agkararag a sisasalukag ket agyamankayo iti Dios.
51004003	Ikarkararagandakami met tapno ikkannakami ti Dios iti nasayaat a gundaway a mangasaba ken mangipakaammo iti palimed maipapan ken ni Cristo. Ta daytoy ti gapuna nga addaak ita iti pagbaludan.
51004004	Idawdawatyo a mailawlawagko daytoy kas rebbengko nga aramiden.
51004005	Annadanyo ti tignayyo kadagiti saan a mamati ken ni Cristo. Usarenyo a naimbag ti tiempo a kaaddayo kadakuada.
51004006	Makaparagsak ken makaay-ayo koma ti pannakisaritayo kadagiti tattao, ammoyo koma ti tumutop nga isungbatyo iti uray siasinoman.
51004007	Ipakaammonto kadakayo ni ay-ayatentayo a kabsat a Tikico ti amin a damag maipapan kaniak. Mapagtalkan ni Tikico a kaduami nga agserserbi iti Apo.
51004008	Ibaonko tapno ibagana ti kasasaadmi amin, ket iti kasta, mabang-arankayo.
51004009	Makikuyog kenkuana ni Onesimo nga ay-ayaten ken mapagtalkan a kabsat a maysa kadakayo. Ipadamagdanto ti amin a mapaspasamak ditoy.
51004010	Pakomustaannakayo ni Aristarco a kaduak a balud, kasta met ni Marcos a kasinsin ni Bernabe. (Inawatyon ti bilin maipapan ken ni Marcos. Inton umay, awatenyo.)
51004011	Komustakayo met kano, kuna ni Jesus nga aw-awaganda pay iti Justo. Kadagiti Judio a mamati, isuda laeng ti makipagtartrabaho kaniak a maipaay iti Pagarian ti Dios, ket adu ti naitulongda.
51004012	Pakomustaannakayo ni Epafras a kameng met iti grupoyo. Adipen ni Cristo Jesus ket kanayon a sipapasnek a mangikarkararag kadakayo. Idawdawatna iti Dios nga agtalinaedkayo a natibker ken awan pagkuranganna nga agtungpal iti pagayatan ti Dios.
51004013	Siak ti makasaksi iti anepna nga agtrabaho iti maipaay kadakayo ken kadagiti tattao idiay Laodicea ken Hierapolis.
51004014	Pakomustaannakayo ni Lucas, ti patpatgenmi a doktor. Pakomustaannakayo met ni Demas.
51004015	Idanonyo ti pakomustami kadagiti kakabsat idiay Laodicea. Pakomustaanyo met ni Nimfas ken ti iglesia nga aggimgimong iti balayna.
51004016	Kalpasan ti panangbasayo iti daytoy a surat, kitaenyo ta maibasa met iti iglesia idiay Laodicea. Kasta met a basaenyo ti surat nga aggapu kadagiti kakabsat iti Laodicea.
51004017	Ibagayo ken ni Arkipo nga ileppasna ti trabaho a naitalek kenkuana iti panagserbi iti Apo.
51004018	Siak ti akinsurat iti daytoy: Kablaaw ni Pablo. Diyo liplipatan a sikakawarak! Sapay koma ta paraburannakayo ti Dios.
52001001	Kadagiti kamkameng ti iglesia dita Tesalonica, isuda a tattao ti Dios Ama ken tattao met ni Apo Jesu-Cristo, Sapay koma ta adda kadakayo ti parabur ken talna. Dakami, da Pablo, Silas ken Timoteo, ti naggapuan daytoy a surat.
52001002	Kankanayon nga agyamankami iti Dios maipuon kadakayo amin, ket idawdawatandakayo tunggal agkararagkami.
52001003	Ta tunggal agkararagkami iti Dios ken Amatayo, malagipmi no kasano ti panangipakitayo iti pammatiyo babaen iti panagbiagyo, ti gagetyo nga agtrabaho gapu iti ayat ken no kasano ti kinatibker ti namnamayo ken ni Apotayo a Jesu-Cristo.
52001004	Kakabsat, ammomi nga ay-ayatennakayo ti Dios, ket pinilinakayo nga agpaay kenkuana.
52001005	Ta inyegmi kadakayo ti Naimbag a Damag, saan laeng a babaen iti panagsaomi no di pay ket iti panangipakitami iti pannakabalin ti Espiritu Santo, ket awan panagduaduami iti kinapudno ti mensahe. Ammoyo ti panagbiagmi idi nakipagtaengkami kadakayo. Nagpaay daytoy a pagsayaatanyo.
52001006	Dakami ken ti Apo ti tinuladyo. Nupay kasta unay ti panagsagabayo, inawatyo ti sao a napnoankayo iti rag-o, ti rag-o nga agtaud iti Espiritu Santo.
52001007	Iti kasta, nagbalinkayo nga ulidan dagiti amin a mamati idiay Macedonia ken Acaya.
52001008	Saanyo laeng nga insaknap idiay Macedonia ken Acaya ti damag maipapan iti Apo. Ngem nagdinamag payen kadagiti amin a disso ti pammatiyo iti Dios, ket awan ti masaomi.
52001009	Saritaen amin dagidiay a tattao ti panangawatyo kadakami idi simmarungkarkami kadakayo, ken ti panangtallikudyo kadagiti didiosen tapno agserbikayo iti napaypayso ken sibibiag a Dios.
52001010	Sarsaritaenda pay ti panagur-urayyo iti yaay ti Anakna nga aggapu sadi langit. Isu daytoy ni Jesus a pinagungarna ken mangisalakanto kadatayo inton ukomen ti Dios dagiti tattao gapu kadagiti basbasolda.
52002001	Pagaammoyo, kakabsat, a saan a nasayang ti tiempo nga isasarungkarmi idi kadakayo.
52002002	Ammoyo met ti pannakaparparigat ken pannakaibabainmi idiay Filipos sakbay nga immaykami dita Tesalonica. Nupay kasta, inikkannakami ti Diostayo iti tured a nangipakaammo kadakayo iti Naimbag a Damag nga aggapu kenkuana, uray pay no adu dagiti lapped.
52002003	Ti panangawismi kadakayo saan nga agtaud iti biddut wenno dakes a panggep. Awan met ti panggepmi a mangallilaw iti siasinoman.
52002004	Kanayon ketdi nga agsaokami iti mayannatup iti kayat ti Dios a sawenmi, ta intalekna kadakami ti Naimbag a Damag. Saan a dagiti tattao ti paragsakenmi no di ket ti Dios, isu a makaammo kadagiti panggepmi.
52002005	Pagaammoyo unay a dikam immay nangpaspasablog kadakayo. Saanmi nga inaramat dagiti balikas a nangilinged iti naagum a panggep. Ammo daytoy ti Dios!
52002006	Kasta met a dimi kinalikaguman ti panangdayaw ti siasinoman kadakami, dakayo man wenno dagiti sabsabali,
52002007	nupay kas apostol ni Cristo, adda kalinteganmi nga umawat kadagitoy manipud kadakayo. Ngem naayat ken naasikami idi addakami iti dennayo, kas iti ina a mangtaripato kadagiti annakna.
52002008	Gapu iti ayatmi kadakayo, sidadaankami a nangipaay kadakayo saan laeng a ti Naimbag a Damag nga aggapu iti Dios no di pay ket ti mismo a biagmi. Ngamin, napategkayo unay kadakami!
52002009	Diak agduadua, kakabsat, a malagipyo no kasano ti panagtrabaho ken panagbannogmi. Aldaw-rabii a nagtrabahokami tapno dikam agbalin a pakadagsenanyo bayat ti panangikasabami kadakayo iti Naimbag a Damag nga aggapu iti Dios.
52002010	Dakayo ken ti Dios ti saksimi, a nasantoan, nalinteg ken awan pakababalawan ti panagbiagmi idi iti imatangyo a mamati.
52002011	Ammoyo a tinulonganmi ti tunggal maysa kadakayo, kas iti panangtulong ti ama kadagiti annakna.
52002012	Pinaregta ken liniwliwadakayo. Indagadagmi met nga agbiagkayo a pakaragsakan ti Dios a mangayab kadakayo tapno mairanudkayo iti pagarian ken gloriana.
52002013	Adda pay sabali a gapu no apay a kanayon nga agyamankami iti Dios. Idi impakaammomi kadakayo ti mensahe ti Dios, inawatyo, saan a kas mensahe ti tao, no di ket kas pudno a mensahe ti Dios. Ket pudno nga aggapu iti Dios daytoy a mensahe. Ngamin, adda nga agtartrabaho ti Dios kadakayo a mamati.
52002014	Dagiti mapaspasamak kadakayo, kakabsatko, napasamak met kadagiti tattao ni Cristo Jesus, kadagiti iglesia ti Dios idiay Judea. Pinagsagabadakayo dagiti bukodyo a kailian, kas met ti panamagsagaba dagiti Judio kadagiti taga-Judea.
52002015	Pinapatayda ni Apo Jesus ken dagiti profeta, ket indadanesdakami met. Saanda a makaay-ayo iti Dios! Busorenda dagiti amin a tattao!
52002016	Iparitda pay ti panangikasabami kadagiti Hentil iti mensahe a pakaisalakananda koma. Daytoyen ti pagpatinggaan ti kinadakesda, ket agdissuoren kadakuada ti pungtot ti Dios!
52002017	Iti biangmi, kakabsat, idi nayadayokami kadakayo iti apagbiit, kasta unay ti iliw ken gagarmi a makakita manen kadakayo! Agpayso a nayadayo ti bagimi kadakayo ngem saan ti panunotmi.
52002018	Tinarigagayanmi ti agsubli koma kadakayo. Uray siak, ni Pablo, namin-adu a pinadasko ti umay, ngem linapdannakami ni Satanas.
52002019	Awan sabali a namnamami no di dakayo. Dakayo ti ragsakmi. Dakayo ti korona ti balligi a pagpannakkelmi iti sangoanan ni Apotayo a Jesus inton umay manen.
52002020	Wen, dakayo ti gapu no apay nga agpannakkel ken agrag-okami!
52003001	Kamaudianna, pulos a saankam idin a makaibtur. Nagnunumoanmi ngarud nga agbatikami a dua idiay Atenas,
52003002	idinto nga imbaonmi nga umay kadakayo ti kabsattayo ni Timoteo. Katrabahoanmi ni Timoteo iti Dios iti pannakaikasaba ti Naimbag a Damag maipapan ken ni Cristo. Imbaonmi a mangpatibker iti pammatiyo ken mangpapigsa iti pakinakemyo
52003003	tapno awan ti sumina gapu kadagitoy a pannakaparigat. Ammoyo a naituding a sagabaentayo dagitoy a pannakaidadanes.
52003004	Kinapudnona, idi addakami iti dennayo, imbagbagami a maidadanestayto. Ket kas pagaammoyo, dayta ti napasamak.
52003005	Daytoy ti gapuna nga idi saanakon a makaibtur, imbaonko ni Timoteo tapno ammoenna ti sasaaden ti pammatiyo. Madanaganak amangan no sinulisognakayon ti Diablo. No kasta ti mapasamak, awanen ti serserbi dagiti amin a nagbannoganmi.
52003006	Ngem ita ta nagsublin ni Timoteo, impadamagna ti makaparagsak a sasaaden ti pammati ken ayatyo. Nasaona pay a silalagipkayo ken mailiwkayo a makakita kadakami a kas iti iliwmi met a makakita kadakayo.
52003007	Isut’ gapuna, kakabsat, a dakayo ti nangparegta kadakami iti amin a pannakariribuk ken panagsagabami. Ti pammatiyo ti nangpapigsa kadakami
52003008	agsipud ta itan, pudno nga agbiagkami no agtalinaedkayo a natibker iti panagbiagyo iti Apo.
52003009	Mabalinmin ti agyaman iti Dios gapu iti rag-o nga impaayyo kadakami.
52003010	Aldaw-rabii a sipapasnek ti panagdawatmi iti Dios tapno makitadakayo iti rupan-rupa, ket punnoanmi ti pagkurangan ti pammatiyo.
52003011	Sapay koma ta ti mismo a Dios ken Amatayo, ken ni Apotayo a Jesus ti mangiturong iti dalanmi nga umay kadakayo!
52003012	Padakkelen koma ti Dios ti panagayatyo iti tunggal maysa ken kadagiti amin a tattao, ket dumakkel koma a kas iti panagayatmi kadakayo.
52003013	Iti kasta, papigsaennanto dagiti puspusoyo, ket naan-anay ken nasantoankayto iti imatang ti Dios ken Amatayo inton umay ni Apo Jesus agraman dagiti tattaona.
52004001	Kamaudiananna, kakabsat, nasursuroyo kadakami no kasano ti pannakilangenyo iti padayo a tao tapno maragsakan ti Dios kadakayo. Kinapudnona, kasta ti an-annurotenyo. Ngem iti nagan ni Apo Jesus, idawat ken igunamgunammi kadakayo a pasayaatenyo pay.
52004002	Ammoyon dagiti al-alagaden nga intedmi kadakayo nga aggapu ken ni Apo Jesus.
52004003	Kayat ti Dios nga agbiagkayo a nasantoan ket adaywanyo ti immoralidad.
52004004	Tunggal lalaki ammona koma ti nasantoan ken natakneng a wagas ti panangasawa,
52004005	saan a dinederrep a kas ar-aramiden dagiti saan a makaammo iti Dios.
52004006	Awan koma ngarud ti siasinoman a mangilupit wenno manggundaway iti kabsatna. Imbagamin daytoy ket nainget ti panangballaagmi kadakayo a dusaento ti Dios dagiti agaramid kadagiti kakastoy a kinadakes.
52004007	Saannatayo nga inayaban ti Dios tapno agbiagtayo iti kinaderrep, no di ket iti wagas a nasantoan.
52004008	Ngarud, ti sumukir iti daytoy a pannursuro, saan a tao ti sukirenna, no di ket ti Dios a mangted kadakayo iti Espiritu Santona.
52004009	Saanen a masapul a mapalagipankayo iti maipapan iti panagayatyo kadagiti kakabsat iti pammati. Insuronakayo a mismo ti Dios nga agiinnayatkayo.
52004010	Kinapudnona, kastoy ti panagayatyo kadagiti amin a kakabsat nga adda iti entero a Macedonia. Isut’ gapuna a dawatenmi kadakayo, kakabsat, a degdeganyo ti kastoy a panagayat.
52004011	Ikagumaanyo koma ti natalna a panagbiag. Bianganyo laeng ti bukodyo nga aramid. Agtrabahokayo a maipaay kadagiti kasapulanyo. Imbagbagamin dagitoy idi
52004012	tapno agraemto kadakayo dagiti saan pay a mamati. Ket dikayton agpannuray iti siasinoman a mangted iti uray ania a kasapulanyo.
52004013	Kakabsat, kayatmi a maammoanyo ti pudno maipapan kadagiti natayen, tapno dikayto agladingit a kas kadagiti awanan namnama.
52004014	Mamatitayo a natay ni Jesus ngem nagungar met laeng. Isut’ gapuna a patientayo nga alaento ti Dios dagiti natay a nagtalinaed iti pammati tapno makipagyanda ken ni Jesus.
52004015	Daytoy ti pannursuro ti Apo nga ibagami kadakayo: Inton aldaw nga yaay ti Apo, datayo a sibibiag ditayto un-unaan dagiti natayen.
52004016	Bumabanto ti Apo manipud langit ket mangngegto dagiti tattao ti maipukkaw a bilin, ti timek ti pangulo dagiti angheles, ken ti trumpeta ti Dios. Umunanto nga agungar dagiti natay a nagtalinaed iti pammati ken ni Cristo.
52004017	Kalpasanna, datayo a sibibiag iti dayta a tiempo, maurnongtayto a maikuyog kadakuada iti ayan dagiti ul-ulep tapno sabtentayo ti Apo idiay tangatang. Iti kasta, kanayonton nga addatayo iti denna ti Apo.
52004018	Aglilinniwakayo ngarud babaen kadagitoy a sao.
52005001	Saanen a masapul, kakabsat, nga agsuratak kadakayo maipapan kadagiti tiempo wenno panawen a mapasamak dagitoy.
52005002	Ammoyo unay a dumtengto ti Aldaw ti Apo, kas iti mannanakaw nga umay iti rabii.
52005003	Inton kuna dagiti tattao, “Nagtalna ken nagtalged ketdin,” isunto metten a kellaat nga agdissuor kadakuada ti pannakadadael. Kellaatto nga umay a kas iti rigat ti maysa a babai nga agpaspasikal. Ket awanto ti makalisi.
52005004	Kakabsat, saankayo nga agbibiag a kasla addakayo iti sipnget. Saankayto ngarud a maklaat iti dayta nga Aldaw a kas iti panangkellaat ti maysa a mannanakaw.
52005005	Annaknakayo amin ti lawag; wen, annaknakayo ti aldaw. Saantayo a tattao ti rabii wenno ti sipnget.
52005006	Ngarud, ditay koma maturog a kas kadagiti dadduma, no di ket siririing ken naalibtakkayo.
52005007	Iti rabii ti pannaturog dagiti tattao. Iti rabii met a mabartekda.
52005008	Ngem tattaonatayo ti aldaw, ket nateppeltayo koma. Aramatentayo ti pammati ken ayat a pannakakalasag. Aramatentayo met a pannakahelmet ti namnamatayo iti pannakaisalakan.
52005009	Saannatay a pinili ti Dios tapno agsagabatayo iti pungtotna, no di ket tapno magun-odtayo ti pannakaisalakan babaen ken ni Apotayo a Jesu-Cristo
52005010	a natay gapu kadatayo tapno makipagbiagtayo kenkuana, sibibiagtayo man wenno nataytayton inton umay.
52005011	Daytoy ti gapuna nga agpipinnaregta ken agtitinnulongkayo a kas iti ar-aramidenyo.
52005012	Kakabsat, dawatenmi kadakayo nga ipaayyo koma ti rumbeng a pammadayaw kadagiti agtartrabaho iti sidongyo. Isuda ti mangidalan ken mangisuro kadakayo iti pannakikadkadua iti Apo.
52005013	Ipakitayo ti natan-ok a panagraem ken panagayatyo kadakuada gapu iti trabahoda. Agbiagkayo koma a natalna.
52005014	Igunamgunammi kadakayo, kakabsat, a ballaaganyo ti nasadut. Paturedenyo ti managbutbuteng. Tulonganyo dagiti nakapuy. Anusanyo amin ida.
52005015	Diyo supapakan iti dakes dagiti agaramid kadakayo iti dakes. Ikagumaanyo ketdi a kanayon ti agaramid iti naimbag iti tunggal maysa ken kadagiti amin a tattao.
52005016	Kanayon nga agragsakkayo.
52005017	Diyo koma liwayan ti agkararag.
52005018	Agyamankayo iti Dios, dakes man wenno nasayaat ti kasasaad. Daytoy ti kayat ti Dios a panagbiagyo a kas tattao ni Cristo Jesus.
52005019	Diyo depdepen ti Espiritu Santo.
52005020	Diyo laisen dagiti sao dagiti profeta.
52005021	Usigenyo ketdi a nalaing dagiti amin a bambanag. Salimetmetanyo dagiti naimbag
52005022	ket liklikanyo ti amin a kita ti kinadakes.
52005023	Sapay koma ta pasantoennakayo a naan-anay ti Dios a mangted iti talna. Aywananna koma ti espiritu, kararua ken bagiyo, ket awan pakapilawanda agingga nga umay ni Apotayo a Jesu-Cristo.
52005024	Mapagtalkan ti mangayab kadakayo ket aramidennanto daytoy.
52005025	Kakabsat, ikarkararagandakami met.
52005026	Kablaawanyo dagiti amin a kakabsat iti nasantoan nga agek.
52005027	Igunamgunamko kadakayo, babaen iti pammalubos ti Apo, nga ibasayo daytoy a surat kadagiti amin a kakabsat.
52005028	Adda koma kadakayo ti parabur ni Apotayo a Jesu-Cristo.
53001001	Kadagiti kamkameng ti iglesia dita Tesalonica, isuda a tattao ti Dios nga Amatayo ken tattao met ni Apo Jesu-Cristo, Sapay koma ta parabur ken talna ti ited kadakayo ti Dios Ama, ken ni Apo Jesu-Cristo. Naggapu kadakami daytoy a surat—Pablo, Silas ken Timoteo.
53001003	Kakabsat, masapul a kanayon nga agyamankam iti Dios gapu kadakayo. Tumutop a kastoy ti aramidenmi agsipud ta rumangrang-ay ti pammatiyo ken dumakdakkel ti panagayatyo iti tunggal maysa.
53001004	Isut’ gapuna a dakami a mismo ti mangipasindayaw kadakayo kadagiti iglesia ti Dios. Pagpannakkelmi ti panagibtur ken pamamatiyo nga adda kadakayo uray pay no maidaddadanes ken agsagabakayo.
53001005	Ipaneknek amin dagitoy a nainkalintegan ti panangukom ti Dios ket kas pagbanaganna, maikarikayo iti Pagarianna, nga isu ti agdama a pagsagsagabaanyo.
53001006	Ngamin, nalinteg ti aramiden ti Dios: Pagsagabaennanto dagiti mangparparigat kadakayo.
53001007	Pagin-awaennakayto nga agsagsagaba, ket kastanto met kadakami. Aramidennanto daytoy inton agparang ni Apo Jesus nga aggapu sadi langit, a kaduana dagiti mannakabalin nga anghelesna.
53001008	Babaen iti gumilgil-ayab nga apuy, dusaennanto dagiti di mangbigbig iti Dios ken dagiti di agtulnog iti Naimbag a Damag maipapan ken ni Apotayo a Jesus.
53001009	Madusadanto iti agnanayon a pannakadadael, ket maisinadanto iti sangoanan ti Apo ken iti dayag ti pannakabalinna.
53001010	Mapasamakto daytoy inton umay iti dayta nga Aldaw tapno awatenna ti pannakaitan-ok nga aggapu kadagiti amin a tattaona ken pammadayaw nga aggapu kadagiti amin a mamati. Mairamankayto met kadakuada agsipud ta pinatiyo ti mensahe nga impakaammomi kadakayo.
53001011	Daytoy ti gapuna a kanayon nga ikarkararagandakayo. Dawatenmi iti Diostayo a pagbalinennakayo koma a maikari iti biag a nangayabanna kadakayo. Sapay koma ta babaen iti pannakabalinna, matungpal ti amin a tarigagayyo iti kinaimbag ken ti aramidyo iti pammati.
53001012	Iti kasta, itan-okyonto ti nagan ni Apotayo a Jesus, ket itan-oknakayto met babaen iti parabur ti Diostayo ken ni Apo Jesu-Cristo.
53002001	No maipapan iti yaay ni Apotayo a Jesu-Cristo ken iti pannakaurnongtayo tapno addatayto iti sidongna, kakabsat, dawatenmi kadakayo
53002002	a dikay koma mariribukan wenno madanagan iti maibagbaga a dimtengen ti Aldaw ti Apo. Kunkunada a kasta ti naibagami bayat ti panangaskasabami wenno panagsuratmi.
53002003	Dikay paallilaw iti siasino man iti uray ania a wagas. Ta dinto dumteng dayta nga Aldaw no di mapasamak ti Yaalsa a maibusor iti Dios ken panagparang ti Managdakdakes a naituding a mapan idiay infierno.
53002004	Kontraennanto amin a pagrukbaban dagiti tattao ken amin a bambanag nga ibilangda a nadiosan. Isaadnanto ti bagina iti ngatoenda amin ket sumrekto pay nga agtugaw iti Templo ti Dios, sananto ibaga nga isu ti Dios.
53002005	Imbagakon amin dagitoy idi addaak iti dennayo. Diyo kadi malagip?
53002006	Ngem adda mangigawgawid iti pannakapasamakna, ket ammoyo no ania dayta. Ngarud, iti naituding a tiempo, agparangto ti Managdakdakes.
53002007	Madaman nga agtartrabaho ti Palimed ti Kinadakes, ngem santo la agsardeng inton maikkat ti manglaplapped.
53002008	Kalpasanna, agparangto ti Managdakdakes, ngem inton umay ti Apo Jesus papatayennanto babaen iti pug-awna ken dadaelennanto babaen iti makapurar a raniag ti panagparangna.
53002009	Umayto ti Managdakdakes nga addaan iti pannakabalin ni Satanas. Agaramidto kadagiti amin a kita ti milagro ken kadagiti makaallilaw a pagilasinan ken datdatlag.
53002010	Aramatennanto ti amin a kita ti dakes a pangallilaw kadagiti mapukaw. Mapukawdanto ta dida inawat ken impatpateg ti kinapudno a makaisalakan koma kadakuada.
53002011	Daytoy ti gapuna a ti Dios ibaonna ti pannakabalin ti biddut nga agtrabaho kadakuada tapno patienda ti ulbod.
53002012	Agbanagto a maukom dagiti amin a di namati iti kinapudno, ta ad-adda nga inayatda ti basol.
53002013	Masapul a kanayon nga agyamankam iti Dios gapu kadakayo, kakabsat, dakayo nga ay-ayaten ti Apo. Ta dakayo ti pinili ti Dios kas umuna a maisalakan babaen iti bileg ti Espiritu a mangpasanto kadakayo ken babaen iti pammatiyo iti kinapudno.
53002014	Inayabannakayo ti Dios iti daytoy a kasasaad babaen iti Naimbag a Damag nga inkasabami kadakayo. Wen, inayabannakayo a makipagtagikua iti dayag ni Apotayo a Jesu-Cristo.
53002015	Isut’ gapuna, kakabsat, nga agtalinaedkayo a natibker ket salimetmetanyo dagiti kinapudno nga insuromi kadakayo babaen iti panangaskasabami ken iti suratmi.
53002016	Sapay koma ta ni Apotayo a Jesu-Cristo a mismo ken ti Dios nga Amatayo, a nagayat ken mangted kadatayo iti agnanayon a tured ken nasayaat a namnama babaen iti paraburna,
53002017	patureden ken papigsaennakayo a kanayon nga agaramid ken agsao iti naimbag.
53003001	Kamaudiananna, kakabsat, ikarkararagandakami tapno agtultuloy nga agsaknap a sipapardas ti mensahe maipapan iti Apo ket maitan-ok a kas met iti panangitan-okyo.
53003002	Idawatyo met nga ispalennakami ti Dios kadagiti nakillo ken dakes a tattao. Ta saan nga amin a tattao ket mamati iti mensahe.
53003003	Ngem mapagtalkan ti Apo. Papigsaen ken salaknibannakayto iti Managdakdakes.
53003004	Ti Apo ti mangted iti dakkel a panagtalekmi kadakayo nga aramidenyo ken itultuloyyo nga aramiden dagiti ibagami kadakayo.
53003005	Sapay koma ta idalannakayo ti Apo iti naun-uneg a pannakaawat iti panagayat iti Dios ken iti panagibtur nga ipaay ni Cristo.
53003006	Kakabsat, iti nagan ni Apo Jesu-Cristo, ibilinmi kadakayo nga adaywanyo dagiti amin a nasadut a kakabsat a di mangtungpal kadagiti imbalbalakadmi kadakuada.
53003007	Pagaammoyo unay a rebbengyo a tuladen ti inaramidmi. Saankami a nasadut idi addakami iti dennayo.
53003008	Awan ti inawatmi a tulong a dimi binayadan. Ngem nagtrabaho ken nagbannogkami ketdi. Nagtrabahokami iti aldaw ken rabii tapno dikam agbalin a pakadagsenan ti uray siasinoman kadakayo.
53003009	Inaramidmi daytoy a pagtuladanyo, saan a gapu ta awan ti kalinteganmi a dumawat iti masapulmi, no di ket pagtuladanyo.
53003010	Bayat ti kaaddami iti dennayo, imbagbagamin idi kadakayo, “Ti saan nga agtrabaho, saan a pakpakanen.”
53003011	Kunami daytoy ta nadamagmi nga adda kano sumagmamano a nasadut kadakayo. Awan kano ti ar-aramidenda no di la bumibiang iti aramid ti sabali a tao.
53003012	Iti nagan ni Apo Jesu-Cristo, ibilinmi kadagitoy a tattao ket ballaaganmi ida nga agbiagda kas maiparbeng ken manggedda iti pagbiagda.
53003013	Ngem dakayo, kakabsat, masapul a dikayo mauma nga agaramid iti naimbag.
53003014	Nalabit nga adda maysa dita a dinto agtungpal iti imbagami iti daytoy a surat. Tandaananyo ti kasta a tao ket diyo ikankano tapno mabainan.
53003015	Ngem diyo ibilang a kabusor. Bagbagaanyo ketdi a kas maysa a kabsat.
53003016	Sapay koma ta ti Apo a mismo a paggapuan ti talna, ikkannakay iti talna iti amin a tiempo ken iti amin a kasasaad. Adda koma ti Apo kadakay amin.
53003017	Siak a mismo ti akinsurat iti daytoy: Pakomusta nga aggapu ken ni Pablo. Kastoy ti panangfirmak iti tunggal suratko. Kastoy ti panagsuratko.
53003018	Ti parabur ni Apotayo a Jesu-Cristo adda koma kadakay amin.
54001001	Kenka, Timoteo a napudpudno nga anakko iti pammati, Sapay koma ta ti Dios Ama ken ni Cristo Jesus nga Apotayo ti mangted kenka iti parabur, asi ken talna. Naggapu kaniak daytoy a surat, ni Pablo nga apostol ni Cristo Jesus babaen iti bilin ti Dios a Mangisalakan kadatayo ken ni Cristo Jesus a namnamatayo.
54001003	Kas indawatko kenka idi agpa-Macedoniaak, kayatko nga agbatika idiay Efeso. Adda sumagmamano a tattao sadiay a mangisursuro kadagiti saan a pudno a doktrina ket masapul a pasardengem ida.
54001004	Ibagam kadakuada nga idiandan dagiti parbo a sarsarita ken dagiti atiddog a listaan dagiti kapuonanda. Panagsusuppiat laeng ti patauden dagitoy, ket saanda a makatulong iti pannakatungpal ti panggep ti Dios a maammoan babaen iti pammati.
54001005	Panggep daytoy a bilin a riingen ti ayat nga agtaud iti nadalus a puso, nalawag a konsensia ken napudno a pammati.
54001006	Simmina ti sumagmamano a tattao kadagitoy a banag ket nayaw-awanda kadagiti awan kapaypay-anna a panagsisinnuppiat.
54001007	Kayatda ti agbalin a mamaestro iti Linteg, ngem dida maawatan ti sasawenda wenno dagiti ibagbagada a sitatalged.
54001008	Ammotayo a naimbag ti Linteg no la ket nainkalintegan ti pannakaaramatna.
54001009	Ngem masapul a laglagipen a ti linteg saan a naaramid para kadagiti naimbag a tattao. Naaramid ketdi nga agpaay kadagiti managlabsing iti linteg ken nasukir; kadagiti managbasol ken awanan Dios; kadagiti saan a relihioso ken saan a naespirituan; kadagiti pumatay kadagiti amma wenno innada; kadagiti mammapatay;
54001010	kadagiti mannakiabig; kadagiti aggartem kadagiti padada a lallaki wenno babbai nga aggartem kadagiti padada a babbai; kadagiti kidnaper; kadagiti suitik ken ulbod a saksi wenno siasinoman nga agaramid iti maibusor iti pudno a pannursuro.
54001011	Masarakan dayta a pannursuro iti ebanghelio a naitalek kaniak nga ipakaammok; wen, ti Naimbag a Damag nga aggapu iti nadayag ken madaydayaw a Dios.
54001012	Agyamanak ken Cristo Jesus nga Apotayo a nangpapigsa kaniak iti trabahok. Wen, agyamanak kenkuana ta imbilangnak a maikari ket dinutokannak nga agserbi kenkuana,
54001013	uray no iti napalabas, nagsasaoak iti maibusor kenkuana, ken indaddadanes ken linalaisko. Nupay kasta, kinaasiannak ti Dios agsipud ta diak pay mamati idi ket diak ammo ti ar-aramidek.
54001014	Agliplipias ti parabur nga impaay ti Apo kaniak, ket inikkannak iti pammati ken ayat a matagikuatayo iti pannakikaysatayo ken Cristo Jesus.
54001015	Pudno daytoy a pagsasao a rumbeng nga awaten ken patien: Immay ni Cristo Jesus ditoy lubong tapno isalakanna dagiti managbasol. Siak ti kadadaksan kadakuada.
54001016	Daytoy ti gapuna a kinaasiannak ti Dios tapno iparangarang ni Cristo Jesus ti di agpatingga nga anusna kaniak, siak a kadadaksan a managbasol, tapno agserbiak nga ulidan kadagiti amin a mamatinto kenkuana, ket awatenda ti biag nga agnanayon.
54001017	Iti agnanayon nga Ari a saan a matay ken saan a makita, isu a kakaisuna a Dios, maited koma ti dayaw ken dayag iti agnanayon nga awan inggana. Amen.
54001018	Timoteo, anakko, italekko kenka daytoy a bilin, kas mayannurot kadagiti sao dagiti profeta maipapan kenka. Usarem dagitoy a kas armasmo a makiranget a situtured.
54001019	Salimetmetam ti pammatim ken ti nadalus a konsensiam. Saan nga impangag ti sumagmamano a tattao ti konsensiada, ket dinadaelda ti pammatida.
54001020	Mairaman kadakuada da Himeneo ken Alejandro. Inyawatko ida iti pannakabalin ni Satanas tapno masursuroanda a di agsasao iti maibusor iti Dios.
54002001	Umuna unay, yunay-unayko ngarud a maidaton iti Dios dagiti dawat, kararag, panangibabaet ken panagyaman para iti amin a tattao.
54002002	Ikararagam dagiti ar-ari ken amin nga agtuturay tapno agbiagtayo a natalna ken naulimek, nadiosan ken natakneng iti amin a banag.
54002003	Nasayaat daytoy ket makaay-ayo iti Dios a Mangisalakan kadatayo.
54002004	Tarigagayanna a maisalakan dagiti amin a tattao ken maammoanda ti pudno.
54002005	Ta maymaysa ti Dios, ket maymaysa met ti mamagkappia iti Dios ken iti tao, ni Cristo Jesus a tao a
54002006	nangyawat iti biagna tapno mawayawayaan dagiti amin a tattao. Dayta ti pammaneknek nga, iti naituding a tiempo, kayat ti Dios a maisalakan ti tunggal maysa.
54002007	Daytoy ti gapuna a naibaonak a kas apostol, tapno ipakaammok ti Naimbag a Damag kadagiti Hentil, ket isurok kadakuada ti pudno a pammati. Saanak nga agul-ulbod. Pudno ti ibagbagak.
54002008	Iti amin nga iglesia, tarigagayak nga agkararag dagiti lallaki. Masapul a napudnoda iti Dios ket masapul nga ingatoda ti imada bayat ti panagkararagda, nga awan pungtot wenno tarigagay a makisuppiat.
54002009	Kayatko met a naemma ken nanakman koma ti panagkawes dagiti babbai. Saanda koma a maaddaan iti nagarbo a buok wenno agarruat iti alahas a balitok wenno perlas wenno agkawes iti nangingina a pagan-anay.
54002010	Kas maiparbeng kadagiti babbai a managtulnog iti Dios, masapul a mararaemda gapu kadagiti naimbag nga aramidda.
54002011	Siuulimek ken sipapakumbaba koma nga agsursuro dagiti babbai.
54002012	Diak ipalubos a mangisuroda wenno iturayanda dagiti lallaki. Masapul nga agulimekda.
54002013	Ta naparsua nga immuna ni Adan sa ni Eva.
54002014	Saan a ni Adan ti naallilaw no di ket ti babai a nangsalungasing iti linteg ti Dios.
54002015	Ngem maisalakanto ti babai babaen iti panaganakna, no la ket agtalinaed iti pammati ken ayat ken agbiag a manakem ken nasantoan.
54003001	Pudno daytoy a pagsasao: Siasinoman nga agtarigagay nga agbalin nga obispo, natan-ok a trabaho ti kalikagumanna.
54003002	Ngarud, masapul nga awan ti pakababalawanna. Maysa la ti asawana. Managteppel. Managparbeng ken nasayaat ti kababalinna. Managpadagus. Kabaelanna ti mangisuro.
54003003	Saan a mammartek wenno nauyong, no di ket nasingpet ken saan a mannakiringgor. Saan a rupa ti kuarta.
54003004	Maidalanna a naimbag ti familiana ken mapagtungpalna a sitatakneng dagiti annakna.
54003005	Ta no saan a maidalan ti maysa a tao ti mismo a familiana, kasano a maaywananna ti iglesia ti Dios?
54003006	Masapul a saan a kabarbaro iti pammati, ta amangan no tumangsit ket madusa a kas iti Diablo.
54003007	Masapul a pagraeman dagiti saan a kameng ti iglesia tapno saan a maibabain ken matnag iti palab-og ti Diablo.
54003008	Kasta met dagiti diakono: Masapul a nasayaat ti kababalinda ken napudnoda. Saanda a mammartek wenno naagum.
54003009	Masapul a salimetmetanda dagiti naipakaammo a kinapudno ti pammati nga awan ti panagduaduada.
54003010	Rebbengna a mapadasda nga umuna, ket no agballigida, mabalindan ti agserbi.
54003011	Masapul a natakneng met dagiti assawada, ken saanda a mamadpadakes. Managteppelda ken mapagtalkanda iti amin a banag.
54003012	Ti agbalin a diakono, maysa la ti asawana, ken maidalanna a naimbag dagiti annakna ken ti familiana.
54003013	Ta dagiti nasayaat ti panagserbina, magun-odda ti naimbag a kasasaad ken mabalinda ti agsao a situtured maipapan iti pammatida ken ni Cristo Jesus.
54003014	Bayat ti panangisuratko iti daytoy, namnamaek nga umayka kitaen iti mabiit.
54003015	Ngem no mataktakak, maammoam iti daytoy a surat no ania dagiti rumbeng nga annurotentayo a kas kameng ti iglesia. Kamengtayo ti familia ti Dios, kayatna a sawen, ti iglesia ti sibibiag a Dios. Ta ti iglesia isu ti adigi ken pamuon ti kinapudno.
54003016	Anian a nagdakkel ti palimed ti pammatitayo: Isu ket nagparang a kas tao, Pinaneknekan ti Espiritu ti kinalintegna, Ket nakita dagiti angheles. Naikaskasaba kadagiti pagilian, Pinati dagiti tattao iti entero a lubong, Ket nayuli sadi langit.
54004001	Nalawag ti kuna ti Espiritu a kadagiti maudi nga al-aldaw, suminanto ti sumagmamano a tattao iti pammati. Ipangagdanto dagiti mangallilaw nga espiritu ket surotenda ti pannursuro dagiti demonio.
54004002	Dagitoy a pannursuro ket iwarwaras dagiti manangallilaw ken ulbod a tattao a natayen ti konsensiada, a kasla nauram iti bumegbeggang a landok.
54004003	Iparitda ti pannakiasawa ken ti pannangan iti dadduma a taraon. Ngem pinarsua ti Dios dagitoy a taraon tapno kanen dagiti mamati ken makaammo iti pudno, kalpasan ti panagkararagda iti panagyaman.
54004004	Nasayaat amin a pinarsua ti Dios. Awan ti dakes no la ket no maawat a buyogan ti panagyaman,
54004005	agsipud ta agbalin a nasantoan ti taraon babaen iti sao ti Dios ken babaen iti kararag.
54004006	No isurom dagitoy a pammagbaga kadagiti kakabsat, agbalinkanto a naimbag nga adipen ni Cristo Jesus, ket pumigsaka a naespirituan babaen kadagiti annuroten ti pammati ken babaen iti panangsalimetmetmo kadagiti pudno a pannursuro a sinurotmo.
54004007	Ngem adaywam dagiti saan a nadiosan ken parbo a sarsarita. Agsanayka ketdi para iti nadiosan a biag.
54004008	Adda maited ti panangwatwat iti bagi, ngem naserbi iti amin a benneg ti biag ti panagwatwat iti espiritu, agsipud ta yegna dagiti pagimbagan iti agdama ken iti masakbayan.
54004009	Pudno daytoy a pagsasao a naan-anay nga awaten ken patien.
54004010	Daytoy ti gapuna nga agagawatayo ken igaedtayo ti agtrabaho, agsipud ta intalektayo ti namnamatayo iti sibibiag a Dios a Mangisalakan iti amin, nangnangruna kadagiti mamati.
54004011	Ibilin ken isurom kadakuada dagitoy a bambanag.
54004012	Dimo ipalubos a laisendaka gapu iti kinaubingmo. Ikagumaam ketdi ti agbalin nga ulidan dagiti mamati: iti sao, iti panagbiag, iti ayat, iti pammati ken iti kinadalus.
54004013	Agingga iti yaayko, ipaaymo ti amin nga oras ken pigsam iti pannakaibasa ti Nasantoan a Surat iti publiko, ken iti panangasaba ken panangisuro.
54004014	Aywanam dagiti naespirituan a sagut a naited kenka idi nagsao dagiti profeta ken idi ipatay dagiti panglakayen ti imada kenka.
54004015	Itedmo a mamimpinsan ti bagim kadagitoy ket isuda laeng ti asikasoem tapno makita ti amin a tattao ti idurdur-asmo.
54004016	Annadam ta bagim ken ti isursurom. Ipasnekmo nga aramiden dagitoy tapno maisalakanmonto ti mismo a bagim agraman dagiti dumngeg kenka.
54005001	Dimo ungtan ti laklakay ngem sika. Kasaom ketdi a kasla isu ti bukodmo nga ama. Iti amin a kinadalus, ibilangmo a kasmo la kabsat dagiti lallaki nga ub-ubing ngem sika; a kasmo la ina dagiti babbaket; ken kasmo la kabsat dagiti babbai nga ub-ubing ngem sika.
54005003	Tulongam dagiti babbai a balo a pudno a makasapul iti tulong.
54005004	Ngem no adda annak wenno appoko ti maysa a balo, masapul a sursuroenda nga umuna dagiti pagrebbenganda iti familia tapno makasubadda kadagiti nagannak kadakuada ken appoda, agsipud ta daytoy ti pakaragsakan ti Dios.
54005005	Ti pudno a balo nga agbibiag nga agmaymaysa, intaleknan ti namnamana iti Dios ket aldaw-rabii nga agkararag ken agdawat kenkuana iti tulong.
54005006	Ngem ti balo nga agbibiag iti nailubongan a ragsak, maibilang a natayen, uray no sibibiag.
54005007	Ibilinmo daytoy kadakuada tapno awan ti pakababalawanda.
54005008	Ngem no adda saan a mangasikaso kadagiti kabagianna, nangruna dagiti kameng ti familiana, tinallikudannan ti pammati, ket dakdakes pay ngem ti saan a mamati.
54005009	Dagiti laeng 60 wenno nasursurok pay ti tawenna ti mailista a balo. Naminsan la a nakiasawa,
54005010	agdindinamag pay kadagiti naimbag nga aramidna, kas iti nasayaat a panangpadakkelna kadagiti annakna, nagpadagus kadagiti ganggannaet, binuggoanna dagiti saka dagiti tattao ti Dios, tinulonganna dagiti agsagsagaba ken impamaysana ti nagaramid iti amin a kita ti naimbag nga aramid.
54005011	Ngem dimo ilista dagiti ub-ubing a balo, agsipud ta no dida magawidan ti riknada ket kayatda manen ti makiasawa, tallikudanda ni Cristo
54005012	ket makabasolda iti saanda a panangtungpal iti umuna a karida kenkuana.
54005013	Daddadaelenda pay ti tiempoda a mamalaybalay. Saan la a dayta, masursuroda pay ti agbalin a manarsarita ken mannakibiang, ket sawenda dagiti banag a di rumbeng a saritaen.
54005014	Isu a kaykayatko a makiasawada, aganakda, asikasoenda ti balayda tapno awan ti pangbabalawan kadatayo dagiti kabusor.
54005015	Ta nayaw-awanen ti sumagmamano a balo ket simmurotda ken ni Satanas.
54005016	Ngem ti siasinoman a mamati a babai nga adda balo a babbai iti familiana, masapul a taripatoenna ida ket dina ipabaklay daytoy iti iglesia tapno maipamaysa ti iglesia a tulongan dagiti pudno a balo.
54005017	Mamindua koma ti tangdan dagiti panglakayen a nasayaat ti panangtarawidwidda iti iglesia, nangruna dagiti mangipasnek a mangasaba ken mangisuro.
54005018	Ta kuna ti Nasantoan a Surat: “Dimo busalan ti baka a madama nga agir-irik,” ken “Rebbengna a matangdanan ti agtrabaho.”
54005019	Dimo denggen ti darum a maibusor iti maysa a panglakayen, malaksid no idatag ti dua wenno tallo a saksi.
54005020	Babalawem iti publiko ti amin nga agbasol tapno mapabutngan dagiti dadduma.
54005021	Iti imatang ti Dios ken ni Cristo Jesus ken dagiti nasantoan nga anghelesna, yunay-unayko a tungpalem dagitoy a pammagbaga, nga awan idumdumam iti aniaman nga aramidem.
54005022	Dika agganat a mangipatay iti imam iti siasinoman para iti panagserbi iti Apo. Dika makiraman iti basol dagiti sabali. Agtalinaedka a nadalus.
54005023	Saan la a danum ti inumem, ngem gapu iti tianmo ken ti masansan a panagsakitmo, uminumka met iti sangkabassit nga arak.
54005024	Adda dagiti tattao a nalawag a makita dagiti basbasolda sakbay ti pannakaukomda. Adda met dagiti basbasol ti dadduma a makita laeng iti ud-udina.
54005025	Kasta met a nalawag a makita dagiti naimbag nga aramid, ngem uray no saanda a makita ita, saanda a mailemmeng iti agnanayon.
54006001	Amin a tagabu, masapul nga agraemda kadagiti appoda tapno awan agsao iti maibusor iti nagan ti Dios wenno iti pannursurotayo.
54006002	Dagiti tagabu dagiti appo a mamati, masapul met a saanda a laisen dagiti pagserserbianda gapu ta agkakabsatda iti pammati. Nasaysayaat koma ketdi ti panagserbida gapu ta dagiti aglak-am iti panagserbida, mamatida met ken napategda a kakabsat. Isurom ken ikasabam dagitoy.
54006003	Natangsit ken awan ammo ti siasinoman a mangisuro iti sabali a doktrina, ket saan nga umanamong kadagiti pudno a sao ni Apotayo a Jesu-Cristo ken iti nadiosan a pannursuro. Ti kasta a tao adda sakitna a makisuppiat ken makiapa ket pataudenna ti imon, ringgor, pammadpadakes, dakes a panangipagarup
54006005	ken kanayon a panagsusuppiat dagiti tattao a rinuker ti panunotda ket awanen ti kinapudno kadakuada. Ipagarupda a maysa a pagsapulan ti relihion.
54006006	Agpayso met ketdi nga adda dakkel a magun-od iti relihion no la ket mapnektayon iti adda kadatayo.
54006007	Ania ti inyegtayo ditoy lubong? Awan! Ania ti mairuartayo iti lubong? Awan!
54006008	Isut’ gapuna a no adda la ket kanen ken pagan-anaytayon, umdasen.
54006009	Ngem ti siasinoman nga agtarigagay a bumaknang, matnag iti sulisog ket maipalab-og iti adu a minamaag ken makadadael a tarigagay a mangirarem kenkuana iti pannakadadael ken pannakapukaw.
54006010	Ta ti panagayat iti kuarta isu ti pagtaudan ti amin a kita ti kinadakes. Simmina ti sumagmamano a tattao iti pammati gapu iti tarigagayda a bumaknang ket nagsagabada iti adu a ladingit ken leddaang.
54006011	Ngem sika, kas maysa a tao ti Dios, masapul nga adaywam dagitoy. Ikagumaam a suroten ti kinalinteg, ti nadiosan a biag, ti pammati, ti ayat, ti kinaanus ken kinatakneng.
54006012	Makidangadangka iti natan-ok a salisal ti pammati. Gun-odem ti biag nga agnanayon a nangayaban kenka ti Dios idi impakaammom ti kinapudnom iti sango ti adu a saksi.
54006013	Ita, bilinenka iti imatang ti Dios a paggapuan ti amin a biag ken iti sangoanan ni Cristo Jesus a nangsaksi iti kinapudno iti saklang ni Poncio Pilato:
54006014	Salimetmetam ti bilin ket dimo ipalubos a matulawan wenno adda pakababalawanna agingga iti Aldaw a panagparang ni Apotayo a Jesu-Cristo.
54006015	Inton dumteng ti tiempo, iparangarangto ti Dios, ti madaydayaw ken Kakaisuna a Mangituray, ti Ari dagiti ar-ari ken ti Apo dagiti appo.
54006016	Isu laeng ti saan a matay. Agnaed iti silaw nga awan ti makaasideg. Awan ti siasinoman a nakakita kenkuana. Awan ti makakita kenkuana. Adda kenkuana ti dayag ken agnanayon a pannakabalin! Amen.
54006017	Bilinem dagiti babaknang ditoy lubong a dida agpaspasindayag ken dida italek ti namnamada iti kinabaknang a mapukawto met laeng. Agtalekda ketdi koma iti Dios, isu a sibubuslon a mangted iti amin a pagragsakantayo.
54006018	Ibagam nga agaramidda iti naimbag, a bumaknangda kadagiti nasayaat nga aramid, a managparaburda ken siaayatda a mangted kadagiti sabali.
54006019	Iti kasta, agurnongdanto iti kinabaknang nga agbalinto a natibker a fondasion iti masakbayan, ket maragpatdanto ti napaypayso a biag.
54006020	Timoteo, aywanam a naimbag ti naitalek kenka. Adaywam dagiti saan a nadiosan a sarsarita ken minamaag a panagsusuppiat maipapan iti ibagbaga dagiti sumagmamano a tattao a “pannakaammo,” idinto a saan met a pannakaammo.
54006021	Adda tattao a nagkuna nga adda kadakuada daytoy, ket gapu iti daytoy, simminada iti pammati. Sapay koma ta bendisionannakayo amin ti Dios.
55001001	Kenka, Timoteo a patgek nga anak, Sapay koma ta ti Dios Ama ken ni Cristo Jesus nga Apotayo ti mangted kenka iti parabur, asi ken talna. Siak, ni Pablo nga apostol ni Cristo Jesus gapu iti pagayatan ti Dios, ti naggapuan daytoy a surat. Naibaonak a mangipakaammo iti naikari a biag a magun-odtayo babaen iti pannakikaysatayo ken ni Cristo Jesus.
55001003	Agyamanak iti Dios a pagserbiak iti nadalus a konsensia, kas iti panagserbi met idi dagiti kapuonak. Wen, agyamanak kenkuana iti pannakalagipko kenka kadagiti kararagko iti aldaw ken rabii.
55001004	Malagipko dagiti luluam ket mailiwak unay a makakita kenka tapno mapnoak iti rag-o.
55001005	Malagipko ti napudno a pammatim, ti pammati a nagtalinaed nga immuna kada apongmo a Loida ken nanangmo a Eunice. Kapkapnekak nga adda met kenka daytoy.
55001006	Isut’ gapuna nga ipalagipko a parangrangem ti sagut nga inted ti Dios idi ipatayko dagiti imak kenka.
55001007	Ta saan nga espiritu ti kinatakrot ti inted kadatayo ti Dios, no di ti Espiritu a mangted kadatayo iti pannakabalin, ayat ken kinamanagteppel.
55001008	Ngarud, dika agbain a mangsaksi iti Apotayo. Saannak met nga ibain a sibabalud ita gapu ken ni Cristo. Makipagsagabaka ketdi gapu iti Naimbag a Damag, kas mayannurot iti pigsa nga ited ti Dios.
55001009	Insalakan ken inayabannatayo nga agbalin a tattaona, saan a gapu iti naaramidantayo, no di ket gapu iti bukodna a panggep ken parabur. Intedna kadatayo daytoy a parabur babaen ken ni Cristo Jesus sakbay ti pannakaparsua ti lubong.
55001010	Ngem naiparangarangen kadatayo ti parabur babaen iti yaay ti Mangisalakan kadatayo, ni Cristo Jesus. Babaen iti Naimbag a Damag, ammotayo a ginibusan ni Cristo ti panagturay ti patay ken impakitana ti biag nga agnanayon.
55001011	Dinutokannak ti Dios a kas apostol ken maestro a mangikasaba iti Naimbag a Damag.
55001012	Daytoy ti gapuna a sagsagabaek dagitoy. Ngem saanak a maupay, agsipud ta ammok no siasino ti pinatik ket awan duaduak a kabaelanna nga aywanan ti intalekna kaniak agingga iti dayta nga Aldaw.
55001013	Surotem a kas pagwadan dagiti insurok kenka, ket agtaengka iti pammati ken ayat a kukuatayo iti pannakikaysatayo ken ni Cristo Jesus.
55001014	Babaen iti bileg ti Espiritu Santo nga agtaeng kadatayo, salluadam a naimbag dagiti natan-ok a banag a naitalek kenka.
55001015	Kas pagaammom, binaybay-andak dagiti amin a taga-probinsia ti Asia, agraman da Figelo ken Hermogenes.
55001016	Sapay koma ta kaasian ti Apo ti familia ni Onesiforo. Namin-adu a liniwliwanak ni Onesiforo. Saanna nga imbain ti kaaddak iti pagbaludan,
55001017	ngem apaman a simmangpet ditoy Roma, sinapulnak a dagus agingga a nasarakannak.
55001018	Sapay koma ta kaasian ti Apo iti dayta nga Aldaw! Ad-adu ti ammom maipapan iti amin a panagserbina kaniak idiay Efeso.
55002001	No maipapan kenka, anakko, bumilegka koma babaen iti parabur a kukuatayo iti pannakikaysatayo ken ni Cristo Jesus.
55002002	Ikumitmo kadagiti tattao a mapagtalkan dagiti pannursuro a nangngegmo nga inkasabak iti sangoanan ti adu a saksi. Isudanto met ti mangisuro kadagiti sabali.
55002003	Makipagsagabaka a kas napudno a soldado ni Cristo Jesus.
55002004	Ti soldado nga adda iti serbisio, tarigagayanna a maay-ayo kenkuana ti ofisialna. Iti kasta, adaywanna dagiti inaldaw a parikut ti biag ti sibilian.
55002005	Ti makilumba saanna a magun-od ti premio no dina suroten amin a pagannurotan ti salisal.
55002006	Ti naanep nga agtaltalon masapul nga isu ti umuna nga aglak-am iti bunga ti nagbannoganna.
55002007	Amirisem ti sasawek agsipud ta ikkannakanto ti Apo iti kabaelan tapno maawatam ti amin a banag.
55002008	Lagipem ni Jesu-Cristo a napagungar, isu a nagtaud iti kaputotan ni David. Daytoy ti mensahe ti Naimbag a Damag nga ikaskasabak.
55002009	Gapu ta ikasabak ti Naimbag a Damag, agsagabaak ket makawaranak pay a kas maysa a kriminal. Ngem saan a makawaran ti sao ti Dios.
55002010	Isut’ gapuna nga ibturak ti amin gapu kadagiti napili a tattao ti Dios tapno awatendanto met ti pannakaisalakan nga adda ken ni Cristo Jesus, agraman ti agnanayon a gloria.
55002011	Pudno daytoy a pagsasao: “No nairamantayo kenkuana a natay, kaduatayonto met nga agbiag.
55002012	No makaibturtayo, makipagturaytayto met kenkuana. No kunatayo a saantayo nga am-ammo, kunananto met a dinatay am-ammo.
55002013	No pagtallikudantayo, agtalinaed latta a sipupudno, agsipud ta dina mabalin a pagtallikudan ti bagina.”
55002014	Palagipam dagiti tattao, ket bilinem ida iti sangoanan ti Dios a dida pagsusuppiatan dagiti sasao nga awan imbag nga ibungana, ngem dadaelenna laeng dagiti agdengngeg.
55002015	Aramidem ti amin a kabaelam a manggun-od iti pananganamong ti Dios, kas maysa nga adipen ni Cristo a di mangibain iti trabahona ken husto ti panangisurona iti mensahe ti kinapudno.
55002016	Liklikam dagiti saan a nadiosan a panagsasao ken minamaag a panagsusuppiat nga ad-adda a mangyadayo laeng kadagiti tattao iti Dios.
55002017	Mayarig ti pannursuroda iti sakit a kanser nga agwaras ken mangdadael iti entero a bagi. Dua kadagitoy a maestro isuda da Himeneo ken Fileto.
55002018	Simmiasidan iti dalan ti kinapudno ket rirriribukenda ti pammati dagiti dadduma babaen iti panagkunada a napasamaken ti panagungar.
55002019	Ngem natibker ken di magunggon ti fondasion nga impasdek ti Dios. Nailanad dagitoy a balikas: “Ammo ti Apo no siasino dagiti tattaona,” ken “Siasinoman nga agkuna a mamati iti Apo, masapul nga adaywanna dagiti dakes nga aramid.”
55002020	Iti dakkel a balay, adda amin a kita ti pinggan ken malukong. Adda naaramid iti pirak ken balitok. Adda met kayo ken damili. Adda para iti naisangsangayan a pasken, ket adda met dagiti agpaay kadagiti kadawyan nga aldaw.
55002021	No adda mangdalus iti bagina kadagitoy dakes a bambanag, agbalinto a kas iti alikamen nga agpaay iti Apona ken sidadaan nga agserbi iti aniaman a nasantoan a panggep.
55002022	Dimo ipalubos nga iturayannaka ti rugso ti kinaagtutubo. Ikagumaam ketdi ti agbiag a nalinteg, napudno iti pammati; ayatem dagiti padam a Kristiano ken makikappiaka kadakuada.
55002023	Adaywam dagiti minamaag a panagsusuppiat nga agtaud iti kina-ignorante ta ammom nga agtungpalda iti panagriringgor.
55002024	Masapul a saan a makiringringgor ti adipen ti Apo. Masapul a naasi iti amin a tattao, nalaing ken naanus a maestro;
55002025	nasingpet ken naannad a mangpatigmaan kadagiti kabusorna, bareng no ikkanto ida ti Dios iti gundaway nga agbabawi ket maammoanda ti pudno.
55002026	Iti kasta, agsublida iti nasayaat a panunotda ket makaruk-atda iti palab-og ti Diablo a nangtiliw kadakuada tapno aramidenda ti pagayatanna.
55003001	Laglagipem a napeggadto dagiti maudi nga aldaw.
55003002	Adunto dagiti tattao a naimut, naagum, napangas, ken napalangguad. Nauyawdanto, sukirendanto dagiti nagannak kadakuada, didanto bigbigen ti naimbag a nakem, awanto ti pammatida.
55003003	Naranggas, awanan asi, mamadpadakes, nauyong ken narungsotdanto, kaguradanto dagiti naimbag.
55003004	Mangliliput, darasudos ken natangsitdanto. Ad-addanto nga ayatenda ti nalabes a ragragsak ngem ti Dios.
55003005	Agparangdanto a relihioso ngem saan met a makita iti biagda ti pudno a bileg ti relihion. Adaywam dagitoy a tattao.
55003006	Sumagmamano kadakuada ti sumrek kadagiti balay ket allilawenda dagiti babbai a naigamer iti basol ken naikulbo iti amin a kita ti gartem,
55003007	babbai a kankanayon nga agsursuro ngem pulos a dida maammoan ti pudno.
55003008	Sinukir idi da Janes ken Jambres ni Moises. Sukirento met dagitoy a tattao ti pudno. Rinuker ti panunot dagitoy a tattao ket sinsinan ti pammatida.
55003009	Ngem didanto makaadayo, ta makitanto ti amin a tao ti kinamaagda. Kasta ti napasamak da Janes ken Jambres.
55003010	Ngem sinurotmo ti pannursurok, ti panagbiagko, ken ti panggepko iti daytoy a biag. Napaliiwmo ti pammatik, ti anusko, ti ayatko, ti panagibturko,
55003011	ti pannakaidadanesko ken ti panagsagabak. Ammom dagiti amin a napasamak kaniak idiay Antiokia, Iconio, Listra, ken dagiti nakabutbuteng a pannakaidadanes nga inibturak. Ngem insalakannak ti Apo kadagitoy!
55003012	Maidadanesto ti amin nga agtarigagay nga agbiag iti nadiosan a panagbiag ken ni Cristo Jesus.
55003013	Ngem dumakdakesto dagiti dakes a tattao ken manangallilaw, ket agtultuloydanto a mangallilaw ken paallilaw.
55003014	Ngem no maipapan kenka, agtalinaedka koma iti nasursurom ken pinatim a sitatalged. Ammom dagiti nangisuro kenka.
55003015	Laglagipem a sipud pay iti kinaubingmo, naammoamon dagiti Nasantoan a Sursurat. Mabalindaka nga isuro maipapan iti pannakaisalakan babaen iti pammati ken ni Cristo Jesus.
55003016	Impaltiing ti Dios ti amin a Nasantoan a Surat, ket naserbi a pangisuro iti kinapudno, pangbabalaw, pangatur iti biddut ken pakasursuroan iti nalinteg a panagbiag,
55003017	tapno awan pagkurangan ti tao nga agserbi iti Dios, ket sisasagana nga agaramid iti amin a kita ti kinaimbag.
55004001	Iti imatang ti Dios ken ni Cristo Jesus a mangukomto kadagiti amin a tattao, natay man wenno sibibiag, ken gapu iti yaayna a mangituray a kas Ari, yunay-unayko
55004002	nga ikasabam ti mensahe. Wen, agawaam nga ipakaammo, nasayaat man wenno dakes ti tiempo. Mangallukoy, mangtubngar ken mangbalakadka. Mangisuroka a siaanus.
55004003	Dumtengto ti tiempo a di ipangag dagiti tattao ti pudno a pannursuro, ngem surotendanto dagiti tarigagayda, ket dawatendanto iti ad-adu pay a maestro a mangibaga kadakuada iti pagay-ayatda a dengdenggen.
55004004	Saandanto a kayat a denggen ti pudno, ket ad-addanto a mamatida kadagiti parbo a sarsarita.
55004005	Ngem masapul nga agtalinaedka latta iti kinamanagparbengmo. Ibturam ti panagsagaba. Annongem ti trabaho a kas mangaskasaba iti Naimbag a Damag. Aramidem amin a pagrebbengam a kas adipen ti Dios.
55004006	No maipapan kaniak, dimtengen ti oras a pannakaidatonko. Adtoyen ti tiempo nga isisinak iti daytoy a biag.
55004007	Inaramidko ti amin a kabaelak iti salisal. Nadanonkon ti pagpatinggaan ti lumba. Nagtalinaedak iti pammati.
55004008	Ita, agur-urayen kaniak ti gunggona ti balligi, ti korona ti kinalinteg nga ited ti Apo, ti nalinteg nga Ukom, iti dayta nga Aldaw—ket saan la nga agpaay kaniak no di ket kadagiti amin a siaayat nga agur-uray iti yaayna.
55004009	Ikarigatam ti umay kaniak iti mabiit.
55004010	Nakayawan ni Demas iti daytoy agdama a lubong ket binaybay-annak. Napanen idiay Tesalonica. Napan ni Cresente idiay Galacia ket nagturong met ni Tito idiay Dalmacia.
55004011	Ni laeng Lucas ti adda iti dennak. Dagasem ni Marcos ket itugotmo ditoy, ta makatulong kaniak iti trabaho.
55004012	Imbaonko ni Tikico idiay Efeso.
55004013	Inton umayka, pakialam ti kagayko a nabatik ken ni Carpo idiay Troas. Itugotmo met dagiti librok, nangruna dagiti pagsuratan.
55004014	Adu ti dakes nga inaramid kaniak ni Alejandro a mammanday. Dusaento ti Dios gapu iti inaramidna.
55004015	Agannadka met kenkuana ta binusorna a sipipinget ti mensahetayo.
55004016	Idi damo a pannakausigko, awan ti nagtestigo a mangikalintegan kaniak. Binaybay-annak ti tunggal maysa. Sapay koma ta saanda a mapabasol gapu iti daytoy.
55004017	Nupay kasta, tinulongannak ti Apo ket pinapigsanak, isu a nabalinak nga impakaammo ti sibubukel a mensahe tapno mangngeg ti amin a Hentil. Iti kasta, naisalakanak iti ngiwat ti leon.
55004018	Ispalennakto ti Apo iti amin a kinadakes, ket alaennakto nga awan pakaan-anoak iti nailangitan a Pagarianna. Maipaay koma kenkuana ti dayag nga awan inggana! Amen.
55004019	Pakomustaam da Priscila ken Akila ken ti familia ni Onesiforo.
55004020	Nagyan ni Erasto idiay Corinto, ket imbatik ni Trofimo idiay Mileto ta masakit.
55004021	Ikagumaam ti umay sakbay ti lam-ek. Komustaka kano, kuna da Eubulo, Pudente, Lino ken Claudia, kasta met dagiti amin a kakabsat.
55004022	Sapay koma ta adda ti Apo iti espiritum. Sapay koma ta adda kadakayo amin ti parabur ti Dios.
56001001	Kenka, Tito, a napaypayso nga anakko iti pammati nga adda kadatay amin: Sapay koma ta parabur ken talna ti ited ti Dios Ama ken ni Cristo Jesus a Mangisalakan kadatayo. Siak, ni Pablo nga adipen ti Dios ken apostol ni Jesu-Cristo, ti naggapuan daytoy a surat. Naibaonak a tumulong kadagiti tattao tapno maidalanda iti kinapudno ken kinasanto. Naibatay daytoy iti namnama iti biag nga agnanayon nga inkari ti Dios sakbay ti panangrugi daytoy a lubong. Saan nga agulbod ti Dios. Iti intudingna a tiempo, impaltiingna daytoy a namnama iti mensahena a naitalek kaniak ket ipakaammok babaen iti bilin ti Dios a Mangisalakan kadatayo.
56001005	Imbatika dita Creta tapno urnosem dagiti amin a masapul a maurnos ket mangdutokka kadagiti panglakayen ti iglesia iti tunggal ili. Laglagipem ti imbalakadko:
56001006	Masapul nga awan pakapilawan ti maysa a panglakayen. Maysa la ti asawana. Mamati dagiti annakna ket awan pakasarsaritaanda a dakes ken saanda a nasukir.
56001007	Agsipud ta isu ti katalek ti Dios a mangimaton iti iglesia, masapul nga awan ti pakapilawanna. Saan a natangsit wenno nalaka nga agpungtot. Saan a mammartek wenno naranggas wenno naagum.
56001008	Masapul a managpadagus, naayat iti naimbag, nateppel, nalinteg, nasantoan ken naparbeng.
56001009	Masapul a salimetmetanna ti mapagtalkan a mensahe a kas mayannurot iti pannursuro tapno maallukoyna dagiti dadduma iti pudno a pannursuro ken masungbatanna dagiti sumuppiat iti daytoy.
56001010	Ngamin, adu ti nasukir ken manangallilaw, nangruna dagiti mangipapilit iti pannakakugit. Awan serserbi ti sao dagitoy.
56001011	Pasardengem ida agsipud ta riribukenda dagiti adu a familia babaen iti panangisuroda kadagiti saan a maiparbeng tapno makakuartada laeng.
56001012	Maysa kadagiti profetada ti mismo a nagkuna: “Ulbod a namimpinsan dagiti Cretano. Naagum ken sadutda, kasdala narungsot nga ayup.”
56001013	Pudno ti imbagana. Gapu iti daytoy, dika agamak a mangbabalaw kadakuada tapno nasalun-atda iti pammati,
56001014	ket didan denggen dagiti sarsarita a pinarbo dagiti Judio ken dagiti bilin nga impaulog dagiti tattao a simmina iti kinapudno.
56001015	Kadagiti nadalus, nadalus amin a banag. Ngem kadagiti natulawan ken awanan pammati, awan ti nadalus, agsipud ta narugit ti isip ken konsensiada.
56001016	Kunada nga ammoda ti Dios ngem makita kadagiti aramidda a dida am-ammo ti Dios. Nakarimrimon ken nasukirda, ket dida maikari nga agaramid iti naimbag.
56002001	Ngem no maipapan kenka, masapul nga isurom laeng ti mayannurot iti naimbag a pannursuro.
56002002	Patigmaanam dagiti lallakay: Masapul a managparbeng, manakem ken maiturayanda ti bagida. Nasalun-atda iti pammati, iti ayat ken iti panagibtur.
56002003	Kasta met a patigmaanam dagiti babbaket: Agbiagda koma kas mayannurot iti nasantoan a panagbiag. Masapul a saanda a mamadpadakes wenno mammartek. Masapul a naimbag ti isuroda
56002004	tapno masursuroan dagiti ub-ubing a babbai nga agayat kadagiti assawada ken kadagiti annakda.
56002005	Managteppel ken nadalusda, naimbag a managtagibalay ken paiturayanda kadagiti lallakayda tapno awan agsao iti maibusor iti mensahe ti Dios.
56002006	Patigmaanam met dagiti agtutubo a lallaki a masapul nga agparbengda.
56002007	Iti amin a banag, sika ti ulidan ti naimbag nga aramid. Iti panangisurom, ipakitam a napudno ken napasnekka.
56002008	Aramatem dagiti sao nga awan pakababalawanna tapno mabainan dagiti kabusortayo iti kaawan ti dakes a masaoda kadatayo.
56002009	Ibagam kadagiti tagabu nga agtulnogda kadagiti appoda ket ikagumaanda a maragsakanda kadakuada iti aniaman nga aramidenda. Dida supringen
56002010	wenno takawan ida, ngem ipakitada ketdi a napudno ken mapagtalkanda, tapno iti amin nga aramidenda, idayawda ti pannursuro maipapan iti Dios a Mangisalakan kadatayo.
56002011	Ta impakitan ti Dios ti paraburna nga agpaay iti pannakaisalakan ti sangkataoan.
56002012	Isuronatayo dayta a parabur a mangiwaksi iti dakes a panagbiag ken kadagiti nailubongan a tarigagay. Iti kasta, agbiagtayo a naparbeng, nalinteg ken nadiosan iti agdama a tiempo
56002013	bayat ti panaguraytayo iti nagasat nga Aldaw a namnamaentayo, inton agparang ti dayag ni Jesu-Cristo a naindaklan a Dios ken Mangisalakan kadatayo.
56002014	Inyawatna ti biagna gapu kadatayo tapno isalakannatay iti amin a kinadakes ket pagbalinennatayo a nadalus a tattao nga agpaay kenkuana ken napasnek nga agaramid iti naimbag.
56002015	Isurom dagitoy, ket usarem ti amin a turaymo a mangpatigmaan ken mangbabalaw kadagiti agdengngeg kenka. Dimo ipalubos a maikkat ti panagraemda kenka.
56003001	Ipalagipmo kadagiti agdengngeg kenka a rebbengda ti agtungpal kadagiti turayen ken pannakabagi ti gobierno. Sisasaganada koma nga agaramid iti naimbag.
56003002	Ibagam kadakuada a dida mamadpadakes wenno makiringgor, no di ket naparbeng ken mannakigayyemda koma. Natakneng koma a kanayon ti pannakilangenda iti amin a tattao.
56003003	Ta maag, nasukir ken nayaw-awantayo met idi. Tinagabunatayo ti nadumaduma a kita ti tarigagay ken paggarteman. Nagbiagtayo iti dakes a panagem ken apal. Ginuradatayo dagiti sabsabali ket ginuratayo met ida.
56003004	Ngem idi naiparang ti asi ken ayat ti Dios a Mangisalakan kadatayo,
56003005	insalakannatayo, saan a gapu iti aniaman a nasayaat nga inaramidtayo no di ket gapu iti asina kadatayo. Wen, naisalakantayo babaen iti panangugasna iti danum, ket gapu iti daytoy, naipasngaytay iti baro a biag babaen iti Espiritu Santo.
56003006	Sibubuslon nga inted ti Dios ti Espiritu Santo babaen ken ni Jesu-Cristo a Mangisalakan kadatayo
56003007	tapno babaen iti paraburna, mapalintegtay iti sangoanan ti Dios ket maaddaantay iti biag nga agnanayon a namnamatayo.
56003008	Pudno dagitoy a pannursuro. Kayatko a yunay-unaymo dagitoy a bambanag tapno dagiti mamati iti Dios nareggetda nga agaramid iti naimbag. Nasayaat ken naserbi dagitoy a pammagbaga iti amin.
56003009	Ngem adaywam dagiti minamaag a panagsusuppiat, dagiti saan nga aggibus a pakasaritaan dagiti kapuonan, panagsususik ken panagsusuppiat maipapan iti Linteg. Awan serserbi dagitoy ket awan maitedda.
56003010	No maipapan iti tao a pagtaudan ti panagsisina, ballaagam iti maminsan wenno mamindua ket no di pay la dumngeg, saanmon a pakibiangan.
56003011	Mabigbigmo a dakes ti panagbiag dayta a tao, ket dagiti basolna ti mismo a mangipaneknek iti panagbiddutna.
56003012	Apaman a maibaonko kenka ni Artemas wenno ni Tikico, ikarigatam ti umay kaniak idiay Nicopolis, ta napanunotko a palabasen sadiay ti tiempo ti lam-ek.
56003013	Ikagumaam a tulongan ni abogado Zenas ken ni Apolos tapno mairubbuatda ti biaheda. Kitaem ta adda koma amin a masapulda.
56003014	Masapul a sursuroen dagiti tattaotayo nga agaramid iti naimbag tapno makatulongda iti pudno a pakasapulan ken agbiagda a naserbi.
56003015	Komustaka kano kuna dagiti amin a kakaduak ditoy. Pakomustaam met dagiti gagayyem iti pammati a mangipatpateg kadatayo. Sapay koma ta adda kadakay amin ti parabur ti Dios.
57001001	Patgenmi a Filemon a gayyem ken katrabahoanmi, Sapay koma ta adda kadakayo ti parabur ken talna nga aggapu iti Dios nga Amatayo ken ni Apo Jesu-Cristo. Agpaay daytoy a surat kenka, kadagiti kameng ti iglesia nga aggigimong iti balaymo, kasta met ken ni Apia a kabsattayo a babai, ken ni Arkipo a kaduami a soldado ni Cristo. Dakami ti nagsurat—ni Timoteo a kabsattay iti pammati ken siak, ni Pablo a balud a maigapu ken ni Cristo Jesus.
57001004	Kabsat a Filemon, diak liwayan ti agyaman iti Diosko ket ibabaetka tunggal agkararagak.
57001005	Ta madamdamagko ti ayatmo kadagiti amin a tattao ti Dios, kasta met ti pammatim ken ni Apo Jesus.
57001006	Ikarkararagko a ti panaglalangentayo iti pammati, agbunga koma iti naun-uneg pay a pannakaawat kadagiti amin a bendision nga adda kadatayo iti panagbiagtayo ken ni Cristo.
57001007	Pinaragsak ken pinaregtanak ti ayatmo, ingungotek a kabsat. Pinaragsakmo dagiti amin a tattao ti Dios.
57001008	Kas kabsatmo ken ni Cristo, agturedak a mangbilin kenka iti rumbeng nga aramidem.
57001009	Ngem gapu ta napategka kaniak, kaykayatko ti agpakpakaasi kenka. Aramidek daytoy, nupay siak, ni Pablo, maysaak a pannakabagi ni Cristo Jesus, ken agdama met a balud gapu kenkuana.
57001010	Agdawatak ngarud kenka gapu ken ni Onesimo nga anakko ken ni Cristo. Ta kabayatan ti kaaddak iti pagbaludan, nagbalinak a pannakaamana iti pannakainaigmi ken ni Cristo.
57001011	Awan idi ti serserbi ni Onesimo kenka ngem ita, makatulongen kadata.
57001012	Pagsubliekon kenka ni Onesimo nga ikuyogna daytoy pusok.
57001013	Kayatko koma a makipagyan pay kaniak ditoy bayat ti pannakaibaludko gapu iti ebanghelio, tapno isu ti sunom a tumulong kaniak.
57001014	Nupay kasta, dika piliten a tumulong kaniak, no di ket kayatko koma nga aramidem daytoy nga agubbog iti nakemmo. Isut’ gapuna a diak aramiden ti aniaman no dika umanamong.
57001015	Nalabit nga immadayo kenka ni Onesimo iti apagbiit tapno agsubli met laeng kenka iti agnanayon.
57001016	Ket itan, saan laengen a kas tagabu, no di ket nangatngato pay ngem tagabu: Maysan a napateg a kabsat ken ni Cristo. Napateg unay kaniak, ket ad-adda pay koma ti panangipategmo kenkuana a kas tao itan ta kabsatmo iti Apo.
57001017	No ibilangnak met la a kaduam, awatem ngarud ti isusubli ni Onesimo kenka a kas iti panangawatmo koma kaniak.
57001018	No adda basol wenno utangna kenka, siakto ti singirem.
57001019	Kitaem, siak a mismo ti agsurat ken agfirma iti daytoy: Siak ni Pablo. Agbayadakto kenka. (Saanen a masapul nga ipalagipko kenka nga utangmo kaniak dayta biagmo.)
57001020	Isut’ gapuna, kabsatko, a patgam kadi daytoy dawatko, ket ipagpagapum iti Apo. Kas maysa a kabsat ken ni Cristo, paragsakennak kadi.
57001021	Bayat ti panangisuratko iti daytoy, kapkapnekak a patgamto daytoy a dawatko. Kinapudnona, ammok nga aramidemto ti nasursurok pay ngem ti dawatko.
57001022	Maysa pay, di la mabalin nga isaganaannak iti kuarto a pagyanak? Mangnamnamaak nga ipangagto ti Dios dagiti karkararagyo amin, ket pagsubliennakto kadakayo.
57001023	Komustakayo kano kuna ni Epafras a kaduak ditoy pagbaludan gapu ken ni Cristo Jesus.
57001024	Agpakomusta met dagiti katrabahoak, da Marcos, Aristarco, Demas, ken Lucas.
57001025	Sapay koma ta adda kadakayo amin ti parabur ni Apo Jesu-Cristo.
58001001	Kadagidi un-unana nga aldaw, nagsao ti Dios kadagidi kapuonantayo iti namin-adu a daras ken iti nadumaduma a wagas babaen kadagiti profeta.
58001002	Ngem kadagitoy maudi nga aldaw, nagsao kadatayo babaen iti Anakna. Pinarsua ti Dios ti amin a lubong babaen kenkuana, ket isu ti pinilina nga agtagikua kadagiti amin a banag.
58001003	Ti Anak ti mangipakita iti dayag ti Dios. Isu ti napaypayso a ladawan ti kinadiosna. Isu pay ti mangtartarawidwid iti amin a lubong babaen iti mannakabalin a saona. Kalpasan ti pananggun-odna iti pannakapakawan ti basol ti sangkataoan, nagtugaw sadi langit iti makannawan ti Kangatoan a Pannakabalin.
58001004	Naaramid ti Anak a naturturay ngem dagiti angheles. Nadaydayaw met ti naganna nga inted ti Dios ngem ti naganda.
58001005	Awan a pulos kadagiti angheles ti nangibagaan ti Dios, “Sika ti Anakko; Ita nga aldaw, nagbalinak nga Amam.” Awan met ti anghel a nangikarianna, “Siakto ti Amana, Ket isunto ti Anakko.”
58001006	Ngem kuna ti Dios idi dandanina ibaon ti inauna nga Anakna ditoy lubong, “Masapul nga agdaydayaw kenkuana dagiti amin nga angheles ti Dios.”
58001007	Daytoy ti kuna ti Dios no maipapan kadagiti angheles: “Pagbalinen ti Dios nga angin dagiti anghelesna. Pagbalinenna met a sumsumged nga apuy dagiti adipenna.”
58001008	Ngem no maipapan iti Anak, kunana daytoy: “Ti tronom, O Dios, agnanayon nga awan patinggana! Agturayka a sililinteg iti pagariam.
58001009	Inayatmo ti kinalinteg ket ginuram ti kinadakes. Isut’ gapuna a pinilinaka ti Dios; wen, ti Diosmo. Ket linanaannaka iti rag-o—inikkannaka iti dayaw a dakdakkel ngem ti intedna kadagiti kakaduam.”
58001010	Kunana pay, “Sika, Apo, ti nangparsua iti daga idi punganay, Ket dagiti langit aramid dagiti imam.
58001011	Mapukawdanto, ngem mataginayonka. Dumaandanto amin a kas pagan-anay.
58001012	Kupinemto ida a kas iti kagay, ket masukatandanto a kas pagan-anay, ngem pulos a dika agbalbaliw, ket ti biagmo dinto agpatingga.”
58001013	Awan a pulos kadagiti angheles ti nagkunaan ti Dios iti kastoy: “Agtugawka ditoy makannawanko, agingga a maparmekko dagiti kabusormo ket addada iti babaem.”
58001014	Siasino ngarud dagiti angheles? Espirituda nga agserserbi iti Dios ket imbaonna ida a tumulong kadagiti umawat iti pannakaisalakan.
58002001	Rebbengtayo ngarud nga imutektekan a naimbag dagiti kinapudno a nangngegtayo tapno saantayo a mayaw-awan.
58002002	Napatalgedan a pudno ti mensahe nga impakaammo dagiti angheles, ket siasinoman a nangsalungasing wenno nangsukir iti daytoy, inawatna ti tumutop a dusa.
58002003	Kasanonto ngarud ti panaglisitayo no ditay ikankano daytoy a naindaklan a pannakaisalakan? Ti Apo a mismo ti immuna a nangipakaammo iti daytoy a pannakaisalakan. Dagiti nakangngeg kenkuana ti nangpatalged kadatayo a pudno daytoy.
58002004	Kasta met nga innayon ti Dios ti pammaneknekna babaen kadagiti inaramidna a datdatlag ken nakaskasdaaw a pagilasinan ken kadagiti nadumaduma a kita ti milagro. Nagibunong pay kadagiti sagsagut ti Espiritu Santo kas mayannurot iti pagayatanna.
58002005	Saan a dagiti angheles ti pagturayen ti Dios iti baro a lubong a sarsaritaenmi.
58002006	Kas kuna ti maysa a paset ti Nasantoan a Surat: “Ania la unay aya ti tao, O Dios, ta silalagipka kenkuana, wenno ti anak ti tao, ta ipategmo unay?
58002007	Inaramidmo a nababbaba ngem dagiti angheles iti apagbiit a tiempo; binalangatam iti dayag ken dayaw,
58002008	Ket pinagturaymo iti isuamin a banag.” Nalawag ngarud nga awan a pulos ti nailaksid ta naisao ditoy a pinagturay ti Dios ti tao kadagiti isuamin a banag. Ngem saantayo met a makita nga iturturayan ti tao dagiti amin a bambanag.
58002009	Makitatayo ketdi ni Jesus a naaramid a nababbaba ngem dagiti angheles iti apagbiit a tiempo, tapno babaen iti parabur ti Dios, mapadasanna ti matay a maipaay kadagiti amin a tattao. Makitatayo a nabalangatan ita iti dayag ken dayaw gapu iti sinagabana a patay.
58002010	Rumbeng la unay ti inaramid ti Dios a namarsua ken manarawidwid iti amin a bambanag: Pinagbalinna a naan-anay ni Jesus babaen iti panagsagaba tapno iramanna dagiti adu nga annak iti dayagna. Ta ni Jesus ti mangidalan kadakuada iti pannakaisalakan.
58002011	Dalusanna dagiti tattao iti basolda, ket isu ken dagiti nadalusan maymaysa ti Amada. Isut’ gapuna a saan a mabain ni Jesus a mangawag a kakabsatna ida,
58002012	ket kunana, “Ipakaammokanto kadagiti kakabsatko, O Dios; Idaydayawkanto iti imatang ti gimong.”
58002013	Kunana pay, “Agtalekakto kenkuana.” Ket kunana manen, “Adtoyak ken dagiti annak nga inted ti Dios kaniak.”
58002014	Yantangay ta tattao dagitoy nga annak, kas awagna kadakuada, nagbalin met ni Jesus a tao a kas kadakuada ket nakiraman iti kinataoda. Inaramidna daytoy tapno babaen iti ipapatayna, pukawenna ti Diablo nga adda pannakabalinna ken ni patay,
58002015	ket wayawayaanna dagiti amin a natagabu iti amin a panagbiagda gapu iti butengda ken patay.
58002016	Ta nalawag a saan a dagiti angheles ti tulonganna, no di ket “dagiti kaputotan ni Abraham.”
58002017	Ngarud, masapul a pudpudno a maipada kadagiti kakabsatna tapno agbalin a napudno ken naasi a Kangatoan a Padi iti panagserbina iti Dios. Iti kasta, pakawanen ti Dios dagiti basol ti tao.
58002018	Ita, matulonganna dagiti masulisog, agsipud ta isu a mismo, nasulisog ken nagsagaba.
58003001	Isut’ gapuna, kakabsatko a napili, dakayo nga inayaban met ti Dios, panunotenyo ni Jesus nga imbaon ti Dios ken agakem a Kangatoan a Padi ti pammatitayo.
58003002	Kas iti kinapudno ni Moises kadagiti tattao ti Dios, napudno met ni Jesus iti nangdutok kenkuana a mangakem iti daytoy.
58003003	Dakdakkel ti dayaw ti mangbangon iti balay ngem ti mismo a balay. Kasta met a maikari ni Jesus iti dakdakkel a dayaw ngem ni Moises.
58003004	Agpayso nga adda mangbangon iti tunggal balay, ngem ti Dios ti nangbangon kadagiti amin.
58003005	Napudno ni Moises iti trabahona a kas agserserbi iti entero a balay ti Dios. Nagsao iti maipapan kadagiti bambanag nga ipakaammo ti Dios iti masakbayan.
58003006	Ngem napudno ni Cristo a kas Anak a mangaywan iti balay ti Dios. Datayo ti balay ti Dios no agtalinaedtayo a natured ken natalged iti namnamatayo.
58003007	Ngarud, kas kuna ti Espiritu Santo: “Ita nga aldaw, no mangngegyo ti timek ti Dios,
58003008	Dikay agsuksukir a kas kadagidi kapuonanyo, Dida tinungpal ti bilinna kadakuada iti daydi tiempo a sinuotda idiay let-ang.
58003009	Sinuotdak sadiay dagiti ammayo, kuna ti Dios Uray nakitada ti inaramidko iti uppat a pulo a tawen.
58003010	Isut’ gapuna a nagpungtotak kadagidiay a tattao, Ket kinunak, ‘Naglikudandak, ket dida tinungpal dagiti bilinko.’
58003011	Nagpungtotak ket insapatak: ‘Pulos a didanto sumrek iti daga a pangtedak kadakuada iti panaginana!’”
58003012	Kakabsatko iti pammati, agannadkayo tapno awan kadakayo ti agbalin a dakes ken awanan iti pammati ket laksidenna ti sibibiag a Dios.
58003013	Agtitinnulongkayo koma iti inaldaw bayat ti kaadda ti tiempo a makuna nga “ita nga aldaw” tapno awan ti maallilaw kadakayo babaen iti basol ket agbalin a nasukir.
58003014	Ta kaduanatayo ni Cristo no la ket agtalinaedtayo a natibker iti panagtalek kas naipakita idi damo a namatitayo.
58003015	Kastoy ti kuna ti Nasantoan a Surat: “Ita nga aldaw, no mangngegyo ti timek ti Dios, Dikay agsuksukir kas iti inaramid dagidi kapuonanyo.”
58003016	Siasino dagiti nakangngeg iti timek ti Dios ken bimmusor kenkuana? Isuda amin nga impanaw ni Moises idiay Egipto.
58003017	Siasino dagiti nagpungtotan ti Dios iti uneg ti 40 a tawen? Dagiti tattao a nagbasol, isuda a napasag idiay let-ang.
58003018	Siasino dagiti nangisapataan ti Dios a dida makastrek a pulos iti daga a pangitedanna kadakuada iti inana? Dagiti bimmusor kenkuana.
58003019	Makitatayo ngarud a dida nakastrek agsipud ta dida namati.
58004001	Yantangay ta kari ti Dios a makastrektayo a makipaginana kenkuana, agbutengtayo ngarud tapno awan masarakan kadakayo a di makastrek iti dayta a panaginana.
58004002	Ta nangngegtayo met ti Naimbag a Damag a kas kadakuada. Wen, nangngegda ti mensahe ngem awan imbag nga intedna kadakuada agsipud ta dida namati iti nangngegda.
58004003	Datayo ngarud a mamati ti sumrek iti panaginana nga inkari ti Dios. Kas iti kinunana, “Nagpungtotak ket insapatak: ‘Pulos a didanto sumrek iti daga a pangtedak kadakuada iti panaginana!’” Kinunana daytoy uray no nalpasen dagiti aramidna manipud panangparsuana iti lubong.
58004004	Ta kuna ti maysa a paset ti Nasantoan a Surat maipapan iti maikapito nga aldaw: “Naginana ti Dios kadagiti amin nga aramidna iti maikapito nga aldaw.”
58004005	Kunana pay: “Pulos a didanto sumrek iti dayta a daga a pangtedak koma kadakuada iti panaginana.”
58004006	Saan a nakastrek a makipaginana iti Dios dagiti immuna a nakangngeg iti Naimbag a Damag agsipud ta dida namati Nupay kasta, adda dagiti mapalubosan a sumrek.
58004007	Mapaneknekan daytoy gapu iti panangikeddeng ti Dios iti sabali nga aldaw a makuna, “Ita nga aldaw.” Kalpasan ti adu a tawen, dinakamatna daytoy idi nagsao babaen ken ni David, kas masarakan iti nasao a paset ti Nasantoan a Surat, “Ita nga aldaw, no mangngegyo ti timek ti Dios, Dikay agsuksukir.”
58004008	No indalan ni Josue dagiti Israelita iti panaginana nga inkari ti Dios, saan koman a kasapulan a nagsao ti Dios maipapan iti sabali nga aldaw.
58004009	Ngarud, adda pay panaginana a maipaay kadagiti tattao ti Dios, a kas iti panaginana ti Dios iti maikapito nga aldaw.
58004010	Ta siasinoman a sumrek iti daytoy a panaginana kas inkari ti Dios, aginana met kadagiti aramidna a kas iti inaramid ti Dios.
58004011	Masapul nga ikagumaantayo ti makagteng iti dayta a panaginana tapno awan ti uray maysa kadatayo a mapaay a kas kadakuada gapu iti kaawan ti pammatida.
58004012	Sibibiag ken nasamay ti sao ti Dios. Natadtadem ngem ti uray ania a kampilan nga agsumbangir ti tademna. Kabaelanna a salputen ti pagsabatan ti kararua ken ti espiritu, ti nagsusuopan ti tulang ken pata. Ukomenna dagiti tarigagay ken pampanunot ti tao.
58004013	Awan ti naparsua a mailinged iti Dios. Sipapanayag amin iti imatangna, ket masapul nga ilawlawagtayo iti Dios ti amin nga inaramidtayo.
58004014	Salimetmetantayo ngarud a sititibker ti pammatitayo. Ta addaantayo iti naindaklan a Kangatoan a Padi a limmasat kadagiti langit ken simrek iti ayan ti Dios—ni Jesus nga Anak ti Dios.
58004015	Maawatan ti Kangatoan a Padi nga agserserbi kadatayo ti kinakapuytayo. Kas kadatayo, napadas iti amin a kita ti sulisog ngem saan a nagbasol.
58004016	Ditayo koma ngarud bumdeng nga umasideg iti trono ti Dios a pagtaudan ti parabur. Sadiay, magun-odtayto ti panangngaasi ti Dios ket masarakantayo ti parabur a tumulongto kadatayo iti tiempo a kasapulantayo.
58005001	Mapili ti tunggal kangatoan a padi kadagiti kailianna ket matudingan nga agserbi iti Dios iti nagan dagiti tattao tapno idatagna dagiti sagsagut ken sakrifisio gapu kadagiti basbasol.
58005002	Yantangay ta adda met pagkapuyanna, naanus kadagiti agaramid iti dakes gapu ta dida ammo a dakes ti ar-aramidenda.
58005003	Gapu ta nakapuy, masapul a mangipaay kadagiti datdaton, saan laeng a gapu kadagiti basbasol dagiti tattao, no di ket gapu met iti basolna.
58005004	Awan ti mangdutok iti bagina a kangatoan a padi. Ti laeng Dios ti makabalin, kas iti panangdutokna ken ni Aaron.
58005005	Kasta met a saan a dinutokan ni Cristo ti bagina a Kangatoan a Padi. Kinuna ketdi ti Dios kenkuana, “Sika ti Anakko; Ita nga aldaw, nagbalinak nga Amam.”
58005006	Kinunana pay iti sabali a paset, “Padika nga agnanayon A kas iti kinapadi ni Melkisedec a padi.”
58005007	Bayat ti panagbiag ni Jesus ditoy daga, inyikkis ken insangitna ti nagkararag ken nagdawat iti Dios a makaisalakan kenkuana iti patay. Impangag ti Dios agsipud ta natulnog ken napakumbaba.
58005008	Ngem uray pay no Anak ti Dios, nasursurona ti agtulnog babaen kadagiti sinagabana.
58005009	Idi naaramidnan ti panggepna, nagbalin a pakaisalakanan nga agnanayon dagiti agtulnog kenkuana,
58005010	ket dinutokan ti Dios a Kangatoan a Padi a kas ken ni Melkisedec.
58005011	Adu ti maibagami maipapan iti daytoy a banag, ngem saan a nalaka nga ilawlawag kadakayo agsipud ta kasapulanyo ti adu a tiempo sakbay a maawatanyo ti kaipapananna.
58005012	Adun ti limmabas a panawen ket rebbengna koma metten a dakayo ti mangisuro. Ngem saan met, ta masapulyo pay laeng ti sabali a mangisuro manen kadakayo kadagiti nasken a sursuroenyo maipapan iti Sao ti Dios. Imbes koma a ti taraon ti nataengan ti kanenyo, saan ta gatas pay laeng ti masapul nga inumenyo.
58005013	Siasinoman a gatas ti pagbibiagna, ubing pay laeng a dina ammo ti pagdumaan ti naimbag ken dakes.
58005014	Iti sabali a bangir, ti natangken a taraon, agpaay kadagiti nataengan, isuda a nasursuroan a mangaramat kadagiti panunotda a mamaglasin iti naimbag ken dakes.
58006001	Ngarud, umaddangtayo iti nangatngato a tukad ti sursuro ni Cristo ket ditayo pagsasaritaan manen dagiti umuna a pannursuro maipapan ken ni Cristo. Ditay agsubli manen iti nangrugiantayo a sursuro, kayatna a sawen, ti panangtallikudtayo kadagiti ubbaw nga aramid ken panamatitayo iti Dios;
58006002	pannursuro maipapan iti buniag ken ti seremonia ti panangipatay iti ima; ti panagungar dagiti natay ken ti agnanayon a pannakaukom.
58006003	Wen, umaddangtayo, ket aramidentayo daytoy no tulongannatayo ti Dios.
58006004	Saanen a mapagbabawi dagiti simmina iti pammati tapno agsublida manen. Addada idin iti silaw ti Dios. Linak-amda ti nailangitan a sagut. Inawatda ti pannakabagida iti Espiritu Santo.
58006005	Manipud iti padasda, natakuatanda a naimbag ti sao ti Dios ket nariknada ti pannakabalin ti mapasungad a panawen.
58006006	Kalpasanna, simminada iti pammati! Pulos a saandan a mapagsubli tapno agbabawida manen, gapu ta arigna nga ilanlansada manen iti krus ti Anak ti Dios ken ibabainda iti imatang dagiti tattao.
58006007	Paraburan ti Dios ti daga a mangsagepsep iti tudo a masansan nga agtinnag ken mangpatubo kadagiti mulmula a pagtaudan iti taraon kadagiti pakaipaayanna.
58006008	Ngem no agtubo dagiti sisiitan ken barsanga iti dayta a daga, awan serserbina ket awan duadua nga ilunod ti Dios—dadaelento ti apuy.
58006009	Uray no kastoy ti kunami, patgenmi a gagayyem, saankami a madanagan kadakayo. Ammomi ngamin a nasayaat ti kasasaadyo ket mangnamnamakam iti pannakaisalakanyo.
58006010	Nalinteg ti Dios. Dinanto lipaten ti aramidyo, kayatna a sawen, ti ayat nga impaayyo kenkuana babaen iti panangtulongyo ken ti panangtultulongyo pay laeng kadagiti kakabsatyo iti pammati.
58006011	Tarigagaymi nga ituloy ti tunggal maysa kadakayo ti sigud a regtana agingga iti panungpalan tapno magun-odyo ti namnamaenyo.
58006012	Dimi kayat nga agbalinkayo a nasadut. Kayatmi ketdi a tuladenyo dagiti namati ken nagan-anus ket inawatda ti inkari ti Dios.
58006013	Idi nagkari ti Dios ken ni Abraham, insapatana a tungpalenna ti karina. Yantangay ta awan ti nangatngato a pannakabalin ngem isu, inaramatna ti bukodna a nagan iti dayta a sapata.
58006014	Kinunana, “Ikarik a bendisionankanto ket paaduekto ti kaputotam.”
58006015	Naawat ni Abraham ti inkari ti Dios gapu ta nagur-uray a siaanus.
58006016	No agsapata ti tao, aramatenna ti nagan ti natantan-ok ngem isu, ket dayta a sapata ti mangrisut iti amin a pagsusuppiatan.
58006017	Agsipud ta kayat ti Dios nga ipakita a silalawag kadagiti umawat iti karina a dina baliwan ti panggepna, pinatalgedanna ti kari babaen iti panagsapatana.
58006018	Saan nga agbalbaliw dagitoy dua: ti kari ti Dios ken ti sapatana. Gapu kadagitoy, dinatayo mabalin nga ulboden ti Dios. Isut’ gapuna a datayo a nagkamang kenkuana, mapapigsatayo nga agtalinaed a natibker iti namnama nga adda iti masangoanantayo.
58006019	Adda kadatayo daytoy a namnama a kas angkla ti kararua. Natalged ken natibker daytoy a namnama ket sumrek iti kurtina iti nailangitan a templo agingga iti akin-uneg a santuario.
58006020	Tapno matulongannatayo, immun-una ni Jesus ngem datayo a simrek sadiay agsipud ta nagbalin a Kangatoan a Padi iti agnanayon a kas ken ni Melkisedec a padi.
58007001	Ari idi idiay Salem daytoy a Melkisedec ken maysa a padi a nagserbi iti Dios a Kangatoan. Idi aggapu ni Abraham iti paggugubatan a nangparmekanna iti uppat nga ari, sinabat ni Melkisedec sana inkararagan a bendisionan koma ti Dios.
58007002	Inted ni Abraham kenkuana ti apagkapullo ti amin a sinamsamna. (“Ari ti Kinalinteg” ti kayat a sawen ti nagan a Melkisedec. “Ari ti Kappia” ti kayatna pay a sawen gapu ta ni Melkisedec ti ari ti Salem.)
58007003	Awan ti naisurat maipapan iti kinasiasino dagiti nagannak kenkuana wenno kapuonanna. Awan met pakakitaan no kaano ti pannakayanak wenno ipapatayna. Mayarig ni Melkisedec iti Anak ti Dios. Agtalinaed a padi iti agnanayon.
58007004	Makitayo ngarud no kasano ti kangato ti saad ni Melkisedec! Inted kenkuana ni Abraham nga ama ti nasiontayo ti apagkapullo ti amin a nasamsamna iti gubat.
58007005	Ket kas sagudayen ti Linteg, naibilin kadagiti papadi a nagtaud iti kaputotan ni Levi nga awatenda a kas daton ti apagkapullo nga aggapu kadagiti tattao ti Israel, kayatna a sawen, kadagiti kailianda met laeng uray no kaputotan met ida ni Abraham.
58007006	Saan a nagtaud ni Melkisedec iti kaputotan ni Levi, ngem inawatna ti apagkapullo ken ni Abraham. Inkararaganna pay a mabendisionan koma daytoy a tao a nagkarian ti Dios.
58007007	Di pagduaduaan a nangatngato ti mangbendision ngem ti mabendisionan.
58007008	Iti biang dagiti papadi, dagiti tattao a matayto iti kamaudianan ti umawat iti apagkapullo. Ngem iti biang ni Melkisedec, ti sibibiag ket isu ti umawat iti apagkapullo a kas kuna ti Nasantoan a Surat.
58007009	Mabalin pay a kuna nga idi inted ni Abraham ti apagkapullo, nangted met ni Levi (a naibilin kadagiti kaputotanna nga awatenda met ti apagkapullo.)
58007010	Ta saan pay a nayanak idi ni Levi, no di ket, kastay kunadan, adda pay laeng iti bagi ni Abraham a kapuonanna idi sabaten ni Melkisedec.
58007011	Adda nasken nga akem dagiti papadi a Levita kas sagudayen ti Linteg a naipaulog nga annuroten dagiti Israelita. Ita, no nagun-od ti awan pagkuranganna babaen iti kinapadi dagiti Levita, saan koman a kasapulan ti sabali a padi a kas ken ni Melkisedec, a saan a padi a nagtaud iti kaputotan ni Aaron.
58007012	No agbaliw ti kapuonan dagiti papadi, masapul met a mabaliwan ti linteg.
58007013	Nagtaud iti sabali a tribu ti Apotayo ket awan ti uray maysa a katribuanna ti nagserbi a kas padi.
58007014	Nalawag a nagtaud ti Apotayo iti tribu ti Juda, ket awan ti nadakamat ni Moises maipapan iti daytoy a tribu idi nagsao maipapan kadagiti papadi.
58007015	Nalawlawag pay a makita daytoy iti kaadda ti sabali a padi a kas ken ni Melkisedec.
58007016	Nagbalin a padi babaen iti pannakabalin ti biag nga awan patinggana, saan a babaen iti paglintegan maipapan iti panagtaud iti maysa a kapuonan.
58007017	Ta kuna ti Nasantoan a Surat, “Padika nga agnanayon a kas iti kinapadi ni Melkisedec.”
58007018	Naiwaksi ngarud daydi daan a sagudayen gapu ta agkurang ken awan serserbina.
58007019	Ta awan ti inaramid ti Linteg a nagbalin a naan-anay. Ket ita, naited kadatayo ti nasaysayaat a namnama a mangyasideg kadatayo iti Dios.
58007020	Saan la a dayta. Adda pay sapata ti Dios. Awan ti kasta a sapata idi nagpadi dagiti sabsabali.
58007021	Ngem idi nagbalin ni Jesus a padi, insapata ti Dios: “Siak nga Apo Dios, insapatak, Ket dinto agbaliw ti panunotko: ‘Padika nga agnanayon.’”
58007022	Daytoy ngarud ti namagbalin ken ni Jesus a mamatalged iti nasaysayaat a tulag.
58007023	Adda pay sabali a paggiddiatan: Adu dagiti papadi a nagsasaruno a nadutokan, ngem natayda ket dida nagtalinaed iti saadda.
58007024	Ngem sibibiag nga agnanayon ni Jesus, ket saan nga agsardeng ti panagserbina a kas padi.
58007025	Isut’ gapuna a kabaelanna nga isalakan dagiti umasideg iti Dios babaen kenkuana agsipud ta agbiag nga agnanayon a mangibabaet kadakuada iti Dios.
58007026	Ngarud, ni Jesus ti Kangatoan a Padi a makaaramid iti amin a kasapulantayo. Nasantoan, awan tulaw wenno basolna, naisina kadagiti managbasol ket naipangato sadi langit.
58007027	Saan a kas kadagiti dadduma a kangatoan a papadi a masapul nga inaldaw a mangipaay iti daton a maigapu, umuna, iti bukodna a basol, ket kalpasanna, maipuon met kadagiti basol dagiti tattao. Naminsan a nagidaton ni Jesus ket daytoy para iti agnanayon—idi indatonna a mismo ti bagina iti Dios.
58007028	Kas mayannurot iti Linteg ni Moises, adda dagiti matudingan nga agbalin a nangato a padi, uray no adda pakapilawanda; ngem babaen iti kari a sinapataan ti Dios, a naud-udi nga immay ngem ti Linteg, matudingan ti Anak, isu a naaramid nga awan pakapilawanna iti agnanayon.
58008001	Daytoy ti kayatmi a sawen: Adda kastoy a Kangatoan a Paditayo a situtugaw iti makannawan ti trono ti Natan-ok nga Ari sadi langit.
58008002	Agserserbi kas kangatoan a padi iti Kasasantoan a Disso, kayatna a sawen, ti napudpudno a tabernakulo a binangon ti Apo, saan a ti tao.
58008003	Natudingan ti tunggal kangatoan a padi tapno idatagna dagiti sagut ken sakrifisio iti Dios. Isut’ gapuna a masapul nga adda met idaton daytoy Kangatoan a Paditayo.
58008004	No adda koma ditoy daga, saanen a masapul nga agpadi, ta adda metten dagiti papadi a mangidaton kadagiti sagsagut kas mayannurot iti Linteg.
58008005	Ti trabahoda kas padi ket umasping ngem anniniwan laeng ti adda sadi langit. Kasta met idi ken ni Moises. Idi rugianna a bangonen ti tabernakulo, imbilin ti Dios kenkuana, “Kitaem a naimbag a maaramid amin a kas iti naipakita kenka idiay bantay.”
58008006	Ngem ita, naikkan ni Jesus iti trabaho a nasaysayaat ngem ti trabaho dagiti papadi. Kasta met a nasaysayaat ti baro a tulag nga insayangkatna iti nagbaetan ti Dios ken dagiti tattao. Nasaysayaat daytoy ngem ti immuna gapu ta inkari ti Dios nga agsagrap dagiti tattao kadagiti nasaysayaat a banag.
58008007	Adda pakapilawan daydi immuna a tulag, isu a kasapulan a maaramid ti maikadua.
58008008	Ngamin, nasarakan ti Dios nga adda pagkurangan dagiti tattaona idi kunana: “Dumtengto dagiti aldaw, kuna ti Apo, A mangaramidak iti baro a tulag iti Israel ken Juda.
58008009	Saan a kas iti tulag nga inaramidko kadagiti kapuonanda Iti daydi aldaw a panangiruarko kadakuada idiay Egipto. Saanda a sinalimetmetan ti nagtutulaganmi, Isut’ gapuna a binaybay-ak ida, kuna ti Apo.
58008010	Daytoy ti baro a pannakitulagko kadagiti Israelita Kadagiti masakbayan nga aldaw, kuna ti Apo: Ikabilkonto dagiti linlintegko kadagiti isipda, Ket isuratkonto ida kadagiti pusoda. Siakto ti Diosda, Ket isudanto dagiti tattaok.
58008011	Saanton a masapul nga agsisinnuroda Wenno ibaga ti tunggal maysa, ‘Ammoenyo ti Apo.’ Agsipud ta ammodakto aminen, Manipud iti kanumoan agingga iti katan-okan.
58008012	Pakawanekto dagiti basbasolda, Saankon a lagipen dagiti dakes nga inaramidda.”
58008013	Nagsao ti Dios maipapan iti baro a tulag. Ngarud, imbilangna a daanen daydi immuna, ket aniaman a daan ken saanen a maaramat, agpukaw iti saan a mabayag.
58009001	Adda dagiti alagaden daydi immuna a tulag maipapan iti panagdaydayaw ken iti disso a pagdaydayawan nga aramid ti tao.
58009002	Nabangon ti maysa a tabernakulo, daydi akinruar, a maaw-awagan iti Nasantoan a Disso. Ditoy ti ayan ti kandelero, ken ti lamisaan nga ayan ti tinapay a naidaton iti Dios.
58009003	Iti likudan ti maikadua a kurtina ti tabernakulo, masarakan ti Kasasantoan a Disso.
58009004	Ditoy ti ayan ti balitok nga altar a pagpuoran iti insenso ken ti lakasa ti tulag a nakalupkopan iti balitok. Ti lakasa ti nakaikabilan ti balitok a banga a nakaikargaan ti mana, ti nagsaringit a sarukod ni Aaron ken dagiti dua a tapi ti bato a nakaisuratan dagiti bilin.
58009005	Iti ngatoen ti lakasa, adda met dagiti kerubim a mangiladawan iti dayag ti Dios. Linlinonganda kadagiti payakda ti disso a pakapakawanan dagiti basbasol. Ngem saan pay nga ita ti pannakailawlawag dagitoy a bambanag.
58009006	Kastoy ti urnos dagitoy iti uneg ti tabernakulo ket inaldaw a sumrek dagiti papadi iti akinruar a paset ti tapno aramidenda ti annongda.
58009007	Ngem ti laeng Kangatoan a Padi ti sumrek iti akin-uneg a paset, ket maminsan laeng iti makatawen. Itugotna ti dara nga idatonna iti Dios gapu iti basolna ken iti basol dagiti tattao a di makaammo nga agbasbasolda.
58009008	Silalawag nga impaawat ti Espiritu Santo babaen kadagitoy a pagannurotan a saan pay a naluktan ti dalan nga agturong iti Kasasantoan a Disso, bayat ti kaadda pay laeng ti akinruar a paset ti tabernakulo.
58009009	Daytoy ti mangiladawan iti agdama a panawen. Kayatna a sawen a dagiti sagsagut ken sakrifisio, saanda a maugasan a naan-anay ti konsensia dagiti agdaydayaw.
58009010	Dagitoy nga alagaden maipapan iti taraon, inumen ken nadumaduma a seremonia ti pannakadalus, agpaayda laeng agingga a dumteng ti tiempo ti panagbalbaliw.
58009011	Ngem immayen ni Cristo a kas Kangatoan a Padi dagiti naimbag a bambanag nga addan. Dakdakkel ken nasaysayaat ti tabernakulo a pagserserbianna, ta saan nga inaramid ti tao, kayatna a sawen, saan a paset daytoy naparsua a lubong.
58009012	Idi simrek ni Cristo iti Kasantoan a Disso—naminsan laeng ken para iti agnanayon—saan a dara dagiti kalding ken urbon a baka ti intugotna nga idaton, no di ket ti mismo a darana. Iti kasta, naitrabahona ti agnanayon a pannakaisalakantayo.
58009013	Maugasan dagiti tattao a makuna a “saan a nadalus,” babaen iti pannakawarsida iti dara dagiti kalding ken baka ken dagiti dapu ti napuoran nga urbon ti baka.
58009014	Ngem ad-adda pay ti pannakabalin ti dara ni Cristo! Ta babaen iti agnanayon nga Espiritu, impaayna iti Dios ti bagina a kas daton nga awan pakapilawanna. Ti darana ti mangugas kadagiti konsensiatayo kadagiti awan serserbina a panagdaydayaw tapno aramidentayo ti pagayatan ti sibibiag a Dios.
58009015	Daytoy ti gapu no apay a ni Cristo ti mangisayangkat iti baro a tulag: tapno awaten dagiti inayaban ti Dios dagiti agnanayon a bendision nga inkari ti Dios. Maaramid daytoy agsipud ta iti ipapatayna, wayawayaanna dagiti tattao kadagiti salungasingda idi adda pay laeng iti babaen ti immuna a tulag.
58009016	No adda testamento, masapul nga adda pammaneknek a natay ti nagtestamento.
58009017	Awan bileg ti testamento no sibibiag pay laeng ti nagtestamento. Sa la adda bilegna kalpasan ti ipapatayna.
58009018	Dayta ti gapuna a napasingkedan ti immuna a tulag babaen iti pannakaaramat ti dara.
58009019	Impakaammo ni Moises dagiti amin a bilbilin kadagiti amin a tattao kas nailanad iti Linteg. Kalpasanna, innalana ti dara dagiti urbon a baka ken kalding sana inlimog iti danum, ket winarsianna ti libro ti Linteg ken dagiti tattao babaen iti hisopo ken lumabaga a de lana.
58009020	Kunana, “Daytoy ti dara a mangpasingked iti tulag nga imbilin ti Dios a tungpalenyo.”
58009021	Winarsianna met ti tabernakulo ken ti isuamin nga alikamen a mausar iti panagdaydayaw.
58009022	Kinapudnona, kas mayannurot iti Linteg, gistay amin a bambanag maugasanda babaen iti pannakaiparukpok ti dara, ket mapakawan ti basol babaen iti pannakaiparukpok ti dara.
58009023	Masapul a maugasan kadagitoy a seremonia dagiti bambanag a naadaw kadagiti nailangitan a pagtuladan. Ngem dagiti bambanag a nailangitan, masapulda dagiti nasaysayaat a daton.
58009024	Ta saan a simrek ni Cristo iti Nasantoan a Disso nga aramid ti tao ken ladawan laeng ti napaypayso a disso. Simrek ketdi sadi langit a yanna ita iti sangoanan ti Dios gapu kadatayo.
58009025	Tinawen a sumrek ti Kangatoan a Padi iti Kasasantoan a Disso a mangidaton iti dara ti animal. Ngem saan a namin-adu a simrek ni Cristo a mangidaton iti mismo a bagina.
58009026	Ta no kasta ti naaramid, mamin-adu met koma nga agsagaba manipud iti pannakaparsua ti lubong. Ngem iti kinaagpaysona, iti paggibusan dagiti panawen, naminsan la a nagparang ket saanen a naulit, tapno ikkatenna ti basol babaen iti panangidatonna iti mismo a bagina.
58009027	Naituding a matay ti tao iti maminsan, ket kalpasanna, ukomen ti Dios.
58009028	Kasta met a namimpinsan a naidaton ni Cristo a mangikkat iti basol ti adu. Agparangto iti maikadua a daras, ngem saanen a gapu iti basol, no di ket tapno isalakanna dagiti mangnamnama iti yaayna.
58010001	Saan a naan-anay ti Linteg dagiti Judio; saan met a pudno a pagtuladan kadagiti napaypayso a bambanag. Anniniwanda laeng dagiti naimbag a bambanag nga umayto. Tinawen a maidatag ti isu met laeng a kita ti daton. Ni kaanoman saan a kabaelan ti Linteg a pagbalinen a naan-anay dagiti tattao nga umasideg iti Dios babaen kadagitoy a daton.
58010002	Ta no agpayso a maugasan ti basol dagiti agdaydayaw iti Dios, awan koman ti riknada a nakabasol, ket agsardengda metten nga agidaton.
58010003	Nupay kasta, tinawen nga ipalagip dagitoy a daton ti basol dagiti tattao.
58010004	Saan a kabaelan ti dara dagiti baka ken kalding nga ikkaten dagiti basol.
58010005	Daytoy ti gapuna nga idi umayen ni Cristo ditoy lubong, kinunana iti Dios: “Dimo tarigagayan dagiti sakrifisio ken daton, ngem insaganaannak iti maysa a bagi.
58010006	Dika maragsakan kadagiti daton a mapuoran iti altar, wenno dagiti daton a mangikkat kadagiti basbasol.
58010007	Iti kasta, kinunak, ‘Adtoyak, O Dios, a mangaramid iti pagayatam, Kas naisurat iti maipapan kaniak iti libro ti Linteg.’”
58010008	Umuna, kinunana, “Dimo tarigagayan ken dika maragsakan kadagiti sakrifisio ken datdaton ken animal a mapuoran iti altar ken kadagiti daton a mangikkat kadagiti basbasol.” Kunana daytoy nupay maidaton amin dagitoy kas mayannurot iti Linteg.
58010009	Kalpasanna, kinunana, “Adtoyak, O Dios, a mangaramid iti pagayatam.” Iti kasta, waswasen ti Dios ti immuna ket insukatna ti pannakaidaton ni Cristo!
58010010	Babaen iti pagayatan ti Dios, nadalusantayo iti basoltayo babaen iti namimpinsan a panangidaton ni Jesu-Cristo iti mismo a bagina.
58010011	Inaldaw nga agserbi ti tunggal padi ket mamin-adu nga idatagna dagiti isu met laeng a kita ti daton. Ngem pulos a saan a kabaelan dagitoy a daton nga ikkaten dagiti basol.
58010012	Nupay kasta, indatag ni Cristo ti maymaysa a daton a maipaay iti agnanayon gapu kadagiti basol, ket kalpasanna, nagtugaw iti makannawan ti Dios.
58010013	Agur-uray ita sadiay agingga a maparmek ti Dios dagiti kabusorna ket addada iti babaenna.
58010014	Ngarud, babaen iti maymaysa a daton, pinagbalinna a naan-anay iti amin a tiempo dagiti mapagsanto.
58010015	Paneknekan met daytoy kadatayo ti Espiritu Santo. Umuna, kunana:
58010016	“Daytoy ti tulag nga aramidekto kadakuada, Kadagiti masakbayan nga aldaw, kuna ti Apo: Ikabilkonto dagiti lintegko kadagiti puspusoda, Ket isuratkonto dagitoy kadagiti pampanunotda.”
58010017	Kunana pay, “Diakto lagipenen dagiti basbasol ken kinadakesda.”
58010018	Ngarud, no napakawanen dagitoy, saanen a masapul ti daton a mangikkat iti basol.
58010019	Isut’ gapuna, kakabsat, nga adda wayawayatayo a sumrek a situtured iti Kasasantoan a Disso gapu iti dara ni Jesus.
58010020	Inlukatna kadatayo ti baro ken nabiag a dalan a lumasat iti kurtina, kayatna a sawen, ti bagina met laeng.
58010021	Maysa pay, adda naindaklan a paditayo nga agay-aywan iti balay ti Dios.
58010022	Umasidegtayo ngarud iti Dios iti napudno a puso ken natalged a pammati. Wen, umasidegtayo a nadalus ti pusotayo—nadalusan iti dakes a konsensia—ken ti bagitayo a naugasan iti nadalus a danum.
58010023	Agtalinaedtayo ngarud a natibker iti namnamatayo agsipud ta mapagtalkan ti Dios a mangtungpal iti karina.
58010024	Panunotentayo no kasano ti panagtitinnulongtayo iti panagayat ken panagaramid iti naimbag.
58010025	Ditayo liwayan ti panaggigimongtayo, kas ar-aramiden dagiti dadduma. Ad-adda pay koma ti panagpipinnaregtatayo, ita ta makitayo nga umasidegen ti Aldaw.
58010026	No itultuloytayo pay laeng ti agbasol kalpasan ti pannakaammotay iti pudno, awanen ti uray ania a daton a makaikkat kadagiti basbasol.
58010027	Awanen ti maaramidtayo no di aguray iti nakabutbuteng a pannakaukom ken ti gumilgil-ayab nga apuy a mangikisap kadagiti bumusor iti Dios.
58010028	Mapapatay nga awan asi ti siasinoman a mangsalungasing iti Linteg ni Moises no dua wenno tallo a tattao ti mangted iti pammaneknek a maibusor iti dayta a tao ket masentensiaan a nakabasol gapu iti panagsaksida.
58010029	Panunotenyo no kasano ti kadagsen ti dusa ti tao a manglalais iti Anak ti Dios, mangumsi iti dara a nangpatalged iti tulag a nangugas kenkuana iti basol ken agsao iti maibusor iti managparabur nga Espiritu!
58010030	Ta ammotayo ti nagkuna, “Siakto ti agibales, siakto ti agdusa.” Ammotayo no siasino pay ti nagkuna, “Ukomento ti Apo dagiti tattaona.”
58010031	Nakabutbuteng ti matnag iti ima ti sibibiag a Dios.
58010032	Ngem lagipenyo ti kasasaadyo iti napalabas. Kadagidi nga aldaw, adu ti sinagabayo kalpasan ti pannakalawlawagyo, ngem saankayo a naparmek.
58010033	Adda dagidi tiempo a nalalais ken naparparigatkayo iti publiko. No dadduma, siaayatkayo a nakipagsagaba kadagiti kasta ti pannakaidadanesda.
58010034	Ta nakipagriknakayo kadagiti naibalud. Idi nasamsam dagiti sanikuayo, inibturanyo a siraragsak ti pukawyo ta ammoyo nga addaankay iti nasaysayaat ken mataginayon a sanikua.
58010035	Isut’ gapuna a diyo pukawen ti namnamayo, ta yegna ti dakkel a gunggona.
58010036	Masapul nga agibturkayo tapno maaramidyo ti pagayatan ti Dios, ket awatenyo ti inkarina.
58010037	Kas nailanad iti Nasantoan a Surat, “Iti bassit laengen a tiempo, Umayen daydiay umayto; dinto agtaktak.
58010038	Nupay kasta, agbiagto ti nalinteg a taok babaen iti pammati; ngem no pagpanawanna ti pammati, saan a maragsakan ’toy kararuak kenkuana.”
58010039	Saantayo a kas kadagiti nangiwaksi iti pammatida ket napukawda. Addaantayo ketdi iti pammati ket maisalakan ti kararuatayo.
58011001	No adda pammatitayo, ditay agduadua a pumudno dagiti namnamaentayo ket natalgedtayo nga adda dagiti bambanag a ditay makita.
58011002	Gapu iti pammati, nagun-od dagiti tattao idi un-unana ti yaanamong ti Dios kadakuada.
58011003	Gapu ta adda pammatitayo, maawatantayo a naparsua ti lubong babaen iti sao ti Dios ket iti kasta, napataud dagiti makita kadagiti saan a makita.
58011004	Gapu ta adda pammati ni Abel, nangipaay iti Dios iti nasaysayaat a daton ngem ti daton ni Cain. Babaen iti pammatina, nagun-odna ti yaanamong ti Dios kas nalinteg a tao agsipud ta inawat ti Dios dagiti sagutna. Gapu iti pammati ni Abel, agsasao pay laeng uray no natayen.
58011005	Gapu ta adda pammati ni Enoc, nailisi iti ipapatay. Nayuli ketdi iti ayan ti Dios, ket awan ti nakasarak kenkuana agsipud ta innala ti Dios. Kuna ti Nasantoan a Surat a sakbay a nayuli ni Enoc, naragsakan ti Dios kenkuana gapu iti inaramidna.
58011006	Ngem no awan ti pammati, saan a mabalin a maparagsak ti Dios. Ta no umasidegka iti Dios, masapul a patiem nga adda Dios a manggunggona kadagiti agsapul kenkuana.
58011007	Gapu ta adda pammati ni Noe, impangagna ti balakad ti Dios maipapan kadagiti bambanag iti masakbayan a dina pay makita. Nagtulnog ket nangaramid iti daong a nakaisalakananda a sangafamiliaan. Gapu iti inaramidna, impakitana a dakes ti lubong ket babaen iti pammati, inawatna ti kinalinteg nga aggapu iti Dios.
58011008	Gapu ta adda pammati ni Abraham, nagtulnog idi ayaban ti Dios ket napan iti maysa a pagilian nga inkari ti Dios nga ited kenkuana. Pimmanaw iti ilina, nupay dina ammo ti papananna.
58011009	Gapu ta adda pammatina, nagnaed a kas ganggannaet iti daga nga inkari ti Dios kenkuana. Nagyan kadagiti tolda agraman da Isaac ken Jacob, isuda a nagkarian met ti Dios.
58011010	Ta paspasungaden idi ni Abraham ti siudad a binangon ken inaramid ti Dios—ti siudad a nabangon iti mataginayon a fondasion.
58011011	Babaen iti pammati, naparaburan ni Sara iti gundaway nga agsikog nupay baketen agsipud ta nagtalek a tungpalen ti Dios ti inkarina.
58011012	Nupay naibilang a kasla natayen ni Abraham, timmaud kenkuana ti adu a kaputotan a kas kaadu dagiti bitbituen sadi langit ken kas kaadu ti darat iti igid ti baybay.
58011013	Nagtalek amin dagitoy a tattao iti Dios agingga iti ipapatayda. Saanda a naawat dagiti inkari ti Dios, ngem nakita ken pinaspasungadanda dagitoy a kari uray no mabayag pay ti pannakatungpalda. Dida nagaripapa a mangibaga kadagiti tattao a ganggannaetda ket agdaldaliasatda ditoy daga.
58011014	Ta iparangarang dagiti agkuna iti kasta nga agbirbirokda iti bukodda a daga.
58011015	Saan a ti daga a pinanawanda ti pampanunotenda. No ti daga a pinanawanda ti pampanunotenda, adda koma gundawayda nga agsubli.
58011016	Ngem tartarigagayanda ti nasaysayaat a lugar, kayatna a sawen, ti nailangitan a lugar. Isut’ gapuna a saan a mabainan ti Dios no awaganda a Diosda agsipud ta insaganaanna ida iti maysa a siudad.
58011017	Gapu ta adda pammati ni Abraham, indatonna ni Isaac nga anakna idi suoten ti Dios. Wen, ni Abraham ti nakaitedan ti kari ti Dios. Sisasagana idi a mangidaton iti kakaisuna nga anakna.
58011018	Daytoy ti gapuna a kinuna ti Dios kenkuana, “Tumaudto dagiti kaputotam ken ni Isaac.”
58011019	Binigbig ni Abraham a kabaelan ti Dios ti mangpagungar, isut’ gapuna nga iti sabali a pannao, naisubli ni Isaac kenkuana manipud ken ni patay.
58011020	Gapu ta adda pammati ni Isaac, imbagana kada Jacob ken Esau, “Bendisionannakayto ti Dios iti masakbayan.”
58011021	Gapu ta adda pammati ni Jacob, binendisionanna ti tunggal maysa kadagiti annak ni Jose sakbay ti ipapatayna. Nagsammaked ni Jacob iti sarukodna ket nagdaydayaw iti Dios.
58011022	Babaen iti pammati, sakbay ti ipapatay ni Jose, imbagana ti ipapanaw dagiti Israelita idiay Egipto. Imbilinna met ti aramidendanto iti bangkayna.
58011023	Gapu iti pammati, idi nayanak ni Moises, inlemmeng dagiti dadakkelna iti tallo a bulan. Gapu ta nakitada a nalungpo ti ubing, dida nagbuteng a nangsalungasing iti bilin ti ari.
58011024	Babaen iti pammati, idi nataenganen ni Moises, dina kinayat ti maibilang nga anak ti babai nga anak ti Faraon.
58011025	Kinaykayatna ti makipagsagaba kadagiti tattao ti Dios ngem ti panaglak-amna iti di agpaut a ragsak nga ited ti basol.
58011026	Imbilangna a napatpateg nga adayo ti panagsagaba a maipuon iti Cristo ngem ti amin a kinabaknang ti Egipto agsipud ta kanayon a situturong ti panagkitana iti gunggona iti masakbayan.
58011027	Gapu ta adda pammati ni Moises, pimmanaw iti Egipto a di nagbuteng iti pungtot ti ari. Dina kinayat ti agsubli ta kasna la kitkitaen ti Dios a di makita.
58011028	Gapu ta adda pammatina, inrugina ti pannakarambak ti Fiesta ti Ilalabas. Pinawarsianna dagiti ridaw iti dara tapno saan a gudasen ti Anghel ni Patay dagiti inauna nga annak dagiti Israelita.
58011029	Gapu ta adda pammati dagiti Israelita, binallasiwda ti Nalabaga a Baybay. Kasda la nagna iti namaga a daga, ngem nalmes dagiti Egipcio idi pinadasda ti bumallasiw.
58011030	Gapu iti pammati, narba dagiti bakud ti Jerico, kalpasan ti panangrikrikos dagiti Israelita iti pito nga aldaw.
58011031	Gapu iti pammati, saan a nairaman a napapatay ni Rahab a balangkantis a babai idi napapatay dagiti simmukir iti Dios, agsipud ta siaayat a nangpasangbay kadagiti espia.
58011032	Ituloyko pay kadi ti agsarita? Awanen ti tiempok a mangibaga iti pakasaritaan da Gideon, Barac, Samson, Jefte, David, Samuel ken dagiti profeta.
58011033	Babaen iti pammati, pinarmekda dagiti pagarian. Inaramidda ti nalinteg ket inawatda ti inkari ti Dios. Inapputda ti ngiwat dagiti leon.
58011034	Iniddepda dagiti gumilgil-ayab nga apuy. Nalisianda ti pannakapapatay iti kampilan. Nakapuyda ngem pimmigsada. Nagbalinda a maingel iti gubat ket pinarmekda ti buyot dagiti ganggannaet.
58011035	Inawat dagiti babbai dagiti napagungar a minatayda. Saan a kinayat dagiti dadduma ti mawayawayaan. Kinaykayatda ketdi ti maparparigat agingga a natayda tapno mapagungarda iti nasaysayaat a biag.
58011036	Nalalais ken nasapsaplit dagiti dadduma. Nakawaran ken naibaludda.
58011037	Nauborda, naragadida a nagkadua, napapatayda iti kampilan. Nagpagnapagnada a sikakawes iti lalat ti karnero wenno kalding. Napanglawda, naidadanesda ken naparparigatda.
58011038	Saan a maikari ti lubong kadakuada! Nagalla-allada kadagiti let-ang ken bantay. Nagigianda kadagiti abut ken rukib ti daga.
58011039	Nagun-od amin dagitoy a tattao ti nasayaat a pakasaritaan gapu iti pammatida! Nupay kasta, dida naawat ti inkari ti Dios,
58011040	ta adda nasaysayaat a plano ti Dios saan laeng a para kadakuada no di pay ket para kadatayo. Panggep ti Dios a kaduatayonto ida nga umawat iti inkarina nga awan ket ti umun-una.
58012001	No maipapan kadatayo, nalikmuttayo kadagitoy nakaad-adu a saksi. Ikkatentayo ngarud dagiti amin a makasali iti dalan ken ti basol a mangsimbalud kadatayo, ket agtaraytayo a sipipinget iti lumba a pakisalipantayo.
58012002	Ditay isinsina ti matatayo ken ni Jesus a pangulo ken mangpunno iti pammati. Saan a naupay ni Jesus gapu iti krus. Ngem gapu iti rag-o nga agur-uray kenkuana, dina pinampanunot ti pannakaibabain iti ipapatay iti krus. Adda itan a situtugaw iti makannawan ti trono ti Dios.
58012003	Tapno dikay agkapuy wenno maupay, panunotenyo no kasano ti panagsagabana gapu iti napalalo a panangbusor kenkuana dagiti managbasol.
58012004	Di pay nagsayasay ti darayo iti pannakidangadangyo iti basol.
58012005	Nalipatanyo kadin ti sao ti Dios iti panangbalakadna kadakayo a kas annakna—dagiti balikas a mangpapigsa iti pakinakemyo? Kunana: “Anakko, ipangagmo a naimbag ti Apo no ipakitana kenka a nagbiddutka Ket di koma kumapsut ti pakinakemmo no ipatayna kenka ti pannusa.
58012006	Ngamin, babalawenna ti ayatenna ken saplitenna ti awatenna a kas anakna.”
58012007	Ibturanyo ti panagsagabayo ket ibilangyo a kas iti panangdisiplina ti maysa nga ama. Ipakita ti panagsagabayo nga ibilangnakayo ti Dios a kas annakna. Adda aya anak a saan nga aturen ti amana?
58012008	No saannakayo nga aturen a kas kadagiti amin nga annakna, kayatna a sawen a bastardokayo ket saannakayo a napaypayso nga annak.
58012009	Panunotentayo ti maipapan kadagiti bukodtayo nga amma: dinisiplinaandatayo ket nagraemtayo kadakuada. Ngarud, saan kadi nga ad-adda a rumbeng laeng nga awatentayo ti pannusa nga ipatay ti naespirituan nga Amatayo tapno agbiagtayo? Iti las-ud ti ababa a tiempo, dinusadatayo dagiti bukodtayo nga amma, kas maibatay iti ipagarupda a naimbag. Ngem no maipapan iti panagsagaba nga ipalak-am ti Dios, aramidenna daytoy a pagimbagantayo tapno agbalintayo a nasagradoan a kas kenkuana.
58012011	Bayat ti pannakadisiplinatayo, saantayo a maragsakan no di ket agladingittayo. Ngem kalpasanna, sagrapentayo ti kappia ken talna a bunga ti nalinteg a biag: ti gunggona dagiti dusaen ti Dios tapno ipakitana kadakuada a nagbiddutda.
58012012	Ingatoyo ngarud dagiti naktang nga imayo! Papigsaenyo dagiti nakapsut a tumengyo!
58012013	Magnakayo iti nasimpa a dalan tapno saan a madegdegan no di ket maimbagan ti napilay a sakayo.
58012014	Ikagumaanyo ti makikappia iti amin a tattao. Ikagumaanyo met ti agbiag a nasantoan amangan no diyonto makita ti Apo.
58012015	Agannadkayo tapno awan ti mangtallikud iti managparabur a Dios. Kitaenyo nga awan ti agbalin a kas iti napait a mula nga agtubo ken mangdadael iti biag ti tunggal maysa. Awan koma ti agbalin nga immoral wenno di agraem kadagiti nasantoan a bambanag a kas ken ni Esau. Insukat ni Esau iti sangamalukong a linugaw ti kalinteganna a kas inauna nga anak.
58012017	Kas pagaammoyo, kayatna idi a maited koma met laeng ti pamendision ni amana, ngem napaay gapu ta awan ti mabirokanna a pamuspusan a mangbaliw iti inaramidna, uray no nagsangsangit a nangsapul iti daytoy.
58012018	Saankayo a kas kadagiti Israelita, isuda nga immasideg iti mabalin a sagiden—iti Bantay Sinai nga adda idi gumilgil-ayab nga apuy, ti sipnget ken ti lidem, ti bagio,
58012019	ti makatitileng nga uni ti trumpeta ken ti maysa a timek. Idi mangngeg dagiti tattao ti timek, impakpakaasida a sumardeng nga agsao kadakuada
58012020	agsipud ta saanda a mabalin a tungpalen ti naibilin: “No adda bumaddek iti bantay, uray animal, masapul a bato-batoenyo agingga a matay.”
58012021	Nakabutbuteng daydi a buya, isut’ gapuna a kinuna ni Moises, “Agpigpigergerak iti buteng!”
58012022	Immasidegkayo ketdi iti Bantay Sion ken iti siudad ti sibibiag a Dios, ti nailangitan a Jerusalem a yan dagiti rinibribu nga angheles.
58012023	Immasidegkayo iti naragsak a taripnong dagiti inauna nga annak ti Dios, isuda a naisurat ti naganda sadi langit. Immasidegkayo iti Dios a mangukom iti sangkataoan ken kadagiti espiritu dagiti nalinteg a tattao a naaramid nga awan pagkuranganna.
58012024	Immasidegkayo ken ni Jesus a nangisayangkat iti baro a tulag ken iti naiparukpok a darana a mangipanamnama kadatayo kadagiti bambanag a nasaysayaat ngem ti dara ni Abel.
58012025	Agannadkayo ngarud ket ipangagyo ti agsasao. No saan a nakalisi dagidi saan a nangipangag iti nasantoan a mensahe, ad-addanto pay a ditayo makalisi no tallikudantayo ti agsasao manipud langit!
58012026	Gapu iti timekna, nadayyeg idi ti daga ngem ita inkarina, “Maminsan pay a dayyegek saan laeng a ti daga no di pay ket ti langit.”
58012027	Ti sao a “maminsan pay” ipakitana a silalawag a madayyeg ken maikkatto dagiti naparsua a bambanag tapno dagitinto laeng saan a madayyeg ti mabati.
58012028	Agyamantayo ngarud agsipud ta awatentayo manipud iti Dios ti pagarian a saan a madayyeg. Agyamantayo iti Dios ket agdaydayawtayo kenkuana iti wagas a makaparagsak kenkuana a buyogan ti panagraem ken panagbuteng.
58012029	Ngamin, mayarig ti Diostayo iti apuy a mangibus.
58013001	Ituloyyo ti agiinnayat a kas agkakabsat ken ni Cristo.
58013002	Laglagipenyo a pasangbayen dagiti ganggannaet. Adda dagiti nagpadagus iti balbalayda a dida ammo nga angheles dagiti sinangailida.
58013003	Laglagipenyo dagiti adda iti pagbaludan ket panunotenyo a kasla kaduadakayo met iti pagbaludan. Laglagipenyo dagiti agsagsagaba, a kasla agsagsagabakayo met.
58013004	Masapul a saan a matulawan ti matrimonio ket agtalinaed dagiti agassawa a napudno iti maysa ken maysa. Ngamin, ukomento ti Dios dagiti immoral ken makikamalala.
58013005	Dikay agagum iti kuarta. Mapnekkayo koman iti adda kadakayo. Ta kinuna ti Dios, “Dikanto panawan, dikanto baybay-an.”
58013006	Isut’ gapuna a sitatalgedtayo nga agkuna, “Ti Apo ti tumulong kaniak, Awanto ti panagbutengko. Ania ti maaramid kaniak ti tao?”
58013007	Panunotenyo dagiti immun-una a panguloyo a nangipakaammo iti mensahe ti Dios kadakayo. Ammirisenyo no kasano ti panagbiag ken ipapatayda ket tuladenyo ida iti panangipakitada iti panagtalekda iti Dios.
58013008	Saan nga agbalbaliw ni Jesu-Cristo. Isu met laeng idi, ita ken iti agnanayon.
58013009	Dikay payaw-awan kadagiti nadumaduma ken karkarna a pannursuro. Nasayaat a mapapigsa ti pakinakemtayo babaen iti parabur ti Dios a saan ket a babaen iti panagtungpal kadagiti alagaden maipapan iti taraon. Awan imbag a nasagrap dagiti nagtungpal kadagitoy nga alagaden.
58013010	Awan ti kalintegan dagiti papadi nga agserserbi iti tabernakulo dagiti Judio a mangan kadagiti naidaton iti altartayo.
58013011	Ipan ti Kangatoan a Padi dagiti Judio ti dara dagiti animal iti Kasasantoan a Disso tapno idatonna ti dara a maipaay iti basol dagiti tattao. Ngem mapuoran ti bangkay dagiti animal iti ruar ti kampo.
58013012	Daytoy ti gapuna a natay met ni Jesus iti ruar ti siudad tapno ugasanna dagiti tattao kadagiti basbasolda babaen iti darana a nagsayasay idi pimmusay.
58013013	Ngarud, mapantayo kenkuana iti ruar ti kampo ket sagabaentayo met ti pannakaibabainna.
58013014	Ta awan ti permanente a siudadtayo ditoy daga. Birbirokentayo ti maysa a siudad nga umayto iti masakbayan.
58013015	Ngarud, masapul a kanayon nga agdaydayawtayo iti Dios a kas datontayo kenkuana babaen ken ni Jesus—ti daton nga agtaud iti bibig no ipakaammotayo ti dayag ti naganna.
58013016	Diyo liwayan ti agaramid iti naimbag ken ti panagtitinnulongyo, ta dagitoy ti daton a pakaragsakan ti Dios.
58013017	Agtulnogkayo kadagiti panguloyo ket tungpalenyo dagiti bilinda. Saanda nga agsarday a mangaywan kadakayo, gapu ta masapul a sungbatandanto iti Dios no kasano nga inaramidda ti pagrebbenganda. No agtulnogkayo kadakuada, agtrabahoda a siraragsak. No dikay agtulnog kadakuada, agtrabahoda a silaladingit ket awan ti maitedna a pagimbaganyo.
58013018	Itultuloyyo latta ti mangikarkararag kadakami. Ammomi a nadalus ti konsensiami agsipud ta kayatmi nga aramiden ti maiparbeng kadagiti amin a tattao.
58013019	Yunay-unayko nga idawdawatyo a makasubliak kadakayo iti kabiitan a panawen.
58013020	Pinagungar ti Dios ni Apotayo a Jesus a nagbalin a Naindaklan a Pastor dagiti karnero gapu iti ipapatayna a kas daton a nangpatalged iti agnanayon a tulag. Sapay koma ta ti Dios a gubbuayan ti talna ipaayna kadakayo ti amin a naimbag a banag a kasapulanyo tapno maaramidyo ti pagayatanna. Sapay koma ta aramidenna kadatayo ti makaparagsak kenkuana babaen ken ni Jesu-Cristo, isu a madaydayaw iti agnanayon nga awan inggana! Amen.
58013022	Dawatek kadakayo, kakabsatko, nga anusanyo a denggen daytoy a pammagbagak, agsipud ta ababa met laeng daytoy suratko kadakayo.
58013023	Kayatko a maammoanyo a nakaruaren ni kabsattayo a Timoteo iti pagbaludan. No makaumay ditoy iti mabiit, ikuyogkonto inton umaykayo bisitaen.
58013024	Idanonyo ti pakomustami kadagiti amin a panguloyo ken kadagiti amin a tattao ti Dios. Pakomustaandakayo met dagiti kakabsat a naggapu idiay Italia.
58013025	Sapay koma ta adda kadakayo ti parabur ti Dios. Amen.
59001001	Patgek a Kakabsat: Kablaawankay amin a tattao ti Dios a naiwaraswaras iti entero a lubong. Siak, ni Santiago nga agserserbi iti Dios ken ni Apo Jesu-Cristo, ti naggapuan daytoy a surat.
59001002	Kakabsatko, ibilangyo a ragsak no aglak-amkay iti amin a kita ti pakarigatan
59001003	agsipud ta ammoyo a no agballigi ti pammatiyo a mangsaranget iti kasta a rigat, pataudenna ti anusyo nga agibtur.
59001004	Managibturkayo koma a kanayon ken awan pakapilawan ken pagkuranganyo.
59001005	Ngem no agkurang ti siasinoman kadakayo iti kinasirib, agkararag koma iti Dios ket maikkanto. Ngamin, managparabur ti Dios ken siaayat a mangted kadagiti amin a tattao.
59001006	Ngem no agkararagkayo, nasken a mamatikayo ket dikay agduadua. Ti siasinoman nga agduadua, mayarig iti allon ti taaw a yalla-alla ti angin.
59001007	Agbaliwbaliw ti panunot ti kasta a tao, ket pagduaduaanna ti amin nga aramidna. Dina koma ipagarup nga addanto awatenna iti Apo.
59001009	Agragsak koma ti nakurapay a kabsat iti panangitan-ok kenkuana ti Dios.
59001010	Agragsak met koma ti nabaknang iti panangipababa kenkuana ti Dios. Ta kas iti sabong ti atap a mula, saanto nga agbayag ti nabaknang.
59001011	No nakangaton ti init, malanet ti mula iti makasinit a darang. Malaylay ti mula, maregreg ti sabongna, ket madadael metten ti pintasna. Kasta met ti pannakadadael ti nabaknang bayat ti panangas-asikasona kadagiti aramidna.
59001012	Nagasat ti tao nga agtalinaed a natibker bayat ti pannakasuotna. Ngamin, no agballigi, awatennanto ti balangat ti biag nga inkari ti Dios kadagiti agayat kenkuana.
59001013	No masulisog ti tao, dina koma ipagarup a ti Dios ti mangsulisog kenkuana. Ta saan a masulisog ti Dios iti kinadakes, ket di met mangsulisog.
59001014	Ngem masulisog ti tao no yaw-awan ken iturayan dagiti dakes a tarigagayna;
59001015	ket inton mainawen ti dakes a tarigagay, maipasngay ti basol. No makadakkelen ti basol, yegna ti patay.
59001016	Dikay maallilaw, ay-ayatek a kakabsat.
59001017	Aggapu sadi langit ti amin a nasayaat ken naan-anay a sagut. Wen, aggapu iti Dios a namarsua kadagiti nailangitan a silaw. Awan kenkuana ti panagbalbaliw a mamataud iti kinasipnget.
59001018	Iti bukodna a pagayatan, inikkannatay iti naespirituan a biag babaen iti sao ti kinapudno tapno datayo ti kangrunaan kadagiti amin a parsuana.
59001019	Ay-ayatek a kakabsat, ammoenyo daytoy: Sisasagana koma ti tunggal maysa a dumngeg iti sabali, ngem natanang nga agsao ken di nalaka nga agpungtot.
59001020	Saan a magun-od ti pungtot ti tao ti nalinteg a pagayatan ti Dios.
59001021	Ngarud, idianyo amin a naalas nga ugali ken dakes a kababalin. Agtulnogkayo iti Dios ket awatenyo ti sao a makaisalakan kadakayo a naimulana iti pusoyo.
59001022	Ngem diyo allilawen ti bagiyo. Saan nga umdas a dumngegkayo laeng. Babaen iti aramid, ipakitayo ketdi a dumngegkay iti sao.
59001023	Ti dumngeg iti sao ngem dina met tungpalen, mayarig iti tao nga agsarming.
59001024	Makitana ti pudno a langana ngem malipatanna a dagus kalpasan ti yaadayona.
59001025	Ngem ti sipapasnek a mangadal ken sigaganetget a mangannurot iti naan-anay a linteg a mangwayawaya iti tao, ken dumngeg ket saanna a lipaten ti mangngegna no di ket tungpalenna pay, paraburanto ti Dios iti aniaman nga aramidenna.
59001026	Mabalin a mamatika a naimbagka a Kristiano. Ngem no dimo matengngel ti dilam, allilawem ti bagim ta awan serserbi ti kinarelihiosom.
59001027	Ti pudno a relihion nga awan pakapilawanna iti imatang ti Dios Ama isu daytoy: Ti itutulong kadagiti ulila ken biuda iti nakakaasi a kasasaadda ken ti panagtalinaed a nadalus a di patulawan kadagiti kinadakes ditoy lubong.
59002001	Kakabsatko, kas mamati ken ni Apotayo a Jesu-Cristo, ti nadayag nga Apo, awan koma ti idumdumayo.
59002002	Kas pangarigan, dumar-ay iti taripnongyo ti nabaknang ken ti napanglaw. Nagsingsing ti baknang iti balitok ken nagaruat iti napintas idinto a rutayrutay ti pagan-anay ti napanglaw.
59002003	No ad-adda a bigbigenyo ti nabaknang ket kunayo, “Agtugawka ditoy nasayaat a lugar,” ngem kunayo iti napanglaw, “Agtakderka wenno agdalupisakka iti sakaanak,”
59002004	nagbasolkayon iti panangidumduma ken panangukom a maibatay iti dakes a panggep.
59002005	Dumngegkayo, ingungotek a kakabsat! Dagiti napanglaw ditoy lubong ti pinili ti Dios tapno mapabaknang ti pammatida ken agbalinda a kameng ti Pagarian nga inkarina kadagiti agayat kenkuana.
59002006	Ngem pabainanyo met ti napanglaw! Sinno kadi ti mangirurumen ken mangidarum kadakayo? Dagiti babaknang!
59002007	Isuda ti mangpilpiltak iti mararaem a nagan a naited kadakayo.
59002008	Masarakan daytoy iti Nasantoan a Surat: “Ayatem ti padam a tao a kas iti panangayatmo iti bagim.” No tungpalenyo daytoy, nasayaat ti aramidenyo.
59002009	Ngem agbasolkayo no mangidumdumakayo babaen iti posturada. Iti imatang ti Linteg, maibilangkayon a managbasol.
59002010	Ti siasinoman a mangsalungasing iti maysa a bilin, salungasingenna metten ti sibubukel a linteg.
59002011	Ta ti nagkuna, “Dika makikamalala,” kinunana pay, “Dika mamapatay.” Uray no dika makikamalala, no pumatayka, sinalungasingmon ti linteg.
59002012	Ngarud, agsao ken agaramidkayo a kas parsua nga ukomento ti linteg a mangwayawaya iti tao.
59002013	Ta dinto mangngaasi ti Dios inton ukomenna ti tao a di nangngaasi; ngem inton oras ti panangukom, agballiginto ti kaasi.
59002014	Kakabsatko, ania ti magunggona ti agkuna nga adda pammatina no dina met ipakita kadagiti aramidna? Saannaka a maisalakan ti kasta a pammati.
59002015	Kas pangarigan ta adda kakabsat a makasapul unay iti lupot ken kanen iti inaldaw,
59002016	ket diyo ikkan ida kadagiti kasapulan ti biag, awan serserbi ti panagkunayo kadakuada, “Bendisionannakayo ti Dios! Agpapudotkayo ken kaaduenyo ti mangan.”
59002017	Kasta met ti pammati: awan serserbina no di mabuyogan iti aramid.
59002018	Ngem addanto agkuna, “Adda pammati ti maysa a tao; adda met aramid ti sabali.” Kastoy ti sungbatko: “Ipakitam kaniak no kasano nga adda ti pammati ti siasinoman a dina pakuyogan iti aramid, ket iparangko met ti pammatik babaen iti aramidko.”
59002019	Mamatikayo kadi a maymaysa ti Dios? Nasayaat! Ngem laglagipenyo a mamati met dagiti demonio—ket agpigergerda pay iti buteng.
59002020	Sika a maag, kayatmo a mapaneknekan nga awan pagmamaayan ti pammati a di mabuyogan iti aramid?
59002021	Kasano a napalinteg idi ni amatayo nga Abraham iti imatang ti Dios? Napalinteg babaen iti aramidna! Iti rabaw ti altar, indatonna ni Isaac nga anakna.
59002022	Dimo aya maawatan? Nagtunos ti aramid ken ti pammati ni Abraham. Dagiti aramidna ti nangpunno iti pammatina.
59002023	Ket pimmudno ti maysa a paset ti Nasantoan a Surat: “Namati ni Abraham iti Dios, ket imbilang ti Dios a nalinteg gapu iti pammatina.” Isut’ gapuna a naawagan ni Abraham a “gayyem ti Dios.”
59002024	Ngarud, mapalinteg ti maysa a tao iti imatang ti Dios gapu iti aramidna, saan la a gapu iti pammatina.
59002025	Kastoy met idi ken ni Rahab a babai a dakes ti panagbiagna. Pinalinteg ti Dios gapu iti inaramidna idi pinasangbayna dagiti espia a Judio ket tinulonganna ida a makalibas babaen iti panangipatuldona iti sabali a dalan a pagnaanda.
59002026	Ngarud, kas ti bagi a makuna a bangkay no awan espirituna, maibilang met a natay ti pammati a di mabuyogan iti aramid.
59003001	Kakabsatko, sumagmamano la koma kadakayo ti mangisuro. Kas ammoyo, naing-inget ti pannakaukommi a mamaestro ngem dagiti dadduma.
59003002	Masansan nga agbidduttay amin. Naan-anay ti tao a pulos a di agbiddut iti isaona, ket kabaelanna a gawidan ti bagina.
59003003	No busalantayo ti kabalio tapno agtungpal kadatayo, mabalintayo nga iturong iti sadinoman.
59003004	Wenno alaentayo a pangarigan ti barko: idinto a kasta unay ti kadakkelna nga iduron ti angin, bassit laeng a timon ti aramaten ti piloto tapno iturongna iti sadinoman.
59003005	Kastoy met ti dila: Idinto a bassit a paset ti bagi, mabalinna a pagpalangguad dagiti dadakkel a bambanag. Kitaenyo laengen no kasano ti kalawa ti bakir nga uramen ti bassit la nga apuy.
59003006	Mayarig ti dila iti apuy. Kasla lubong a napnoan iti biddut. Adda naituding a lugarna iti bagitayo, ket isaknapna ti kinadakes iti entero a kinataotayo. Bayat ti panagbiagtayo, puorannatay iti apuy a kasla aggapu iti infierno met laeng.
59003007	Kabaelan ti tao ti mangpaamo iti amin a kita ti atap nga ayup, dagiti tumatayab, agraman dagiti agkarkarayam iti daga ken dagiti nabiag a parsua iti taaw. Kinapudnona, napaamona aminen ida.
59003008	Ngem awan pay ti nakapaamo iti dila. Nakadakdakes ken di magawidan ket makapatay a kas iti gita ti uleg.
59003009	Aramatentayo a pagyaman iti Apo ken Amatayo, pagilunodtayo pay iti padatayo a tao a naparsua a kalanglanga ti Dios.
59003010	Maymaysa a ngiwat ti paggapuan dagiti balikas a pagyaman ken pagilunod. Kakabsatko, saan koma a kasta!
59003011	Saan a mabalin nga ipussuak ti maymaysa nga ubbog ti nasam-it ken napait a danum.
59003012	Kakabsatko, saan nga agbunga ti igos iti olibo wenno ti ubas iti igos. Di met mabalin ti naapgad nga ubbog ti mangted iti danum a mabalin nga inumen.
59003013	Adda kadi masirib ken mannakaawat kadakayo? No adda, masapul nga ipakitana babaen iti nadalus a panagbiagna ken dagiti nasayaat nga aramidna a mabuyogan iti kinapakumbaba ken kinasirib.
59003014	Ngem no imon, pait ken kinaimut ti agturay iti pusoyo, dikay agpasindayag ken agsao iti ulbod a maibusor iti kinapudno.
59003015	Saan nga aggapu sadi langit daytoy a kinasirib, no di ket agtaud ditoy lubong. Nagtaud iti demonio ken saan a naespirituan daytoy a kinasirib.
59003016	Iti sadinoman a yan ti apas ken panagririri, masarakan met ti di panagtutunos ken amin a kita ti kinadakes.
59003017	Ngem, umuna unay, nasin-aw ken awan mulitna ti kinasirib nga aggapu iti ngato. Natalna, naalumamay ken mannakigayyem. Mannakipagrikna ket agbunga iti nasayaat nga aramid. Di mangidumduma ken di aginkukuna.
59003018	Kinaimbag met ti apiten dagiti mamagkakappia manipud kadagiti bukel nga itukitda iti nagan ti kappia.
59004001	Ania ti pagtaudan dagiti panagsusuppiat ken panagriririyo? Aggapuda kadagiti dakes a tarigagay a kanayon nga agbibinnusor iti unegyo.
59004002	Adu a bambanag ti tarigagayanyo ngem diyo matagikua ida, ket sidadaankayo a pumatay. Agumanyo dagiti bambanag ngem awan magun-odyo, isut’ gapuna a makiriri ken makikabilkayo. Diyo maala ti kayatyo gapu ta dikay met agdawat iti Dios.
59004003	Ket no agdawatkayo, awan maawatyo. Ngamin, dakes ti panggepyo; dagiti laeng bukod a pagragsakanyo ti dawatenyo.
59004004	Tattao a di mapagtalkan! Diyo kad ammo a maibusor iti Dios ti pannakigayyem iti lubong? Wen, siasinoman a makigayyem iti lubong, maibilang metten a kabusor ti Dios.
59004005	Diyo ipagarup nga awan serserbi daytoy a paset ti Nasantoan a Surat: “Naimon ti Dios ket dina kayat nga adda kaagaw ti espiritu a pinagtaengna kadatayo.”
59004006	Ngem nabilbileg pay ti iparabur ti Dios. Kas nailanad iti Nasantoan a Surat: “Busoren ti Dios dagiti napasindayag ngem itedna ti ad-adu a parabur kadagiti napakumbaba.”
59004007	Agtulnogkayo ngarud iti Dios. Sarangtenyo ti Diablo, ket itarayannakayto ti Diablo.
59004008	Umasidegkay iti Dios, ket umasidegto met ti Dios kadakayo. Dakayo a managbasol, buggoanyo dagiti imayo! Dakayo nga aginsisingpet, dalusanyo dagiti pusoyo!
59004009	Agladingit, agsangit ken aganug-ogkayo. Imbes nga agkakatawakayo, agsangitkayo. Imbes nga agraragsakkayo, agleddaangkayo.
59004010	Agpakumbabakayo iti sangoanan ti Dios, ket itan-oknakayto.
59004011	Dikay agpipinnadakes, kakabsatko. Siasinoman a mangpadpadakes wenno mangukom iti kabsatna, agsao iti maibusor iti Linteg ket ukomenna ti Linteg. No ukomem ti Linteg, saankan a tao a mangtungpal iti Linteg no di ket maysakan a mangukom.
59004012	Ti Dios laeng ti mangipaulog iti Linteg. Isu laeng ti ukom. Isu laeng ti makabael a mangisalakan ken mangdadael. Ngem sika, siasinoka aya a mangukom iti padam a tao?
59004013	Ita, denggendak, dakayo nga agkuna: “Ita wenno inton bigat, agbiahekaminto iti maysa a siudad. Agnaedkaminto sadiay iti makatawen. Agnegosiokaminto ket adunto ti maganansiami.”
59004014	Diyo ammo no anianto ti panagbiagyo inton bigat! Ngamin, mayarigkay iti angep nga agpukaw kalpasan ti apagdarikmat a panagparangna.
59004015	Kastoy koma ketdi ti sawenyo: “No ipalubos ni Apo Dios, agbiagkaminto ket aramidenminto daytoy wenno daydiay.”
59004016	Ngem natangsitkayo met. Napasindayagkayo. Dakes amin ti kastoy a panagpasindayag.
59004017	Ngarud, agbasol ti tao a di mangaramid iti naimbag nga ammona a masapul nga aramidenna.
59005001	Ita, denggendak, dakayo a babaknang! Agsangit ken agdung-awkayo gapu kadagiti didigra a mapagtengyonto.
59005002	Nadadaelen dagiti kinabaknangyo. Sinangan dagiti pagan-anayyo.
59005003	Naglatin dagiti balitok ken pirakyo. Tinto latida ti saksi a maibusor kadakayo ket mayarigda iti apuy a mangibus iti lasagyo. Nagurnongkayo iti adu a kinabaknang kadagitoy maudi nga aldaw.
59005004	Diyo pay tinangdanan dagiti pinagtrabahoyo. Denggenyo dagiti angalda. Dimmanonen iti Dios, ti Apo a Mannakabalin-amin, ti ikkis dagiti pinaganiyo.
59005005	Ditoy daga, nagbiagkayo a naglaplapunosan iti nam-ay ken ragsak. Nagpalukmegkayo a maisagana iti kaaldawan ti panagparti.
59005006	Inukom ken pinatayyo dagiti awan basolna a tattao, uray pay no saanda a simmupiat kadakayo.
59005007	Aganuskayo ngarud, kakabsatko, agingga iti yaay ti Apo. Kitaenyo ti anus ti mannalon iti panangurayna kadagiti napateg a bunga dagiti mulana. Siaanus nga aguray iti damo ken iti naladaw a tudo.
59005008	Nasken met nga aganuskayo. Papigsaenyo ti namnamayo ta asidegen ti yaay ti Apo.
59005009	Kakabsat, dikay agdidinnayamudom tapno dinakayto ukomen ti Dios. Asidegen ti Ukom ket sisasaganan a sumrek.
59005010	Kakabsat, lagipenyo dagiti profeta a nagsao babaen iti nagan ti Apo. Isuda ti pagulidananyo iti kinaanus nga agibtur iti panagsagaba.
59005011	Gapu ta nakaibturda, kunatayo a naragsakda. Nadamagyon ti kinaanus ni Job nga agibtur ken ammoyo ti pannangted ti Apo kadagiti kasapulanna iti kamaudiananna. Ngamin, manangngaasi ken mannakipagrikna ti Apo.
59005012	Kangrunaan ti amin, kakabsatko, dikay agsapata no agkarikayo. Diyo pagsapata ti langit wenno daga, wenno agaramat iti uray ania a kita ti sapata. “Wen,” kunayo no mayatkayo. “Saan,” no madikayo tapno dinakayto ukomen ti Dios.
59005013	Adda kadi agsagsagaba kadakayo? Agkararag koma. Adda kadi naragsak? Agkanta koma iti pagdaydayaw.
59005014	Adda kadi masakit kadakayo? Paayabanna koma dagiti panglakayen ti iglesia tapno ikararagan ken sapsapoanda iti lana iti nagan ti Apo.
59005015	No mamati dagiti panglakayen nga ipangag ti Dios ti kararagda, umimbagto ti masakit; pasalun-atento ti Apo ket pakawanennanto pay dagiti basolna.
59005016	Ngarud, ipudnoyo dagiti basbasolyo iti tunggal maysa. Ikarkararaganyo ti tunggal maysa tapno maagasankayto. Adda nabileg a pannakabalin a parnuayen ti kararag ti nalinteg a tao.
59005017	Padatayo a tao ni Elias. Sipapasnek a nangikararag a di koma agtudo ket saan a nagtudo iti dayta a daga iti tallo ket gudua a tawen.
59005018	Nagkararag manen ket nagtudo iti napigsa. Nagbunga ti daga.
59005019	Kakabsatko, no adda sumiasi iti kinapudno ket adda met mangidalan kenkuana nga agsubli,
59005020	laglagipenyo daytoy: ti manggutugot iti managbasol tapno idianna dagiti dakes a kababalin, isalakannanto ti kararua dayta a managbasol, ket isu ti pakaigapuan ti pannakapakawan ti adu a basol.
60001001	Patgek a Kakabsat: Kablaawankayo a napili a tattao ti Dios a naiwaraswaras a kas ganggannaet nga agnanaed iti Ponto, Galacia, Capadocia, Asia ken Bitinia. Napilikayo a kas mayannurot iti panggep ti Dios Ama ken napasantokayo babaen iti Espirituna ken tapno agtulnogkayo ken ni Jesu-Cristo ket madalusankay iti darana. Sapay koma ta maaddaankay iti naan-anay a parabur ken talna. Siak ni Pedro nga apostol ni Jesu-Cristo.
60001003	Madaydayaw ti Dios ken Ama ni Apotayo a Jesu-Cristo! Gapu iti dakkel a kaasina, naipasngaytayo iti baro a biag babaen iti panagungar ni Jesu-Cristo. Sibibiag a namnama ti impaay kadatayo daytoy baro a biag.
60001004	Namnamaentayo ngarud a tawidentayo dagiti nawadwad a bendision a di agrupsa, di madadael wenno mapukaw nga iduldulin ti Dios sadi langit.
60001005	Agpaay dagitoy kadakayo. Babaen iti pammati, aywanannakayo ti Dios agingga a dumteng ti pannakaisalakan a naisagana a maipaduyakyak iti kamaudianan a tiempo.
60001006	Agragsakkay iti daytoy, nupay masapul nga aglidaykay ita iti apagbiit gapu iti adu a kita ti panagsagaba a paglasatanyo.
60001007	Nairanta dagitoy a pangpaneknek iti kinapudno ti pammatiyo. Uray pay ti balitok a madadael, magugoran iti apuy. Ket ti pammatiyo a napatpateg ngem balitok, masapul met a masuot tapno mataginayon. Iti kasta, awatenyonto ti dayaw, dayag ken tan-ok inton maiparangarang ni Jesu-Cristo.
60001008	Ay-ayatenyo nupay diyo nakita. Uray ita, mamatikayo kenkuana nupay saanyo a makita, ket agrag-okayo iti dakkel ken nagloriaan a ragsak a di mayebkas,
60001009	ta gapu iti pammatiyo, magun-odyo ti pannakaisalakan dagiti kararuayo.
60001010	Daytoy a pannakaisalakan ti inam-amiris ken sinuksukimat dagiti profeta a nangipadto iti sagut nga ited ti Dios kadakayo.
60001011	Inkagumaanda idi nga ammoen no kaano ken kasano ti pannakapasamakna. Daytoy ti tiempo nga imbagbaga ti Espiritu ni Cristo nga adda kadakuada, idi impakaammoda dagiti panagsagaba a lak-amen ni Cristo ken ti dayag nga umay kalpasanna.
60001012	Impakaammo ti Dios kadagitoy a profeta a saan nga agpaay a pagimbaganda dagiti ar-aramidenda no di ket agpaay a pagimbaganyo. Naibagan kadakayo ti maipapan kadagitoy a bambanag. Impakaammo ida dagiti nangikasaba iti Naimbag a Damag, isuda nga indalan ti Espiritu Santo a naibaon manipud langit. Dagitoy dagiti bambanag a kayat a maawatan uray pay dagiti angheles.
60001013	Isaganayo ngarud dagiti panunotyo nga agtignay. Agsalukagkayo ket mangnamnamakay iti bendision a maited kadakayo inton maiparangarang ni Jesu-Cristo.
60001014	Kas natudio nga annak, agtulnogkayo iti Dios. Diyo ipalubos ti biagyo nga iturayan ti kinaderrep a kas idi saanyo pay nga ammo ti pudno.
60001015	Nasantoankayo koma iti amin nga aramidyo, a kas iti kinasanto ti Dios a nangayab kadakayo.
60001016	Kas nailanad iti Nasantoan a Surat: “Agsantokayo, agsipud ta nasantoanak.”
60001017	Awan idumduma ti Dios. Ukomenna dagiti tattao kas mayannurot iti aramidda. Kunayo, “Amami” no agkararagkayo iti Dios. Ngarud, no kasta ti awagyo, masapul nga agbuteng ken agraemkayo kenkuana bayat ti panagbiagyo ditoy daga.
60001018	Ta ammoyo no ania ti naibayad tapno mawayawayaankay iti awan serserbina a panagbiag a tinawidyo kadagiti kapuonanyo. Saankayo a nagatang babaen iti banag a madadael, kas iti pirak wenno balitok.
60001019	Nawayawayaankayo ketdi babaen iti pannakaidaton iti napateg a dara ni Cristo a mayarig iti kordero nga awan mulit ken tulawna.
60001020	Sakbay a pinarsua ti Dios ti lubong, pinilina ni Cristo ket naiparangarang kadagitoy maudi nga aldaw tapno maisalakankayo.
60001021	Gapu ta namatikayo kenkuana, nagtalekkay iti Dios a namagungar ken namagbalin kenkuana a mannakabalin unay. Naiturong iti Dios ti pammati ken namnamayo.
60001022	Babaen iti panagtungpalyo iti kinapudno, napakawan dagiti basbasolyo ket nadalusankayo. Gapu ta addan pudno a panagayatyo kadagiti kakabsatyo iti pammati, agiinnayatkayo ngarud iti amin a pusoyo.
60001023	Naipasngaykayo manen saan a babaen iti agrupsa a bukel no di ket babaen iti sibibiag ken agnanayon a sao ti Dios.
60001024	Kas kuna ti Nasantoan a Surat: “Kasla ruot dagiti amin a tattao Ket mayarig kadagiti sabong ti dayagda, Magango ti ruot, ket maregreg ti sabongna
60001025	Ngem ti sao ti Apo agtalinaed nga agnanayon.” Daytoy a sao isu ti Naimbag a Damag a naikasaba kadakayo.
60002001	Iwaksiyo ngaruden ti amin a kinadakes. Awan koman ti panagulbod, panaginsisingpet, panagimon ken pammadpadakes.
60002002	Kaskay la koma kayyanak a maladaga a kanayon a mawaw iti puro a gatas a naespirituan tapno iti yiinumyo, dumakkelkayo ket maisalakankayo.
60002003	Kas kuna ti Nasantoan a Surat, “Babaen iti padasyo, natakuatanyo a manangngaasi ti Apo.”
60002004	Umasidegkay iti Apo. Isu ti sibibiag a bato nga imbelleng dagiti agipatpatakder ta imbilangda nga awan serserbina, ngem pinili ken impateg ti Dios.
60002005	Umasidegkayo a kas sibibiag a batbato a maaramat iti pannakabangon ti naespirituan a templo. Agserbikayo a kas nasantoan a papadi a mangipaay iti daton a naespirituan ken makaay-ayo iti Dios babaen ken Jesu-Cristo.
60002006	Ta kuna ti Nasantoan a Surat: “Pimmiliak iti napateg a bato a kas pasuli; ikabilko ita idiay Sion. Ket siasinoman a mamati kenkuana, pulos nga awanto pannakapaayna.”
60002007	Napateg unay daytoy a bato kadakayo a mamati. Ngem kadagiti saan a mamati, kunana pay: “Ti bato nga imbelleng dagiti agipatpatakder, nagbalin a kangrunaan unay a bato.”
60002008	Kuna pay ti sabali a paset ti Nasantoan a Surat: “Daytoy ti bato a pakaitibkolan, ken pakaitublakan dagiti tattao.” Naitibkolda agsipud ta dida namati iti sao. Kasta ti intuding ti Dios a pagbanaganda.
60002009	Ngem dakayo ti napili a puli. Papadikayo nga agserbi iti Dios nga Ari. Nasionkayo a nasantoan. Tattaonakayo ti Dios. Inruarnakayo iti kasipngetan ket impannakayo iti nakaskasdaaw a lawagna. Pinilinakayo a nangipakaammo kadagiti nakaskasdaaw nga aramidna.
60002010	Saankay idi a tattao ti Dios, ngem ita tattaonakayon. Diyo ammo idi ti kaasi ti Dios, ngem ita inawatyon ti kaasina.
60002011	Kakabsatko, kas ganggannaet ken agdaldaliasat iti daytoy a lubong, agdawatak kadakayo. Dikay paiturayan kadagiti nailasagan a tarigagay a kanayon a makiranget iti kararua.
60002012	Agbiagkayo koma a natakneng iti imatang dagiti Hentil. Uray no kunada a managdakdakeskayo, mabigbigdanto met laeng dagiti naimbag nga aramidyo ket idaydayawdanto ti Dios inton dumteng ti Aldaw a yaayna.
60002013	Gapu iti Apo, masapul a paiturayankayo kadagiti agtuturay nga insaad ti tao: iti Emperador a kangatoan nga agturay,
60002014	ken kadagiti gobernador nga imbaonna a mangdusa kadagiti managdakdakes ken mangidaydayaw kadagiti agaramid iti naimbag.
60002015	Ta kayat ti Dios a, babaen kadagiti naimbag nga aramidyo, maawanan iti gundaway dagiti maag nga agsao iti ulbod ken awan serserbina.
60002016	Agbiagkayo a kas tattao a nawayawayaan, ngem diyo aramaten ti wayawayayo a pangkalub iti aniaman a dakes. Agbiagkayo ketdi a kas tagabu ti Dios.
60002017	Agraemkayo kadagiti amin a tattao. Ayatenyo dagiti kakabsatyo iti pammati. Agbutengkayo iti Dios ket padayawanyo ti Emperador.
60002018	Dakayo a katulongan, paiturayankayo kadagiti amoyo. Ipakitayo kadakuada ti naan-anay a panagraem, saan laeng a kadagiti naasi ken mannakaawat, ngem uray pay kadagiti nauyong.
60002019	Gunggonaannakayto ti Dios no maibturanyo ti agsagaba a saan a nainkalintegan ta ammoyo ti pagayatanna.
60002020	Maidaydayawkayo aya no ituredyo ti dusa a kaikarianyo gapu iti dakes nga inaramidyo? Ngem no ibturanyo ti agsagaba idinto a naimbag ti aramidyo, bendisionannakayto ti Dios.
60002021	Daytoy ti nangayaban ti Dios kadakayo, agsipud ta nagsagaba ni Cristo gapu kadakayo ket nangibati iti pagulidanan tapno surotenyo ti tugotna.
60002022	Saan a nagbasol. Awan ti insawangna a kinaulbod.
60002023	Idi nalalais, saan a nanglais. Idi nagsagaba, saan a namutbuteng. Nagtalek ketdi iti Dios, ti nalinteg nga Ukom.
60002024	Inawit ni Cristo dagiti basbasoltayo iti krus tapno mawayawayaantay iti pannakabalin ti basol ket agbiagtay a nalinteg. Ta babaen kadagiti sugatna, naagasankayo.
60002025	Mayarigkay idi kadagiti karnero a nayaw-awan. Ngem ita, naisublikayon a sumurot iti Pastor ken Agaywan kadagiti kararuayo.
60003001	Dakayo a babbai a naasawaan, masapul a paiturayankayo kadagiti assawayo tapno iti panagbiagyo, maguyugoyyonto a mamati iti sao ti Dios dagiti saan pay a mamati kadakuada. Saanen a masapul nga agsaokayo
60003002	ta makitadanto ti kinasingpet ken kinatakneng ti panagbiagyo.
60003003	Dikay koma aglablabes nga agpapintas kas iti nagarbo a panagbubuok, panagalahas ken panagkawes.
60003004	Ngem buklen koma ti pintasyo iti nasayaat a panagpuspuso, ti di agkupas a libnos ti kinaemma ken kinatalna ti espiritu. Isu daytoy ti kinapintas nga ibilang ti Dios a kapapatgan.
60003005	Kastoy ti panagpapintas dagiti nasantoan a babbai idi un-unana: nagtalekda iti Dios ket pinaiturayanda kadagiti assawada.
60003006	Kasta idi ni Sara. Nagtulnog ken ni Abraham ket inawaganna nga apona. Dakayo ita dagiti annak ni Sara no agaramidkayo iti naimbag ken awan koma ti pagbutengan-yo.
60003007	Kasta met kadakayo a lallaki a naasawaan. Iti pannakitaktakunaynayyo kadagiti assawayo, masapul a bigbigenyo a nakapkapsutda ngem dakayo. Isut’ gapuna nga agraemkayo kadakuada, agsipud ta kas kadakayo, awatendanto met ti agnanayon a biag a sagut ti Dios. Aramidenyo daytoy tapno maipangagto dagiti kararagyo.
60003008	Kamaudiananna, agmaymaysakay iti panunot ken rikna. Agiinnayatkayo a kas agkakabsat. Manangngaasi koma ti tunggal maysa ket saankayo nga agpalpalangguad.
60003009	Diyo balsen dagiti agaramid kadakayo iti dakes. Diyo ilunod dagiti mangilunod kadakayo. Dawatenyo ketdi a bendisionan ida ti Dios agsipud ta idi ayabannakayo ti Dios inkarina a bendisionannakayo.
60003010	Kas kuna ti Nasantoan a Surat: “Siasinoman nga agtarigagay iti naragsak ken narang-ay a panagbiag, masapul a saan a mamadpadakes, saan nga agulbod.
60003011	Adaywanna ti dakes ket agaramid iti naimbag. Birokenna ti kappia iti amin a kabaelanna.
60003012	Ta siiimatang ti Apo kadagiti nalinteg, ket dengdenggenna dagiti kararagda; ngem busorenna dagiti agaramid iti dakes.”
60003013	Adda aya mangranggas kadakayo no nareggetkayo nga agaramid iti naimbag?
60003014	Ngem uray no agsagabakayo gapu iti panagaramidyo iti naimbag, nagasatkayo. Dikay agbuteng kadagiti tattao. Ket diyo ipalubos nga adda mangted iti pagdanaganyo.
60003015	Ngem iti pusoyo, raemenyo ni Cristo a kas Apo. Sisasaganakayo koma a kanayon nga agpalawag no saludsodenda maipapan iti namnama nga adda kadakayo, ngem agsaokayo a sipapakumbaba ken napnoan dayaw. Pagtalinaedenyo a nadalus ti konsensiayo tapno mabainan dagiti nangibagbaga a dakes dagiti aramidyo kas pasurot ni Cristo.
60003017	Ta naim-imbag ti agsagaba gapu iti panagaramid iti naimbag, no isut’ pagayatan ti Dios, ngem ti agsagaba gapu iti panagaramid iti dakes.
60003018	Naminsan a natay ni Cristo a maipaay iti amin tapno mapakawan dagiti basbasoltayo. Natay ti nalinteg a tao gapu kadagiti nakillo tapno yasidegnakayo iti Dios. Napapatay iti bagi ngem napagungar iti espiritu,
60003019	ket iti daytoy a kasasaadna napan nangasaba kadagiti naibalud nga espiritu.
60003020	Dagitoy ti espiritu dagiti saan a nagtulnog idi tiempo ni Noe idinto a siaanus ti Dios a nangur-uray kadakuada bayat ti pannakaaramid ti daong. Walo amin dagiti tattao nga adda iti daong. Naisalakanda iti danum.
60003021	Mayasping daytoy a danum iti buniag a makaisalakan ita kadakayo. Saan a babaen iti pannakaugas ti rugit ti bagi, no di ket iti panagkari iti Dios babaen iti nadalus a konsensia. Isalakannakayo ti buniag babaen iti panagungar ni Jesu-Cristo
60003022	a napan sadi langit. Adda itan iti makannawan ti Dios, ket iturayanna dagiti amin nga angheles, dagiti nailangitan nga agtuturay ken pannakabalin.
60004001	Gapu ta nagsagaba ni Cristo iti bagi, sisasaganakayo koma nga agsagaba a kas kenkuana, agsipud ta saanen nga agbasol ti siasinoman nga agsagaba iti bagi.
60004002	Ngarud, manipud ita, masapul nga iturayan ti pagayatan ti Dios ti nabati pay nga aldaw ti panagbiagyo ditoy daga, a saan ketdi a dagiti nailubongan a tarigagay.
60004003	Masapul a diyo aramidenen dagidi inar-aramidyo iti napalabas—dagiti pagay-ayat dagiti Hentil nga aramiden. Iwaksiyon ti kinarugit, kinaderrep, panagbartek, kinabuklis, aglablabes a panagrarambak ken ti makarimon a panagrukbab kadagiti didiosen.
60004004	Ket ita, masdaawda ta dikay makibunggoyen kadakuada iti aglablabes ken nabarayuboy a panagbiag. Daytoy ti gapuna a padpadaksendakayo.
60004005	Ngem dumatagdanto iti Dios a sisasagana a mangukom kadagiti nabiag ken natay.
60004006	Isut’ gapuna a naikasaba met ti Naimbag a Damag uray kadagiti natay tapno maukomda met a kas kadagiti amin a tattao. Ngem naikasaba kadakuada ti ebanghelio tapno makapagbiagda a naespirituan kas iti pagayatan ti Dios.
60004007	Asidegen ti panungpalan dagiti amin a bambanag. Agbiagkayo ngarud a nanakem ken nateppel tapno mabalinyo ti agkararag.
60004008	Kangrunaan unay, agiinnayatkayo a sipupudno agsipud ta ti ayat punasenna ti adu a basbasol.
60004009	Nabara koma ti panagsisinnangailiyo.
60004010	Aramaten koma ti tunggal maysa ti bukodna a sagut nga inawatna iti Dios a maipaay iti pagimbagan ti padana a tao, kas naimbag nga agaywan kadagiti nadumaduma a parabur nga inted ti Dios.
60004011	Siasinoman a mangasaba, masapul nga ikasabana ti sao ti Dios. Siasinoman nga agserbi, masapul nga agserbi babaen iti pigsa nga inted ti Dios kenkuana. Iti kasta, iti amin a banag, maidaydayaw koma ti Dios babaen ken ni Jesu-Cristo, nga addaan iti dayag ken pannakabalin iti agnanayon nga awan inggana. Amen.
60004012	Gagayyemko, diyo pagsiddaawan ti nasaem a pannakasuot a sagabaenyo a kasla adda karkarna a mapaspasamak kadakayo.
60004013	Maragsakankayo koma ketdi ta agsagsagabakay iti wagas a panagsagaba ni Cristo tapno naan-anay ti rag-oyo inton maiparangarang ti dayagna.
60004014	Nagasatkayo no mapabainankayo gapu ta pasurotnakayo ni Cristo; ta agtaeng kadakayo ti dayag ti Espiritu ti Dios.
60004015	Awan koma ti agsagaba kadakayo a maigapu iti pammapatay, panagtakaw, panagaramid iti dakes, wenno iti panangpataud iti riri.
60004016	Ngem no adda agsagaba gapu ken Cristo, dina koma ibain no di ket agyaman iti Dios ta ibaga dagiti tattao nga isu ket pasurot ni Cristo.
60004017	Dimtengen ti tiempo a panangukom ti Dios ket umunanto nga ukomenna dagiti bukodna a tattao. No datayo ti pangrugian ti panangukomna, anianto ngata ti pagtungpalan dagiti saan nga agtulnog iti ebanghelio ti Dios?
60004018	Kas kuna ti Nasantoan a Surat: “No narigat a maisalakan ti nalinteg, Anianto ngarud ti pagbanagan dagiti managbasol ken awan Diosna?”
60004019	Ngarud, no agsagabaka kas pagayatan ti Dios, agaramidka, iti naimbag ket agkammatalekka iti Namarsua, isu a mangtungpal iti karina.
60005001	Agdawatak kadakayo, padak a panglakayen ti iglesia. Maysaak a saksi iti panagsagaba ni Cristo, ken mairamanakto met iti dayag a maiparangarang. Igunamgunamko ngarud kadakayo nga
60005002	aywananyo ti grupo dagiti mamati, ti arban nga inted ti Dios kadakayo, kas iti panangaywan ti maysa a tao iti arban ti karnero. Aywananyo a siaayat ti arban a kas iti kayat ti Dios nga aramidenyo. Saankayo koma a mapilpilit. Agtrabahokayo, saan a gapu iti tangdan, no di ket gapu iti pudno a tarigagay iti panagserbi.
60005003	Diyo adipenen dagiti naitalek kadakayo. Agbalinkayo koma ketdi a pagwadanda.
60005004	Ket inton agparang ti Pangulo a Pastor, awatenyonto ti nadayag a korona a dinto agpukaw ti raniagna.
60005005	Dakayo nga agtutubo, paiturayankayo met kadagiti nataengan. Dakay amin, agtitinnulongkayo kas napakumbaba nga adipen, ta kuna ti Nasantoan a Surat, “Busoren ti Dios dagiti natangsit, ngem paraburanna dagiti napakumbaba.”
60005006	Awatenyo a sipapakumbaba ti mannakabalin nga ima ti Dios tapno itan-oknakay inton dumteng ti tiempona.
60005007	Itaklinyo kenkuana dagiti amin a pakaringgoranyo gapu ta ipatpategnakayo.
60005008	Agsalukagkayo. Agsiputkayo. Agdakdakiwas ti Diablo a kabusoryo—kasla leon a ngumerngernger nga agsapsapul iti alun-onenna.
60005009	Agtalinaedkayo a natibker iti pammati ket saankay a sumuko kenkuana. Kas ammoyo, saan laeng a dakayo ti agsagsagaba iti kastoy a rigat no di pay ket dagiti kakabsatyo iti pammati iti entero a lubong.
60005010	Ngem kalpasan ti mabiit a panagsagabayo, pagbalinennakayto a naan-anay ti Dios. Wen, ti Dios ti amin a parabur a nangayab kadakayo a makiranud iti agnanayon a dayagna babaen iti pannakikaysayo ken Cristo. Patibkerennakay iti pammati, papigsaenna ti pakinakemyo ken ipasdeknakay iti nalagda a fondasion.
60005011	Sapay koma ta agturay iti agnanayon awan inggana! Amen.
60005012	Insuratko daytoy babaen iti tulong ni Silvano nga imbilangko a mapagtalkan a kabsat. Sinuratankayo ta kayatko a papigsaen ti pakinakemyo ken paneknekan a daytoy ti pudno a parabur ti Dios. Agtalinaedkayo a natibker iti daytoy.
60005013	Pakomustaannakayo ti iglesia iti Babilonia a pinili met ti Dios a kas kadakayo. Agpakomusta met ni Marcos nga anakko.
60005014	Agkikinnablaawkay iti nakristianoan nga agek. Sapay koma ta adda kadakay amin ti talna ken ni Cristo.
61001001	Patgek a Kakabsat: Kablaawankayo, dakayo a naaddaan iti pammati a napateg kas iti pammati nga adda kadakami. Naawattayo ti maymaysa a pammati gapu ta nalinteg ti Dios ken ni Jesu-Cristo a Mangisalakan kadatayo. Sapay koma ta umad-adu ti paraburyo ken maikkankay iti talna iti pannakaammoyo iti Dios ken ni Jesus nga Apotayo. Naggapu kaniak daytoy a surat—ni Simon Pedro nga adipen ken apostol ni Jesu-Cristo.
61001003	Babaen iti nadiosan a pannakabalinna, naited ti amin a kasapulantayo tapno masursurotayo ti agbiag a kas pudno a Kristiano. Maigapu daytoy iti pannakaammotayo ken ni Cristo a nangayab kadatayo tapno mairanudtay iti bukodna a dayag ken kinaimbag.
61001004	Kastoy ti pannangtedna kadatayo kadagiti naindaklan ken napapateg a sagut nga inkarina tapno malisianyo ti pannakadadael a pinarnuay dagiti nailubongan a tarigagay ket nairanudkayo iti nadiosan a kasasaadna.
61001005	Gapu iti daytoy, ikagumaanyo nga inayon ti kinaimbag iti pammatiyo; iti kinaimbag, inayonyo ti pannakaammo;
61001006	iti pannakaammo, inayonyo ti panagteppel; iti panagteppel, ti panagibtur; iti panagibtur, ti panagbuteng iti Dios;
61001007	iti panagbuteng iti Dios, ti ayat a nainkabsatan; ket iti ayat a nainkabsatan, ti nadiosan nga ayat.
61001008	Dagitoy ti kababalin a masapulyo, ket no nawadwadda kadakayo, aggagetkayto ket agbunganto ti pannakaammoyo ken ni Apotayo a Jesu-Cristo.
61001009	Ngem ti siasinoman nga awanan kadagitoy, arrap ken nalipatanna a naugasanen kadagiti basbasolna iti napalabas.
61001010	Isut’ gapuna, kakabsatko, nga ikagumaanyo ti mangpatalged iti panangayab ken panangpili kadakayo ti Dios tapno saankayto a sumina iti pammatiyo.
61001011	Iti kasta, mapalubosankayto a sumrek a siwawayawaya iti agnanayon a Pagarian ni Jesu-Cristo nga Apo ken Mangisalakan kadatayo.
61001012	Daytoy ti gapuna a kanayon nga ipalagipko dagitoy kadakayo uray no ammoyon ida ken natibkerkayon iti naawatyo a kinapudno.
61001013	Pagarupek a rebbengko nga ipalagip kadakayo dagitoy a bambanag bayat ti panagbiagko.
61001014	Ammok a panawakton daytoy matay a bagi a kas imbaga kaniak ni Apotayo a Jesu-Cristo.
61001015	Ngarud, aramidek ti amin a kabaelak tapno kanayon a malagipyo dagitoy a bambanag kalpasan ti ipupusayko.
61001016	Dikami nagusar kadagiti naparbo a sarsarita idi impakaammomi kadakayo ti mannakabalin a yaay ni Apotayo a Jesu-Cristo. Ammomi ti sarsaritaenmi ta nakitami a mismo ti nadiosan a kinadayagna.
61001017	Addakam idi iti sibayna idi maited kenkuana ti dayaw ken dayag a naggapu iti Dios Ama, idi kuna ti timek manipud iti Katan-okan a Dayag, “Daytoy ti Anakko a dungdungngoek a pakaragsakak unay!”
61001018	Nangngegmi daytoy a timek a naggapu sadi langit idi naikuyogkami kenkuana iti nasantoan a bantay.
61001019	Iti kasta, ad-adda manen ti panagtalekmi iti impakaammo dagiti profeta. Pagsayaatanyo no ipangagyo daytoy a kasla maysa a pagsilawan nga agranraniag iti nasipnget a lugar agingga iti agbannawag, ket agraniag kadagiti pusoyo ti lawag ti bituen ti agsapa.
61001020	Nangnangruna unay, laglagipenyo nga awan ti makailawlawag iti uray ania a padto iti Nasantoan a Surat iti bukodna a panunot.
61001021	Ta awan a pulos ti padto a nagtaud iti nakem ti tao. Indalan ketdi ti Espiritu Santo dagiti tattao nga agsao iti mensahe ti Dios.
61002001	Iti napalabas, timmaud dagiti sinan-profeta iti Israel. Kasta met nga addanto dagiti sinan-maestro nga umay kadakayo. Awanto ti makadkadlaw iti panangiserrekda kadagiti makadadael ken saan a pudno a pannursuro ket laksidendanto ti Apo a nangsubbot kadakuada. Iti kasta, kellaatto a dumteng ti pannakadadaelda.
61002002	Uray pay no kasta, adunto ti tumulad iti saan a nasayaat nga aramidda, ket gapu kadakuada, madadaelto ti Dalan ti kinapudno.
61002003	Gapu iti kinaagumda, pagsapuldanto ti panangipakaammoda kadagiti parbo a sarsarita. Ngem nabayagen a nakasagana ti Mangukom kadakuada, ket saan a matmaturog ti Mangdadael kadakuada.
61002004	Saan a kinaasian ti Dios dagiti angheles a nagbasol. Intappuakna ketdi ida idiay infierno, iti kasipngetan a lugar a nakakawaranda, a pangur-urayanda iti idadateng ti Aldaw ti Panangukom.
61002005	Saanna met a kinaasian dagiti tattao nga awanan-dios iti daydi daan a lubong idi pinaglayusna ti daga. Ni laeng Noe a nangikasaba iti kinalinteg ti insalakanna agraman dagiti pito a tattao.
61002006	Dinusa ti Dios dagiti siudad ti Sodoma ken Gomorra. Pinuoranna agingga a dimmapoda ket pinagbalinna ida a pagulidanan ti mapasamakto kadagiti awanan-dios.
61002007	Inispalna ni Lot, maysa a nalinteg a tao a nariribuk iti kinadakes dagiti managlabsing iti linteg.
61002008	Nagnaed iti sidongda ket inaldaw a natutuok kadagiti dakes a nakita ken nangngegna nga aramidda.
61002009	Kas ipaneknek dagitoy, ammo ti Apo nga isalakan dagiti nasingpet a tattao iti pakasuotanda. Ammona met a guardiaan dagiti managdakdakes agingga a dumteng ti Aldaw ti Panangukom a panagsagabada,
61002010	nangruna unay dagiti sumursurot iti awis ti kinaderrepda ken manglalais iti turay ti Dios. Natured ken napalangguad dagitoy a sinan-maestro. Saanda nga agbuteng a manglais kadagiti nadayag sadi langit.
61002011	Uray dagiti angheles, idinto a napigpigsa ken dakdakkel ti pannakabalinda ngem isuda, dida aramaten ti pammabalaw iti panangidarumda kadakuada iti imatang ti Apo.
61002012	Ngem saan a pampanunoten dagitoy a sinan-mamaestro ti aramidenda—kasdala kadagiti atap nga animal a nayanak tapno matiliw ken mapapatayda. Madadaeldanto a kas kadagiti atap nga animal.
61002013	Gapu ta pinagsagabada dagiti sabali a tattao, agsagabadanto met. Ta kitaenyo, tapno matungpal dagiti nailasagan a tarigagayda, aggangganasda iti nalabes a panagraragsakda uray tengnga ti aldaw! Dumar-ayda met iti panagsasangoyo iti panganan, ngem nakababain ken nakaal-alas ti aramidda. Maragsakanda la unay iti panangallilawda kadakayo.
61002014	Kayatda a kaiddaen ti tunggal babai a makitada; saanda a mauma nga agbasol. Iturongda pay dagiti nakapuy iti pakatnagan. Iturayan ida ti kinaagum. Awan duadua a mailunoddanto!
61002015	Pinanawanda ti pudno a dalan ket nayaw-awanda. Inaramidda ti kas iti inaramid ni Balaam nga anak ni Bosor, a nagbasol gapu iti kinaagumna iti kuarta.
61002016	Ngem nagballatek kenkuana ti basolna; nagsao a kas tao ti bakodna nga asno ket pinasardengna ti minamauyong nga aramid ti profeta.
61002017	Mayarig dagitoy a tattao iti namagaan nga ubbog. Kasda la ulep a mayang-angin iti napigsa. Insaganan ti Dios ti pagyananda iti mangliwengliweng a sipnget.
61002018	Napigsa ti timekda ngem minamaag ken awan serserbi ti sawenda. Babaen kadagiti dakes a tarigagay ken kinaderrep, ipalab-ogda dagiti tattao a mangrugrugi a makaruk-at iti dakes a panagbiag.
61002019	Ikarida kadakuada ti wayawaya, idinto nga adipen ida dagiti dakes a tarigagayda ta ti aniaman a mangparmek iti tao, iturayan dayta a nangparmek kenkuana.
61002020	Maisalakan dagiti tattao iti kinadakes ti lubong babaen iti pannakaammoda ken ni Jesu-Cristo nga Apo ken Mangisalakan kadatayo. Ngem no makayawan ken agsublida manen iti sigud nga aramidda, dakdakesen ti kasasaadda ngem idi damo.
61002021	Naim-imbag pay koma a dida nasursuro ti dalan ti kinalinteg, ngem tallikudanda kalpasan ti pannakaisuro kadakuada ti nasantoan a bilin a naited kadakuada.
61002022	Ipakita ti napasamak kadakuada a pudno ti pagsasao: “Kanen manen ti aso ti insarruana” ken “Agsubli nga aglugnak ti nadigos a baboy.”
61003001	Gagayyemko, maikaduan daytoy a suratko kadakayo. Kadagitoy dua a surat, pinanggepko a patibkeren dagiti pakinakemyo babaen iti panangipalpalagipko kadagitoy a bambanag kadakayo.
61003002	Laglagipenyo koma ti kinuna dagidi nasantoan a profeta ken ti imbilin ti Apo ken Mangisalakan nga impakaammo dagiti apostolesyo.
61003003	Umuna unay, maawatanyo koma a kadagiti maudi nga aldaw, umayto kadakayo dagiti tattao nga awan sabali a panggepda no di ti mangtungpal iti dakes a tarigagayda. Pagang-angawandakayto
61003004	a kunkunada, “Inkarina nga umay, saan kadi? Ayanna ngarud? Natayen dagiti ammami, ngem awan met nagbaliwan ti amin manipud pannakaparsua ti lubong!”
61003005	Saanda a bigbigen ti kinapudno nga idi un-unana, nagbilin ti Dios ket timmaud ti langit ken ti daga. Naparsua ti daga manipud iti danum ken babaen iti danum.
61003006	Ket ti danum met laeng, wen, daydi Layus, ti nangdadael iti daan a lubong.
61003007	Ngem babaen iti isu met laeng a sao ti Dios, mataginayon ti agdama a langit ken daga tapno dadaelento ti apuy. Ta mapuorandanto inton dumteng dayta nga aldaw a pannakaukom ken pannakadadael dagiti awanan-dios.
61003008	Ngem, gagayyemko, diyo liplipatan ti maysa a banag! Iti imatang ti Apo, awan paggiddiatan ti maysa nga aldaw ken sangaribu a tawen. Agpadpada dagitoy kenkuana.
61003009	Saan nga itantan ti Apo a tungpalen ti inkarina, kas ipagarup ti dadduma. Ngem an-anusannakayo ti Apo gapu ta dina kayat a madadael ti siasinoman, no di ket kayatna nga agbabawi ti amin a tattao kadagiti basbasolda.
61003010	Dumtengto ti Aldaw ti Apo a di mapakpakadaan, kas iti yaay ti mannanakaw. Iti dayta nga Aldaw, agpukawto dagiti langlangit a kagiddan ti napigsa a daranudor, ket matunaw iti apuy ti init, bulan ken dagiti bituen ket awanton ti daga ken amin a linaonna.
61003011	Yantangay ta kastoy ti pannakadadaelto dagitoy, ania ngarud a kita ti tao ti pagbalinanyo? Masapul nga idatonyo ti bagiyo iti Dios ket agbiagkay a nasantoan.
61003012	Kabayatanna, urayenyo ti idadateng ti Aldaw ti Dios. Aramidenyo ti amin a kabaelanyo a mangpapardas iti yaayna—ti Aldaw a pannakauram ken pannakadadael dagiti langlangit ken pannakatunawto dagiti planeta.
61003013	Ngem namnamaentayo ti inkari ti Dios: ti baro a langit ken ti baro a daga a pagnaedanto ti kinalinteg.
61003014	Iti kasta, gagayyemko, bayat ti panagur-urayyo iti dayta nga Aldaw, makikappiakayo iti Dios ket ikagumaanyo ti agbalin a nadalus ken awan pakapilawanna iti imatangna.
61003015	Naanus ti Dios ket ibilangyo ti kinaanusna a kas gundaway nga itedna tapno maisalakankayo. Kasta met ti insurat kadakayo ni Pablo nga ingungotentayo a kabsat babaen iti panangaramatna iti kinasirib nga inted ti Dios kenkuana.
61003016	Iti amin a suratna maipapan iti daytoy, kasta ti ipalpalagipna. Adda sumagmamano a bambanag a narigat a maawatan kadagiti sursuratna, ket balballikugen dagiti nengneng ken nakapuy ti pammatina a tattao a kas ar-aramidenda kadagiti dadduma a paset ti Nasantoan a Surat. Iti kasta, yegda ti bukodda a pannakadadael.
61003017	Ngem dakayo, gagayyemko, ammoyon daytoy. Agannadkayo ngarud tapno dikayo mayaw-awan kadagiti biddut dagiti dakes a tattao ket matnagkayo manipud kadagiti natalged a lugaryo.
61003018	Dumur-askayo iti parabur ken pannakaammoyo ken ni Jesu-Cristo nga Apo ken Mangisalakan kadatayo. Itan-ok ken idaydayawtayo ni Cristo, ita agingga iti agnanayon! Amen.
62001001	Isuratmi kadakayo ti nangngeg ken nakitami maipapan iti Sao ti biag nga addan manipud idi punganay. Nangngeg ken nakitami; wen, nakita ken nasagidmi.
62001002	Idi naiparangarang daytoy a biag, nakitami; iti kasta, paneknekan ken ipakaammomi kadakayo ti naipakaammo kadakami maipapan iti agnanayon a biag nga addan idi iti Ama.
62001003	Ngarud, ibagami ti nakita ken nangngegmi tapno mairamankayo met iti pannakikadkaduami iti Ama ken ni Jesu-Cristo nga Anakna.
62001004	Isuratmi daytoy tapno naan-anay ti rag-omi.
62001005	Daytoy ti mensahe a nangngegmi iti Anakna ken ipakaammomi kadakayo: Ti Dios ket silaw; awan a pulos ti sipnget kenkuana.
62001006	No kunatayo a makikadkaduatayo kenkuana, ngem agbibiagtayo met iti sipnget, ulbodtayo iti sao ken aramid.
62001007	Ngem no agbiagtayo iti lawag, a kas iti kaaddana iti lawag, agkakaduatayo ngarud, ket ti dara ni Jesus nga Anakna ugasannatayo iti amin a basol.
62001008	No kunatayo nga awan basoltayo iti Dios, allilawentayo ti bagitayo ket saan nga agtaeng ti kinapudno kadatayo.
62001009	Ngem no ipudnotayo dagiti basbasoltayo, tungpalenna ti karina ket aramidenna ti maitutop. Pakawanenna dagiti basoltayo ket ugasannatayo iti amin a kinadakestayo.
62001010	No kunatayo a ditay nagbasol, pagbalinentayo nga ulbod ti Dios, ket saan nga agtaeng ti saona kadatayo.
62002001	Annakko, isuratko daytoy kadakayo tapno dikayo agbasol. Ngem no adda makabasol, adda mangibabaet kadatayo iti Ama—ni Jesu-Cristo a nalinteg.
62002002	Ni Cristo met laeng ti pakapakawanan dagiti basoltayo, ket saan laeng a dagiti basoltayo, no di pay ket dagiti basol ti amin a tao.
62002003	No tungpalentayo dagiti bilbilin ti Dios, awan duadua nga am-ammotayo ti Dios.
62002004	No adda agkuna nga am-ammona ti Dios ngem dina met tungpalen dagiti bilinna, ulbod ti kasta a tao ket saan nga agtaeng ti kinapudno kenkuana.
62002005	Ngem ti mangtungpal iti sao ti Dios, ipakitana a naan-anay ti ayatna iti Dios. Ti pakapnekan nga agbibiagtayo iti Dios isu daytoy:
62002006	Ti agkuna nga agtalinaed iti Dios, masapul nga agbiag a kas iti panagbiag ni Jesu-Cristo.
62002007	Ay-ayatek a gagayyem, saan a baro a bilin daytoy isuratko kadakayo. Isu met laeng daydi daan a bilin a naited kadakayo idi damo, daydi mensahe a nangngegyo.
62002008	Nupay kasta, makuna a baro a bilin ti isuratko kadakayo ta makita ken ni Cristo, kasta met kadakayo, ti kinapudno daytoy. Ta agpukpukawen ti sipnget, ket agraniagen ti pudno a silaw.
62002009	Ti agkuna nga adda iti lawag ngem guraenna met ti kabsatna, adda pay laeng iti sipnget.
62002010	Ti agayat iti kabsatna, agtalinaed iti lawag, ket awan kenkuana ti pakaigapuan ti panagbasol ti sabali.
62002011	Ngem ti manggura iti kabsatna, adda iti sipnget ken magmagna iti sipnget, ket dina ammo ti turturongenna, agsipud ta kinullaapan ti sipnget dagiti matana.
62002012	Annakko, agsuratak kadakayo, agsipud ta napakawanen dagiti basbasolyo gapu ken ni Cristo.
62002013	Amma, agsuratak kadakayo, agsipud ta am-ammoyo ti Dios nga addan manipud idi punganay. Agtutubo a lallaki, agsuratak kadakayo, agsipud ta pinarmekyo ti Managdakdakes.
62002014	Nagsuratak kadakayo, annakko, agsipud ta am-ammoyo ti Ama. Nagsuratak kadakayo, amma, agsipud ta am-ammoyo ti addan manipud idi punganay. Nagsuratak kadakayo, agtutubo a lallaki, agsipud ta napigsakayo, ken agtalinaed kadakayo ti sao ti Dios ken pinarmekyo ti Managdakdakes.
62002015	Diyo ayaten ti lubong wenno uray ania nga adda iti lubong. No ayatenyo ti lubong, awan ti panagayatyo iti Ama.
62002016	Ta agtaud iti lubong ti amin nga adda ditoy lubong, a kas iti kinaderrep ti derrep, kinaderrep ti mata ken kinapalangguad. Saanda nga agtaud iti Ama.
62002017	Agpukaw ti lubong ken ti amin a linaonna nga aguman ti tao. Ngem agtalinaed nga agnanayon ti agaramid iti pagayatan ti Dios.
62002018	Annakko, asidegen ti panungpalan! Nangngegyo nga umayen ti Anti-Cristo. Ita, nagparangen ti adu a kabusor ni Cristo, ket daytoy ti pakaammoantayo nga asidegen ti panungpalan.
62002019	Nupay no kaduatayo idi dagitoy a tattao, pinanawandatayo agsipud ta iti kinapudnona, saantayo a kadua ida. No kaduatayo ida, nakipagtaengda koma kadatayo. Ngem pimmanawda tapno nalawag a makita nga awan kaduatayo kadakuada.
62002020	Ngem addan kadakayo ti Espiritu Santo nga inted ni Cristo, isu nga ammoyo amin ti pudno.
62002021	Agsuratak ngarud kadakayo, saan a gapu ta diyo ammo ti pudno, no di ket gapu ta ammoyon ti pudno ken ammoyo pay nga awan kinaulbod nga agtaud iti pudno.
62002022	Siasino ngarud ti ulbod? Ti agkuna a ni Jesus saan nga isu ti Cristo. Kabusor ni Cristo ti kasta a tao, ta dina bigbigen ti Ama ken ti Anak.
62002023	Ta ti saan a mangbigbig iti Anak, saanna met a bigbigen ti Ama. Ti mangbigbig iti Anak, bigbigenna met ti Ama.
62002024	Ngarud, italimengyo iti pusoyo ti nangngegyo manipud idi damo. No salimetmetanyo daytoy a mensahe, awan duadua a makipagtaengkayo nga agnanayon iti Anak ken iti Ama,
62002025	ket daytoy ti inkari ni Cristo kadatayo—ti biag nga agnanayon.
62002026	Isuratko dagitoy maipapan kadagiti mangal-allilaw kadakayo.
62002027	Ngem no maipapan kadakayo, agtalinaed ti Espiritu nga inted ni Cristo ket saanyon a masapul ti sabali a mangisuro. Ta ti Espirituna ti mangisuro kadakayo iti amin. Pudno ti isurona, saan a kinaulbod. Ngarud, kas mayannurot iti pannursurona, agtalinaedkayo ken ni Cristo.
62002028	Wen, annakko, agtalinaedkayo kenkuana tapno naturedtayo ket ditayto mabain a sumango kenkuana iti dayta nga Aldaw a yaayna.
62002029	Ammoyo a nalinteg ni Cristo. Masapul nga ammoyo met nga annak ti Dios ti amin nga agaramid iti nalinteg.
62003001	Kitaenyo no kasano ti kadakkel ti panagayat ti Ama kadatayo! Wen, kasta unay ti panagayatna kadatayo ta maawagantayo nga annak ti Dios, ket pudno a kastatayo. Dinatayo bigbigen ti lubong agsipud ta dina binigbig ti Dios.
62003002	Ay-ayatek a gagayyem, annaknatayon ti Dios, uray no saan pay a nalawag no anianto ti pagbalinantayo. Ngem ammotayo nga inton agparang ni Cristo, agbalintayto a kas kenkuana, agsipud ta makitatayto ti kinasiasinona.
62003003	Tunggal maysa nga addaan iti daytoy a namnama ken ni Cristo, masapul nga agbiag a nadalus a kas ken ni Cristo a nadalus.
62003004	Ngem ti siasinoman nga agbasol, salungasingenna ti linteg ti Dios, agsipud ta ti basol ket panagsalungasing iti linteg.
62003005	Ammoyo nga immay ni Cristo tapno ikkatenna dagiti basbasol; ket awan ti basolna.
62003006	Iti kasta, saanen nga agbasol ti siasinoman nga agtalinaed ken Cristo. Ngem ti agbasol, dina nakita wenno naammoan ni Cristo.
62003007	Annakko, dikay paallilaw iti uray siasinoman. Nalinteg ti siasinoman nga agaramid iti nalinteg a kas ken ni Cristo a nalinteg.
62003008	Ngem kadua ti Diablo ti saan a sumardeng nga agbasol, ta nagbasolen ti Diablo manipud pay idi punganay. Daytoy ti gapuna nga immay ti Anak ti Dios tapno dadaelenna dagiti aramid ti Diablo.
62003009	Saan nga agbasol ti anak ti Dios, agsipud ta adda kenkuana ti kababalin ti Dios. Gapu ta ti Dios ti Amana, saanna a mabalin ti agbasol.
62003010	Ti nalawag a pakaigiddiatan dagiti annak ti Dios kadagiti annak ti Diablo isu daytoy: Saan nga anak ti Dios ti siasinoman a di agaramid iti naimbag wenno di agayat iti kabsatna.
62003011	Daytoy ti mensahe a nangngegyo manipud idi damo: masapul nga agiinnayattayo.
62003012	Saantayo nga agbalin a kas ken ni Cain a pinaiturayan iti Managdakdakes ket pinatayna ni Abel a kabsatna. Apay a pinatayna? Gapu ta dakes dagiti aramid ni Cain, ket nalinteg dagiti aramid ti kabsatna.
62003013	Kakabsatko, dikay masdaaw no guraennakayo ti lubong.
62003014	Ammotayo a pinanawantayo ni patay ket simrektayo iti biag. Ammotayo daytoy agsipud ta ay-ayatentayo dagiti kakabsattayo. Ti saan nga agayat, adda pay laeng ken ni patay.
62003015	Mammapatay ti siasinoman a gumura iti kabsatna. Ammoyo met a ti mammapatay awan kenkuana ti biag nga agnanayon.
62003016	Ti pakaammoantayo no ania ti ayat isu daytoy: Impaay ni Cristo ti biagna kadatayo. Rebbengtayo met ngarud nga ipaay ti biagtayo kadagiti kakabsat!
62003017	No addaanka ket makitam ti maysa a kabsat a makasapul iti tulong ngem dika pulos mangrikna, kasano ti panagkunam nga ay-ayatem ti Dios?
62003018	Annakko, saantayo koma nga agayat babaen iti sao wenno sarita laeng. Ipakitatayo ketdi ti pudno a panagayat babaen iti aramid.
62003019	Ngarud, daytoy ti pakaammoantayo nga addatayo iti pudno. Uray no ukomennatayo ti konsensiatayo, natalgedtayo latta nga umasideg iti Dios. Ammotayo ngamin a dakdakkel ti Dios ngem ti konsensiatayo, agsipud ta ti Dios ket ammona amin.
62003021	Wen, gagayyem, no saannatayo nga ukomen ti konsensiatayo, natalgedtayo nga agtakder iti sangoanan ti Dios.
62003022	Ikkannatayo iti aniaman a dawatentayo, agsipud ta tungpalentayo dagiti bilbilinna ken aramidentayo ti pakaragsakanna.
62003023	Daytoy ti bilinna: Masapul a mamatitayo iti nagan ni Jesu-Cristo nga Anakna ken agiinnayattayo a kas imbilin ni Cristo.
62003024	Ti mangtungpal kadagiti bilbilin ti Dios, agtalinaed iti Dios, ket agtalinaed met ti Dios kenkuana. Daytoy ti pakaammoantayo nga agtaeng kadatayo ti Dios: Ammotayo babaen iti Espiritu nga intedna kadatayo.
62004001	Ay-ayatek a gagayyem, diyo patien ti amin nga agkuna nga adda ti Espiritu kadakuada, ngem suotenyo ida no agtaud iti Dios ti espiritu nga adda kadakuada. Ta nagwarasen ditoy lubong ti adu a sinan-profeta.
62004002	Daytoy ti pakaammoanyo iti Espiritu ti Dios: Siasinoman a mangbigbig nga immay ni Jesu-Cristo iti lasag, adda kenkuana ti Espiritu nga agtaud iti Dios.
62004003	Ngem siasinoman a di mangbigbig a nagbalin ni Jesus a tao, awan kenkuana ti Espiritu nga agtaud iti Dios. Agtaud iti Anti-Cristo ti espiritu nga adda kenkuana. Naibagan kadakayo ti isasangpetna ket ita addan ditoy lubong.
62004004	Ngem kukuanakayo ti Dios, annakko, ket naparmekyon dagiti sinan-profeta, agsipud ta nabilbileg ti Espiritu nga adda kadakayo ngem ti espiritu nga adda kadagiti taga-lubong.
62004005	Nailubongan dagiti sarsaritaen dagitoy a sinan-profeta, ket denggen ida ti lubong agsipud ta kukua ida ti lubong.
62004006	Ngem datayo, kukuanatayo ti Dios. Dumngeg kadatayo ti tao a makaammo iti Dios. Saan a dumngeg kadatayo ti saan a kukua ti Dios. Daytoy ngarud ti pakaammoantayo iti paggiddiatan ti espiritu ti kinapudno ken ti espiritu ti kinaulbod.
62004007	Ay-ayatek a gagayyem, agiinnayattayo, agsipud ta ti ayat agtaud iti Dios. Anak ti Dios ti siasinoman nga agayat, ket am-ammona ti Dios.
62004008	Ti saan nga agayat, saanna nga ammo ti Dios, ta ti Dios ket ayat.
62004009	Kastoy ti panangipakita ti Dios nga ay-ayatennatayo: Imbaonna ditoy lubong ti bugbugtong nga Anakna tapno maaddaantayo iti biag babaen kenkuana.
62004010	Daytoy ti pudno a kaipapanan ti ayat: Saan a gapu ta inayattayo ti Dios, no di ket inayatnatayo, ta imbaonna ti Anakna a pakapakawanan dagiti basbasoltayo.
62004011	Patpatgek a gagayyem, no kastoy ti panagayat ti Dios kadatayo, rebbengna met nga agiinnayattayo.
62004012	Awan pay ti nakakita iti Dios. Ngem no agiinnayattayo, agtaeng ti Dios kadatayo ket maan-anay ti ayatna kadatayo.
62004013	Inted ti Dios ti Espirituna kadatayo. Ngarud, awan duadua nga agtaengtayo iti Dios ket agtaeng met ti Dios kadatayo.
62004014	Nakita ken paneknekanmi nga imbaon ti Ama ti Anakna a Mangisalakan iti lubong.
62004015	No ipaduyakyak ti maysa a tao a ni Jesus ket Anak ti Dios, agtaeng iti Dios ket agtaeng met kenkuana ti Dios.
62004016	Ammo ken mamatikami nga ay-ayatennatayo ti Dios. Ti Dios ket ayat! Agtaeng iti Dios ti agtaeng iti ayat, ket agtaeng met kenkuana ti Dios.
62004017	Agbalin a naan-anay ti ayat kadatayo tapno awan ti panagbutengtayo inton dumteng ti Aldaw ti Panangukom. Maaddaantayto iti tured agsipud ta ti panagbiagtayo ditoy lubong kas met idi ken ni Cristo.
62004018	No adda ayat, awan panagbuteng, ta paksiaten ti naan-anay nga ayat ti amin a panagbuteng. Ngarud, saan pay a naan-anay ti ayat ti siasinoman nga agbuteng, agsipud ta agkuykuyog ti buteng ken ti dusa.
62004019	Agayattayo agsipud ta immuna nga inayatnatayo ti Dios.
62004020	Ulbod ti agkuna nga ay-ayatenna ti Dios ngem guraenna met ti kabsatna. Ta dina mabalin nga ayaten ti Dios a dina makita, no dina ayaten ti kabsatna a makitana.
62004021	Ngarud, daytoy ti bilin ni Cristo kadatayo: Ti agayat iti Dios, rebbengna met nga ayaten ti kabsatna.
62005001	Anak ti Dios ti siasinoman a mamati a ni Jesus isu ti Cristo, ket ti siasinoman nga agayat iti maysa nga ama, ayatenna met ti anak dayta nga ama.
62005002	No ayatentayo ti Dios ken tungpalentayo dagiti bilbilinna, daytoy ti pakaammoantayo nga ayatentayo dagiti annak ti Dios.
62005003	Ta no ayatentayo ti Dios, kayatna a sawen a tungpalentayo dagiti bilbilinna. Saan a narigat a tungpalen dagiti bilbilinna,
62005004	agsipud ta amin nga anak ti Dios maparmekna ti lubong. Ket babaen iti pammatitayo, agballigitayo a mangparmek iti lubong.
62005005	Siasino ti makaparmek iti lubong? Awan sabali no di ti mamati a ni Jesus ket Anak ti Dios.
62005006	Ni Jesu-Cristo ti immay babaen iti danum ken iti dara. Immay, saan laeng nga iti danum, no di ket iti danum ken iti dara. Paneknekan met laeng ti Espiritu a pudno daytoy, agsipud ta pudno ti Espiritu.
62005007	Tallo ti mangpaneknek:
62005008	ti Espiritu, ti danum ken ti dara. Ket agpapada ti ibagada.
62005009	Mamatitayo iti pammaneknek ti tao. Ngem natibtibker ti pammaneknek ti Dios, ket intedna daytoy a pammaneknek maipapan iti Anakna.
62005010	Ngarud, siasinoman a mamati iti Anak ti Dios adda kenkuana daytoy a pammaneknek. Ngem ti di mamati iti Dios, pinagbalinna nga ulbod ti Dios, ta dina pinati ti pammaneknekna maipapan iti Anakna.
62005011	Daytoy ngarud ti pammaneknek: Inikkannatayo ti Dios iti biag nga agnanayon, ket masarakan daytoy a biag iti Anakna.
62005012	Ti tao a pagtaengan ti Anak, agtaeng met kenkuana ti biag; ti saan a pagtaengan ti Anak ti Dios, saan met nga agtaeng kenkuana ti biag.
62005013	Insuratko dagitoy kadakayo a mamati iti nagan ti Anak ti Dios, tapno maammoanyo nga addaankayo iti biag nga agnanayon.
62005014	Ditayo bumdeng nga umasideg iti Dios agsipud ta ammotayo nga itedna ti aniaman a dawatentayo no la ket mayannurot iti pagayatanna.
62005015	Ket no ammotayo a denggennatayo iti aniaman a dawatentayo, ammotayo met nga awatentayo ti aniaman a dawatentayo kenkuana.
62005016	No makita ti siasinoman kadakayo ti kabsatna nga agbasol iti saan nga agtungpal iti patay, masapul nga ikararaganna iti Dios a mangted kenkuana iti biag. Agpaay daytoy kadagiti dadduma pay a nagbasol iti saan nga agtungpal iti patay. Basol ti amin a kita ti kinadakes. Ngem adda basol nga agtungpal iti patay, ket adda met basol a di agtungpal iti patay.
62005018	Ammotayo a di agbasol ti anak ti Dios, ket saan a dangran ti Managdakdakes, ta salakniban ti Anak ti Dios.
62005019	Ammotayo a kukuanatayo ti Dios, nupay iturturayan ti Managdakdakes ti entero a lubong.
62005020	Ammotayo nga immayen ti Anak ti Dios, ket inikkannatayo iti pannakaawat tapno maammoantayo daydiay a pudno. Addatayo kenkuana a pudno, wen, addatayo ken ni Jesu-Cristo nga Anakna. Isu ti pudno a Dios ken ti biag nga agnanayon.
62005021	Annakko, annadanyo dagiti saan a pudno a dios.
63001001	Patgek nga Ina: Isuratko daytoy kenka ken kadagiti annakmo, dakayo a pudno nga ay-ayatek. Saan la a sisiak ti agayat kadakayo, no di pay ket ti amin a makaammo iti pudno,
63001002	agsipud ta agtalinaed kadatayo ti pudno, ket addanto nga agnanayon kadatayo.
63001003	Sapay koma ta maaddaantayo iti parabur, asi ken talna nga aggapu iti Dios Ama ken ni Jesu-Cristo nga Anak ti Ama. Wen, magun-odtayo koma dagitoy babaen iti biag a napudno ken napnoan ayat. Siak a Panglakayen ti naggapuan daytoy a surat.
63001004	Naragsakanak unay a nakaammo a sumagmamano kadagiti annakmo ket agbibiagda a mayannurot iti pudno, kas imbilin ti Ama kadatayo.
63001005	Ket ita, dawatek kenka, patgek nga Ina: agiinnayattayo koma amin. Saan a baro a bilin daytoy isuratko kenka—isu met laeng daydi bilin nga addan kadatayo manipud idi damo.
63001006	Ti kaipapanan ti ayat a sarsaritaek isu ti panagtungpal kadagiti bilbilin ti Dios. Ti bilin a nangngegyo amin manipud idi damo isu daytoy: Agbiagkayo iti ayat.
63001007	Nagwarasen ditoy lubong ti adu a mangallilaw, tattao a di mangbigbig nga immay ni Jesu-Cristo iti lasag. Mangallilaw ken Kabusor ni Cristo dagiti kakasta a tattao.
63001008	Agannadkayo ngarud, amangan no mapukawyo dagiti nagbannoganyo ket diyo maawat ti naan-anay a gunggona.
63001009	Ti siasinoman a saan nga agtalinaed iti pannursuro ni Cristo, awan kenkuana ti Dios. Ti agtalinaed iti pannursuro, adda kenkuana ti Ama ken ti Anak.
63001010	Ngarud, no adda umay a mangyeg kadakayo iti pannursuro a saan a ti pannursuro ni Cristo, diyo awaten iti balayyo, wenno uray kablaawan la koma.
63001011	Ta ti mangkablaaw kenkuana, agbalin a kaduana iti dakes nga aramidna.
63001012	Adu pay koma ti ibagak kadakayo, ngem diak kayat nga isurat iti papel ken tinta. Uray ta panggepko ti sumarungkar kadakayo ket kasaokayto laengen a personal tapno naan-anay ti ragsaktayo.
63001013	Pakomustaandaka dagiti annak ti patpatgem a kabsatmo a babai.
64001001	Ingungotek a Gayo: Isuratko daytoy kenka, sika a pudno nga ay-ayatek.
64001002	Patgek a gayyem, ikarkararagko a nasayaat latta koma ti kasasaadmo. Sapay koma ta nasalun-atka a kas iti ammok a naespirituan a panagbiagmo.
64001003	Kasta unay ti ragsakko idi simmangpet dagiti kakabsat ket imbagada kaniak ti panagtalinaedmo iti pudno. Wen, ta agpayso met nga agbibiagka iti kinapudno.
64001004	Awan sabali a makaited kaniak iti dakdakkel a ragsak, no di ti pannakadamagko nga agbibiag dagiti annakko iti kinapudno. Siak a Panglakayen ti naggapuan daytoy a surat.
64001005	Ingungotek a gayyem, nasayaat unay ti panagserbim kadagiti kakabsat iti pammati, nangruna kadagiti ganggannaet.
64001006	Impadamagda iti iglesia ditoy ti maipapan iti ayatmo. Pangngaasim ta tulongam ida nga agtuloy iti panagdaliasatda, iti wagas a makaay-ayo iti Dios.
64001007	Ta nagluasda gapu iti panagserbi ken ni Cristo. Saanda nga umawat iti tulong dagiti Hentil.
64001008	Datayo ngarud a mamati ti rumbeng a mangted iti kasapulan dagitoy a tattao tapno tumulongtayo iti pannakaisaknap ti kinapudno.
64001009	Nagsuratak iti iglesia, ngem saannak nga ikankano ni Diotrefes. Kayatna ngamin nga isu ti agbalin a panguloda.
64001010	Ngarud, inton umayak, iruarkonto amin nga ar-aramidenna, agraman dagiti iwarwarasna a pammadpadakesna kaniak. Ngem di pay la mapnek iti dayta. Saanna a sangailien dagiti kakabsat, ket saanna la a paritan dagiti mayat nga umawat kadakuada, no di pay ket kayatna a pagtalawen ida iti iglesia!
64001011	Patgek a gayyem, dimo tuladen ti dakes nga aramid. Tuladem ketdi ti naimbag. Kukua ti Dios ti agaramid iti naimbag. Ngem ti agaramid iti dakes, dina nakita ti Dios.
64001012	Nasayaat ti ipadpadamag ti tunggal maysa maipapan ken ni Demetrio. Mismo a ti pudno ti mangpaneknek iti maipapan kenkuana. Wen, paneknekak met, ket ammom a pudno ti kunak.
64001013	Adu koma pay ti ibagak kenka, ngem diak kayat nga isurat iti pluma ken tinta,
64001014	ta agkitata iti mabiit, ket agsaotanto laengen a personal.
64001015	Talna koma ti adda kenka. Pakumostaandaka dagiti gagayyemmo. Saggaysaem a pakomustaan dagiti gagayyem dita.
65001001	Kadakayo nga inayaban ti Dios ken agbibiag iti ayat ti Dios Ama ken iti panangsalaknib ni Jesu-Cristo: Sapay koma ta adda kadakayo ti naan-anay nga asi, talna ken ayat. Naggapu daytoy a surat ken ni Judas nga adipen ni Jesu-Cristo ken kabsat ni Santiago.
65001003	Ay-ayatek a gagayyem, panggepko idi ti agsurat kadakayo maipapan iti pannakaisalakantayo amin. Ngem kapilitan nga agsuratak kadakayo a dagus tapno dawatek nga ikabilyo ti amin a kabaelanyo a mangsalaknib iti pammati a namimpinsan nga inted ti Dios kadagiti tattaona.
65001004	Ta nakastrek a ditay nadnadlaw ti sumagmamano a tattao nga awanan Dios. Balballikugenda ti mensahe maipapan iti parabur ti Diostayo. Aramatenda ti sao ti Dios a panglinged kadagiti kinaderrepda. Dida bigbigen ni Jesu-Cristo a kakaisuna a Maestro ken Apotayo. Nabayagen nga impakaammo ti Nasantoan a Surat daytoy a pannakailunodda.
65001005	Nupay ammoyon dagitoy, kayatko nga ipalagip kadakayo ti panangisalakan ni Jesus kadagiti Israelita manipud idiay Egipto, ngem kalpasanna, dinadaelna dagiti saan a namati.
65001006	Laglagipenyo dagiti angheles a di nagtalinaed iti sigud a kasasaadda, no di ket pinanawanda dagiti pagtaenganda. Impupok ti Dios ida iti kasipngetan iti baba. Agnanayon a nakawaranda agingga a dumteng ti naindaklan nga Aldaw a maukomda.
65001007	Laglagipenyo ti Sodoma ken Gomorra ken dagiti kabangibang nga il-ili. Nagbasolda iti pannakikamalala ken kinaderrep ket sagsagabaenda ti dusa iti agnanayon nga apuy. Daytoy ti pakaballaagantayo amin.
65001008	Kasta met nga iti arapaap dagitoy a tattao nga awanan Dios, agaramidda kadagiti basbasol a mangtulaw iti bagida met laeng. Laksidenda ti turay ti Dios ken laisenda dagiti nadayag a parsua idiay ngato.
65001009	Uray pay ni Miguel a pangulo dagiti angheles dina inaramid ti kasta. Iti pannakidangadangna iti Diablo, idi pagsuppiatanda no siasino ti mangala iti bangkay ni Moises, dina inukom ti Diablo. Kinunana laeng, “Tubngarennaka koma ti Apo!”
65001010	Ngem agsao dagitoy a tattao iti maibusor kadagiti bambanag a dida maawatan. Dagiti bambanag a sigud nga ammodan, a kas iti nakaisigudan a rikna dagiti atap nga animal, dagitoy met laeng ti mangdadael kadakuada.
65001011	Nakabutbuteng ti mapasamak kadakuada ta sinurotda ti dalan ni Cain. Kas ken ni Balaam, binay-anda nga iturayan ida ti biddut gapu iti gunggona. Immalsada a kas ken ni Core ket nadadaelda met a kas kenkuana.
65001012	Isuda ti mangikkat iti ganas ti panagsasangoyo iti panganan gapu iti kinarawet ken nakababain a panagbartekda. Dagiti la bagbagida ti as-asikasoenda. Kasda la ulep nga itayab ti angin a di makaited iti tudo. Kasda la kayo a di agbunga uray iti tiempo ti panagbubunga, kayo a naparut ket natayen a namimpinsan.
65001013	Mayarigda kadagiti nadawel a dalluyon iti baybay. Kasla labutab a narugit dagiti nakababain nga aramidda. Kasda la kadagiti agalla-alla a bituen nga insaganaan ti Dios iti pagyanan iti agnanayon a mangliwengliweng a sipnget.
65001014	Dagiti kakasta a tattao ti pinampanunot ni Enoc a maikapito a kaputotan ni Adan, idi impadtona daytoy: “Kitaenyo! Umayto ti Apo agraman dagiti rinibribu a nasantoan nga anghelesna
65001015	tapno ukomenna ti amin. Dusaennanto dagiti managbasol nga awanan Dios gapu kadagiti amin nga inaramidda a saan a nadiosan ken amin a sinaoda a maibusor iti Dios!”
65001016	Managreklamo ken managpabasol dagitoy a tattao ket surotenda dagiti dakes a tarigagayda. Ipasindayagda dagiti bagbagida, ket patiray-okanda dagiti sabsabali tapno maalada ti kayatda.
65001017	Ay-ayatek a gagayyem, laglagipenyo dagiti impakdaar idi un-unana dagiti apostoles ni Apo Jesu-Cristo.
65001018	Kinunada kadakayo, “Inton dumteng dagiti maudi nga aldaw, agparangto dagiti tattao a manglalais kadakayo, tattao a mangsurot kadagiti dakes a tarigagayda.”
65001019	Dagitoy dagiti tattao a mangparnuay iti panagsisina. Iturayan ida dagiti nailubongan a tarigagayda, ket awan kadakuada ti Espiritu.
65001020	Ngem dakayo, ay-ayatek a gagayyem, pumigsakayo iti nasantoan a pammatiyo. Agkararagkayo babaen iti pannakabalin ti Espiritu Santo.
65001021	Agtalinaedkayo iti ayat ti Dios. Agpannuraykay iti kaasi ni Apotayo a Jesu-Cristo a mangted kadakayo iti biag nga agnanayon.
65001022	Tulonganyo dagiti agduadua.
65001023	Isalakanyo dagiti dadduma ket rabsutenyo ida iti apuy. Kaasianyo met dagiti dadduma a buyogen ti panagbuteng, ngem guraenyo pati dagiti pagan-anayda a namansaan iti kinaderrepda.
65001024	Madaydayaw koma ti Dios a mangaywan kadakayo tapno saankayo a matnag. Isu met ti mangidatag kadakayo a sidadalus ken siraragsak iti sangoananna. Iti maymaysa a Dios a Mangisalakan kadatayo babaen ken ni Apotayo a Jesu-Cristo, maited koma ti dayag, tan-ok, pannakabalin ken turay, manipud idi ugma, ita, ken iti agnanayon! Amen.
66001001	Nailanad iti daytoy a libro dagiti impaltiing ti Dios ken ni Jesu-Cristo. Naipaltiing dagitoy kenkuana tapno ipakitana kadagiti adipen ti Dios dagiti masapul a mapasamak iti mabiit. Impakaammo ni Cristo dagitoy ken ni adipenna a Juan babaen iti panangibaonna iti anghelna,
66001002	ket impakaammo ni Juan ti amin a nakitana. Daytoy ti pammaneknekna maipapan iti mensahe a naggapu iti Dios ken iti kinapudno nga impakaammo ni Jesu-Cristo.
66001003	Nagasat ti mangbasa iti daytoy a libro. Nagasat met dagiti dumngeg kadagitoy naipadto a mensahe ken mangtungpal iti nailanad iti daytoy a libro! Asidegen ti tiempo a mapasamak dagitoy.
66001004	Siak, ni Juan: Kablaawak dagiti pito nga iglesia iti probinsia ti Asia. Adda koma kadakayo ti parabur ken talna nga aggapu iti Dios nga adda ita, adda idi ken umayto. Aggapu met daytoy kadagiti pito nga espiritu iti sangoanan ti tronona.
66001005	Aggapu pay ken ni Jesu-Cristo a mapagtalkan a saksi, inauna nga Anak a nagungar ken kangatoan kadagiti agtuturay iti lubong. Ay-ayatennatayo ni Jesu-Cristo, ket winayawayaannatayo kadagiti basbasoltayo babaen iti ipapatayna.
66001006	Pinagbalinnatayo a pagarian, ken papadi nga agserbi iti Dios ken Amana. Ipaduyakyaktayo ti agnanayon a dayag ken pannakabalin ni Jesu-Cristo! Amen.
66001007	Kitaenyo, umayen ni Jesus a silulugan kadagiti ulep! Makitanto ti tunggal maysa, agraman dagiti nangduyok kenkuana. Dung-awanto dagiti tattao iti amin a pagilian ditoy lubong. Maaramid koma a kasta! Amen.
66001008	“Siak ti Alfa ken ti Omega,” kuna ni Apo Dios a Mannakabalin-amin, isu nga adda ita, adda idi ken umayto.
66001009	Siak ni Juan a kabsatyo. Kas pasurot ni Jesus, kaduakayo iti panagsagaba, iti pagarian ni Cristo ken iti naanus a panagibtur. Naipanak iti puro a managan Patmos gapu ta impakaammok ti sao ti Dios ken ti kinapudno nga impakaammo ni Jesus.
66001010	Iti aldaw ti Apo, addaak iti pannakabalin ti Espiritu ket nangngegko iti likudak ti maysa a napigsa a timek a kasla uni ti trumpeta.
66001011	“Isuratmo ti maipapan kadagiti makitam,” kinunana, “ket ipaw-itmo ti nakaisuratanda kadagiti pito nga iglesia: idiay Efeso, Esmirna, Pergamo, Tiatira, Sardis, Filadelfia ken Laodicea.”
66001012	Timmaliawak tapno kitaek no siasino ti agsasao, ket nakitak ti pito a pagsilawan a balitok.
66001013	Iti tengngada, adda umas-asping iti anak ti tao a sikakawes iti pagan-anay a dumanon iti dapanna. Adda nabalitokan a banda iti barukongna.
66001014	Napudaw a kas iti kapas wenno puraw a delana ti ulo ken dagiti buokna. Kasla gumilgil-ayab nga apuy dagiti matana.
66001015	Agranraniag dagiti sakana a kasla napasileng a gambang a naglasat iti apuy. Ket ti timekna kasla daranudor ti agdissuor a danum.
66001016	Ig-iggaman ti makannawan nga imana ti pito a bituen. Rimmuar iti ngiwatna ti maysa a kampilan a natadem ken dua ti tademna. Makasisirap ti rupana kas iti raniag ti init iti agmatuon.
66001017	Idi nakitak, kaslaak la natay a napasag iti sakaananna. Impatayna kaniak ti makannawan nga imana ket kinunana: “Dika agbuteng! Siak ti Pangrugian ken ti Paggibusan.
66001018	Siak ti sibibiag! Natayak idi, ngem kitaem, sibibiagak iti agnanayon nga awan inggana. Adda kaniak dagiti tulbek ni Patay ken ti Hades.
66001019	Isuratmo ngarud dagiti makitam, dagiti mapaspasamak iti agdama ken iti masakbayan.
66001020	“Daytoy ti nalimed a kaipapanan dagiti pito a bituen nga ig-iggamak ken dagiti pito a pagsilawan a balitok: Dagiti pito a bituen isuda dagiti angheles iti pito nga iglesia, ket dagiti pito a pagsilawan a balitok isuda dagiti pito nga iglesia.”
66002001	“Kastoy ti isuratmo iti anghel ti iglesia idiay Efeso: “Daytoy ti mensahe nga aggapu iti mangig-iggem kadagiti pito a bituen iti makannawan nga imana ken agpagnapagna iti nagbabaetan dagiti pito a pagsilawan a balitok:
66002002	Ammok dagiti aramidmo, dagiti panagbannog ken ti naanus a panagibturmo. Ammok a dimo maanusan dagiti dakes a tattao. Sinuotmo dagiti agpampamarang nga apostoles, ket natakkuatam nga ulbodda.
66002003	Ammok a naanuska. Inturedmo dagiti rigat gapu kaniak ket saanka a naupay.
66002004	Ngem daytoy ti diak kayat kenka: saannakon nga ay-ayaten a kas idi damo.
66002005	Laglagipem ti kasasaadmo idi sakbay ti pannakatnagmo. Agbabawika ket agbiagka a kas idi nangrugika a nagkristiano. Ta no saanka nga agbabawi, umaykonto ikkaten ti pagsilawam iti nakaisaadanna.
66002006	Ngem adda met naimbag kenka: guraem, kas kaniak, ti ar-aramiden dagiti Nicolaita.
66002007	“No adda pannakaawatyo, denggenyo ngarud ti sao ti Espiritu kadagiti iglesia: “Ti agballigi, ikkakto iti kalintegan a mangan iti bunga ti kayo ti biag nga adda iti minuyongan ti Dios.”
66002008	“Kastoy ti isuratmo iti anghel iti iglesia idiay Esmirna: “Daytoy ti mensahe nga aggapu iti Pangrugian ken Paggibusan, isu a natay ken nagbiag manen:
66002009	Ammok dagiti pakariribukam. Ammok met a napanglawka, ngem iti kinapudnona, nabaknangka! Ammok pay dagiti pammadpadakes kenka dagiti agkunkuna a Judioda uray no saan met. Maysada a bunggoy nga agdaydayaw ken ni Satanas.
66002010	Dika agbuteng kadagiti panagsagaba a dumtengto kenka. Denggem, suotennaka ti Diablo babaen iti panangipisokna iti sumagmamano kadakayo iti pagbaludan. Agrigatkayto iti uneg ti sangapulo nga aldaw. Agtalinaedka ngarud a mapagtalkan uray pay no isut’ pakatayam ket itedkonto kenka ti biag a kas gunggona ti balligim.
66002011	“No adda pannakaawatyo, denggenyo ngarud ti sao ti Espiritu kadagiti iglesia: “Ti agballigi, malisiannanto ti maikadua nga ipapatay.”
66002012	“Kastoy ti isuratmo iti anghel ti iglesia idiay Pergamo: “Daytoy ti mensahe nga aggapu iti addaan iti natadem a kampilan a dua ti tademna:
66002013	Ammok ti pagnaedam—ti lugar a yan ti trono ni Satanas. Nupay kasta, nagtalinaedka a napudno kaniak. Dimo tinallikudan ti pammatim kaniak uray idi tiempo ni Antipas a mapagtalkan a saksik a napapatay iti daydiay a pagtaengan ni Satanas.
66002014	Ngem adda diak kayat kenka: adda sumagmamano kadakayo dita a pasurot ni Balaam. Isu ti nangisuro ken ni Balak a mangaramid iti pagbasolan dagiti Israelita babaen iti pannanganda iti taraon a naidaton kadagiti didiosen ken panagaramidda kadagiti immoralidad.
66002015	Adda met sumagmamano kadakayo a sumursurot iti pannursuro dagiti Nicolaita.
66002016	Agbabawika ngarud kadagiti basbasolmo. Ta no saan, umayak kenka iti mabiit ket pukawek dagita a tattao babaen iti kampilan a rummuar iti ngiwatko.
66002017	“No adda pannakaawatyo, denggenyo ngarud ti kuna ti Espiritu kadagiti iglesia: “Ti agballigi, ikkakto iti naidulin a taraon. Ikkakto pay ti tunggal maysa iti puraw a bato a nakaimalditan ti baro a nagan nga awan ti makaammo malaksid ti umawat.”
66002018	“Kastoy ti isuratmo iti anghel ti iglesia idiay Tiatira: “Daytoy ti mensahe nga aggapu iti Anak ti Dios nga addaan kadagiti mata a gumilgil-ayab a kasla apuy ken kadagiti saksaka nga agranraniag a kas iti napasileng a gambang.
66002019	Ammok dagiti aramidmo, ti ayat ken pammatim, ti panagserbim ken ti naanus a panagibturmo. Ammok nga ad-adu ti ar-aramidem ita ngem idi damo.
66002020	Ngem daytoy ti diak kayat kenka: palpalugodam ni Jezebel, dayta babai nga agpampamarang a profeta. Isursuro ken isungsongna dagiti adipenko a makikamalala ken mangan kadagiti taraon a naidaton kadagiti didiosen.
66002021	Inikkak iti naan-anay a panawenna nga agbabawi kadagiti basbasolna ken mangtallikud iti immoral a panagbiagna, ngem dina kayat ti agbalbaliw.
66002022	Adtoy, idalitkonto iti pagiddaan, agraman dagiti nakikamalala kenkuana. Agsagabadanto iti nakaro malaksid no agbabawida iti kinadakes nga inaramidda iti sidongna.
66002023	Papatayekto met dagiti annakna tapno maammoan dagiti iglesia nga ammok ti panunot ken tarigagay dagiti tattao. Dusaekto ti tunggal maysa kadakayo, segun ti inaramidyo.
66002024	“Ngem ti dadduma kadakayo dita Tiatira, diyo sinurot daytoy dakes a pannursuro. Saanyo a nasursuro ‘ti nauneg a palimed ni Satanas,’ kas kuna ti dadduma. Kunak kadakayo a dikayton pabaklayan iti sabali nga awit.
66002025	Ngem masapul a pagtalinaedenyo a natibker ti adda kadakayo agingga iti yaayko.
66002026	Ti agballigi nga agtungpal iti pagayatak agingga iti panungpalan, ikkakto iti pannakabalin a kas iti inawatko ken ni Amak: Pagturayekto kadagiti nasion
66002027	tapno iturayanna ida babaen iti baston a landok ken burburakenna ida a kas iti damili a banga.
66002028	Itedkonto met kenkuana ti bituen nga agraniag iti agsapa.
66002029	“No adda pannakaawatyo, denggenyo ngarud ti sao ti Espiritu kadagiti iglesia.”
66003001	Ket kinunana kaniak, “Kastoy ti isuratmo iti anghel ti iglesia idiay Sardis: “Daytoy ti mensahe nga aggapu iti addaan kadagiti pito nga espiritu ti Dios ken kadagiti pito a bituen: Ammok dagiti aramidmo. Ammok nga agdindinamag a sibibiagka, ngem ti kinapudnona, nataykan!
66003002	Isut’ gapuna nga agriingka ket papigsaem ti adda pay kenka sakbay a matayka a mamimpinsan. Ta masarakak nga adda pay la pagkurangan dagiti inar-aramidmo iti imatang ti Diosko.
66003003	Ngarud, laglagipem dagiti nasursuro ken nangngegmo. Tungpalem ida ket agbabawika kadagiti basbasolmo. No dika agriing, umayakto kenka a kas iti mannanakaw—dimonto ammo no ania ti oras nga isasangpetko.
66003004	“Ngem ti sumagmamano kadakayo dita Sardis, pinagtalinaedyo a nadalus ti pagan-anayyo. Makipagnakayto kaniak a sikakawes iti puraw ta maikarikayo.
66003005	Kastoyto ti pannakakawes ti agballigi, ket diakto punasen ti naganna iti libro ti biag. Ipaduyakyakkonto ti naganna iti sangoanan ni Amak ken dagiti anghelesna nga isu ket kukuak.
66003006	“No adda pannakaawatyo, denggenyo ngarud ti sao ti Espiritu kadagiti iglesia.”
66003007	“Kastoy ti isuratmo iti anghel ti iglesia idiay Filadelfia: “Daytoy ti mensahe ti nasantoan ken napudno. Ig-iggamanna ti tulbek a kukua idi ni David. No adda ilukatna, awan ti makairikep, ket no adda rikpanna, awan ti makailukat. Kunana:
66003008	Ammok dagiti aramidmo. Kitaem, nangikabilak iti sangom iti silulukat a ruangan nga awan ti makairikep. Ammok a bassit ti pannakabalinmo. Nupay kasta, tinungpalmo ti pannursurok ket nagtalinaedka a napudno kaniak.
66003009	Denggem, no maipanggep iti bunggoy nga agdaydayaw ken ni Satanas, dagita nga ulbod ken agpamarang a Judioda, ibaonko ida kenka tapno agrukbabda iti sakaanam ket maammoandanto amin nga ay-ayatenka.
66003010	Agsipud ta tinungpalmo ti bilinko, nga anusam nga ibturan ti panagsagaba, aywanankanto met inton dumteng ti riribuk a pakasuotan ti amin a tao iti sangalubongan.
66003011	Umayak iti mabiit. Saluadam ngarud ti adda kenka tapno awan ti mangagaw iti gunggonam.
66003012	“Ti agballigi, pagbalinekto a maysa kadagiti adigi iti templo ti Diosko, ket agyanto sadiay iti agnanayon. Ikitikitkonto kenkuana ti nagan ti Diosko ken ti nagan ti siudad ti Diosko, ti baro a Jerusalem a bumabanto manipud langit ken aggapu iti Diosko. Ikitikitkonto met kenkuana ti baro a naganko.
66003013	“No adda pannakaawatyo, denggenyo ngarud ti sao ti Espiritu kadagiti iglesia.”
66003014	“Kastoy ti isuratmo iti anghel ti iglesia idiay Laodicea: “Daytoy ti mensahe nga aggapu ken ni Amen, ti matalek ken napudno a saksi, ti pangrugian ti amin a pinarsua ti Dios:
66003015	Ammok ti ar-aramidem. Ammok a saanka a nalamiis wenno napudot. Tarigagayak unay a nalamiis wenno napudotka koma.
66003016	Ngem agsipud ta saanka a napudot ket saanka met a nalamiis, ituprakanto!
66003017	“Kunam a nabaknang ken narang-ayka ket adda amin a masapulmo. Ngem dimo ammo a daksanggasat ken kakaasika. Napanglawka. Lamolamoka. Bulsekka.
66003018	Ngarud, ibalakadko kenka a gumatangka kaniak iti balitok a nagugoran iti apuy tapno bumaknangka. Gumatangka met iti puraw a pagan-anay a pagkawesmo tapno saan a makita ti nakababain a kinalamolamom. Gumatangka pay iti agas ta matam tapno makakitaka.
66003019	Babalawek ken dusaek ti amin nga ay-ayatek. Agregtaka ngarud ket agbabawika kadagiti basbasolmo.
66003020	Denggem, addaak nga agtatakder iti ruar ket agtuktuktokak iti ruangan. No adda makangngeg iti timekko ket luktanna ti ruangan, sumrekakto iti balayna ket agkalanglangkamto a mangan.
66003021	“Ti agballigi, ikkakto iti kalintegan nga agtugaw iti dennak iti tronok, kas kaniak a nagballigi, ket ita, agtugtugawak iti abay ni Amak iti tronona.
66003022	“No adda pannakaawatyo, denggenyo ngarud ti sao ti Espiritu kadagiti iglesia.”
66004001	Kalpasan daytoy, adda manen sabali a parmata a nasaksiak. Nakakitaak iti silulukat a ruangan sadi langit. Ket nangngegko manen ti timek a kasla uni ti trumpeta a kunana kaniak: “Umulika ditoy ket ipakitak kenka dagiti dumteng a mapasamak.”
66004002	Pagammoan, addaak iti pannakabalin ti Espiritu ket nakitak sadi langit ti maysa a trono. Adda nakatugaw iti trono.
66004003	Rumimatrimat ti rupana a kas iti haspe ken karnelia. Iti lawlaw ti trono, adda bullalayaw a naraniag a kas iti esmeralda.
66004004	Iti aglikmut ti trono, adda duapulo ket uppat a sabali a trono a pagtugtugawan ti duapulo ket uppat a panglakayen a nakakawes iti puraw ken nakakorona iti balitok.
66004005	Manipud iti trono, agkimatkimat a kagiddan ti agkakapigsa nga uni ken gurruod. Iti sango ti trono, adda pito a pagsilawan a sumsumged; dagitoy dagiti pito nga espiritu ti Dios.
66004006	Adda pay iti sangoanan ti trono ti kasla baybay a sarming, nalitnaw a kasla kristal. Iti aglikmut ti trono, adda uppat a sibibiag a parsua a mata amin ti sango ken likudda.
66004007	Kasla leon ti umuna a sibibiag a parsua; kasla toro a baka ti maikadua; karuprupa ti tao ti maikatlo; ket kasla tumaytayab nga agila ti maikapat.
66004008	Innem ti payak ti tunggal maysa kadagiti sibibiag a parsua, ket mata amin iti uneg ken ruar ti payak. Aldaw-rabii nga awan sardengda a mangikankanta: “Santo, santo, santo, ni Apo Dios a Mannakabalin-amin, Isu nga adda idi, adda ita ken umayto.”
66004009	Ikanta dagiti uppat a sibibiag a parsua dagiti kanta ti dayag, pagdayaw ken pagyaman iti situtugaw iti trono nga agbiag nga agnanayon nga awan inggana. Bayat ti panagkantada,
66004010	agrukbab dagiti duapulo ket uppat a panglakayen iti sangoanan ti trono ket agdaydayawda iti situtugaw sadiay, isu nga agbiag iti agnanayon nga awan inggana. Ipurruakda ti koronada iti sangoanan ti trono sada kuna:
66004011	“Apo ken Diosmi! Maikarika nga umawat iti dayag, dayaw ken pannakabalin. Ta pinarsuam dagiti amin a bambanag, ket babaen iti pagayatam, naparsua ken naikkanda iti biag.”
66005001	Iti kannawan nga ima ti nakatugaw iti trono, nakitak ti maysa a nalukot a pagbasaan a nasuratan iti agsumbangir ket naserraan iti pito a timbre.
66005002	Ket nakitak ti maysa a mannakabalin nga anghel a nangipakaammo iti napigsa a timek: “Siasino ti maikari a mangikkat kadagiti timbre ken mangukrad iti nalukot a pagbasaan?”
66005003	Ngem awan sadi langit wenno iti lubong iti baba wenno iti uneg ti daga ti makalukat ken mangkita iti linaon ti pagbasaan.
66005004	Nagsangitak iti nasaem agsipud ta awan ti nasarakan a maikari a manglukat wenno mangkita iti pagbasaan.
66005005	Iti kasta, kinuna kaniak ti maysa kadagiti panglakayen: “Dika agsangit. Kitaem, nagballigi ti Leon a nagtaud iti tribu ti Juda, ti naindaklan a kaputotan ni David, ket naikkan iti kalintegan a mangikkat kadagiti pito a timbre ken mangukrad iti nalukot a pagbasaan.”
66005006	Kalpasanna, nakitak ti maysa a Kordero nga agtaktakder iti tengnga ti trono a linikmut dagiti uppat a sibibiag a parsua ken dagiti panglakayen. Kasla napapatay ti Kordero. Pito ti sarana ken addaan iti pito a mata nga isu dagiti pito nga espiritu ti Dios nga imbaonna iti entero a lubong.
66005007	Napanna innala ti pagbasaan iti makannawan nga ima ti nakatugaw iti trono.
66005008	Bayat ti panangalana, nagruknoy dagiti uppat a sibibiag a parsua ken dagiti duapulo ket uppat a panglakayen iti sangoanan ti Kordero. Adda arpa ti tunggal maysa ken balitok a malukong a napno iti insenso nga isu dagiti karkararag dagiti tattao ti Dios.
66005009	Kinantada ti maysa a baro a kanta: “Maikarika a mangala iti nalukot a pagbasaan Ken mangikkat kadagiti timbre. Ta napapatayka ket babaen iti ipapataymo, sinubbotmo dagiti tattao a maipaay iti Dios, Manipud iti tunggal tribu, pagsasao, nasion ken puli,
66005010	Pinagbalinmo ida a pagarian tapno agserbida a kas papadi iti Diostayo; Ket agturaydanto ditoy daga.”
66005011	Kimmitaak manen, ket nangngegko ti ragup a timek dagiti rinibu ken riniwriw nga angheles. Linawlawda ti trono, dagiti sibibiag a parsua ken dagiti panglakayen,
66005012	ket inkantada iti napigsa: “Maikari ti napapatay a Kordero, Wen, maikari nga umawat iti pannakabalin, kinabaknang, kinasirib ken kinapigsa, Dayaw, dayag ken pannakaitan-ok!”
66005013	Ket nangngegko nga agkankanta dagiti amin a parsua sadi langit, dagiti adda ditoy daga, dagiti adda iti uneg ti daga, dagiti adda iti taaw—amin a parsua iti entero a lubong: “Iti situtugaw iti trono ken iti Kordero, Maited koma ti tan-ok ken dayaw, dayag ken pannakabalin Iti agnanayon nga awan inggana!”
66005014	“Amen,” insungbat dagiti uppat a sibibiag a parsua. Ket nagparintumeng dagiti panglakayen sada nagdaydayaw.
66006001	Kalpasanna, nakitak nga inikkat ti Kordero ti umuna kadagiti pito a timbre ket nangngegko ti napigsa a timek a kas iti gurruod ti maysa kadagiti uppat a sibibiag a parsua a kunana, “Umayka!”
66006002	Kimmitaak, ket adda nagparang a puraw a kabalio. Adda bai ti pana ti nakasakay. Naikkan iti korona ket rimmuar tapno ituloyna ti panagballigina.
66006003	Inikkat ti Kordero ti maikadua a timbre, ket nangngegko a kinuna ti maikadua a sibibiag a parsua, “Umayka!”
66006004	Rimmuar ti sabali a kabalio a nalabaga ti kolorna. Naikkan ti nakasakay iti pannakabalin a mangyeg iti gubat ditoy daga tapno agpipinnatay dagiti tattao. Adda dakkel a kampilan ti naited kenkuana.
66006005	Inikkat ti Kordero ti maikatlo a timbre, ket nangngegko a kinuna ti maikatlo a sibibiag a parsua, “Umayka!” Maysa a nangisit a kabalio ti nakitak. Adda pagtimbangan nga iggem ti nagsakay.
66006006	Nangngegko ti maysa a timek a kasla naggapu iti ayan dagiti uppat a sibibiag a parsua: “Sangkasukat a trigo ti pakaigatangan ti maysa a denario, ken tallo kasukat a sebada ti pakaigatangan ti maysa a denario. Ngem dimo dadaelen ti lana ti olibo ken ti arak!”
66006007	Inikkat ti Kordero ti maikapat a timbre, ket nangngegko a kinuna ti maikapat a sibibiag a parsua, “Umayka!”
66006008	Adda nakitak a kabalio a nabessag ti kolorna. Patay ti nagan ti nakasakay, ket sumursurot kenkuana ti Hades. Naikkanda iti pannakabalin a mangituray iti apagkapat a paset ti daga, a pumatay babaen iti gubat, bisin, sakit ken kadagiti atap nga animal ti daga.
66006009	Inikkat ti Kordero ti maikalima a timbre. Nakitak iti sirok ti altar dagiti kararua dagiti napapatay gapu ta impakaammoda ti sao ti Dios ken napudnoda idi iti panagsaksida.
66006010	Impukkawda, “Kangatoan nga Apo, nasantoan ken napudno! Kasano pay kabayag ti panaguraymi? Kaano ti panangukom ken panangdusam kadagiti tattao a pimmatay kadakami?”
66006011	Naikkan ti tunggal maysa iti puraw a kagay. Naibaga kadakuada nga aginanada pay bassit agingga a madanon ti naikeddeng a bilang dagiti padada nga adipen ken kakabsat a mapapatay a kas kadakuada.
66006012	Inikkat ti Kordero ti maikanem a timbre. Nagginggined iti napigsa. Ngimmisit ti init a kasla iti nakersang a nangisit a lupot idinto a limmabbaga ti bulan a kas iti dara.
66006013	Natinnag ditoy daga dagiti bituen iti tangatang. Kasda la naata a bunga ti igos a maregreg no agangin iti napigsa.
66006014	Nagpukaw ti langit a kas iti pagbasaan a kellaat a nalukot ket nayalis iti ayanda dagiti amin a bambantay ken purpuro.
66006015	Naglemmeng dagiti ari ditoy daga, dagiti agtuturay ken pangulo dagiti soldado, dagiti nabaknang ken nabileg, ken amin, adipen ken siwawaya. Napanda kadagiti rukib ken sirok dagiti bato kadagiti bambantay.
66006016	Kinunada kadagiti bato ken kadagiti bambantay: “Gaburandakami tapno saanmi a makita ti rupa ti nakatugaw iti trono ken marikna ti pungtot ti Kordero.
66006017	Dimtengen ti naindaklan nga aldaw a panagdissuor ti pungtotda ket awanto ti makalasat.”
66007001	Kalpasanna, nakitak ti uppat nga angheles nga agtaktakder iti uppat a suli ti daga. Tengtenglenda dagiti uppat nga angin tapno saan nga agpuyupoy iti rabaw ti daga, iti taaw wenno iti aniaman a puon ti kayo.
66007002	Nakitak met ti sabali nga anghel nga agpangpangato iti deppaar ti daya nga iggemna ti timbre ti sibibiag a Dios. Pinukkawanna dagiti uppat nga angheles a nangtedan ti Dios iti pannakabalin a mangdadael iti daga ken iti baybay:
66007003	“Saanyo pay a dadaelen ti daga, ti taaw wenno dagiti kayo; urayenyo a malpas ti panangmarkami kadagiti muging dagiti adipen ti Diostayo.”
66007004	Ket naibaga kaniak a 144,000 ti bilang dagiti naikkan iti marka ti Dios kadagiti mugingda. Nagtaudda kadagiti sangapulo ket dua a tribu ti Israel:
66007005	12,000 manipud iti tribu ti Juda, 12,000 manipud iti tribu ti Ruben, 12,000 manipud iti tribu ti Gad,
66007006	12,000 manipud iti tribu ti Aser, 12,000 manipud iti tribu ti Neftali, 12,000 manipud iti tribu ti Manases, 12,000 manipud iti tribu ti Simeon, 12,000 manipud iti tribu ti Levi, 12,000 manipud iti tribu ti Isacar, 12,000 manipud iti tribu ti Zabulon, 12,000 manipud iti tribu ti Jose, 12,000 manipud iti tribu ti Benjamin.
66007009	Kalpasan daytoy, nakitak ti nakaad-adu a tattao—awan ti makabilang iti kaaduda. Naggapuda iti amin a puli, tribu, pagilian ken pagsasao. Nakatakderda iti sangoanan ti trono ken ti Kordero. Puraw ti kawesda ken nakaiggemda iti sanga ti palma.
66007010	“Aggapu ti pannakaisalakan iti Diostayo nga agtugtugaw iti trono, ken iti Kordero!” impukkawda.
66007011	Linikmut dagiti amin nga angheles ti trono, dagiti panglakayen ken dagiti uppat a sibibiag a parsua. Nagpaklebda iti sangoanan ti trono ket nagdaydayawda iti Dios.
66007012	Kinunada, “Amen! Dayaw, dayag, sirib, panagyaman, tan-ok, pannakabalin ken bileg ti maipaay iti Diostayo iti agnanayon nga awan inggana! Amen!”
66007013	Sinaludsod kaniak ti maysa kadagiti panglakayen, “Siasino dagitoy a tattao a nakakawes iti puraw? Sadino ti naggapuanda?”
66007014	“Diak ammo, apo! Sika ti makaammo,” insungbatko. Kinunana kaniak: “Isuda dagiti nakalasat iti napalalo a pannakaidadanes. Linabaanda dagiti pagan-anayda ket pinapudawda ida babaen iti dara ti Kordero.
66007015	Dayta ti gapuna nga addada iti sangoanan ti trono ti Dios ket aldaw-rabii nga agserserbida kenkuana iti templona. Aywananto ida ti agtugtugaw iti trono.
66007016	Pulos a didanto agbisin wenno mawaw. Saandanton a mapudotan iti init wenno aniaman a makasinit
66007017	agsipud ta pastordanton ti Kordero nga adda iti tengnga ti trono. Iturongnanto ida kadagiti ubbog ti danum a sibibiag. Punasento ti Dios dagiti amin a luada.”
66008001	Idi ikkaten ti Kordero ti maikapito a timbre, nagturay ti ulimek sadi langit iti agarup tallopulo a minuto.
66008002	Kalpasanna, nakitak a naikkan iti trumpeta ti tunggal maysa kadagiti pito nga angheles a nakatakder iti sangoanan ti Dios.
66008003	Simmangpet ti sabali nga anghel nga addaan iti insensario a balitok, ket napan nagtakder iti sango ti altar. Naikkan iti nawadwad nga insenso nga inayonna kadagiti kararag dagiti tattao ti Dios ken idatonna iti balitok nga altar iti sangoanan ti trono.
66008004	Manipud iti ima ti anghel a sitatakder iti sangoanan ti Dios, nagpangato ti asuk ti mapupuoran nga insenso a naikuyog kadagiti kararag dagiti tattao ti Dios.
66008005	Kalpasanna, innala ti anghel ti insensario, kinargaanna kadagiti beggang manipud iti altar sana impurruak iti daga. Naggurruod, rimsua ti napigsa nga arimbangaw, nagkimat ken nagginggined.
66008006	Nagsagana dagiti pito nga angheles a mangpuyot kadagiti trumpetada.
66008007	Pinuyot ti umuna nga anghel ti trumpetana. Nagtudo iti yelo ken apuy a nalaokan iti dara. Napuoran ti apagkatlo a paset ti daga, ti apagkatlo dagiti amin a kaykayo ken dagiti amin a nalangto a ruot.
66008008	Pinuyot ti maikadua nga anghel ti trumpetana. Adda sumsumged a kasla dakkel a bantay a naipurruak iti taaw. Nagbalin a dara ti apagkatlo a paset ti taaw.
66008009	Natay ti apagkatlo dagiti nabiag a parsua iti taaw ken nadadael ti apagkatlo dagiti barko.
66008010	Pinuyot ti maikatlo nga anghel ti trumpetana. Manipud langit, natnag ti maysa a dakkel a bituen a sumsumged a kasla pagsilawan, ket nagdisso iti apagkatlo a paset dagiti karayan ken dagiti ubbog.
66008011	(“Napait”—daytoy ti nagan ti bituen.) Pimmait ti apagkatlo a paset dagiti danum, ket natay ti adu a tattao ta napait ti danum nga ininumda.
66008012	Pinuyot ti maikapat nga anghel ti trumpetana. Nadadael ti apagkatlo a paset ti init, ti apagkatlo a paset ti bulan ken ti apagkatlo a bilang dagiti amin a bituen, isut’ gapuna a napukaw ti apagkatlo a lawagda. Nagsipnget iti apagkatlo a paset ti aldaw ken iti apagkatlo a paset ti rabii.
66008013	Kalpasanna, nakitak ti maysa nga agila nga agtaytayab iti langit ket nangngegko nga impukkawna: “Nakaal-alingget! Nakaal-alingget! Nakaal-alinggetto ti pagbanagan dagiti amin a tattao ditoy rabaw ti daga inton pagunien dagiti tallo nga angheles ti trumpetada.”
66009001	Pinuyot ti maikalima nga anghel ti trumpetana. Nakitak ti maysa a bituen a natnag manipud langit a nagdisso ditoy daga, ket naited kenkuana ti tulbek ti ruangan ti nakaun-uneg a yuyeng.
66009002	Idi luktanna ti yuyeng, rimmuar ti asuk a kasla iti asuk a naggapu iti dakkel nga orno. Nagsipnget ti init ken ti tangatang gapu iti asuk.
66009003	Manipud iti asuk, nagruar dagiti dudon ket nagdissoda iti daga. Naikkanda iti pannakabalin a mannilud a kas iti pannakabalin a naited kadagiti manggagama.
66009004	Nabilinda a dida dadaelen dagiti ruot wenno dagiti kayo wenno uray ania a mula. Dagiti laeng tattao nga awan marka ti timbre ti Dios iti mugingda ti ranggasanda.
66009005	Saan a napalubosan dagiti dudon a pumatay kadagitoy a tattao, no di ket parigatenda laeng ida iti las-ud ti lima a bulan. Umasping ti ut-ot iti silud ti manggagama ti ut-ot ti panangparigatda.
66009006	Kabayatan dagita nga aldaw, sapulento dagiti tattao ti patay ngem didanto masarakan. Kayatdanto ti matay ngem itarayanto ida ni patay.
66009007	Kasla kabalio a nakasagana a makigubat dagiti dudon. Adda kasla korona a balitok iti uloda. Kasda la agruprupa a tao,
66009008	agbubuok a babai, ken agngipngipen a leon.
66009009	Naabbongan dagiti barukongda iti kasla kabal a landok. Agkaykay-ab dagiti payakda ket kasla uni ti karadakad ti adu a lugan a guyguyoden dagiti kabalio nga agdardaras nga agturong iti paggugubatan.
66009010	Adda ipus ken siludda a kas iti manggagama. Adda iti ipusda ti pannakabalin a mangparigat kadagiti tattao iti las-ud ti lima a bulan.
66009011	Adda arida a mangituray kadakuada, ket isu ti anghel a mangbambantay iti nakaun-uneg a yuyeng. Abaddon ti naganna iti Hebreo, ket Apolion met iti Griego (kayatna a sawen, “Ti Mangdadael”).
66009012	Nalpasen ti umuna a nakabutbuteng a didigra. Dua pay dagiti dumteng.
66009013	Pinuyot ti maikanem nga anghel ti trumpetana. Nakangngegak iti timek a naggapu kadagiti suli ti altar a balitok iti sangoanan ti Dios.
66009014	Kinunana iti maikanem nga anghel nga adda trumpetana: “Ruk-atam dagiti uppat nga angheles a nakagalut iti dakkel a karayan Eufrates.”
66009015	Naruk-atan dagiti uppat nga angheles. Naisaganada a mangpatay iti apagkatlo a bilang ti amin a tattao iti daytoy met la nga oras, aldaw, bulan ken tawen.
66009016	Naibaga kaniak ti bilang dagiti nagkabalio a bunggoy: 200 a milion.
66009017	Ket nakitak iti parmatak dagiti kabalio ken dagiti nakasakay a nakakabal iti kasla kolor ti apuy, asul a kasla kolor ti safiro ken amarillo a kasla kolor ti asufre. Kasla ulo ti leon ti ulo dagiti kabalio. Agipugpugsoda iti apuy, asuk ken asufre.
66009018	Natay ti apagkatlo dagiti amin a tattao babaen kadagitoy a didigra: ti apuy, ti asuk ken ti asufre nga aggapu iti ngiwat dagiti kabalio.
66009019	Adda pannakabalin iti ngiwatda, kasta met iti ipusda. Kasla uleg nga addaan iti ulo dagiti ipusda, ket dagitoy ti pangparigatda kadagiti tattao.
66009020	Saan a nagbabawi dagiti tattao a nakalasat kadagitoy a didigra. Dida insardeng ti panagdaydayawda kadagiti demonio ken kadagiti didiosen nga inaramidda—dagiti ladawan a balitok, pirak, bronse, bato ken kayo a di makakita, makangngeg wenno makapagna.
66009021	Saanda met a nagbabawi iti panagpappapatayda, panagan-anitoda, pannakikamkamalalada ken panagtaktakawda.
66010001	Kalpasanna, nakitak ti sabali a mannakabalin nga anghel a bumabbaba manipud langit. Nabungon iti ulep ket adda bullalayaw iti ngatoen ti ulona. Naraniag ti rupana a kas iti karaniag ti init ket kasla adigi nga apuy dagiti sakana.
66010002	Adda iggemna a silulukat a bassit a nalukot a pagbasaan. Imbaddekna ti makannawan a sakana iti taaw ket ti makannigid, iti daga.
66010003	Nagpukkaw ket kasla ungor ti adu a leon ti timekna. Nasungbatan iti dulluog dagiti pito a gurruod.
66010004	Idi malpas ti dulluog, agsuratak koman, ngem nangngegko ti maysa a timek a naggapu sadi langit. “Ilimedmo ti imbaga dagiti pito a gurruod,” kinunana. “Dimo isurat.”
66010005	Ket ingngato ti anghel a nakitak nga agtaktakder iti taaw ken iti daga ti makannawan nga imana idiay langit.
66010006	Nagsapata iti nagan ti Dios a sibibiag nga agnanayon nga awan inggana, isu a namarsua iti langit, daga, taaw ken amin a linaonda. “Saanen a maitantan,” kinunana.
66010007	“Inton puyoten ti maikapito nga anghel ti trumpetana, ibanagton ti Dios ti nalimed a panggepna kas impakaammona idi kadagiti adipenna a profeta.”
66010008	Nagsao manen kaniak ti timek a nangngegko a naggapu sadi langit. Kinunana, “Inka alaen ti silulukat a pagbasaan iti ima ti anghel nga agtaktakder iti baybay ken iti daga.”
66010009	Immasidegak iti anghel ket dinawatko nga itedna kaniak ti nalukot a pagbasaan. “Alaem ket kanem,” kinunana. “Nasam-itto a kasla diro dita ngiwatmo ngem napaitto iti tianmo.”
66010010	Innalak ti pagbasaan iti ima ti anghel ket kinnanko. Nasam-it a kas diro iti ngiwatko, ngem idi matilmonkon, napait iti tianko.
66010011	Ket naibaga kaniak, “Masapul nga ipakaammom manen ti mensahe ti Dios maipapan kadagiti tattao iti adu a pagilian, puli, pagsasao ken ar-ari.”
66011001	Naikkanak iti pagrukod a kasla baston, ket naibaga kaniak: “Inka rukoden ti templo ti Dios ken ti altar, ken bilangem dagiti agdaydayaw sadiay.
66011002	Ngem dimo rukrukoden ti akinruar a paraangan ti templo agsipud ta naited daytoy kadagiti pagilian—baddebaddekandanto ti Nasantoan a Siudad iti las-ud ti tallo ket gudua a tawen.
66011003	Nupay kasta, ikkakto ti pannakabalin dagiti dua a saksik a nakakawes iti nakersang a lupot ket ipakaammodanto ti mensahe ti Dios iti uneg ti 1,260 nga aldaw.”
66011004	Dagiti dua a saksi isuda dagiti dua a puon nga olibo ken dagiti dua a pagsilawan iti sangoanan ti Apo ti entero a daga.
66011005	No adda mangranggas kadakuada, rummuar ti apuy iti ngiwatda ket dadaelenda dagiti kabusorda. Kasta ti pannakapapatay ti siasinoman nga agpanggep a mangranggas kadakuada.
66011006	Adda pannakabalinda a mangirikep iti langit tapno saan nga agtudo bayat ti panangipakaammoda iti mensahe ti Dios. Adda met pannakabalinda a mamagbalin a dara kadagiti ubbog. Adda pay pannakabalinda a mangyeg iti amin a kita ti didigra iti daga tunggal kayatda nga aramiden ti kasta.
66011007	Inton maipakaammo dagiti dua a saksi ti mensaheda, rummuarto ti narungsot nga animal iti nakaun-uneg a yuyeng tapno gubatenna ida. Parmeken ken papatayennanto ida.
66011008	Maiwalangto dagiti bangkayda iti kangrunaan a kalsada ti dakkel a siudad. Sodoma wenno Egipto ti naespirituan a naganna. Ditoy met a lugar ti nakailansaan ti Apoda iti krus.
66011009	Iti uneg ti tallo ket gudua nga aldaw, buybuyaento dagiti tattao iti amin a nasion, tribu, pagsasao ken puli dagiti bangkayda, ket didanto ipalubos a maitanemda.
66011010	Maragsakanto dagiti tattao ditoy daga gapu iti ipapatay dagitoy dua. Agrarambak ken agririnnegalodanto agsipud ta natayen dagiti dua a profeta a nangyeg iti adu a panagsagaba iti sangkataoan.
66011011	Ngem kalpasan ti tallo ket gudua nga aldaw, pinagungar ida ti Dios ket timmakderda. Kasta unay ti buteng dagiti nakaimatang kadakuada.
66011012	Kalpasanna, nangngeg dagiti dua a profeta ti maysa a napigsa a timek a naggapu sadi langit. “Umulikayo ditoy!” kinunana kadakuada. Ket bayat ti panangkita kadakuada dagiti kabusorda, naipangatoda sadi langit babaen iti maysa nga ulep.
66011013	Iti dayta met la a kanito, nagginggined iti napigsa. Nadadael ti apagkapullo a paset ti siudad ket 7,000 a tattao ti natay. Nagbuteng dagiti tattao a nabati ket nagdaydayawda iti Dios sadi langit.
66011014	Nakalabasen ti maikadua a nakabutbuteng a didigra. Ngem kitaem, umayen ti maikatlo.
66011015	Pinuyot ti maikapito nga anghel ti trumpetana. Adda dagiti napipigsa a timek a naggapu sadi langit a kunkunada, “Naiteden iti Apotayo ken iti Cristona ti pagarian ti lubong, ket agturayto iti agnanayon nga awan inggana!”
66011016	Nagpakleb dagiti duapulo ket uppat a panglakayen a situtugaw iti tronoda iti sangoanan ti Dios ket nagdaydayawda kenkuana
66011017	a kunkunada: “Apo Dios a Mannakabalin-amin, Dioska ita ken Dioska idi: Agyamankami ta inaramatmo ti dakkel a pannakabalinmo Ket inrugimon ti agturay!
66011018	Nakaunget dagiti pagano, Ta dimtengen ti tiempo ti pungtotmo, Ken ti pannakaukom dagiti natay. Tiempon a gunggonaam dagiti profeta nga adipenmo, Kadagiti amin a tattaom, ken amin nga agbuteng kenka, Natan-ok man ken nanumo, Tiempon a dadaelem dagiti nangparigat iti daga!”
66011019	Nalukatan ti templo ti Dios sadi langit, ket nakitak ti Lakasa ti Tulagna iti uneg. Kalpasanna, nagkimat, adda napigsa nga arimbangaw, naggurruod, nagginggined ken nagtudo iti nakaad-adu nga yelo.
66012001	Nagparang iti langit ti sabali a nakaskasdaaw a pagilasinan. Adda babai a nagkawes iti init, ken agtugtugaw a naisaad dagiti dapanna iti bulan: iti ulona adda korona a binukel ti sangapulo ket dua a bituen.
66012002	Dandani agpasngay ket agik-ikkis iti sakit ken rigatna nga agpasikal.
66012003	Sabali pay a nakaskasdaaw a pagilasinan ti nagparang iti langit: Adda dakkel a dragon a nalabaga a pito ti ulona ken sangapulo ti sarana. Adda korona ti tunggal ulo.
66012004	Babaen iti ipusna, inaprasna ti apagkatlo dagiti bituen iti langit sana intappuak ida iti daga. Nagtakder ti dragon iti sangoanan ti babai nga agpaspasikal tapno alun-onenna ti ubing apaman a mayanak.
66012005	Ket impasngay ti babai ti maysa a lalaki a mangiturayto iti amin a nasion babaen iti sarukod a landok. Ngem narabsut ti maladaga ket naipan iti Dios a situtugaw iti tronona.
66012006	Nagkamang ti babai iti let-ang, iti maysa a lugar nga insagana ti Dios a pakataripatoanna iti uneg ti 1,260 nga aldaw.
66012007	Kalpasanna, bimtak ti gubat sadi langit. Rinaut ni Miguel ken dagiti anghelesna ti dragon. Nakirupak ti dragon ken dagiti anghelesna.
66012008	Ngem naabak ti dragon ken dagiti anghelesna, ket saandan a napalubosan nga agyan sadi langit.
66012009	Naitappuak ti dakkel a dragon, daydi uleg idi ugma a managan Diablo wenno Satanas, a mangal-allilaw iti entero a lubong. Naitappuak ditoy daga agraman dagiti anghelesna.
66012010	Kalpasanna, nangngegko ti maysa a napigsa a timek sadi langit. Kinunana, “Dimtengen ti panangisalakan ti Dios, ti pannakabalinna ken ti pagarianna! Ipabigbigen ti Cristona ti turayna iti sangalubongan. Ta napagtalawen sadi langit ti mangidardarum kadagiti kakabsattayo iti pammati iti aldaw ken rabii iti sangoanan ti Dios.
66012011	Pinarmek dagiti kakabsattayo babaen iti dara ti Kordero ken iti panangsaksida iti pudno. Siaayatda a mangipatli iti biagda gapu iti pammatida.
66012012	Agragsakkayo ngarud, dakayo nga agnaed sadi langit. Ngem asikayo pay, dakayo nga agnaed iti daga ken taaw! Bimmaban kadakayo ti Diablo a kasta unay ti pungtotna, ta ammona a bassit laengen ti natda a tiempona.”
66012013	Idi nadlaw ti dragon ti pannakaitappuakna ditoy daga, kinamatkamatna daydi babai a nangipasngay iti ubing a lalaki.
66012014	Ngem naikkan ti babai iti dua a payak ti dakkel nga agila tapno makatayab a mapan iti lugarna idiay let-ang. Sadiayto ti pakataripatoanna iti uneg ti tallo ket gudua a tawen tapno malisianna ti pungtot ti uleg.
66012015	Gapu iti daytoy, nangipugso ti uleg iti danum a nagbalin a kasla karayan tapno mayanud ti babai.
66012016	Ngem timmulong ti daga iti babai. Nagrengngat ket inigupna ti danum nga impugso ti dragon.
66012017	Gapu iti pungtot ti dragon, napanna ginubat dagiti nabati nga annak ti babai, dagiti amin nga agtungtungpal kadagiti bilbilin ti Dios ken mangsaksaksi iti pudno nga impaltiing ni Jesus.
66012018	Ket nagtakder ti dragon iti igid ti baybay.
66013001	Nakitak ti maysa a narungsot nga animal a rumrumkuas iti taaw. Pito ti ulona ket sangapulo met ti sarana. Nagkorona ti tunggal sara ket iti tunggal ulo, adda dagiti naisurat a nagan a nanglais iti Dios.
66013002	Kasla leopardo ti nakitak nga animal, kasla agsaksaka nga oso, ken kasla agngiwngiwat a leon. Inted kenkuana ti dragon ti bukodna a pannakabalin, ti trono ken ti naindaklan a turayna.
66013003	Kasla nasugat ti maysa nga ulo ti animal. Nagistayanna impatay daytoy ngem immimbag met laeng. Nasdaaw dagiti amin a tattao iti lubong iti napasamak ket simmurotda iti animal.
66013004	Nagdaydayaw dagiti amin a tattao iti dragon gapu ta intedna ti turayna iti animal. Nagdaydayawda met iti animal. “Siasino ti kas iti narungsot nga animal?” kinunada. “Siasino ti makabael a makirupak kenkuana?”
66013005	Napalubosan ti narungsot nga animal nga agsalawasaw, agsao iti maibusor iti Dios, ken agturay iti uneg ti 42 a bulan.
66013006	Rinugianna ti agsao iti maibusor iti Dios, iti nagan ti Dios, iti balay ti Dios ken amin nga agnaed sadi langit.
66013007	Napalubosan a manggubat ken mangparmek kadagiti tattao ti Dios, ket naikkan iti kalintegan a mangituray kadagiti tattao iti amin a tribu, pagilian, pagsasao ken puli.
66013008	Agdaydayawto kenkuana dagiti amin a tattao iti rabaw ti daga, malaksid dagiti naisurat ti naganda iti libro ti biag sakbay a naparsua ti lubong. Daytoy a libro kukua ti napapatay a Kordero.
66013009	“Dumngeg ngarud ti siasinoman nga adda pannakaawatna!
66013010	Siasinoman a nairanta a matiliw, matiliwto. Ti nairanta a mapapatay iti kampilan, mapapatayto iti kampilan. Daytoy ti pakasapulan iti panagibtur ken pammati iti biang dagiti tattao ti Dios.”
66013011	Nakakitaak manen iti sabali a narungsot nga animal a rimmuar iti daga. Dua ti sarana a kasla sara ti karnero, ngem kasla agsasao a dragon.
66013012	Inaramatna ti amin a turay ti immuna a narungsot nga animal. Pinilitna ti daga ken dagiti amin nga agnanaed ditoy nga agdaydayawda iti umuna a narungsot nga animal a naimbaganen ti sugat a dandanina impatay.
66013013	Nagiparang kadagiti nakaskasdaaw a pagilasinan ti maikadua a narungsot nga animal. Iti imatang ti amin, pinagtinnagna ditoy daga ti apuy manipud langit.
66013014	Inallilawna amin a tattao nga agnanaed ditoy daga babaen kadagiti pagilasinan a naipalubos nga iparangna iti imatang ti umuna a narungsot nga animal. Imbaga ti narungsot nga animal kadagiti tattao ditoy lubong a mangaramidda iti ladawan a pammadayaw iti narungsot nga animal a nasugat iti kampilan ngem nagbiag.
66013015	Napalubosan ti maikadua a narungsot nga animal a mangted biag iti ladawan ti immuna, tapno makasao ti ladawan ken mabalinna a patayen dagiti amin a saan nga agdaydayaw kenkuana.
66013016	Pinilit ti narungsot nga animal dagiti amin a tattao, nanumo ken natan-ok, nabaknang ken napanglaw, tagabu ken siwawayawaya, a mamarkaan iti makannawan nga ima wenno iti mugingda.
66013017	Awan ti makapaglako wenno makapaggatang no saan naimarka kenkuana ti nagan ti animal wenno ti numero a kaibatogan ti naganna.
66013018	Kasapulan ditoy ti kinasirib. Mabalin a maammoan ti masirib ti kaipapanan ti numero ti animal gapu ta kaibatogan daytoy ti nagan ti lalaki. Ti numero ket 666.
66014001	Nakitak ti Kordero nga agtaktakder idiay Bantay Sion. Kaduana ti 144,000 a tattao a nasuratan ti mugingda iti nagan ti Kordero ken iti nagan ti Amana.
66014002	Manipud sadi langit, adda nangngegko a timek a kasla daranudor ti dissuor ti danum ken napigsa a gurruod. Immaweng a kasla musika nga agtaud kadagiti matoktokar nga arpa.
66014003	Nakasango dagiti 144,000 iti trono, kadagiti uppat a sibibiag a parsua ken kadagiti panglakayen. Agkankantada iti baro a kanta nga awan ti makasursuro malaksid laeng kadakuada a nasubbot ditoy daga.
66014004	Isuda dagiti saan a natulawan babaen kadagiti babbai, ta nadalusda. Sumursurotda iti Kordero iti sadinoman a papananna. Isuda dagiti nasubbot iti sangkataoan ken dagiti umuna a maidaton iti Dios ken iti Kordero.
66014005	Pulos a saanda a nagulbod. Awan mulitda.
66014006	Kalpasanna, nakitak ti sabali nga anghel nga agtaytayab iti tangatang. Adda kenkuana ti agnanayon a mensahe ti Naimbag a Damag nga ipakaammona kadagiti agnaed ditoy rabaw ti daga, iti amin a puli, tribu, pagsasao ken pagilian.
66014007	“Agbutengkay iti Dios,” impukkawna, “ket agdaydayawkayo iti kinatan-okna! Ta dimtengen ti tiempo a panangukomna. Agdaydayawkayo iti Dios a namarsua iti langit, daga, taaw ken kadagiti ubbog.”
66014008	Simmaruno ti maikadua nga anghel ket kinunana, “Natnagen ti Babilonia! Wen, natnagen ti agdindinamag a siudad! Pinainumna dagiti amin a tattao iti arak—ti naingel nga arak ti kinaderrepna.”
66014009	Simmaruno ti maikatlo nga anghel a nangipukkaw, “Dagiti agdaydayaw iti narungsot nga animal ken iti ladawanna, ken umawat iti marka iti muging wenno imana,
66014010	inumendanto a mismo ti arak ti napalalo a pungtot ti Dios, ti arak nga imbukbokna nga awan lalaokna iti kopa ti pungtotna! Matutuokdanto iti apuy ken asufre iti sangoanan dagiti nasantoan nga angheles ken ti Kordero.
66014011	Agnanayon nga awan inggana ti panagpangato ti apuy a mangparparigat kadakuada. Aldaw ken rabii nga awan inana dagiti nagdaydayaw iti narungsot nga animal ken iti ladawanna, ken dagiti namarkaan iti naganna.”
66014012	Daytoy ti pakasapulan iti panagibtur dagiti tattao ti Dios, dagiti agtulnog kadagiti bilin ti Dios ken dagiti agtalinaed iti pammati ken ni Jesus.
66014013	Kalpasanna, nakangngegak iti timek a naggapu sadi langit. Kinunana kaniak, “Isuratmo daytoy: Manipud ita, nagasat dagiti matay iti panagserbida iti Apo.” “Wen, nagasat,” kuna ti Espiritu. “Makainanadan kalpasan ti nadagsen a trabahoda ta kumuykuyog kadakuada ti bunga ti panagserbida.”
66014014	Kalpasanna, adda nakitak a puraw nga ulep a pagtugtugawan ti maysa a parsua nga umas-asping iti anak ti tao. Adda korona a balitok iti ulona ken nakaiggem iti natadem a kumpay.
66014015	Sabali pay nga anghel ti rimmuar iti templo ket impukkawna iti agtutugaw iti ulep, “Aramatem ti kumpaymo ta aggapaska, ta dimtengen ti tiempo. Mabalinen ti agani iti daga!”
66014016	Pinagparaspas ngarud ti nakatugaw iti ulep ti kumpayna ket nagapas ti apit ti daga.
66014017	Adda manen sabali nga anghel a nakitak a rimmuar iti templo sadi langit. Nakaiggem met iti natadem a kumpay.
66014018	Adda pay sabali nga anghel a nakitak a rimmuar iti altar. Isu ti agay-aywan iti apuy. “Aramatem ti kumpaymo,” impukkawna iti anghel a nakaiggem iti kumpay. “Burasem dagiti ubas iti daga, ta naluomdan!”
66014019	Iti kasta, pinagparaspas ti anghel ti kumpayna, binurasna dagiti bunga ti ubas, ket impurruakna dagitoy iti dakkel a pagpespesan ti napalalo a pungtot ti Dios.
66014020	Napespes dagiti ubas iti ruar ti siudad, ket manipud iti pagpespesan, nagayus ti dara a dimmanon iti 320 a kilometro ti kaatiddog ken lima a kadapan ti kaadalem.
66015001	Nakitak sadi langit ti sabali a naindaklan a pagilasinan, maysa a nakaskasdaaw a buya. Pito nga angheles nga addaan kadagiti pito a didigra. Dagitoy dagiti maudi a pakatungpalan ti napalalo a pungtot ti Dios.
66015002	Ket nakitak ti kasla taaw a kristal a gumilgil-ayab. Nakitak pay dagiti nangparmek iti narungsot nga animal ken iti ladawanna, agraman iti animal a numero ti kaibatogan ti naganna. Agtatakderda iti igid ti taaw a kristal; ig-iggamanda dagiti arpa nga inted ti Dios kadakuada.
66015003	Ket kankantaenda ti kanta ni Moises nga adipen ti Dios, ken ti kanta ti Kordero: “Apo Dios a Mannakabalin-amin Natan-ok ken nakaskasdaaw dagiti aramidmo! Ari dagiti pagilian. Nalinteg ken napudno dagiti dalanmo!
66015004	Siasino ti saan nga agbuteng kenka, Apo? Siasino ti saan a mangitan-ok iti naganmo? Agsipud ta siksika laeng ti nasantoan. Umayto dagiti amin a pagilian Ket agdaydayawda iti sangoanam, Ta maimatangan ti amin dagiti nalinteg nga aramidmo.”
66015005	Kalpasan daytoy, nakitak a naluktan ti templo sadi langit. Adda iti unegna ti tolda ti pammaneknek.
66015006	Rimmuar iti templo dagiti pito nga angheles nga addaan kadagiti pito a didigra. Nakakawesda iti nadalus ken narangrang a linen a lupot ket adda balitok a banda a naiputipot iti barukongda.
66015007	Maysa kadagiti uppat a sibibiag a parsua ti nangted kadagiti pito nga angheles iti pito a malukong a balitok. Napno dagitoy iti napalalo a pungtot ti Dios a sibibiag iti agnanayon nga awan inggana.
66015008	Napno ti templo iti asuk a naggapu iti dayag ken pannakabalin ti Dios. Awan ti makastrek iti templo agingga a di aggibus dagiti pito a didigra nga inyeg dagiti pito nga angheles.
66016001	Manipud iti templo, nakangngegak iti napigsa a timek a mangbilbilin kadagiti pito nga angheles: “Inkay ibuyat iti daga dagiti linaon dagiti pito a malukong ti napalalo a pungtot ti Dios.”
66016002	Napan imbuyat ti umuna nga anghel ti linaon ti malukongna iti daga. Gapu iti daytoy, nagtaud dagiti nakabutbuteng ken naut-ot a gaddil kadagiti tattao nga addaan iti marka ti narungsot nga animal, ken kadagiti nagdaydayaw iti ladawanna.
66016003	Imbuyat ti maikadua nga anghel ti linaon ti malukongna iti taaw. Nagbalin ti danum a kasla dara ti natay a tao ket natay dagiti amin a sibibiag a parsua iti taaw.
66016004	Imbuyat met ti maikatlo nga anghel ti malukongna kadagiti karayan ken ubbog, ket nagbalinda met a dara.
66016005	Nangngegko ti kuna ti anghel a mangay-aywan iti danum: “Nalinteg ti panangukommo, O Nasantoan, Sika nga adda ita ken sika nga adda idi;
66016006	Imparukpokda ti dara dagiti tattao ti Dios, Ken ti dara dagiti profeta, Isut’ gapuna a pinainummo ida iti dara. Lak-amenda ti kaikarianda a dusa.”
66016007	Nangngegko ti timek a naggapu iti altar: “Apo Dios a Mannakabalin-amin, awan duadua a napudno ken nalinteg dagiti panangukommo!”
66016008	Kalpasanna, imbuyat ti maikapat nga anghel ti malukongna iti init, ket napalubosan a mangpuor kadagiti tattao.
66016009	Mapupuoran la ngaruden dagiti tattao, ilunlunodda pay laeng ti nagan ti Dios nga adda pannakabalinna kadagitoy a didigra idinto nga agbabawida koma kadagiti basbasolda ket agdaydayawda iti dayagna.
66016010	Imbuyat met ti maikalima nga anghel ti malukongna iti trono ti narungsot nga animal. Nagsipnget ti entero a pagarian ti animal. Kinagat dagiti tattao dagiti bibigda gapu iti rigat.
66016011	Inlunodda ti Dios sadi langit gapu kadagiti ut-ot ken gaddilda. Ngem saanda a nagbabawi kadagiti dakes nga aramidda.
66016012	Imbuyat ti maikanem nga anghel ti malukongna iti dakkel a karayan Eufrates. Namagaan ti karayan tapno adda pagnaan dagiti ari nga aggapu iti daya.
66016013	Ket nakakitaak iti tallo a narugit nga espiritu a kasla tukak a rumrummuar kadagiti ngiwat ti dragon, ti narungsot nga animal ken ti sinan-profeta.
66016014	Isuda dagiti espiritu ti demonio nga agiparparang iti pagilasinan. Mapan dagiti tallo nga espiritu kadagiti ari iti sangalubongan tapno ummongenda ida a makigubat inton dumteng ti naindaklan nga aldaw ti Mannakabalin-amin a Dios.
66016015	“Denggenyo, umayak a kasla mannanakaw! Nagasat ti tao a siririing ken di manguksob iti pagan-anayna tapno saan a lamolamo a magna ken saan a mabain kadagiti tattao.”
66016016	Ket inummong dagiti espiritu dagiti ar-ari sada impan ida iti lugar a maaw-awagan Armagedon iti pagsasao a Hebreo.
66016017	Kalpasanna, imbuyat ti maikapito nga anghel ti malukongna iti angin. Adda napigsa a timek a naggapu iti trono iti templo. “Nalpasen!” kinunana.
66016018	Nagkimatkimat, rimkuas dagiti dulluog ken gurruod ken nagginggined iti napigsa. Daytoy ti kapigsaan a ginggined manipud pannakaparsua ti tao. Wen, nakapigpigsa!
66016019	Nadadael a nagkatlo ti dakkel a siudad, ket narba dagiti siudad iti amin a pagilian. Saan a nakalisi ti agdindinamag a Babilonia iti pannusa ti Dios; impainumna kenkuana ti arak iti kopana—ti arak ti nakaam-amak a pungtotna.
66016020	Limned amin a purpuro ken bambantay.
66016021	Manipud langit, nagtudo iti dadakkel nga yelo—aglimapulo a kilo ti dagsen ti tunggal maysa—ket natupakan dagiti tattao. Inlunod dagiti tattao ti Dios gapu iti daytoy a didigra, ta nakabutbuteng unay.
66017001	Immasideg kaniak ti maysa kadagiti pito nga angheles nga addaan iti pito a malukong ket kinunana: “Umayka, ket ipakitak kenka ti pannakadusa ti reyna ti immoralidad, dayta agdindinamag a siudad a nabangon iti asideg dagiti adu a karayan.
66017002	Nakikamalala kenkuana dagiti ari iti daga, ket nabartek dagiti tattao iti sangalubongan iti arak ti kinaderrepna.”
66017003	Nariknak nga addaak iti pannakabalin ti Espiritu ket impannak ti anghel iti let-ang. Nakitak sadiay ti maysa a babai a nakasakay iti narungsot nga animal a nalabaga a nasuratan ti entero a bagina kadagiti agkakadakes a nagan a maibusor iti Dios. Adda pito nga ulo ken sangapulo a sarana.
66017004	Kolor ube ken nalabaga ti pagan-anay ti babai. Rumimatrimat dagiti alahasna a balitok, agkakapateg a bato ken perlas. Nakaiggem iti kopa a balitok a napno iti agkakaalas ken agkakarugit a banag a gapuanan ti kinaimmoralna.
66017005	Naisurat iti mugingna ti nagan nga adda nalimed a kaipapananna: “Ti Agdindinamag a Babilonia, ina dagiti dakes a babbai ken amin a kinaderrep ditoy lubong.”
66017006	Ket nakitak a nabartek ti babai iti dara dagiti tattao ti Dios ken iti dara dagiti martir—dagiti napapatay idi gapu iti kinapudnoda ken ni Jesus. Kasta unay siddaawko a nakakita iti babai.
66017007	“Apay a masdaawka?” sinaludsod ti anghel kaniak. “Ibagak kenka ti nalimed a kaipapanan ti babai ken ti nagsakayanna a narungsot nga animal nga adda pito nga ulona ken sangapulo a sarana.
66017008	Sibibiag idi ti nakitam nga animal ngem ita, natayen. Dandani rummuaren iti nakaun-uneg a yuyeng ket agturong iti pannakadadael. Dagiti tattao nga agbibiag iti daga a saan a naisurat ti naganda iti libro ti biag sakbay ti pannakaparsua ti lubong, masdaawdanto a makakita iti narungsot nga animal. Sibibiag idi ket ita, natayen, ngem agparangto manen.
66017009	“Daytoy ti pakasapulan iti kinasirib ken pannakaawat. Dagiti pito nga ulo isuda ti pito a turod a pagtugtugawan ti babai. Iladawanda ti pito nga ari:
66017010	Naparmeken ti lima kadakuada, agturturay pay laeng ti maysa, ket di pay immay ti maysa. Inton umay, apagbiitto laeng ti panagturayna.
66017011	Ket ti narungsot nga animal a sibibiag idi ngem ita natayen, isu ti maikawalo nga ari a maibilang kadagiti pito—agturongen iti pannakadadael.
66017012	“Dagiti sangapulo a sara a nakitam, isuda dagiti sangapulo nga ari a di pay nagturay, ngem agturaydanto a kaduada ti narungsot nga animal iti uneg ti maysa nga oras.
66017013	Maymaysa ti panggep dagitoy a sangapulo, ket itedda ti pannakabalin ken turayda iti narungsot nga animal.
66017014	Gubatendanto ti Kordero, ngem parmekento ida ti Kordero ken dagiti naayaban, napili ken mapagtalkan a pasurotna agsipud ta isu ti Apo dagiti appo ken Ari dagiti ar-ari.”
66017015	Kinuna pay ti anghel kaniak: “Dagiti nakitam a danum a pagtugtugawan ti immoral a babai, isuda dagiti adu a tattao iti amin a puli ken pagilian.
66017016	Guraento dagiti nakitam a sangapulo a sara ken ti narungsot nga animal ti immoral a babai. Agawendanto amin a sanikuana sada panawan a lamolamo. Kanendanto ti lasagna ket puorandanto ti nabati.
66017017	Tinignay ida ti Dios tapno sangsangkamaysada a mangibanag iti panggepna babaen iti pannangtedda iti turayda iti narungsot nga animal agingga iti pannakatungpal dagiti sao ti Dios.
66017018	“Ti nakitam a babai, isu ti dakkel a siudad a mangituray kadagiti ar-ari iti daga.”
66018001	Kalpasanna, nakitak ti sabali nga anghel a bumabbaba manipud langit. Adda dakkel a turayna ket rinaniagan ti dayagna ti entero a daga.
66018002	“Natnagen!” impukkawna. “Natnagen ti Babilonia nga agdindinamag a siudad! Taeng laengen dagiti demonio ken dakes nga espiritu. Pagaponanen ti amin a kita ti agkakarugit ken nakarimrimon a tumatayab.
66018003	Ta pinainumna dagiti amin a pagilian iti naingel nga arak ti kinaderrepna. Nakikamalala kenkuana dagiti ar-ari iti daga, ket bimmaknang dagiti agtagtagilako ditoy lubong gapu iti aglablabes a kinaderrepna.”
66018004	Nangngegko ti sabali pay a timek a naggapu sadi langit a kunana: “Adaywanyo, rummuarkayo kenkuana, tattaok! Saankayo a makiraman kadagiti basbasolna, tapno diyo baklayen met ti pannakadusana!
66018005	Ta tumukno sadi langit ti kaadu ti basolna, Ket dinto malipatan ti Dios ti kinadakesna.
66018006	Ipalak-amyo kenkuana ti inaramidna kadakayo. Ibalesyo iti mamindua ti impaayna. Punnoenyo ti kopana iti inumen a napapait ngem ti insaganana kadakayo.
66018007	No kasano ti kinapasindayag ken kinabarayuboyna, Kasta met ti rigat ken ladingit nga ipalak-amyo kenkuana. Ta kanayon nga ibagbagana iti bagina: ‘Naisaadak a reyna, saanak a maysa a balo. Diakto aglak-am iti ladingit uray kaano!’
66018008	Gapu iti daytoy, aggigiddan nga agdissuor kenkuana dagiti didigra iti uneg ti maysa nga aldaw, Angol, ladingit ken bisin. Ket mapuoranto agingga a dumapu, ta mannakabalin ni Apo Dios a mangukom kenkuana.”
66018009	Mapuoranto ti siudad ket agdung-aw ken agsasangitto dagiti ar-ari a nakikamalala ken nakiraman iti kinaderrepna inton makitada ti asuk ti apuy a mangikisap kenkuana.
66018010	Agtakderdanto iti adayo agsipud ta mabutengda a mairaman iti pannakadusana. Kunadanto: “Nakabutbuteng! Iti uneg laeng ti maysa nga oras, nalpasen ti pannakadusa ti agdindinamag a siudad ti Babilonia!”
66018011	Sangitan ken dung-awanto met dagiti agtagtagilako ditoy daga ta awanen ti gumatang kadagiti tagilakoda.
66018012	Awanen ti gumatang kadagiti balitok, pirak, agkakapateg a bato ken perlasda; kadagiti linen, ube, seda ken nalabaga a lupot; kadagiti amin nga agkakabanglo a kayo ken amin a kita ti alikamen a naaramid iti marfil ken agkakangina a kayo, bronse, landok ken marmol;
66018013	ken kadagiti kanela, rekado, insenso, mirra ken olibano; kadagiti arak ken lana, arina ken trigo; kadagiti baka ken karnero, kabalio ken lugan, tagabu, kayatna a sawen, dagiti kararua dagiti tattao.
66018014	Kunanto kenkuana dagiti agtagtagilako: “Awanen dagiti naimbag a bambanag a kayatmo a tagikuaen, ket saanton a mapasubli ti amin a kinabaknangmo agraman ti kinapintasmo!”
66018015	Saan nga umasideg dagiti agtagtagilako a bimmaknang iti dayta a siudad agsipud ta mabutengda a mairaman iti panagsagabana. Agsangit ken agdung-awdanto,
66018016	a kunada, “Nakabutbuteng ti napasamak iti agdindinamag a siudad! Agkawkawes idi iti nalabaga a lupot, de lana ken ube. Agar-aramat idi kadagiti alahas a balitok, agkakapateg a bato ken perlas!
66018017	Iti las-ud laeng ti maysa nga oras, nagbalinda amin a dapu!” Manipud iti adayo, agbuybuya dagiti amin a kapitan ken tripulante ti barko, dagiti pasahero ken ti dadduma pay nga aggapu iti taaw ti pagbiagda.
66018018	Agsangsangitda a mangbuybuya iti asuk ti maur-uram a siudad. “Awan umasping iti kinalatak dayta a siudad!” kinunada.
66018019	Inikkanda dagiti uloda iti tapok ket kinunada a sililiday: “Nakabutbuteng! Nakaam-amak ti napasamak iti agdindinamag a siudad! Dayta a siudad ti bimmaknangan dagiti amin nga adda barkona nga agbibiahe. Ngem napukawna amin iti uneg ti maysa nga oras!”
66018020	Agragsakka, O langit, gapu iti pannakadadaelna; agragsakkayo, dakayo a tattao ti Dios, dakayo nga apostoles ken dakayo a profeta! Ta inukom ti Dios gapu iti inaramidna kadakayo!
66018021	Kalpasanna, nangala ti maysa a mannakabalin nga anghel iti bato a kas iti kadakkel ti gilingan ket impurruakna iti baybay a kunkunana: “Kastoyto ti nakaam-amak a pannakatnag ti Babilonia nga agdindinamag a siudad, ket saanton a makita uray kaanoman.
66018022	Saanton a mangngeg iti siudadmo ti tokar dagiti umaarpa ken musiko, dagiti agpuypuyot iti fluta ken trumpeta. Awanton ti masarakan kenka a managpartuat. Saanton nga aguni dagiti gilingan!
66018023	Saannakanto metten a raniagan ti uray maysa a pagsilawan; saanto metten a mangngeg dagiti naragsak a timek ti agkasar. Dagiti komersiantem ti kabibilgan iti amin a lubong. Inallilawmo dagiti amin a nasion babaen iti salamangka.”
66018024	Nadusa ti Babilonia gapu ta nasarakan kenkuana ti dara dagiti profeta, dagiti tattao ti Dios ken dagiti amin a napapatay iti sangalubongan.
66019001	Kalpasan daytoy, nangngegko ti kasla nagtitipon a timek ti adu a tattao sadi langit. Ikankantada: “Madaydayaw ti Dios! Ti pannakaisalakan, dayaw ken pannakabalin kukua ti Diostayo!
66019002	Nalinteg ken rumbeng dagiti panangukomna. Dinusana ti agdindinamag nga immoral a babai a nangmulit iti daga babaen iti kinaderrepna. Dinusa ti Dios agsipud ta pinatayna dagiti adipen ti Apo.”
66019003	Kinunada pay iti napigsa a timek: “Madaydayaw ti Dios! Agpangato iti agnanayon nga awan inggana ti asuk ti mapupuoran nga agdindinamag a siudad!”
66019004	Nagpakleb dagiti duapulo ket uppat a panglakayen ken dagiti uppat a sibibiag a parsua, ket nagdaydayawda iti Dios nga agtugtugaw iti trono. Kinunada, “Amen! Madaydayaw ti Dios!”
66019005	Adda nagsao manipud iti trono: “Dayawenyo ti Diostayo, dakay amin nga adipenna, dakay amin nga agdaydayaw kenkuana, natan-ok man wenno nanumo!”
66019006	Kalpasanna, nangngegko ti kasla timek ti adu a tattao a kasla daranudor ti agdissuor a danum ken napigsa a gurruod. Kinunada: “Madaydayaw ti Dios! Ari ti Apo a Diostayo a Mannakabalin-amin!
66019007	Agrag-o ken agragsaktayo! Idaydayawtayo ti kinatan-okna, ta agkasaren ti Kordero! Nakasaganan ti Babai a Maikallaysa,
66019008	nakawesan iti nadalus ken nasileng a de lana.” (Ti de lana isu dagiti nalinteg nga aramid dagiti tattao ti Dios.)
66019009	Ket kinuna ti anghel kaniak, “Isuratmo daytoy: Nagasat dagiti naawis iti pannakarambak ti kasar ti Kordero.” Innayonna, “Pudno a sao ti Dios dagitoy.”
66019010	Nagpaklebak iti sakaananna tapno agdaydayawak kenkuana, ngem kinunana, “Dimo aramiden ti kasta! Adipenak met a kas kenka ken kas kadagiti kakabsatmo a nangpaneknek iti pudno maipapan ken ni Jesus. Ti Dios laeng ti pagdaydayawam!” Ta ti pammaneknek maipapan ken ni Jesus isu ti mangtignay kadagiti profeta.
66019011	Naglukat ti langit ket nakitak ti maysa a puraw a kabalio. Adda nakasakay. Maaw-awagan iti Matalek ken Napudno agsipud ta nalinteg ti panangukom ken pannakigubatna.
66019012	Kasla gumilgil-ayab nga apuy dagiti matana ket adu ti korona iti ulona. Naisurat ti naganna iti bagina, ngem isu laeng ti makaammo iti kaipapananna.
66019013	Daradara ti pagan-anayna. “Sao ti Dios” ti nagan a pangawagda kenkuana.
66019014	Sumarsaruno kenkuana dagiti armada ti langit. Nakasakayda kadagiti puraw a kabalio ket sikakawesda iti nadalus ken puraw a de lana.
66019015	Manipud iti ngiwatna, rimmuar ti maysa a natadem a kampilan a pangparmekna kadagiti pagilian. Iturayannanto ida babaen iti baston a landok, ket manipud iti pagpespesan iti ubas, pagayusennanto ti arak ti napalalo a pungtot ti Mannakabalin-amin a Dios.
66019016	Iti kawes ken luppona, naisurat dagiti balikas: “Ari dagiti ar-ari ken Apo dagiti appo.”
66019017	Nakitak ti maysa nga anghel nga agtaktakder iti init, ket impukkawna kadagiti amin a tumatayab sadi langit: “Umaykayo tumabuno iti dakkel a padaya ti Dios.
66019018	Umayyo kanen ti lasag dagiti ar-ari, dagiti heneral, dagiti soldado, dagiti kabalio ken dagiti nagsakay kadakuada, dagiti amin a tattao, tagabu ken siwawayawaya, natan-ok ken nanumo.”
66019019	Ket nakitak ti narungsot nga animal, dagiti ari iti daga ken dagiti buyotda. Naguurnongda a manggubat iti nakasakay iti kabalio agraman dagiti buyotna.
66019020	Natiliw ti animal ken ti sinan-profeta a nagiparang idi kadagiti nakaskasdaaw a pagilasinan iti sangoanan ti animal. (Dagitoy a milagro ti pinangallilawna kadagiti tattao nga addaan marka iti animal ken nagdaydayaw iti ladawanna.) Sibibiag a naitappuak ti animal ken ti sinan-profeta iti dan-aw ti gumilgil-ayab nga asufre.
66019021	Natay dagiti buyotda iti kampilan a rimmuar iti ngiwat ti nakasakay iti kabalio. Ket nagum-uma dagiti tumatayab a nangan kadagiti lasagda.
66020001	Nakitak ti maysa nga anghel a bumabbaba manipud langit. Iggemna ti maysa a dakkel a kawar ken ti tulbek ti nakaun-uneg a yuyeng.
66020002	Tiniliwna ti dragon, daydi duduogan nga uleg nga isu ti Diablo ken Satanas, sana kinawaran tapno saan a makaruk-at iti unos ti 1,000 a tawen.
66020003	Intappuakna iti nakaun-uneg a yuyeng. Rinikpan ken tinimbreanna ti wangawangan tapno saan a makaruar ti dragon ken mangallilaw kadagiti pagilian. Inton aggibus ti 1,000 a tawen, masapul a mawayawayaan iti apagbiit a tiempo.
66020004	Ket nakakitaak kadagiti trono. Naikkan dagiti nakatugaw sadiay iti pannakabalin a mangukom. Nakitak met dagiti kararua dagiti napapatay gapu iti panangpaneknekda ken ni Jesus ken iti panangipakaammoda iti sao ti Dios. Saanda a nagrukbab iti narungsot nga animal wenno iti ladawanna. Saanda a pinaikkan dagiti muging ken imada iti marka ti narungsot nga animal. Nagungarda ket nakipagturayda ken ni Cristo iti unos ti 1,000 a tawen.
66020005	(Saan a nagungar dagiti dadduma agingga a di malpas ti 1,000 a tawen.) Daytoy ti umuna a pannakapagungar dagiti natay.
66020006	Nagasat ken nasantoan dagiti mairaman iti umuna a pannakapagungar. Awan pannakabalin ti maikadua nga ipapatay kadakuada. Agbalindanto a papadi ti Dios ken ni Cristo, ket makipagturaydanto kenkuana iti 1,000 a tawen.
66020007	Kalpasan ti 1,000 a tawen, mawayawayaanto ni Satanas iti nakaibaludanna.
66020008	Rummuarto a mangallilaw kadagiti nasion iti entero a lubong, kayatna a sawen, da Gog ken Magog. Ummongento ida ni Satanas a kaduana a makigubat. Adunto ti armadada kas iti kaadu ti darat iti igid ti baybay.
66020009	Nagwarasda iti sangalubongan ket linakubda ti kampo dagiti tattao ti Dios ken ti inay-ayatna a siudad. Ngem nagtudo iti apuy manipud langit a nangibus kadakuada.
66020010	Kalpasanna, naitappuak iti dan-aw ti apuy ken asufre ti Diablo a nangallilaw kadakuada. Daytoy met la a dan-aw ti nakaitappuakan ti narungsot nga animal ken ti sinan-profeta. Matutuokdanto sadiay iti aldaw ken rabii, iti agnanayon nga awan inggana.
66020011	Kalpasanna, nakitak ti maysa a dakkel a trono a puraw agraman ti nakatugaw. Nagpukaw ti langit ken daga iti sangoananna ket awanen pakakitaan kadakuada.
66020012	Nakitak dagiti natay, natan-ok ken nanumo, nga agtatakder iti sangoanan ti trono. Naluktan dagiti libro ken ti sabali a libro, ti libro ti biag. Naukom dagiti natay segun ti inaramidda a kas naisurat kadagiti libro.
66020013	Inyula ti taaw dagiti natay nga adda kenkuana. Inyula met ni Patay ken ti Hades dagiti natay nga adda kadakuada. Naukomda amin kas mayannurot iti inaramidda.
66020014	Kalpasanna, naitappuak ni Patay ken ti Hades iti dan-aw ti apuy. (Daytoy a dan-aw ti apuy ti maikadua nga ipapatay.)
66020015	Ditoy a dan-aw ti apuy ti nakaitappuakan dagiti awan naganna iti libro ti biag.
66021001	Kalpasanna, nakitak ti baro a langit ken ti baro a daga. Awanen ti immuna a langit ken ti immuna a daga. Awan metten ti taaw.
66021002	Ket nakitak ti Nasantoan a Siudad, ti baro a Jerusalem, a bumabbaba manipud langit nga aggapu iti Dios, a kas iti babai a nakawesan nga agkasar ken mangpadpadaan iti lalaki a mangikallaysa kenkuana.
66021003	Nakangngegak iti napigsa a timek a naggapu iti trono. Kunana: “Agnaeden ti Dios iti sidong dagiti tattao! Makipagtaengto kadakuada ket isudanto ti ilina. Kaduadanto ti Dios, ket isunto ti Diosda.
66021004	Punasennanto dagiti luada. Awanton ti patay, ladingit, sangsangit wenno ut-ot agsipud ta limmabasen dagiti immun-una a banag.”
66021005	Kinuna ti nakatugaw iti trono, “Pabaroekon ti amin a banag!” Kinunana pay kaniak, “Isuratmo daytoy: Mapangnamnamaan ken pudno dagitoy a sao.”
66021006	Kinunana pay, “Natungpalen! Siak ti Alfa ken ti Omega, ti pangrugian ken ti panungpalan. Siasinoman a mawaw, ikkakto iti kalintegan nga uminum iti ubbog ti danum ti biag.
66021007	Daytoy ti gunggona ti agballigi: Siakto ti Diosna ket isunto ti anakko.
66021008	Ngem nakabutbutengto ti pagbanagan dagiti takrot, dagiti traidor, dagiti naderrep, dagiti mammapatay, dagiti mannakikamalala, dagiti managanito, dagiti agrukbab kadagiti didiosen ken amin nga ulbod—agyandanto iti dan-aw ti gumilgil-ayab nga apuy ken asufre nga isu ti maikadua nga ipapatay.”
66021009	Inasitgannak ti maysa kadagiti pito nga angheles nga addaan iti pito a malukong a napno kadagiti pito a maudi a didigra. “Umayka,” kinunana, “ket ipakitak kenka ti babai nga ikasar ti Kordero.”
66021010	Addaak iti pannakabalin ti Espiritu ket impannak ti anghel iti rabaw ti nakangatngato a bantay. Impakitana kaniak ti Jerusalem, ti Nasantoan a Siudad a bumabbaba manipud langit nga aggapu iti Dios.
66021011	Agranraniag daytoy gapu iti dayag ti Dios. Agrimatrimat a kas iti alahas a haspe ken aganninaw a kas iti kristal.
66021012	Napuskol ken nangato ti bakud ket adda sangapulo ket dua a ruanganna a nagsaggaysaan a bambantayan ti sangapulo ket dua nga angheles. Iti tunggal ruangan, adda nagan a naisurat. Dagitoy dagiti nagan dagiti sangapulo ket dua a tribu ti Israel.
66021013	Tallo ti ruangan ti tunggal benneg ti bakud: tallo iti daya, tallo iti abagatan, tallo iti amianan ken tallo iti laud.
66021014	Nabangon ti bakud ti siudad iti sangapulo ket dua a bato a nakaisuratan ti nagan dagiti sangapulo ket dua nga apostoles ti Kordero.
66021015	Adda balitok a pagrukod ti anghel a nagsao kaniak. Rukodenna ti siudad, dagiti ruangan ken bakudna.
66021016	Kuadrado ti siudad: 2,400 a kilometro ti kaatiddog; kasta met ti kaakaba ken kangatona.
66021017	Rinukod ti anghel ti bakud ket 216 a kadapan ti kangatona kas mayannurot iti rukod nga ar-aramaten dagiti tattao.
66021018	Haspe ti bakud, puro a balitok ti siudad, ket aganninaw a kas kristal.
66021019	Namontaran dagiti fondasion a bato ti bakud kadagiti agkakapateg a bato. Haspe ti umuna; safiro ti maikadua; kalsedonia ti maikatlo; esmeralda ti maikapat;
66021020	sardonika ti maikalima; karnelia ti maikanem; krisolito ti maikapito; berilo ti maikawalo; topasio ti maikasiam; krisoprasio ti maikasangapulo; hasinto ti maikasangapulo ket maysa ken amatista ti maikasangapulo ket dua.
66021021	Perlas dagiti sangapulo ket dua a ruangan; naaramid ti tunggal maysa iti sangkanayon a perlas. Paspasig a balitok dagiti kalsada ti siudad; aganninaw a kas kristal.
66021022	Nadlawko nga awan templo iti siudad agsipud ta ni Apo Dios a Mannakabalin-amin ken ti Kordero ti pannakatemplona.
66021023	Saanen a masapul ti init ken ti bulan a manglawag iti siudad agsipud ta ti dayag ti Dios ti mangranraniag ket ti Kordero ti pagsilawan.
66021024	Iti lawagna, magnanto dagiti amin a tattao ket ipanto sadiay dagiti ari ditoy daga ti kinadayagda.
66021025	Agmalmalem a silulukat dagiti ruangan ti siudad agsipud ta awanen ti rabii sadiay.
66021026	Maipanto iti siudad ti dayag ken dayaw dagiti nasion.
66021027	Ngem saanto a makastrek sadiay ti uray ania a saan a nadalus iti imatang ti Dios, ti siasinoman nga agar-aramid iti nakababain ken dagiti naulbod. Dagitinto laeng naisurat ti naganna iti libro ti biag nga adda iti ikut ti Kordero ti makastrek iti siudad.
66022001	Impakita pay ti anghel ti karayan ti danum ti biag. Nalitnaw a kas kristal ti danumna nga agubbog manipud iti trono ti Dios ken ti Kordero.
66022002	Agayus ti karayan iti tengnga ti kalsada ti siudad. Iti agsumbangirna, adda dagiti puon ti kayo ti biag a binulan nga agbunga, ket nasamay dagiti bulongda a pangagas iti sakit dagiti pagilian.
66022003	Awan sadiay ti aniaman nga inlunod ti Dios. Masarakan iti siudad ti trono ti Dios ken ti Kordero ket agdaydayawto kenkuana dagiti adipenna.
66022004	Makitadanto ti rupana ket maisuratto ti naganna iti mugingda.
66022005	Awan ti rabii sadiay ket didanto masapul ti pagsilawan wenno ti lawag ti init agsipud ta ni Apo Dios ti silawdanto ket agaridanto iti agnanayon nga awan inggana.
66022006	Kalpasanna, kinunana, “Napudno ken mapangnamnamaan dagitoy a sao. Ni Apo Dios a nangted iti Espirituna kadagiti profeta, isu ti nangibaon iti anghelna tapno ipakitana kadagiti adipenna met laeng ti masapul a mapasamak iti mabiit.
66022007	Umayakon! Nagasat dagiti agtungpal kadagiti padto a nailanad iti daytoy a libro!”
66022008	Siak ni Juan a nakangngeg ken nakakita kadagitoy a bambanag. Kalpasan ti pannakangngeg ken pannakakitak kadagitoy, nagpaklebak iti sakaanan ti anghel tapno agdaydayawak kenkuana.
66022009	Ngem kinunana kaniak: “Saanmo nga aramiden ti kasta! Adipenak met a kas kenka, kas kadagiti kakabsatmo a profeta ken kas kadagiti amin nga agtulnog kadagiti sao iti daytoy a libro. Ti Dios laeng ti pagdaydayawam!”
66022010	Kinunana pay: “Dimo ilimed dagiti padto iti daytoy a libro agsipud ta asidegen ti pannakapasamakda.
66022011	Agtultuloy a dumakes ti managdakdakes. Agtultuloy nga agbiag a narugit ti narugit ti panagbiagna, ngem agtultuloy nga agaramid iti nalinteg ti nalinteg, ket ti nasantoan, agtultuloy ti panagbiagna a nasantoan.”
66022012	Naibaga kaniak: “Dumngegkayo, umayakon! Itugotko dagiti gunggona nga itedko iti tunggal maysa kas mayannurot iti inaramidna.
66022013	Siak ti Alfa ken ti Omega, ti umuna ken ti maudi, ti pangrugian ken ti panungpalan.”
66022014	Nagasat dagiti mangdalus kadagiti kawesda ta maikkanda iti kalintegan a sumrek iti siudad ken mangan iti bunga ti puon ti kayo a mangted iti biag.
66022015	Ngem mabati iti ruar ti siudad dagiti narukop a tattao, dagiti managsalamangka, dagiti mannakikamalala, dagiti mammapatay, dagiti agdaydayaw kadagiti didiosen ken dagiti managayat ken agaramid iti kinaulbod.
66022016	“Siak ni Jesus a nangibaon iti anghelko tapno saksianna dagitoy kadakayo nga adda kadagiti iglesia. Nagtaudak iti ramut ken kaputotan ni David. Siak ti naraniag a bituen ti agsapa.”
66022017	“Umayka!” kuna ti Espiritu ken ti Babai a Maikallaysa. “Umayka!” kuna met ti amin a makangngeg iti daytoy. Umasideg ti siasinoman a mawaw. Awaten ti siasinoman a mayat ti danum ti biag a kas sagut.
66022018	Siak ni Juan. Ballaagak ti siasinoman a makangngeg kadagiti padto a naisurat iti daytoy a libro: No adda mangnayon kadagitoy, inayonto met ti Dios iti dusana dagiti didigra a naisurat iti daytoy.
66022019	Ket no adda mangikkat iti aniaman kadagiti padto a naisurat iti daytoy, ikkatento met ti Dios ti kalinteganna a mairanud iti kayo ti biag. Ikkatento pay ti Dios ti kalinteganna a mairaman iti Nasantoan a Siudad kas nailanad iti daytoy a libro.
66022020	Kuna ti mangpaneknek iti daytoy, “Agpayso nga umayakon!” Amen! Umaykan, Apo Jesus!
66022021	Sapay koma ta magun-od ti amin a tattao ti Dios ti parabur ni Apo Jesus. Amen.
