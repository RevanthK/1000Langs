40001001	Yiesu Kristo yaajanm sana n ne: u tie Dafiid yaabuonn i, g Dafiid mɔ tie Abraham yaabuonn.
40001002	Abraham bo mal Isaak, k Isaak mal Sakɔb, g Sakɔb mal Suuda yen u ninjanm,
40001003	g Suuda mal Faarɛs yen Saara, k b naa tie Tamaar. G Faarɛs mal Ɛsrɔm, k Ɛsrɔm mal Aram,
40001004	k Aram mal Aminadab, k Aminadab mal Naasɔnn, g Naasɔnn mal Salmɔn,
40001005	g Salmɔn kuan Rahaab g mal Bos, g Bos kuan Rut g mal Obɛd, k Obɛd mal Sese,
40001006	g Sese mal bad Dafiid. G Dafiid tug Uri ŋaapuo g mal Salomɔn.
40001007	G Salomɔn mal Robuam, g Robuam mal Abiya, k Abiya mal Asa,
40001008	k Asa mal Sosafat, g Sosafat mal Soram, g Soram mal Osias,
40001009	k Osias mal Yuatam, g Yuatam mal Ahas, k Ahas mal Esekias,
40001010	k Esekias mal Manase, g Manase mal Amɔn, k Amɔn mal Sosias,
40001011	g Sosias mal Sekonias yen u ninjanm. L youg u, g Babilɔnn yab baal g suol Suude yab g kun yen’m b doug n.
40001012	L puol po, g Sekonias mal Salatiɛl, g Salatiɛl mal Sorobabɛl,
40001013	g Sorobabɛl mal Abiyud, k Abiyud mal Eliakim, k Eliakim mal Asɔr,
40001014	k Asɔr mal Sadɔk, g Sadɔk mal Akim, k Akim mal Eliyud,
40001015	k Eliyud mal Eleyasaar, k Eleyasaar mal Matan, g Matan mal Sakɔb,
40001016	g Sakɔb mal Sosɛf, Mari sal. G Mari mal Yiesu yua k b yi’ug Kristo.
40001017	Lann, lan cil Abraham saa yen Dafiid, b tie yaajanm piig yen banna i. Dafiid youg saa yen ban bo suol Suude yab yaa youg g gad yen’m Babilɔnn mɔ, b tie yaajanm piig yen banna i. Babilɔnn youg saa yen Kristo youg mɔ, yaajanm piig yen banna.
40001018	Ban mal Yiesu Kristo nand n ne: u naa Mari bo tie Sosɛf sikpenŋ i. B daa bo g kuan lieb mɔno g Mari yen suol puol Foŋanm paalu po.
40001019	Sosɛf bo tie nimɔn i, lan te k u bo g bua k u fiɛg Mari niib n, g ji mali k wan wuon g yie’og.
40001020	Wan bo mali nnyan g Yonmdaan malɛg baal danŋd n ninŋ g maad’o: « Dafiid yaabuonn Sosɛf ! Big nba g Mari pil’o ne tie Foŋanm paalu po i. Daa jie yen ŋan gaal Mari k wan te a ŋaapuo kaa.
40001021	U bu mal bijabg, ŋan pul’o Yiesu, wano n tan bu nyan u buolu niib b biid n ninŋ. »
40001022	L yaa bona kul ne bo tien g Yendu sogni n bo maad yal siɛnyoug ń fid g tien yen mɔni.
40001023	U bo maad g sipaan nba g ban jua tan bu suol puol g mal bijabg ban gii yi’ug Emanuwɛl. (L sann niimn n tie g Yendu be yen’ti.)
40001024	Sosɛf n guan g find, k u tien nyan Yonmdaan malɛg n bo maad’o nand nyan, g gaal u ŋaapuo Mari k b taan g be.
40001025	B yen g bann lieb saa yen daal nba k u mal bijabg. G Sosɛf pul’o Yiesu.
40002001	B bo mal Yiesu Bɛtlɛm i, Suude doug n, g sua k Erod n tie bad. Yiesu n mal, g banda nne nyiɛ puol g baal Serusalɛm
40002002	g bual niib k b mal Suif‑nba bad lɛ buol i ? K b la u ŋmaabig k u pud puol, k l po n te k b baal k ban pug’o.
40002003	Erod n gbad nnyan k u yam ŋmad, wano yen Serusalɛm yab kul.
40002004	K u tigl Suif‑nba salg-yidkab ciɛnm yen Yendu Kadaaɔg gbanbanda kul, g bual’b ban bo bu mal Kristo naan.
40002005	K b maad’o k u bu mal Bɛtlɛm i, Suude doug n, g Yendu sogni mɔno bo diɛn Yendu lanbona g maad:
40002006	« Fin, Bɛtlɛm, Suude tinŋ, fin kaa nyid g cie Suude dogbenŋa kul, g dugn bad tan bu nya a ninŋ i, gii kub n niib, Israyɛl buolu. »
40002007	Erod n gbad nnyan k u wuon g yiin banda ŋann g bual’b g fiid, k wan bann ŋmaabig ŋann n cind g pud yaa daal, k b ŋɔn’o.
40002008	L puol po k u sun’m Bɛtlɛm, g maad’b: « Gad man g daan ŋanm g bual g bann big ŋann n be naan. I gii la’ɔg yin guan g maad’n, k n mɔ ń gad g daan pug’o. »
40002009	Bad n maad nnyan g gbenn, k b nyiɛ g paan g saa, b sua ŋmaabig nba k b bo kpiɛ g la nyan biɛ be b liig. Ban la l ŋmaabig k b pala manŋ g pend. K l ŋmaabig ji be b liig g saa saa g daan pund big n bo be naan Bɛtlɛm doug n g sed.
40002011	K b kua ŋaag n g la big yen u naa Mari g gbaan g pug big, g biɛ nyan b tiɛd n ninŋ wula yen ŋubl yen tilaali nne k b yi miir, g tie’og.
40002012	L puol po i g Yendu ji maad’b danŋd n k ban ji daa gɔ Erod buol. Lann i k b tɔgn sɔnfanu g kun.
40002013	B lebd g kun yo, g Yonmdaan malɛg baal Sosɛf buol danŋd n, g maad’o g bad Erod kpaan big k wan biɛn’o. K wan fiil g juab big yen u naa g san g gad Esipt doug n, g daan gii be saa yen youg nba k u biɛ tan bu maad’o k wan kpen.
40002014	G Sosɛf fiil nyiɛɔg n g juab big yen u naa g puod Esipt,
40002015	g ji be l po saa yen Erod n tan kpe. L bo tien nnyan g Yendu sogni n bo maad siɛnyoug yal ń te mɔni. Yendu bo maad: « N yiin n bija k u nyiɛ Esipt doug n. »
40002016	Erod n bo bann g banda ŋann bɔnd’o, k u pal bie g pend, k u ŋanm g dugn ŋmaali nba g banda ŋann bo ŋɔn’o, g sun Bɛtlɛm doug n yen l dokuni n, k ban kpi bijabi nba mɔg bina ŋanle yen yab daa g la bina ŋanle kul.
40002017	Nnyan i g Yendu sogni Seremi n bo maad yal siɛnyoug ji baal. U bo maad:
40002018	« B gbad nil bubuul Rama doug n, bubuul yen finfabni. Rasiɛl n buud u bid po, g yie balmi, g dugn b ji g be yen’o. »
40002019	Erod kpe, g Yonmdaan malɛg baal Sosɛf buol danŋd n Esipt doug n,
40002020	g maad’o g yab nba daan kpaan k ban biɛn big miɛl nyan kpe o, k wan ji fiil g juab big yen u naa gii leb Israyɛl doug n.
40002021	G Sosɛf fiil g juab big yen u naa g lebd Israyɛl.
40002022	Ama wan gbad k Arkelawus n gaal u baa Erod kog, g ji tie Suude bad nyan, k u jie jiwaani yen wan kun l doug n. G Yendu ŋɔn’o danŋd n k u gad Galile doug n,
40002023	g daan kal dobig nne ninŋ k b yi Nasarɛt. L bo tien nnyan g Yendu sogni‑nba n bo maad yal siɛnyoug Kristo po ń fid g tien yen mɔni. B bo maad g niib tan baa yi’ug Nasarɛt jua.
40003001	L youg g San Nyunwultua baal. U bo be Suude tinkuonŋ n ninŋ i, g muand Yendu laabaal,
40003002	g maad: « Ŋaa man i tuonbiid g lebd i binbem. Yendu bal nag o. »
40003003	Yendu sogni Esaayi bo maad wano i g tua: « Nil kpaand tinkuonŋ n ninŋ g maad: “ Ŋanm man Yonmdaan sɔnu, sond man u sɔni. ” »
40003004	San bo liɛ liɛdl nne i k b lug yen yuoyuoug kobd, g lol gbanmɔunŋ gbann siɛg n. Lankpand yen siid n bo tie u jied.
40003005	Serusalɛm yab, Suude yab kul yen yab nba bo kua Suurdɛn bɔnkunŋ kul bo saa u buol i,
40003006	g maad niib kul nunŋ n b biid, k u wuul’b nyum Suurdɛn bɔnŋ n ninŋ.
40003007	Wan la g Farisiɛn-nba yen Sadusien-nba bonciɛnn baad nyunwulu nyan, k u maad’b: « Yinm waalaba ne, ŋmaa n maad’i k yin nya Yendu mutuol nba baad ne ninŋ i ?
40003008	I yie k i tien yal ŋɔn k i lebd binbem o,
40003009	gii kal g tua k Abraham tie i yaaja. N maad’i faa, Yendu nuan bu fid g te tana ne ń kpand Abraham yaabuona.
40003010	Piɛg ji dua tiidi nyaga n i. Tiig nba g luon luanŋana kul, b bu cua’ɔg u g lu muu n ninŋ.
40003011	Min nuan wuul’i nyum n i, lann n ŋɔn k i lebd binbem. Ama yua baad mɔg paalu g cie’n. N g dagd yen k n pid baa u taacaaɔg mɔno. Wano tan bu tug Foŋanm yen muu i g wul’i.
40003012	U diɛ u dilennŋmantonn g saa jalg n, g bu lenn u dii. U bu wod diŋani g ŋuun u bunbual n. G nyaan tug feonŋ g lu muu nba kan ban g junn n ninŋ. »
40003013	Lann i g Yiesu nyiɛ Galile g baal Suurdɛn bɔnŋ n San buol, g San ń wul’o nyum.
40003014	G San yie g maad: « L bo bual k fin i ń wul’n, k a mɔ biɛ ji baal n buol k n wul’a nii ? »
40003015	G Yiesu ŋmiɛn’o: « Tien min bual yal mɔlane o, g dugn l ŋan k tin tien Yendu n bua yal kul i. » G San tien Yiesu n bual yal.
40003016	Wan wul Yiesu nyum g gbenn yaa youg, k u nyiɛ nyum n, g polu po luod, u sua g Yendu Fuom jiid nyan lanjelg nyan u po.
40003017	K b gbad g niɛlu nne nyiɛ polu po g maad: « U ne tie n bija i, n pal kɔn u po bonciɛnn. N tug n buam kul g tien u ninŋ. »
40004001	G Foŋanm gad yen Yiesu tinkuonŋ n ninŋ, g Sitaan ń bign’o.
40004002	G Yiesu lol mɔb yentuna piinna yen nyiɛd piinna g kom ji tan suol’o.
40004003	L youg g Sitaan ji nagn g maad’o: « A gii tie Yendu Bija ŋan te tana ne ń kpand jied. »
40004004	G Yiesu ŋmiɛn’o: « Yendu Kadaaɔg maad g jied kua kaa bu te g nil ń gii mɔg miɛl, maam nba nya Yendu mɔb n mɔ be. »
40004005	L puol po g Sitaan tug’o g gad yen’o Serusalɛm g daan don’o jaanddeciɛɔnŋ yul po,
40004006	g maad’o: « A gii tie Yendu Bija, ŋan yug g jiid, g dugn Yendu Kadaaɔg maad g Yendu bu te u malɛg‑nba ń tebn g gabl’a, g daa ŋaa baa a tital ń tuud tann. »
40004007	G Yiesu maad’o: « L kadaaɔg n i, k l biɛ diɛn k a kan bign Yonmdaan, a Yendu. »
40004008	G Sitaan biɛ tug’o g gad g don’o jual nba kped po, g ŋɔn’o ŋanduna doi kul yen lan yab g biɛ ŋan nand,
40004009	g maad’o: « N bu te’a l kul ne, l gii tie k a gbaan g pug’n. »
40004010	Lann i g Yiesu maad’o: « Sud ne, fin Sitaan, g dugn l diɛn Yendu Kadaaɔg n g maad: “ A baa pug Yonmdaan a Yendu kua i, g biɛ dond wano kukua. ” »
40004011	L youg u, g Sitaan sied g ŋaa’ɔg. G Yendu malɛg‑nba nagn Yiesu buol g tien wan bua yal.
40004012	B bo suol San g luon’o. Yiesu n gbad k b suol San, k u nyiɛ l doug n g gad Galile.
40004013	U ji g kal Nasarɛt. U gad g kal doug nne ninŋ k l be mɔgl kunŋ, k b yi Kafarnawunm, Sabulɔnn yen Nɛftali tinŋ n ninŋ.
40004014	L bo tien nnyan g Yendu sogni Esaayi n bo maad yal ń fid g tien yen mɔni:
40004015	« Sabulɔnn yen Nɛftali yab, yab kua g kpiɛ Galile mɔgl Suurdɛn bɔnpuol po, yab g tie Suif‑nba n kua naan po.
40004016	Yab nba daan be bunbɔnn n la yinyiem nba yab ; yinyiem baal g fand yab nba daan kal kuum bunbɔnn n. »
40004017	L youg u g Yiesu ji cil g muand g maad: « Ŋaa man i tuonbiid g lebd i binbem, Yendu bal nag o. »
40004018	Yiesu bo sonm Galile mɔgl kunŋ i g tan la nil yen u ninja, lan tie Simɔn, yua k b yi’ug Piɛr yen u ninja Andre k b lunn janbaaɔnŋ mɔgl n. B bo tie jansuola i.
40004019	G Yiesu maad’b: « I ŋua’n man, n bu te yin ŋaa jansuolu g ji gii taand niib i, ban gii ŋua’n. »
40004020	L youg mɔno k b ŋaa b janbaaɔnŋ g ji ŋua’ɔg.
40004021	Yiesu n sonm g gad liig waam, k u la jalua yen u ninja, lan tie Sebede bid, Saak yen u ninja San, k b be ŋadunŋ n yen b baa Sebede g ŋanmd b janbaand. G Yiesu yiin’m.
40004022	L youg mɔno k b mɔ nyɔl b baa yen ŋadunŋ g ji ŋua’ɔg.
40004023	Yiesu bo waa Galile dingbana kul g tund niib b tintaann died n g muand Yendu bal Laabamann, g paagd yiɛnbuoli kul yen cicagdanm kul.
40004024	K u sann duo Siiri doug n kul. K b baad yen u buol niib nba yiɛl yiɛlbuoli kul, yab g sanpola ŋua’b, yab baa tinŋ yen yab k b gbannand kpe, k u paagd b kul.
40004025	G niib bonciɛnn ji nya Galile, Dekapol, Serusalɛm, Suude yen Suurdɛn bɔnpuol g ŋua’ɔg ban ban ban.
40005001	Yiesu n la l niwulug, k u duo jual po g kal, k u ŋuantieb nagn u buol.
40005002	K u gaal maam g ji cil g tund’b g maad:
40005003	« Yab jiind b kua, g biɛ dug Yendu po, pamann tie b yal i, g dugn banm n tie Yendu diem yab.
40005004	Yab kal yen ninsiid pamann tie b yal i, g dugn Yendu tan bu fiɛl b ninsiid.
40005005	Yab mɔg panyiil, pamann tie b yal i, g dugn Yendu tan bu cab banm i tinŋ.
40005006	Yab pala kɔn k ban gii tuag mamɔni sɔnu, pamann tie b yal i, g dugn Yendu tan bu cab’b sɔnu.
40005007	Yab jie niib ninbaaɔg, pamann tie b yal i, g dugn Yendu tan bu jie b mɔ ninbaaɔg.
40005008	Yab tie papiendanm, pamann tie b yal i, g dugn b tan bu la Yendu.
40005009	Yab kpaan laafiɛ yen dɔnnu niib po, pamann tie b yal i, g dugn Yendu tan baa yi banm i u bid.
40005010	Yab tuag mamɔni sɔnu k b yen ŋɔnŋ’b fala l po, pamann tie b yal i, g dugn banm n tie Yendu diem yab.
40005011	B gii sugd’i, g ŋɔnŋ’i fala, g fa faaɔg g maad mabiid nba kul i po g dugn n po, pamann tie i yal i.
40005012	I be man pamann n, gii kpanm, g dugn i nyuad tan baa yab Yendu ŋaag. Yab bo liid’i, g tie Yendu sogni‑nba, b bo cagn’m nnyan i.
40005013	I tie nyan yaalm nyan i, ŋanduna niib kul po. Yaalm manu gii gbenn i, b bu tug bɛ i g guan g manŋ’o i ? L ji g mɔg siɛl yaa buam. L tie k ban lu’ug cincann i niib ń gii ŋmaad l po.
40005014	Yinm n tie ŋanduna yinyiem. Siɛl kan fid g legn doug nba be jual po.
40005015	Sua mɔ kan son fidl g cibn bobl n. B tu son fidl g tuan’o naan k l baa so g fand ŋaag yab kul i.
40005016	I mɔ yaa yinyiem ń gii fand niib, k ban fid g la i tuonŋana, gii dond i Baa nba be polu po.
40005017	Daa mali man k n baal k n piin Moyis kadaaɔg yen Yendu sogni‑nba kadaaɔg kaa. N g baal k n piin kaa, n baal k min ŋanm g ŋɔn lan bual nand i.
40005018	Yen mɔni, n maad’i. Polu yen tinŋ gii bua lan wai nand Moyis kadaaɔg n nuan, baa diɛnbig kan piin, k ban bo diɛn bona nba kul g tien.
40005019	Yua g cɔln Yendu Mɔmaam ne ninŋ bonyenn, baa bonbig, g ŋɔnŋ lieb k ban mɔ ń daa cɔln, wano n bu juod Yendu diem n. Ama yua cɔln Yendu Mɔmaam kul, g ŋɔnŋ lieb k ban gii tie nnyan, wano n baa tie nigbenŋl Yendu diem n.
40005020	N maad’i, i bontitied gii g ŋan g cie Yendu Kadaaɔg gbanbanda yen Farisiɛn-nba, i kan kua Yendu diem n.
40005021	I gbad k b bo maad t yaajanm: “ A kan kpi nil. G nil gii kpii u lua, b bu gad yen’o buuddanm buol. ”
40005022	Min nuan maad’i: yua gii ben pal u ninja po, l danŋ k ban gad yen’o buuddanm buol. Nil gii sugd u ninja k u tie fam b bu gad yen’o Suif‑nba buuddanm buol. Nil gii maad u ninja k u tie yukpienn, b bu lu’ug muu nba so g kan junn n ninŋ.
40005023	A gii baal salg binbindl buol g bu yid Yendu salg, g tiɛd k a ninja mɔg maam yen’a,
40005024	ŋan ŋaa a salg l binbindl buol, g gad fin yen a ninja ń daan manŋ o, ŋan fid g guan g yid Yendu salg.
40005025	Fin yen nil gii mɔg maam, k i yeg g saa buuddaan buol, ŋan tuod yin gbad i lieb maam g sua k i daa paa sɔnu po, wan tan daa gad yen’a buuddaan buol, k wan te sijenm ń luon’a.
40005026	Yen mɔni n maad’a, a gii ŋaa k b luon’a l buol, a kan nya saa yen youg nba k a bu pa l kul, g kan tenn baa kuug.
40005027	I gbad k b bo maad: “ A kan dua yen nil ŋaapuo. ”
40005028	Min nuan maad’i: Yua gii nyuand puo k u yam kua l puo n ninŋ, u dua yen’o u pal n ninŋ n nyan.
40005029	A nuujendu ninbinn n gii te k a tie biid, ŋan kpigd’o g lu g dugn a gbannand bɔgyenn gii g be, lann n su yen a gbanu kul ń gii be, ban tan lu’a muu nba kan junn n ninŋ.
40005030	A nuujendu n gii te k a tie biid, ŋan jiɛl l nuu g lu, g dugn a gbannand bɔgyenn gii g be, lann n su yen a gbanu kul ń gii be, ban tan lu’a muu nba kan junn n ninŋ.
40005031	B biɛ bo maad: “ Jua nba nyan u ŋaapuo, wan te’og kadaaɔg nba ŋɔn k u nyan’o. ”
40005032	Min nuan maad’i: Jua nba nyan u ŋaapuo k l g tie cunconm po, l puo gii gad g dua yen jafan, u kuan u ŋaapuo cunconm n ninŋ n nyan. Jua nba kuan puo nba k u sal nyan’o, u mɔ tien cunconm n nyan.
40005033	I biɛ gbad k b bo maad t yaajanm: “ A kan maad maam g pol Yendu g ban k a fa faaɔg. K a gii pol Yendu k a bu tien yal ŋan tien. ”
40005034	Min nuan maad’i: Daa polg man palb. Daa polg man polu yen tinŋ, g dugn polu tie Yendu n kaal naan g bu buud i,
40005035	g tinŋ mɔ tie u taa‑ŋmaa-buol. Biɛ daa polg man Serusalɛm sann po mɔ, g dugn Serusalɛm tie Yendu Badciɛn doug u.
40005036	Biɛ daa puon a yul g pol, g dugn a kan fid g te baa a yuyeonŋ ń penn g bual lan bɔnn.
40005037	I maam n ninŋ, i gii ban g yal tie mɔni, yin yed k l tie mɔni, i gii ban g yal tie faaɔg mɔ, yin yed k l tie faaɔg, yin ji maad yal g pugn kul nyiɛ Bonbiildaan buol i.
40005038	I gbad k b bo maad g nil gii kpigd u lua ninbinn, l dagd k ban kpigd u mɔ yaa ninbinn ; g nil gii pua g fegd u lua nyinn, l dagd k ban pua g fegd u mɔ yaa nyinn.
40005039	Min nuan maad’i: Daa kɔn man yen tondanm. Nil gii peb’a nuujendu kpiɛnu, ŋan cab’o nuuganŋ kpiɛnu mɔ wan peb.
40005040	Nil gii bua bu yen’a g fiel a liɛdbig, ŋan cab’o a liɛdgbenŋl mɔ.
40005041	Nil gii niin’a k a tug tugl g sonm g gad naan, ŋan tug g sonm l fagnu munle.
40005042	Yua miɛl’a ŋan te’og, yua bua k a kpend’o bonn ŋan daa bel’o.
40005043	I biɛ gbad k b bo maad: “ A baa bua a buolu n yab, g daa bua a ninnanda nublu. ”
40005044	Min nuan maad’i: I bua man i ninnanda. G biɛ gii miɛd Yendu bonŋana yab tie’i tonu po.
40005045	Nnyan i k i bu fid g ŋɔn k i tie i Baa nba be polu po bid, wano nba te g yendu pud tondanm yen nimɔnm po, g te g taag baa mamɔnmaada po yen nibiid po.
40005046	I gii bua yab nba bua i kua, i bu la bɛ nyuad i ? Yab gaan lonpo mɔ g tie nnyan kaa aa ?
40005047	I gii ŋanm g fuond i ninjanm kua, n liɛ yin tie yal nba k l cie lieb i ? Buolfanu yab nba g ŋua Yendu, b mɔ g tie nnyan kaa aa ?
40005048	Lann yinm ń daa mɔg siɛl yaa biid, nyan i Baa nba be polu po n g mɔg siɛl yaa biid nyan.
40006001	Suol man i kua, g daa ŋɔnŋ i kua niib nunŋ n k yinm n ŋua Yendu. I gii tie nnyan, i kan la siɛl yaa nyuad i Baa nba be polu po buol.
40006002	Lann, a gii pii taladdaan paab, ŋan daa waa g muand kaannaa kul. Munafigidanm n tie nand n nyan tintaann died n yen sɔnjala po, g niib ń gii pag’b. Yen mɔni, n maad’i banm la b nyuad n nyan.
40006003	Fin nuan gii bu pi talg paab, a nuuganŋ ń daa ban a nuujendu n suun yal ;
40006004	a Baa Yendu nba nyuan k a wuon g pii’ug nyan tan bu ŋmiɛn’a.
40006005	I tu gii jaand, yin daa tie nyan munafigidanm nyan. Banm tu bua ban sed tintaann died n, lann i kaa sɔnkadtaana n i, gii jaand, niib ń gii nyuan’m. Yen mɔni, n maad’i, banm la b nyuad n nyan.
40006006	Fin nuan gii bua jaand ŋan kua a dieog n g luon a gann, g jaand g miɛl a Baa Yendu nba be l buol. Wano kua nba nyuan’a nyan bu gaal a jaandi.
40006007	I tu gii jaand yin daa maad maam bonciɛnn nyan buolfanu yab nyan. Banm mali g maam bonciɛnn n bu te ban la yal k b miɛd.
40006008	Yinm ń daa tie nyan banm nyan g dugn i Baa Yendu tuod g ban yin bua yal k i daa g miɛl’o mɔno.
40006009	Yin tu bu jaand nand n ne: T Baa nba be polu po, A sann ń do.
40006010	A diem ń pund. A buam ń tien tinŋ n nyan a ŋaag n nyan.
40006011	Te’ti dinne yaa jied.
40006012	Di sugl t biid po nyan tin mɔ n di sugl yab nba biil’ti nyan.
40006013	Daa ŋaa tin baa bignn n ama nyan’ti bonbiil n.
40006014	Yen mɔni, i gii di sugl niib po, i Baa nba be polu po mɔ bu di sugl i biid po.
40006015	Ama i gii g di sugl niib po, i Baa Yendu mɔ kan di sugl i biid po.
40006016	I tu gii lol mɔb yin daa ŋmid nunŋ nyan munafigidanm nyan. Banm n tu nyɔl b kua, g kan ŋanm b nunŋ g niib ń bann k b lol mɔb. Yen mɔni, n maad’i banm la b nyuad n nyan.
40006017	Fin nuan gii lol mɔb, ŋan ŋanm g cad a yud, g ŋanm a nunŋ po,
40006018	g daa ŋɔnŋ niib kaa k a lol mɔb, a Baa Yendu kukua nba nyuan’a nyan bu ŋmiɛn’a a mɔlolu nyuad.
40006019	Daa kpaan man mɔgm bonciɛnn g kulg i kua tinŋ po ne, naan g kuutuul yen ninnani bu mua, naan g naayiga bu jan.
40006020	I bilg man i mɔgm Yendu ŋaag, naan g kuutuul yen ninnani kan mua, g naayiga mɔ biɛ kan jan.
40006021	K l maa a mɔgm n be naan nba, a maalm mɔ be l buol i.
40006022	Ninbinn n tie gbannand fidl. L gii tie k a ninbinn ŋan, a gbannand kul baa be yinyiem n ninŋ i.
40006023	A ninbinn gii g ŋan, a gbannand kul baa be bunbɔnn n i. Yinyiem nba be a ninŋ gii te bunbɔnn i, l bunbɔnn ji baa tie nle ?
40006024	Sua kan fid gii ŋua canbaa‑nba banle. U baa bua yend maam i, u kan gii bua lua nublu. U bu tug u kua g cab yend i gii nund lua. I kan fid gii ŋua Yendu g biɛ ŋua ligli mɔ.
40006025	L po n te k n maad’i: Daa tun g mali man i miɛl po, yin baa di yal, g nyu yal ; biɛ daa tun g mali man i gbannand po yin baa liɛ yal. Miɛl g cie jied ii, bii gbannand n g cie tiɛd i ?
40006026	Diid man nuani. I la k b buul bii b yend i, bii b ŋuund dii bunbual n i ? I Baa nba be polu po g dinŋ’b ii ? I g cie’b ii ?
40006027	I ninŋ ne, ŋmaa i, k u maalciɛnm po, u bu fid g te u miɛl ń fagd baa waam nne g pugn i ?
40006028	Bɛ po i k i mali tiɛliɛkad po i ? Diid man muaɔg n tiidi n tien puug k l ŋan nand. B g suun tuonn, b biɛ g luug tiɛd mɔ.
40006029	Ama n maad’i, g bad Salomɔn nba bo mɔg bonciɛnn mɔno bo g ban g liɛ tiɛd k l ŋan nyan tiidi ne ninŋ baa tiyenŋ nyan.
40006030	Yendu gii lanŋ muaɔg n tiidi nba be dinne g wonn k b won bu cua g kuun muu n ninŋ, bɛ po i k u kan lan yinm nifoi i ? I dindann g yab baa waam nne.
40006031	Lann daa fabn man g tua t baa di bɛ i, t baa nyu bɛ i, lann i kaa t baa liɛ bɛ i ?
40006032	Yab nba g dug Yendu po n mɔg l yanbani. I Baa nba be polu po ban k l bona kul ne tie payiɛnu i po.
40006033	Yinm nuan ń cind g tuo Yendu bal gii tuag u mɔmaam sɔnu u, g yal nba tenn kul, u bu pugn’i.
40006034	Daa fabn man wonn po. Ŋaa man wonn ń baal yen u finfabni. Daal kul yeg yen u fala i.
40007001	Daa jalg man sua, Yendu kan jalg i mɔ.
40007002	Yin jalg niib nand, b tan bu jalg i mɔ nnyan i. Yal po te k i jalg lieb nyan, l po n bu te Yendu ń jalg i mɔ.
40007003	Bɛ po i k a nyuan muanu nba be a ninja ninbinn n ninŋ, g yen g la daaɔg nba paan a yal n ninŋ i ?
40007004	Lann i kaa, a bu tien nle i g maad a ninja, k wan ŋaa k a nyan muanu u ninbinn n, g daaɔg yen paan a yaa yal n i ?
40007005	Fin munafigidaan ne, daa pand daaɔg nba paan a ninbinn n ninŋ o, nnyan, a bu ŋanm g nyuand g fid g nyan muanu nba be a ninja ninbinn n ninŋ.
40007006	Daa tugd man bona nba tie Yendu yal g tien sangbanni, i gii tien nnyan b bu jun’i ni. Biɛ daa tugd man i laani nba k b tag yen wula g lunn duoli nintual n. I gii tien nnyan b bu ŋmaa ŋmaa l po i.
40007007	I miɛd man, b bu te’i. I kpaan man, i bu la. I kuog man gann, b bu luod i po.
40007008	K l maa yua nba miɛd kul, b bu te’og, yua nba kpaan kul bu la, yua nba kuo gann, b bu luod wan kua.
40007009	I ninŋ ne, ŋmaa i k u big bu miɛl’o kpanu wan te’og tann i ?
40007010	Lann i kaa k u bu miɛl’o janŋ, wan te’og waaɔg u ?
40007011	Yinm nba tie nibiid gii ban k yin te i bid bonŋana, l bu tien nle i, k i Baa nba be polu po ji kan te yab miɛd’o i ?
40007012	I gii bua g niib ń gii tie yal nba i po, yin mɔ ń gii tie’b lann. Moyis kadaaɔg yen Yendu sogni‑nba kadaaɔg n yed yal n nyan.
40007013	Kua man dimɔb nba yiɛb buol, g dugn dimɔb nba yaln yen sɔnu nba piɛ, saa g kua tudm n i. Niib bonciɛnn yen tɔg l sɔnu i.
40007014	Ama dimɔb nba yiɛb yen sɔnu nba nyid n saa g kua miɛl nba kan ban g gbenn buol. Yab yen tɔg l sɔnu g yab.
40007015	Suol man i kua yen yab fa faaɔg k b tie Yendu sogni‑nba. B tu nagn i buol g tie suoo nyan pebid nyan i, ama b pala n, k b yen biɛ nyan fuabɔjad nyan.
40007016	B bontitied n bu ŋɔn’i ban tie yab. Kunkontiig ban g lon sinsaba aa, bii kunkonbɔnn n ban g lon kinkana i ?
40007017	Tiŋanŋ n luon luanŋana g tibiiug mɔ luon luanbiid.
40007018	Tiŋanŋ kan fid g lon luanbiid, nyan tibiiug mɔ ń kan fid g lon luanŋana nyan.
40007019	Tiig nba g luon luanŋana kul, b bu cua’ɔg u g lu muu n ninŋ.
40007020	Lann b bontitied n bu ŋɔn’i ban tie yab.
40007021	L g tie yab nba yi’n Yonmdaan, Yonmdaan kaa bu kua Yendu ŋaag n. Yab nba tie n Baa nba be polu po buam, banm n bu kua u ŋaag n.
40007022	Buud daal niib bonciɛnn bu maad’n: “ Yonmdaan, Yonmdaan, a sann po kaa k t daan sɔgn Yendu maam ii ? A sann po kaa k t daan biel sanpola aa ? A sann po kaa k t daan tien yaalidug bonciɛnn ii ? ”
40007023	L youg u k n bu maad’b: Sud man ne, min g ban’i palb, yinm tuonbiiddanm ne.
40007024	Lann yua nba cenŋ lanbona nba k n maad ne g tug g sun yenn tuonn, wano tie nyan nil nba bo ceg g maa u ŋaag tantiɛɔg po nyan i.
40007025	G taag tan baa, g nyunmɔna yen faalu baal g yil ŋaag po, l ŋaag yen g baa, g dugn u fiɛgl bo sie tantiɛɔg po i.
40007026	Ama yua nba cenŋ lanbona nba k n maad ne, g g tug g sun yenn tuonn, wano tie nyan nil nba bo g mɔg yam, g maa u ŋaag tanbiini po nyan i.
40007027	G taag tan baa, g nyunmɔna yen faalu baal g yil ŋaag po, k l ŋaag baa sa‑la‑la-la g g tenn baa dikpinyenn. »
40007028	Yiesu n maad maad l lanbona g gbenn, k l yaa g lid niwulug nba bo be l buol nyan.
40007029	G dugn u bo g tund’b nyan b Yendu Kadaaɔg gbanbanda nyan kaa. U bo diɛ u yul po yikod i g tund’b.
40008001	G Yiesu nyiɛ jual po g jiid, g niwulug ŋuan’o.
40008002	G gbaadl nne nagn g gbaan u nintual n, g maad: « Yonmdaan, a gii bua, a bu fid g paag’n. »
40008003	G Yiesu tand nuu g sii’ug g maad: « N bua, paag ! » L youg mɔno k u gbaadm gbenn, k u paag.
40008004	G Yiesu maad’o: « Suol a mɔb, g daa ŋaa sua ń gbad. Ama, gad g salg-yidkua ń la’a, k a te’og salg nba g Moyis bo maad g gbaadl gii paag wan te nyan, k ban bann k a paag. »
40008005	G Yiesu kua Kafarnawunm doug n, g Rom doug n sijenm ciɛn nne nagn’o, g balm’o,
40008006	g maad: « Canbaa, n tuonsunn yiɛl g dua ŋaag, g lebn g kan fid g fiil. »
40008007	G Yiesu maad’o: « N bu gad g daan paag’o. »
40008008	G sijenm ciɛn ŋmiɛn’o: « Canbaa, n g dagd yen ŋan kua n ŋaag n ninŋ ; maad lanbonyenn kua, n tuonsunn bu paag.
40008009	N mɔ mɔg canbaa‑nba g cɔln’m, g mɔg sijenm nba cɔln’n mɔ. N tu maad yend: Gad, wan gad, g maad lua: Baal, wan baal, g maad n yonm: Tien ne, wan tien. »
40008010	Yiesu n gbad u maam, k l yaa g lid’o k u maad yab nba bo ŋua’ɔg nyan k nne: « Yen mɔni, n maad’i, n g ban g la nil Israyɛl buolu n mɔno, k u dug n po nne.
40008011	N maad’i faa, niib bonciɛnn tan bu nya hal puol yen nintual, g baal g kal g di jaanm yen Abraham yen Isaak yen Sakɔb Yendu ŋaag n.
40008012	Yab g Yendu yen bo kpiɛ g lugd’b k ban kua u ŋaag n, b bu lu banm i cincann po bunbɔnn n ninŋ, naan k b baa buud g ŋman nyina. »
40008013	G Yiesu ji guan g maad sijeciɛn ŋann: « I kun, k lan tien nyan a dindann n bual nand nyan. » L youg mɔno k u tuonsunn paag.
40008014	L puol po g Yiesu gad Piɛr ŋaag, g baal g sua g Piɛr ŋaapuo naa dua g yiɛl k u gbanu ton.
40008015	G Yiesu sii u nuu k u gbanu sɔnŋ, k u fiil g gaal’o, g cand’o.
40008016	L daal daajuoug k b baal yen niib bonciɛnn g sanpola ŋua’b. G Yiesu bel g yaan l sanpola yen u mɔmaam paalu g biɛ paag yiɛnm kul.
40008017	K l tien nyan Yendu sogni Esaayi n bo maad nand nyan: « U nyan fala t po, g gaal t yiɛli kul g tug. »
40008018	Yiesu n la g niib bonciɛnn kaan g lind’o, k u maad u ŋuantieb: « T puod man bɔngbanliel po. »
40008019	G Yendu Kadaaɔg gbanband nne nagn g maad’o: « Canbaa, n baa ŋua’a ŋan saa naan kul. »
40008020	G Yiesu maad: « Nantantoba mɔg fali, g nuani mɔg tedd, Nifosaal Bija nuan yen g mɔg wan bu kpagn yul naan g fuod. »
40008021	K u ŋuantieb siign jalua nne maad’o: « Yonmdaan, cab’n k n daa kun g daan pii n baa o. »
40008022	G Yiesu ŋmiɛn’o: « I ŋua’n g ŋaa g kpienm ń pii b kpienm. »
40008023	Yiesu n maad nnyan k u ji kua ŋadunŋ n ninŋ k u ŋuantieb ŋuan’o.
40008024	Ban saa, g faalu nne kpid mɔgl po yen paalu, g nyunguona tenn waam nne yen lan yil ŋadunŋ po. L sua g Yiesu nuan guand i.
40008025	K u ŋuantieb nagn u buol g find’o g maad: « Yonmdaan, fiel’ti g nyum bu di’ti. »
40008026	K u maad’b: « Laabaal k i jie jiwaani i ? I dindann g yab baa waam nne. » G fiil g tiɛn faalu yen mɔgl po. K l kul te silb.
40008027	K l yaa g lid’b, k b ji maad: « Jua ne tie ŋmaa i, g faalu yen mɔgl mɔno cɔlm’o i ? »
40008028	Wan puod bɔngbanliel po, g kua Gadara doug n, l sua g niib banle nne be g sanpola ŋua’b, k b be kakula n. L niib bo biɛ paaa. L po n te g nil bo g paand pal g tɔg l sɔnu. Ban yaan la Yiesu k b nyiɛ kakula n g cend’o.
40008029	K l niib ji yign g maad’o: « Yendu Bija, bɛ n be tinm yen fin siign ninŋ i ? A baal k ŋan ŋɔn’ti fala yaa aa, g youg daa g pund mɔno o ? »
40008030	L sua g duoli be l buol g yab, g waa g ŋman muaɔg, g g ŋanm g fag yen’m.
40008031	G sanpola ji miɛd Yiesu sugl g maad: « A gii bel’ti ŋan ŋaa tin gad g ŋuan duoli ne. »
40008032	G Yiesu maad’b: « I saa man. » K b ŋaa niib g ŋuan l duoli. L youg, baal g diid, g duoli kul nyiɛ jual po g san g jiid g baa mɔgl n, g biɛl b kul nyum n.
40008033	G yab bo kpaa duoli san g gad doug n, g maad niib ban la yal kul, yen yal bo tien niib banle nba g sanpola bo ŋua’b nyan.
40008034	L youg mɔno g doug n niib kul nyiɛ g togi Yiesu. Ban yaan la’ɔg k b balm’o k wan nya b tinŋ n.
40009001	G Yiesu kua ŋadunŋ n, g puod mɔgl, g lebd g kun u doug n.
40009002	K b baal yen jua nne u buol, g yiɛlu kua’ɔg, k u nui yen u titala kul kpe k u dua liɛnŋ po. Yiesu n la k b dug u po bonciɛnn k u maad l jua: « N big, daa jie siɛl, a biid piin o. »
40009003	L youg g Yendu Kadaaɔg gbanbanda nne ji mali: « U ne sugd Yendu i. »
40009004	G Yiesu bann b maalm, g bual’b: « Bɛ po n te k i mɔg l maalbiid i ?
40009005	Lanbona nle ne ninŋ, n liɛ yal maadu paa i, a biid piin bii fiil g sonm i ?
40009006	N bu ŋɔn’i, k yin bann g Nifosaal Bija mɔg paalu tinŋ po ne, g bu fid g piin niib biid. » L youg k u maad yua k u nui yen titala bo kpe nyan: « Fiil, tug a liɛnŋ gii kun ! »
40009007	K u fiil g kun.
40009008	Niwulug n la nnyan g jiwaani kua’b k b ji pag Yendu yen wan tie nifoi yaa paalu nba ne.
40009009	Yiesu n nyiɛ l buol g pend g la jua nne k b yi’ug Matieog, k u kal u tuonn n, ban pa lonpo naan. G Yiesu maad’o: « I ŋua’n ! » K u fiil g ŋua’ɔg.
40009010	L puol po i g Yiesu yen u ŋuantieb bo kal Matieog ŋaag g di, g yab gaan lonpo yen biiddanm bonciɛnn baal g kal yen’m.
40009011	L sua g Farisiɛn-nba mɔ be l buol. Ban la nnyan k b bual u ŋuantieb: « I canbaa di yen yab gaan lonpo yen biiddanm, l ŋan ii ? »
40009012	Yiesu n gbad l buali, k u maad: « Yab mɔg laafiɛ kaa kpaan dogda, yiɛnm n kpaan’o.
40009013	Gad man g kpaan Yendu maam ne niimn lan diɛn naan g maad: “ N bua niib ń gii jie b lieb ninbaaɔg u, n g bua ban gii yid’n salg kaa. ” » G Yiesu ji guan g maad lann i: « N g baal k n yiin nimɔnm kaa, n baal k n yiin biiddanm i. »
40009014	Lann i g San Nyunwultua ŋuantieb nagn g bual Yiesu: « L tien nle i k tinm yen Farisiɛn-nba paa g lolg mɔb, k a ŋuantieb nuan g lolg i ? »
40009015	G Yiesu ŋmiɛn’m: « Yab nba k b yiin’m puokuanu jaanm bu fid gii kal yen pabɔnn, yaa youg nba g puodaan daa be yen’m ii ? Yen bann man g youg baad g puopaanŋ sal tan kan gii be yen’m, l youg u k b baa lolg mɔb.
40009016	Sua kan tug cabpaann g lib tiɛdudunŋ. U gii tien nnyan cabpaann ŋann bu te tiɛdudunŋ ń ŋanm g pad g pugn i, lonn n biɛ ji ŋanm gii yab g cie cincinn yal.
40009017	Sua biɛ g piɛgd dikaam gband-lenkpela n ninŋ mɔ. Lann i kaa daam tan gii bie, l gband-lenkpela bu pud i, daam ń yad, l lena mɔ ń biɛl. B tu piɛg dikaam gband-lenpaana n ninŋ i, nnyan, siɛl kan biɛl. »
40009018	Yiesu n maad’b nnyan, g nigbenŋl nne baal g gbaan u nintual n g maad: « N bipuo daa l kpe mɔlane i ; a gii baal g tug a nuu g maan u po, u bu guan g fuod. »
40009019	G Yiesu fiil yen u ŋuantieb g ŋua’ɔg.
40009020	L sua g puo nne wuul faad k l g kɔlg piig yen bina ŋanle n nyan. Yiesu n saa, k l puo nagn u puol po g sii u liɛdl mɔgbann,
40009021	g dugn u bo mali u pal n, k u gii sii baa u liɛdl, k u bu paag i.
40009022	G Yiesu gbeg g la’ɔg g maad: « N bipuo, daa jie siɛl, ŋan yaan dug n po nyan, a la laafiɛ n nyan. » L youg mɔno k l puo paag.
40009023	Yiesu n pund nigbenŋl nba bo yiin’o nyan ŋaag, g la yelpieba yen niwulug k b nyɔgl,
40009024	k u maad’b: « I nya man, sipaanbig ne g kpe kaa, u guand i. » K l niib ji cil g laa’ɔg.
40009025	Ban bel g nyan l niwulug, g Yiesu kua g suol l sipaanbig nuu, k u fiil.
40009026	K l laabaal yad l doug n kul.
40009027	Yiesu n nyiɛ l buol g paan g saa, g juanm banle ŋua’ɔg g ta g maad: « Dafiid Bija, a kan jie’ti ninbaaɔg uu ? »
40009028	Yiesu n pund ŋaag, k l juanm banle nagn u buol, k u bual’b: « I mali k n bu fid g te yin nyuand ii ? » K b tuo, g maad: « Ɛɛn, t Yonmdaan. »
40009029	L youg k u sii b ninbina g maad: « Lan tien nyan i dindann n bual nand nyan. »
40009030	K b ninbina nyuand. G Yiesu ŋanm g kpaa’b k ban daa ŋaa sua ń gbad.
40009031	Ama ban nyiɛ yaa youg, k b waa g muand l laabaal l doug n kul.
40009032	Ban bo nya yaa youg, k b baal yen muug nne Yiesu buol g sanpola ŋua’ɔg.
40009033	K u bel l sanpola g muug ji fid g maad. K l yaa g lid niwulug nba bo be l buol k b ji maad: « T daa g ban g la yal ne Israyɛl doug n ninŋ. »
40009034	G Farisiɛn-nba nuan yen maad k u diɛ Sitaan paalu i, yua tie sanpola bad, g biel sanpola.
40009035	Yiesu bo saa dociɛnd n yen dingbankunkogi n ninŋ kul, g tund niib b tintaann died n, g muand Yendu bal Laabamann, g paagd yiɛnbuoli kul yen cicagdanm kul.
40009036	Yiesu bo tu la niwulug, ninbaaɔg n suol’o, g dugn b pala bo wad, k b naan nyan pei nba g mɔg pekpaal nyan.
40009037	K u tan maad u ŋuantieb: « I la ii ? Bonkukuod bie g yab g tuonsunna yen g yab.
40009038	Lann, miɛl man kpaabdaan, k wan sun tuonsunna u kpaab n ninŋ. »
40010001	G Yiesu yiin u ŋuantieb piig yen banle g tie’b paalu k ban gii biel sanpola, g paagd yiɛnbuoli kul, yen cicagdanm kul.
40010002	Yiesu n bo sun u ŋuantieb piig yen banle nba sana n ne: Cincinn yua n tie Simɔn, yua k b bo yi’ug Piɛr, yen u ninja Andre ; Sebede bid, lan tie Saak yen u ninja San ;
40010003	Filiip yen Bartelemi ; Toma yen Matieog yua daa bo gaan lonpo ; Alfe bija Saak, yen Tade ;
40010004	Simɔn, yua nba bo kɔn u doug po, yen Suuda Iskariyɔt yua nba bo tan kuad Yiesu.
40010005	Piig yen niib banle nba g Yiesu bo sun’m n nyan, g maad’b nne: « Daa saa man yab g tie Suif‑nba kuann n, g biɛ daa kua Samaritɛn-nba doi n.
40010006	I saa man Israyɛl buolu n niib po, banm n tie nyan pei nba bod nyan.
40010007	I gii saa, yin gii muand g Yendu bal nag o.
40010008	I paagd man yiɛnm, gii yied kpienm, gii paagd gbaada. I biel man sanpola g yaand’b. N pii’i ni, i g daa kaa, mɔ ń gii piin man g daa gaan siɛl.
40010009	Tuonsunn kan luol u jied, lann, i gii saa yin daa kpaan wula, g biɛ daa ŋuun siɛl yaa ligli mɔ. Daa diɛ man liɛdliel, daa bal man kɔl, g daa kpaan taacaad, g biɛ daa kub lanbann mɔ.
40010011	I gii pund dingbanbig n lann i kaa dingbanciɛɔnŋ nba ninŋ, yin bual g la nimɔn ŋaag, g gad gii be l buol saa yen daal nba k i bu pend.
40010012	I gii kua l ŋaag n yin gaal l ŋaag yab mɔgaalŋani.
40010013	B gii tie nimɔnm, i mɔgaalŋani ń gii be yen’m. B gii g tie nimɔnm mɔ, i mɔgaalŋani ń guan i po.
40010014	B gii g gaal’i, g biɛ g cenŋ i maam yin nya l ŋaag n lann i kaa l doug n, g pid pid i titala po tangulunŋ.
40010015	Yen mɔni, n maad’i, Yendu n bu bu niib kul yaa daal, Sɔdɔm yen Gomɔr yab yal baa su yen l doug n yab.
40010016	Ŋanm g cenŋ man ; n bu sun’i nyan pebid nyan i fuabɔjad sinsiign ninŋ. I ceg man nyan wai nyan, gii tie suoo nyan lanjeli nyan.
40010017	Suol man i kua yen niib, g dugn b bu gad yen’i buuddanm buol, ban suol’i g pua’i yen naapuna b tintaann died n.
40010018	N yaa po i k b bu gad yen’i dougdanm buol yen batieb buol yin kun mɔni n po, banm yen yab g tie Suif‑nba nunŋ n ninŋ.
40010019	Youg nba k b gad yen’i, yin daa bual yin bu maad nand lann i kaa yin bu maad yal kaa, i kan luol yal k i bu maad l youg mɔno.
40010020	G dugn yinm kaa bu maad, i Baa Yendu mɔno n bu ŋɔn’i yal nba k i bu maad.
40010021	Nil tan bu kuad u ninja ban kpi’ug, bibaa ń kuad u big. Bid tan bu fiil g kɔn yen b danm g te ban kpi’b.
40010022	Baa sua tan kan gii bua i nublu g dugn n po. Ama yua bu mind saa yen juog, Yendu bu fiel wano i.
40010023	Doug nba ninŋ k b ŋɔn’i fala, yin san g gad dofanu n. Yen mɔni, n maad’i: I kan waa g tii Israyɛl doi kul g Nifosaal Bija g baal.
40010024	I ban g yua banŋ tuonn kan fid gii cie u canbaa, yonm mɔ kan fid gii cie u yonmdaan.
40010025	Yua banŋ tuonn gii tie nyan u canbaa nyan, g yonm mɔ tie nyan u yonmdaan nyan, l dagd. B yen yiin ŋaagdaan Bɛlsebuul o, b ji bu yiin u ŋaag yab nle i ?
40010026	Lann, daa jie man l niib, g dugn siɛl g wuo g tan kan wuod. Siɛl biɛ g tie ŋasiil g sua tan kan bann.
40010027	N gii maad’i yal nba bunbɔnn n ninŋ, yin maad yensiig n. N gii sɔb g maad’i yal nba, yin maad niib kul ń gbad.
40010028	Daa jie man yab bu kpi nil, g yen kan fid g kpi u nalnŋ. Jie man Yendu, wano n bu fid g te nil nalnŋ yen u gbannand kul ń biɛl muu n ninŋ.
40010029	B g kuad nɔnbid banle g gaan ligli waam nne ii ? Ama b ninŋ ne, baa yend kan baa tinŋ n, l gii g tie i Baa Yendu buam n.
40010030	Yinm nuan, u ban i yud mɔno n ja nand.
40010031	Lann, daa jie man siɛl, g dugn i cie nɔnbid kul.
40010032	Yua nba maad niib nunŋ n, k u tie n yua, n mɔ tan bu maad n Baa nba be polu po nunŋ n k n ban’o ;
40010033	ama yua nba yie k u g tie n yua niib nunŋ n, n mɔ tan bu yie n Baa nba be polu po nunŋ n k n g ban’o.
40010034	Daa mali man k n baal yen manu kaa niib siign tinŋ ne po. N g baal yen manu, n baal yen kunkɔnn i.
40010035	N baal k n paad bijabg yen u baa i, bipuobg yen u naa, puo yen u sal naa.
40010036	Nil naataani mɔno n tan baa tie u ninnanda.
40010037	Yua nba bua u baa lann i kaa u naa g cie’n, u g dagd yen wan te n ŋuantua. Yua nba bua u bija lann i kaa u bipuo g cie’n, u mɔ g dagd yen wan te n ŋuantua.
40010038	Yua nba g tug u dapunpɔnn g ŋua’n, u mɔ biɛ g dagd yen wan te n ŋuantua.
40010039	Yua nba kpaan k wan fiel u miɛl, u bu buon l miɛl. Ama yua nba lu u miɛl g dugn n po, u bu guan g la l miɛl.
40010040	Yua gaal’i, u gaal min i, yua gaal’n mɔ, u gaal yua nba sun’n i.
40010041	Yendu sogni gii baal g nil gaal’o, g dugn u tie Yendu sogni, u bu la Yendu sogni nyuad i. Nimɔn gii baal g nil gaal’o, g dugn u tie nimɔn, u bu la nimɔn nyuad i.
40010042	Yinm, n ŋuantieb, i g tie nigbenŋa kaa, ama yua bu kabl baa nyunsɔnŋm, g te i ninŋ ne yend g dugn u tie n ŋuantua, n maad’i mɔni i, u kan luol u nyuad. »
40011001	Yiesu n ŋɔn u ŋuantieb piig yen banle ŋann nnyan g gbenn, g fiil g kua doi nba bo kpiɛ l buol nyan g tund niib g muand Yendu Laabamann.
40011002	L youg l sua g San Nyunwultua be dansaldieog n i. Wan gbad g niib maad Kristo tuona po, k u sun u ŋuantieb Yiesu buol k ban bual’o g liɛ,
40011003	wano n tie yua bo bu baal bii, b daa baa guu sua i ?
40011004	G Yiesu ŋmiɛn’m: « Guan man g daan maad San yin gbad yal g biɛ la yal.
40011005	Juanm nyuand, g wabi sonm, g gbaada paagd, g tuukpaa gbiɛ, g kpienm yied, k b muand tali Laabamann.
40011006	Yab nba kan buon b dindann g dugn n po, pamann tie b yal i. »
40011007	San Nyunwultua ŋuantieb n paan g saa, g Yiesu ji maad niwulug ŋann San Nyunwultua n tie yua: « I gad k yin diid bɛ i tinkuonŋ n ninŋ i ? Galgulnn nba g faalu mign ii ?
40011008	Bii i bo saa g mali k i bu la jua nba liɛ tiɛŋand yaa a ? Yab nba liɛ tiɛŋand be batieb ŋai i.
40011009	I yen gad g bua n sun bɛ i, k yin la Yendu sogni ii ? Yen mɔni, i gad g la Yendu sogni i, ama yin la yua nba nyan, u cie Yendu sogni mɔno.
40011010	U po i g Yendu bo maad u kadaaɔg n: “ N bu sun n tond k wan gaal liig g ŋanm a sɔnu g sua k a baal. ”
40011011	Yen mɔni n maad’i, puob n mal niib nba kul tinŋ n ne, nil daa g be g cie San Nyunwultua. Ama yab tuo Yendu bal ne, b siign yua g tie siɛl mɔno cie San Nyunwultua.
40011012	Lan cil San Nyunwultua youg o, Yendu kaand u bal, ama saa yen mɔlane, jaddanm gbaa k ban bel lieb yen paalu k ban daa tuo l bal.
40011013	Yendu sogni‑nba kul yen Moyis kadaaɔg bo maad Yendu bal po yo, g San tan fid g baal.
40011014	I gii bu tuo g gbad n maam, yin gaal k wano n tie Eli nba bo bu baal.
40011015	Yua mɔg tuba g bu gbad, wan gbad.
40011016	G mɔlane niib ne i, n bu maad bɛ i b po i ? B naan bid nba kal daag n i, g yi b lieb g maad:
40011017	“ T pieb naagbaag, k i g ŋɔ siɛg. K t yin kuyani, k i g mɔ kumɔni. ”
40011018	San baal g paa g lolg mɔb, k b yed g sanpola n ŋua’ɔg.
40011019	G Nifosaal Bija baal g di, g nyu, k b yed k u puol man g kand, k u tie dinyuul i, k u tie lonpogaala yen biiddanm dɔnn i. Ama Yendu yanfuom tuona n ŋɔnŋ k l yanfuom tie mɔni. »
40011020	L youg u g Yiesu ji fu yen niib nba k u bo ŋanm g tien yaalidug bona bonciɛnn b doi n, k b yen g lebd b binbem.
40011021	U bo maad g tua: « Yinm Korasinn yab yen yinm Bɛtsayida yab, fala bu gbad’i. Yaalidug bona nba tien i doug n ne, l bo gii tie Tiir lann i kaa Sidɔn doi n ninŋ i yaa aa, man b liɛ kpalpiɛd, g pug fantam hal youg, g ŋɔn k b ŋaa b tuonbiid o.
40011022	L po n te k n maad’i, buud daal Tiir yen Sidɔn yab yal baa su yen’i.
40011023	K yinm Kafarnawunm yab i, i mali k i bu fid g te i doug sann ń do polu po yaa aa ? Yendu bu jiin i doug hal tinkpiiug n. G dugn yaalidug bona nba tien i doug n ne, bo gii tien Sɔdɔm i yaa aa, man ne l doug daa be yen mɔlane.
40011024	L po n te k n maad’i, buud daal, Sɔdɔm yab yal baa su yen’i. »
40011025	L youg g Yiesu gaal maam g maad: « N Baa, polu yen tinŋ Yonmdaan, n dond’a g tiend’a balg yen ŋan ŋɔn yab g ban siɛl bona nba k a g cab g yanfodanm yen ninfandanm ń bann.
40011026	Ɛɛn n Baa, a buam n i k l tien nnyan.
40011027	N Baa Yendu tie’n paalu bonn kul po. Sua g ban Yendu Bija, u Baa kua i kaa, sua biɛ g ban Baa mɔ, Yendu Bija kua i kaa, yen yua nba g Yendu Bija tuo g ŋɔn’o Yendu.
40011028	Baal man n buol, yinm nba sun tuonpaala, g tug tugkpiɛga g cɔg, n bu gaal’i yin fuod.
40011029	Tuo man g gaal n tugl g tug, g biɛ gaal n mɔmaam tundl, g dugn min n tie pasiɛddaan g biɛ jiind n kua. Baal man n buol, i pala bu sɔnŋ,
40011030	g dugn n tuonn man, n tugl mɔ biɛ g kpai. »
40012001	L bo tie Saaba daal i, g Yiesu pend kpaab n ninŋ g sua dii bie o. G kom suol u ŋuantieb k b ji togd dii g pind g ŋman.
40012002	Farisiɛn-nba n la nnyan, k b maad Yiesu: « Diid, a ŋuantieb suun tuona nba k l g cab g nil ń sun Saaba daal. »
40012003	G Yiesu ŋmiɛn’m: « I g lii Yendu Kadaaɔg n, naan buol nba k l diɛn g ŋɔn kom n bo suol Dafiid yen u yegni k b sun yal nba aa ?
40012004	I g lii k u bo kua Yendu-cend‑buol-jounŋ n, g tug salg kpanu k wan yen u yegni ŋman, k l yen bo g cab k wan yen u yegni kul sua ń ŋman ii ? Yab yid Yendu salg kua n bo bu fid g ŋman l kpanu.
40012005	Bii i g lii Moyis kadaaɔg n ninŋ, g Saaba daal, Yendu salg-yidkab nba suun tuonn jaanddeciɛɔnŋ n mɔno tu sun tuonn l daal, k l biɛ g tie k b tien biid ii ?
40012006	Yen mɔni n maad’i, siɛl be ne g yab g cie jaanddeciɛɔnŋ.
40012007	Yendu maad k u bua yab jie b lieb ninbaaɔg u, k u g bua yab yid’o salg kaa, i bo gii gbad maam ne niimn, i bo kan jalg n ŋuantieb k b tien biid, k b yen g biil siɛl.
40012008	Saaba be Nifosaal Bija nuu n i. »
40012009	Yiesu n nyiɛ l buol g gad b tintaann dieog n.
40012010	L sua g jua nne be l tintaann dieog n k u nuu kpe. Ban bo bua k ban jalg’o nyan, k b bual’o: « L cab k ban teb nil Saaba daal ii ? »
40012011	G Yiesu ŋmiɛn’m: « I ninŋ ne, ŋmaa n baa mɔg peyeonŋ kua, l pieog ń baa buoug n ninŋ Saaba daal k u kan jiid g nyan’o i ?
40012012	Nifosaal g cie pieog uu ? Lann l cab g nil ń tien ŋanm Saaba daal. »
40012013	L youg g Yiesu maad jua ŋann k wan tand u nuu, k u tand, k l nuu paag g guan g tie nyan nuulieog nyan.
40012014	Farisiɛn-nba n nyiɛ, k b taan g kal g bobn ban bu tien nand g kpi Yiesu.
40012015	Yiesu n bann nnyan, k u nyiɛ l buol g gad siɛl po, g yiɛnm bonciɛnn ŋuan’o, k u paag b kul,
40012016	g kpaa’b k ban daa ŋaa sua ń gbad,
40012017	g Yendu sogni Esaayi n bo maad Yendu lanbona nba ń fid g tien yen mɔni:
40012018	« N tuonsunn nba k n lugd’o n ne, min bua yua, k u mɔ sɔnŋd n pal n nyan. N tan bu te’og n Foŋanm wan ŋɔn niib kul mamɔni sɔnu.
40012019	U tan kan kpaan maam, u biɛ kan gii maad g tand. Nil kan gbad k u maad sɔnjala po.
40012020	U gii la tibil nba jɔl u kan kɔnn’o. U biɛ kan junn fidl nba g ŋanm g so, saa yen youg nba k u tan bu te niib kul ń bann mamɔni sɔnu.
40012021	Niib kul tan baa daan u ninŋ i. »
40012022	L po n pend k b baal yen jua nne Yiesu buol ; sanpola n bo ŋua’ɔg, k u juan g biɛ muu. G Yiesu paag’o k u ji fid g nyuan g biɛ maad.
40012023	K l yaa g lid niib nba bo be l buol nyan kul k b ji maad: « U ne kaa baa tie Dafiid Bija ii ? »
40012024	Ama Farisiɛn-nba n gbad nnyan k b maad: « U ne nuan kub Bɛlsebuul paalu i, yua tie sanpola bad, g biel sanpola. »
40012025	G Yiesu bann b maalm, g maad’b: « Doug nba ninŋ g niib g taa mɔb, b tu tan juod g yad i. L doug g be, lann i kaa l ŋaag g be, g niib baa kɔn yen lieb lan fid gii sie.
40012026	L gii tie g Sitaan n biel Sitaan, lann Sitaan guan g kɔn yen u kua n nyan. L bu tien nle i u ŋaag ń fid gii sie i ?
40012027	I gii yed k min nuan diɛ Bɛlsebuul paalu i g biel sanpola, i ŋuantieb diɛ ŋmaa paalu i g biel’b i ? I ŋuantieb mɔno n bu ŋɔn i biid.
40012028	Ama l gii tie k n diɛ Yendu Foŋanm paalu i g biel sanpola, l ŋɔn g Yendu bal pund i buol n nyan.
40012029	Nil kan fid g kua jua nba mɔg paalu ŋaag g fiel u tiɛd, l gii g tie k u liid g lol l japaalug yen ŋui i kaa. U gii lol’o nuan, u bu fid g kua g baan u mɔgm kul g yaad yenn.
40012030	Yua g taa n po, u tie n ninnand i. Yua g tod’n k n taand mɔ, u yad i.
40012031	L po n te k n maad’i, nil gii biil Yendu, lann i kaa nil gii sugd Yendu, l daan bu fid g la sugl. Ama nil gii sugd Foŋanm, l daan kan la sugl.
40012032	Nil gii maad mabiid Nifosaal Bija po, l daan bu fid g la sugl, ama nil gii maad mabiid Foŋanm po, l daan kan ban g la sugl baa yaa youg.
40012033	I gii tuo g tiŋanŋ n luon luanŋana, yin tuo g tibiiug mɔ luon luanbiid. B band tiig u luana buol i.
40012034	Yinm waalaba ne, i tie nibiid i, i bu tien nle i g maad maŋanm i ? G dugn nil pal n gbie yen yal, u mɔb maad lann i.
40012035	Nimɔn n nyanŋ u pal n bonŋana g dugn u pal ŋan. G nibiiug mɔ nyanŋ u pal n bonbiil g dugn u pal bi.
40012036	N maad’i, Yendu n bu bu niib yaa daal, yua kul bu dugn mafinfam nba k u maad, yen yal po k u maad l maam.
40012037	G dugn l daal a maam n bu te ŋan la mɔni, a maam n biɛ bu te ŋan luol mɔni mɔ. »
40012038	L youg g Yendu Kadaaɔg gbanbanda yen Farisiɛn-nba nne gaal maam g maad: « Canbaa, t bua k a tien siɛl g ŋɔn k a yaalidug bona nya Yendu buol i. »
40012039	G Yiesu guan g ŋmiɛn’m: « Nibiid, yab nba kpiɛd Yendu sɔnu kal g miɛd yaalidug bonn. B yen kan la siɛl yaa yaalidug bonn, l gii g tie Yendu n bo tien yal u sogni Sonas po i kaa.
40012040	Nyan Sonas n bo tien yentuna ŋantaa yen nyiɛd ŋantaa jankpel tug n ninŋ nyan, nnyan i g Nifosaal Bija mɔ bu tien yentuna ŋantaa yen nyiɛd ŋantaa tinpual n.
40012041	Yendu n bu bu niib yaa daal, Niniif yab bu te yinm mɔlane niib ne i biid, g dugn Sonas bo muand’b Yendu Laabaal k b lebd binbem o. Yua nba yen be ne cie Sonas.
40012042	Yendu n bu bu niib yaa daal, yanbaɔnŋ puobad bu fiil g te yinm mɔlane niib ne i biid, k l maa u bo nyiɛ hal banfagl i, g baal k wan cenŋ Salomɔn yanfomaam. Yua nba yen be ne yab g cie Salomɔn.
40012043	Sanpol gii ŋua nil, k b tan bel g yaan’o, u tu gad gii waa tinkuonŋ n ninŋ i, g kpaan naan k u bu fuod. U gii kpaan kpaan g luol,
40012044	wan maad k u bu lebd g ŋuan wan daan kpiɛ g ŋua nil nba i. U gii guan l buol g sua g siɛl g be g bu pan’o,
40012045	wan guan g lebd g daan yiin u lieb banlile, yab biɛ g cie wano mɔno, b kul ń guan g ŋanm gii ŋua l nil. L youg, nil ŋann binbem ji baa bi g cie lan daan kpiɛ g tie nand. Yinm mɔlane nibiid ne, i binbem tan baa tie nnyan i. »
40012046	Yiesu biɛ daa bo maad yen niib i, k u ninjanm yen u naa tan baal g sie cincann g kpaan k ban la’ɔg.
40012047	G sua nne tan maad Yiesu k u ninjanm yen u naa be cincann g bua’ɔg.
40012048	G Yiesu ŋmiɛn’o: « Ŋmaa tie n naa i ? B lɛ n tie n ninjanm i ? »
40012049	Lann i k u tand nuu u ŋuantieb po g maad: « N naa yen n ninjanm n nyan.
40012050	Yua suun n Baa nba be polu n bua yal, wano n tie n ninja, wano n tie n niipuo, wano n biɛ tie n naa mɔ. »
40013001	L daal g Yiesu nyiɛ ŋaag n g gad g kal mɔgl kunŋ.
40013002	G niib bonciɛnn tigl u buol, k u tan gbal g kua g kal ŋadunŋ n ninŋ, g ŋaa’b k b sie mɔgl kunŋ.
40013003	K u pua’b makpanjam bonciɛnn g maad: « Tanbuul nne n bo nyiɛ g bua n pag bonbuoli.
40013004	Wan pagn yaa youg g binyena baa sɔnkunŋ, g bonyugda baal g dii.
40013005	G liel baa tantiɛli po, naan buol g tanyom g yab, g piɛ g gbaa g fiil g dugn l buol tinŋ bo g nyua.
40013006	Ama yendu n siid g cua l bonbilug yaa youg, k l yid g kuol g dugn l jiina bo g fid g jiid tinŋ.
40013007	G liel baa kunkoni n ninŋ, g kunkoni fun g luon l po, k l jug.
40013008	G liel mɔ baa tinŋ n ŋan naan g piɛ g kped g lon luana. Yenn‑nba lon luana kobg kobg, g liel lon piinluob-luob, g liel lon piinta-taa.
40013009	Yua mɔg tuba wan gbad. »
40013010	K u ŋuantieb nagn g bual’o: « Laabaal k a pua’b makpanjam i ? »
40013011	G Yiesu ŋmiɛn’m: « Yendu ŋɔn yinm i u bal ŋasiil, g yen g ŋɔn banm.
40013012	G dugn yua mɔg, b tan bu pugn wano i wan ŋanm g mɔgd. Yua g mɔg mɔ ban fiel wan mɔg yal mɔno.
40013013	L po n te k n pua’b makpanjam. G dugn b nyuan i, b yen g laad, g biɛ cenŋ g yen g gbiɛ.
40013014	Yendu sogni Esaayi n bo maad yal ji baal’b n nyan. U bo maad banm i g tua: “ B tan bu ŋanm g cenŋ, b yen kan gbad siɛl ; g ŋanm g ligd ninbina, b yen kan la siɛl.
40013015	G dugn buolu ne mɔg nangbanm hal bonciɛnn. B nyal b tuba g pii b ninbina, g dugn b g bua ban la yen b ninbina, g gbad yen b tuba, k lan kua b pala n k ban lebd binbem k n fid g paag’b. ” »
40013016	G Yiesu ji guan g maad’b: « Yinm ń gii be pamann n g dugn i ninbina nyuan, k i tuba gbiɛ.
40013017	Yen mɔni n maad’i, Yendu sogni‑nba yen mamɔnmaada bonciɛnn bo bua ban la yin nyuan yal ne, g g la, g bua ban gbad yin gbiɛ yal ne, g g gbad.
40013018	Yinm ń ji ŋanm g gbad tanbuul makpanjam ne niimn.
40013019	Nil gii cenŋ Yendu bal Laabamann, g g gbad l niimn, Bonbiildaan tu baal g nyan ban bul yal l daan pal n i. Wano n tie sɔnkunŋ nba po g bonbim baa nyan.
40013020	Tintantiɛli nba po g bonbim baa nyan tie nil nba cenŋ Yendu maam, g gbaa g gaal yen pamann.
40013021	L maam yen g ŋanm g kal u pal n. U tie nil nba g mɔg juunn i. Fala lann i kaa mabl gii baal’o g dugn Yendu maam po, u bu buon u dindann i.
40013022	Kunkoni n tinŋ nba ninŋ g bonbim baa nyan tie nil nba cenŋ Yendu maam, g ŋanduna maalm yen ŋalman buam yen nyagn l maam po k l kan fid g sun tuonn.
40013023	Tinŋanŋ nba ninŋ g bonbim baa nyan tie nil nba cenŋ Yendu maam, g gbad l niimn. L nil tie nyan bonkukuod nba luon nyan i. Yenn bu fid g lon kobg, liel ń lon piinluob, liel mɔ ń lon piintaa. »
40013024	G Yiesu biɛ pua’b makpanjam liel g maad: « Yendu diem n tie nand n ne. Nil bo bul dibuolŋani u kpaab n.
40013025	G niib tan duan g guan, k u ninnand baal g pag naaniidi g ŋmad yen dibuolŋani g yaad.
40013026	Dii n piɛ g tan maal yaa youg, naaniidi mɔ fiil n nyan.
40013027	G kpaabdaan tuonsunna tan baal g bual’o: “ Canbaa, a daan g bul dii kaa a kpaab n ii ? Naaniidi ne mɔ nyiɛ lɛ i ? ”
40013028	K u ŋmiɛn’m: “ Ninnand n sun l tuonn. ” K u tuonsunna guan g bual’o: “ T gad g ŋabl l mɔbiid ii ? ”
40013029	K u yed k “ ɛn ɛn, daa ŋabl man, g dugn i gii yed k yin ŋabl, i bu ŋabl g yegn yen dii kul i.
40013030	Ŋaa man l kul ń taan g kped, g pund diyendu youg. L youg tan gii pund, n bu maad n tuonsunna, ban cind g cua naaniidi g lol baba, g juu yo, g ji yuand g yend dii g ŋuun n bunbual n. ” »
40013031	G Yiesu biɛ pua’b makpanjam liel g maad: « Yendu diem tie nyan kpinbuolg nba k b yi mutard nyan bii i, g nil tug g bul u kpaab n.
40013032	L nyid g cie bonkukuod kul bii ; l yen gii piɛ, l tu kped g cie kpinbuoli kul. L ji tu te tiig mɔno i, nuani ń gii baad g jagnd u benda po. »
40013033	G Yiesu biɛ pugn’m makpanjam g maad: « Yendu diem tie nyan dibina nyan i, g puo tug g buun yen kpanu yom nba yab, k l kpanu yom kul tan fid fid g gbie tadd. »
40013034	Yiesu bo pua makpanjam i g maad niib l bona kul. U bo g maad siɛl k l g tie yen makpanjam ;
40013035	l bo tien nnyan g Yendu sogni n bo maad yal siɛnyoug ń tien yen mɔni: « N tan baa pua’b makpanjam i. N tan bu maad’b bona nba wuo hal ŋanduna n cil yaa youg. »
40013036	L puol po g Yiesu ŋaa niib l buol g kun ŋaag. K u ŋuantieb ŋuan’o g nagn g bual’o, k wan ŋɔn’m naaniidi makpanjam niimn.
40013037	K u ŋmiɛn’m: « Yua buul dibuoli nba ŋan tie Nifosaal Bija n nyan,
40013038	g kpaab tie ŋanduna. Dibuolŋani tie niib nba tuo Yendu mɔmaam g tie u diem n yab, g naaniidi tie niib nba ŋua Bonbiildaan.
40013039	Ninnand nba pagn naaniidi tie Sitaan n nyan. Diyendu youg tie ŋanduna juodyoug u, g tuonsunna tie malɛg‑nba.
40013040	Ban ŋab naaniidi g juug muu nand nyan, ŋanduna juod daal mɔ baa tie nnyan i.
40013041	Nifosaal Bija tan bu sun u malɛg‑nba ban wod biiddanm yen janmidanm kul g nyan’m u ŋaag n ninŋ,
40013042	g lu’b muu nba so g kan ban g junn n ninŋ, naan buol k b baa buud g ŋman nyina.
40013043	L youg, yab tuag mamɔni sɔnu baa be b Baa Yendu ŋaag n i, k b yinyiem tie nyan yendu n tu siid g tie nand nyan. Yua mɔg tuba wan gbad.
40013044	Yendu diem tie nyan ŋalman nyan i, g pii kpaab n ninŋ. G nil la l ŋalman g guan g ŋanm g piin g lebd g kun yen pamann g daan kuad wan mɔg yal kul g guan g daa l kpaab.
40013045	Yendu diem biɛ tie nyan kpinkpendl nba waa g daa laani nba ŋan nyan i,
40013046	g tan la laanu k l daaɔg paa, k u kun g kuad wan mɔg yal kul g guan g daa l laanu.
40013047	Yendu diem biɛ tie nyan janbaaɔnŋ nyan i, k b lu mɔgl n k u baan janbuoli kul.
40013048	Lan gbie yaa youg, g jansuola dad g don bɔngbann, g kal g lugd janŋani g tien kpancubd n, g lu yal g tie bonŋmankal.
40013049	Ŋanduna juod daal mɔ tan baa tie nnyan i. Malɛg‑nba tan bu baal g nyan nibiid nimɔnm siign,
40013050	g lu’b muu nba so g kan ban g junn n ninŋ, naan k b baa buud g ŋman nyina.
40013051	I gbad l kul ne niimn ii ? » K b maad k ɛɛn, k b gbad.
40013052	G Yiesu guan g maad’b: « Lann n te k n maad’i, yua n ban Yendu Kadaaɔg g biɛ gaal tundl Yendu ŋaag po, tie nyan ŋaagdaan nba nyanŋ u ŋalman n ninŋ bonpaana yen bonkpela nyan i. »
40013053	Yiesu n pua pua l makpanjam g gbenn, k u nyiɛ l buol,
40013054	g kun u doug n, g daan tund niib b tintaann dieog n. B bo gbiɛ u tundl k l yaa g lid’b, k b ji maad: « U yanfuom yen u yaalidug tuona ne kul nya lɛ i ?
40013055	U g tie kanpinda bija kaa aa ? U naa kaa k b yi’ug Mari ii ? Saak yen Sosɛf yen Simɔn yen Suude g tie u ninjanm kaa aa ?
40013056	Tinm yen u niipuob kaa taan g be ne ii ? K u la lɛ i l bona kul ne i ? »
40013057	Lann i k b yie k b kan gaal u maam. G Yiesu maad’b: « Yendu sogni doug n yab yen u ŋaag yab n tu l nund’o. »
40013058	L buol nuan, u ji g tien yaalidug bona bonciɛnn g dugn b bo g dug u po.
40014001	L youg g Galile bad Erod gbad ban maad yal Yiesu po,
40014002	g maad u naasenm g Yiesu tie San Nyunwultua i, k u yied kpienm siign i, k l po n te k u mɔg paalu g tie yaalidug bona.
40014003	Erod bo te k b suol San g lol’o, g luon’o, g dugn u ninja Filiip ŋaapuo Erodiad po i.
40014004	L bo tien nnyan g dugn San bo tund g maad Erod k l g cab yen wan fiel u ninja ŋaapuo g kuan.
40014005	Erod bo bua wan kpi San g yen jie niib g dugn bonciɛnn bo tua g San tie Yendu sogni i.
40014006	Erod mad jaanm daal, k Erodiad bipuo ŋɔ siɛg saanm nba baal jaanm nunŋ n, k Erod pal manŋ u po,
40014007	k u puon’o, k wan bua yal kul wan maad’o, k u bu te’og.
40014008	K l sipaan naa tud’o k u maad bad: « Jagd San yul g kpien tadg n ninŋ mɔlane mɔno g te’n. »
40014009	G Bad Erod pal biil. Ama wan bo puon g pol, g saanm biɛ be nyan, k u gbal g maad k ban te l sipaan wan bual yal.
40014010	Lann i g sun u sijenm dansaldieog n, k b gad g daan jagd San Nyunwultua yul,
40014011	g kpien tadg n, g guan g tie l sipaan, k u gaal g gad g tie u naa.
40014012	G San ŋuantieb baal g tug’o g gad g pii, g yuand g gad g maad Yiesu.
40014013	Yiesu n gbad nnyan, k u tug ŋadunŋ, g bu puod mɔgl g gad u kua muaɔg n, naan buol g nil g be. Niib n gbad nnyan k b nyiɛ b doi n g sonm taatinŋ g ŋuan’o.
40014014	Yiesu n nyiɛ ŋadunŋ n g la niwulug, g ninbaaɔg suol’o k u paag yiɛnm nba bo be l buol nyan kul.
40014015	Daajuoug n tan baal k u ŋuantieb nagn u buol g maad’o: « Tin be naan ne tie muaɔg n i, nyiɛnn g kɔb ne, youg mɔ biɛ pend o. Te g niib ń gad doug n ninŋ g daa jied g di. »
40014016	G Yiesu maad k ban daa saa, k u ŋuantieb mɔno ń kpaan jied g te l niib k ban di.
40014017	K u ŋuantieb maad’o k b mɔg kpanu ŋanmu yen jani yinle kua i.
40014018	K u maad k ban tug nii.
40014019	G gaal g te g niib kul kal tinŋ n. K u tug l kpanu ŋanmu yen l jani yinle, g yaad g diid polu po, g tien Yendu balg, g jend jend kpanu g tie u ŋuantieb k b biid biid l niib.
40014020	K b kul ŋman g buo g biɛ tenn bonjena, k b wod g gbien kpancubd piig yen ŋanle.
40014021	Niib nba bo dii l jied bo g luol jab tuda ŋanmu, g puob yen bid be g pugd.
40014022	L puol po g Yiesu maad u ŋuantieb k ban kua ŋadunŋ n ninŋ, g liid bɔngbanliel po g sua k u cab niib nba bo be l buol nyan.
40014023	Wan cab l niib, k u duo u kukua jual po, g daan bu jaand. L tan bɔnn g sua u daa l be l buol u kukua i.
40014024	L sua ŋadunŋ nuan ji be nyunsiign i, g fagd yen bɔngbann o, g nyunguona pua g piɛd’o, g dugn u bo togd faalu i.
40014025	Siŋaafaani g Yiesu ji sonm nyum po, g baad u ŋuantieb buol.
40014026	U ŋuantieb n la k u sonm nyum po, k b yam ŋmad k b ji maad g ne tie finfandug u. G jiwaani kua’b k b ji yign.
40014027	L youg mɔno g Yiesu maad’b: « Sɔnŋ man i yam, min i, daa jie man siɛl. »
40014028	G Piɛr maad Yiesu: « Yonmdaan, l gii tie fin yen mɔni, ŋan te k n sonm nyum po g tuog’a. »
40014029	G Yiesu maad’o k wan baal. G Piɛr nyiɛ ŋadunŋ n, g sonm nyum po, g saa Yiesu po.
40014030	Wan la g faalu paa nyan, g jiwaani suol’o, u sua g nyum bua n di’ug k u yign g maad: « Yonmdaan, fiel’n. »
40014031	L youg g Yiesu tand nuu g suol’o g maad: « Fin i, a dindann g yab baa waam nne, bɛ po i k a pal wad i ? »
40014032	Ban kua ŋadunŋ n yaa youg g faalu te silb.
40014033	G yab bo be ŋadunŋ n kul gbaan u nintual n g ji maad: « A l tie Yendu Bija i yen mɔni. »
40014034	Ban puod mɔgl g gbenn, b kua Senesarɛt doug n i.
40014035	K l buol niib la Yiesu g bann’o, g kpaand l doug n dingbankunkogi n kul, k b baal yen yiɛnm kul Yiesu buol,
40014036	g balm’o k wan ŋaa k ban sii baa u liɛdl mɔgbann. G yiɛnm nba bo sii u liɛdl mɔgbann kul paag.
40015001	L puol po i g Farisiɛn-nba yen Yendu Kadaaɔg gbanbanda nyiɛ Serusalɛm g baal Yiesu buol g bual’o:
40015002	« L tien nle i k a ŋuantieb g cɔln t danm bogda i ? B g cɔln g dugn b tu bua di g kan nid. »
40015003	K u ŋmiɛn’m: « K yinm i, l tien nle i k i ŋaa Yendu mɔmaam o g cɔln i danm bogda i ?
40015004	Yendu maad: “ Cɔln a baa yen a naa, g yua maad u baa lann i kaa u naa mabiiug, ban kpi’ug. ”
40015005	Ama yinm nuan yen tu yed g yua sad g maad u baa lann i kaa u naa: “ Min bo bu tug yal nba g tod’a, n tug g tie Yendu u, ”
40015006	g yua nba maad nnyan, l ji g tie mabl kaa k l daan ń tod u baa lann i kaa u naa. I ŋaa Yendu mɔmaam n nyan g ŋua i danm bogda.
40015007	Yinm munafigidanm ne, Yendu sogni Esaayi bo maad Yendu lanbona ne i po i:
40015008	“ Buolu ne niib dond’n mɔb n i, b maalm fag yen’n.
40015009	Ban suun tuona nba g donŋ n sann tie fam i, g dugn mɔmaam nba k b tund tie niib maalm i. ” »
40015010	Lann i g Yiesu yiin niwulug g maad’b: « Ŋanm g cenŋ man ne, g gbad l niimn.
40015011	Yal nba kua nil mɔb n kaa biid’o Yendu nunŋ n, yal nya u mɔb n n biid’o. »
40015012	Lann i k u ŋuantieb nagn g maad’o: « A ban g Farisiɛn-nba gbad a maam ne k b pala biil ii ? »
40015013	G Yiesu maad: « N Baa nba be polu po n g bul tiig nba kul, u bu ŋabl’o.
40015014	Ŋaa’b man, b tie juanm i g dadb juanm. Juan mɔ gii dadb u juanlua, b kul daan bu baa buoug n i. »
40015015	G Piɛr gaal maam g maad: « Ŋɔn’ti l makpanjam niimn. »
40015016	K u maad: « I mɔ biɛ daa g gbiɛ bona niimn ii ?
40015017	I g ban ii ? Jied nba kua nil mɔb n kul tu jiid u tug n i, g gad g nya.
40015018	Ama nil n maad yal nya u pal n i, lann n bu fid g biil’o.
40015019	G dugn maalbiid, nikpinu, cunconm, naayigm, ŋalaaci yen mabiid nya pal n i.
40015020	Lann n biid nil. Ama nil gii g nid, g dii l kan biil’o. »
40015021	L puol po, g Yiesu nyiɛ l buol g gad Tiir yen Sidɔn doi n be naan po nyan.
40015022	L sua Kanaan buolu n puo nne kua l po. K l puo baal u buol g yign g maad: « Yonmdaan, Dafiid Bija, a kan jie’n ninbaaɔg uu ? Sanpola ŋua n bipuo, g ŋɔnŋ’o fala bonciɛnn. »
40015023	Yiesu g ŋmiɛn’o baa lanbonyenn, k u ŋuantieb nagn g maad’o k wan lebn l puo k wan daa ŋua g yign b tuba n ninŋ.
40015024	G Yiesu maad: « Yendu sun’n Israyɛl niib po kua i, banm n tie nyan pebid nba bod nyan. »
40015025	Lann i k l puo baa g gbaan u nintual n g maad: « Yonmdaan, tod’n. »
40015026	G Yiesu ŋmiɛn’o: « L g ŋan k ban tug bid jied g lu sangbanni. »
40015027	K l puo guan g maad, k lann tie mɔni i, ama g sangbanni yen di jeyiyola nba ŋmad ŋaagdaan nuu n mɔno g baal tinŋ n.
40015028	Lann i g Yiesu ji ŋmiɛn’o: « Puo ne, a dindann yab paaa ! Lan tien nyan ŋan bua nand nyan. » L youg mɔno k l puo big paag.
40015029	Yiesu nyiɛ l buol g gad Galile mɔgl kunŋ g daan duo g kal jual po.
40015030	G niib bonciɛnn baal yen diɛni yen juanm yen wabi yen muudi yen yiɛnlieb bonciɛnn u nintual n, k u paag b kul.
40015031	Niib n la g muudi ji maad, g wabi sonm, g diɛni paag, g juanm nyuand, g yaalidug suol’b k b ji pag Israyɛl Yendu.
40015032	Yiesu yiin u ŋuantieb g maad’b: « N jie niib ne ninbaaɔg. Daa ŋantaa n nyan k b be yen’n, b g mɔg siɛl g bu di. N g bua min cab’b ban kun g g dii. Kom bu fid g gul’b sɔnu n ninŋ. »
40015033	K u ŋuantieb bual’o, k b bu la jied lɛ i tinkuonŋ n ninŋ ne, g din yaa niwulug ne kul i ?
40015034	G Yiesu bual’b k b mɔg kpanu ŋanŋaa i ? K b yed g kpanu ŋanlile yen janbid waam.
40015035	Lann i k u te g niwulug kul kal tinŋ n ninŋ.
40015036	K u gaal l kpanu ŋanlile yen janbid ŋann, g tien Yendu balg, g jend jend g tie u ŋuantieb, k b biid biid l niwulug,
40015037	k b kul ŋman g buo, g biɛ tenn bonjena k b wod g gbien kpancubd ŋanlile.
40015038	Niib nba bo dii l jied bo g luol jab tuda ŋanna, g puob yen bid be g pugd.
40015039	Lann i g Yiesu ji cab niib k b kun, k u kua ŋadunŋ n ninŋ g gad Magadan doug n.
40016001	Farisiɛn-nba yen Sadusien-nba nagn Yiesu buol. B bo bua ban bign’o i g bual’o, k wan tien yaalidug bonn, g ŋɔn k u paalu nya Yendu buol i.
40016002	G Yiesu ŋmiɛn’m: « Siŋaaɔg n polu po gii fan, i tu maad g dinne daal baa ŋan ;
40016003	tawalgband gii be, yin maad g dinne taag bu baa. I tu yaad g diid polu po, g ŋɔn daal n baa tie nand, g yen ji kan fid g bann bona nba tie mɔlane niimn ii ?
40016004	Nibiid, yab kpiɛd Yendu sɔnu kal g miɛd yaalidug bonn. B yen kan la siɛl yaa yaalidug bonn, l gii g tie Yendu n bo tien yal u sogni Sonas po i kaa. » Lann i k u ŋaa’b l buol g paan g saa.
40016005	Yiesu ŋuantieb bo puod bɔngbanliel po g sunn g g tug kpanu.
40016006	G Yiesu maad’b: « Ŋanm g suol man i kua yen Farisiɛn-nba dibina yen Sadusien-nba dibina. »
40016007	K u ŋuantieb ji mali k ban yaan g tug kpanu nyan i k u maad nnyan.
40016008	G Yiesu bann b maalm g maad: « I dindann g yab baa waam nne, bɛ po i k i mali nnyan i, k yin g tug kpanu po i ?
40016009	I daa g gbiɛ bona niimn ii ? I g tiɛn kpanu ŋanmu n daan din niib tuda ŋanmu k l tenn kpanu jena k i wod g gbien kpancubd k l ja nand ii ?
40016010	Bii i g tiɛn kpanu ŋanlile n daan din niib tuda ŋanna k l tenn kpanu jena k i wod g gbien kpancubd k l ja nand i ?
40016011	Bɛ po n te k i g ban k l g tie kpanu po kaa k n maad i ? N maad’i, jie man Farisiɛn-nba yen Sadusien-nba dibina. »
40016012	L youg u k b ji gbad, k u bo g maad k ban jie dibina nba k b tu tien kpanu n ninŋ lan fiil kaa, k u bo maad Farisiɛn-nba yen Sadusien-nba tundl i.
40016013	Yiesu yen u ŋuantieb pund doug nne ninŋ k b yi Filiip Sesaare, k u bual u ŋuantieb: « Niib maad g Nifosaal Bija tie ŋmaa i ? »
40016014	K b ŋmiɛn’o: « Yenm tua k a tie San Nyunwultua i, lieb tua k a tie Eli, lieb mɔ tua k a tie Seremi lann i kaa Yendu sogni‑nba nba tenn ninŋ yend. »
40016015	K u guan g bual’b: « K yinm i, i mali k n tie ŋmaa i ? »
40016016	G Simɔn Piɛr maad: « A tie Kristo i, Yendu nba fo Bija. »
40016017	G Yiesu ŋmiɛn’o g maad: « I be pamann n, Simɔn, Sonas bija, g dugn yal nyiɛ a mɔb n ne g tie nifosaal banm kaa, n Baa nba be polu po n ŋɔn’a.
40016018	To, min maad’a, fin Piɛr, a tie tantiɛɔg u, l tantiɛɔg po i k n bu sen n Tintaanu niib. Kuum yen u paalu kul kan fid g tien’o siɛl.
40016019	N bu te’a Yendu ŋaag gann pieni. A gii yed g yal tie kual tinŋ po ne, l tie kual i Yendu buol, a gii cab yal mɔ, Yendu mɔ n cab l bonn. »
40016020	Lann i g Yiesu kpaa u ŋuantieb k ban daa ŋaa g sua ń gbad k u tie Kristo.
40016021	L youg u g Yiesu ji cil g ŋɔnŋ u ŋuantieb k l tie k wan gad Serusalɛm, g doug n nikpela yen Yendu salg-yidkab ciɛnm yen Yendu Kadaaɔg gbanbanda ń daan cagn’o bonciɛnn, g tan kpi’ug, k wan yied daa ŋantaa daal.
40016022	G Piɛr yiin’o b banle buol g ji fu yen’o g maad: « N Yonmdaan, Yendu ń wuon, l yaa bonn kan ban g baal’a. »
40016023	G Yiesu gbeg g maad Piɛr: « Sud ne, Sitaan, a panŋ n sɔnu, g dugn a maalm ne g nyiɛ Yendu buol kaa, l tie niib maalm i. »
40016024	Lann i g Yiesu maad u ŋuantieb: « Yua bua wan ŋuan’n, wan sunn u kua po, g bug u dapunpɔnn gii ŋua’n.
40016025	Yua nba bua wan fiel u miɛl u tan bu buon l miɛl. Ama yua lu u miɛl g dugn n po, u bu la miɛl.
40016026	Nil gii mɔg ŋanduna bona kul g yen buon u miɛl, n liɛ l nyuad i ? Lann i kaa nil bu tug bɛ i g guan g daa l miɛl i ?
40016027	Nifosaal Bija tan bu guan yen u Baa yudand, yen u malɛg‑nba, l youg u k u bu pa nil kul nyan u bontitied n bual nand nyan.
40016028	Yen mɔni n maad’i, Nifosaal Bija bu baal g kal u badkog po g sua g yab nba be ne siɛb daa g kpe. »
40017001	Daa ŋanluob n pend, g Yiesu tug Piɛr, Saak yen u ninja San g piɛd yen’m k b gad g duo jual nba kped po.
40017002	B yed k ban nyuand’o g sua k u ninnaɔnŋ lebd o, k u nunŋ n nyili g tuud nyan yendu nyan, k u tiɛd penn pai pai pai.
40017003	K b la g Moyis yen Eli baal g pag yen wano Yiesu.
40017004	Lann i g Piɛr gaal maam g maad Yiesu: « Yonmdaan, l ŋan yen tin gii be ne. A gii bua, n bu pua jond tintaa. Yenn baa tie a yal, g liel tie Moyis yal, g liel mɔ tie Eli yal. »
40017005	Piɛr daa bo g maad g gbenn mɔno g tawalgbanpieonŋ nne nyili g tuud, g jiid nyan ŋunn nyan g libn b po. K b gbad niɛlu nne nyiɛ l tawalgbaɔnŋ n g maad: « U ne tie n Bija i, n pal kɔn u po bonciɛnn. N tug n buam kul g tien u ninŋ, i cenŋ man u maam. »
40017006	Yiesu ŋuantieb n gbad l niɛlu, g jiwaani kua’b bonciɛnn, k b baa g fabn.
40017007	G Yiesu nagn g sii’b g maad: « Fiil man, daa jie man siɛl. »
40017008	K b yaad g sua Yiesu kukua n ji sie.
40017009	Ban bo nyiɛ jual po g ji yaa youg, g Yiesu kpaa u ŋuantieb g maad: « Daa maad man sua yin la yal g Nifosaal Bija daa g yied kpienm siign. »
40017010	K u ŋuantieb bual’o k l tien nle i g Yendu Kadaaɔg gbanbanda yen maad k Eli bu baal yo Kristo ń fid g baal i ?
40017011	K u ŋmiɛn’m g maad: « L tie mɔni k Eli bu baal g ŋmagd bona kul yo,
40017012	ama n maad’i, Eli nuan baal o, b g bann’o i, g sun’o ban bua nand. Nifosaal Bija mɔ bu la fala nnyan i b nui n. »
40017013	L youg k u ŋuantieb ji bann k u bo maad San Nyunwultua i.
40017014	Yiesu yen u ŋuantieb n pund niwulug buol yaa youg g jua nne nagn g baa g gbaan u nintual n g maad:
40017015	« Canbaa, jie n bija ninbaaɔg, u baa tinŋ i. U laad fala bonciɛnn ; u baa muu n yen nyum n youg kul.
40017016	N baal yen’o a ŋuantieb buol k b yen g fid g paag’o. »
40017017	G Yiesu maad: « Yinm nibiid buolu ne, i g mɔg dindann baa waam nne. N biɛ baa be yen’i saa yen bɛ youg u ? N biɛ bu di sugl i po saa yen bɛ daal i ? Baal man yen l big nii. »
40017018	G Yiesu tiɛn g bel sanpola nba bo ŋua big nyan. K b yaad g ŋaa’ɔg, k u paag l youg mɔno.
40017019	Lann i g Yiesu ŋuantieb nagn g bual’o b kua n ninŋ, k l tien nle i, k banm yen g fid g bel g yaan l sanpola i ?
40017020	G Yiesu maad’b: « I dindann n g yab. Yen mɔni n maad’i, i dindann bo gii yab g pund baa dibinyenm, i bu fid g maad jual ne k wan figd g gad g daan sed siɛl po, wan figd. Siɛl bo kan gii paa i po. [
40017021	Yaa sanpobuolu ne, jaandi yen mɔlolu i kaa, siɛl kan fid g bel g yaan’m.] »
40017022	Yiesu yen u ŋuantieb bo taan g be Galile doug n i, k u tan maad’b: « B bu kuad Nifosaal Bija,
40017023	niib ń suol’o g kpi’ug. Daa ŋantaa daal wan yied. » K u ŋuantieb kul pala wad.
40017024	Yiesu yen u ŋuantieb bo gad Kafarnawunm i, g yab gaan jaanddeciɛɔnŋ lonpo tan baal g bual Piɛr: « I canbaa kan pa lonpo ii ? »
40017025	G Piɛr yed k u bu pa. Piɛr n kua ŋaag n g Yiesu liid g bual’o: « Simɔn, a la nle ? Ŋanduna ne batieb gaan b lɛ buol i lonpo i ? Bad ŋaag yab buol bii saanm buol i ? »
40017026	G Piɛr yed g saanm n pa lonpo. G Yiesu maad: « Lann bad ŋaag yab g be l n.
40017027	Ama l g ŋan k tin biil b pala. Lann gad mɔgl n g daan lu janpienu. Janŋ nba k a bu cind g suol’o nyan, ŋan yaad u mɔb, a bu la liglb l n, k a tug g pa min yen fin lonpo. »
40018001	L youg g Yiesu ŋuantieb nagn g bual’o: « Ŋmaa tie ciɛn Yendu diem n i ? »
40018002	Lann i g Yiesu yiin big nne g sen’o b sinsiign g maad:
40018003	« Yen mɔni n maad’i, i gii g lebd i binbem g guan g te nyan bid nyan, i kan kua Yendu diem n ninŋ.
40018004	Lann yua jiin u kua g tie nyan big ne nyan, wano n tie ciɛn Yendu diem n.
40018005	Yua nba gaal big k u tie nyan u ne nyan, k l tie n sann po, u gaal min i.
40018006	Ama yua nba te g bid nba dug n po ne ninŋ, baa yend tud Yendu sɔnu, b bo gii tug naal nba kpai g lol g jɔn u tulu n, g lu’ug mɔgsiel n ninŋ lann n bo baa su u po.
40018007	Yubɔnn ŋua ŋanduna g dugn niib be g te k b lieb tud Yendu sɔnu. Niib nuan baa l be g te g lieb tud sɔnu i. Ama yab te k lieb tud sɔnu nyan, yubɔnn ŋua banm i.
40018008	A nuu lann i kaa a tital gii te k a tie biid, ŋan jiɛl l nuu lann i kaa l tital g lu fagm. A gii kua Yendu ŋaag n yen nuujenn lann i kaa taajenn, lann n su yen ŋan gii mɔg a nui nle yen a titala ŋanle ban lu’a muu nba so g kan ban g junn n ninŋ.
40018009	A ninbinn gii te k a tie biid, ŋan kpigd’o g lu fagm. A gii kua Yendu ŋaag n g tie ninfiɛɔg, lann n su yen ŋan gii mɔg ninbina ŋanle, ban lu’a muu nba so g kan ban g junn n ninŋ.
40018010	Daa nund man bid ne ninŋ baa yend, b malɛg‑nba be n Baa Yendu nintual n youg kul. [
40018011	G dugn, Nifosaal Bija baal k wan fiel niib nba bod i.]
40018012	I la nle ? Nil gii mɔg pei kobg, g yend bod, u kan ŋaa pei piinwai yen banwai nba tenn jual po, g gad g kpaan yua bod ii ?
40018013	U gii kpaan g la’ɔg, yen mɔni n maad’i, u pal bu manŋ u po gii cie pei piinwai yen banwai nba g bod nyan.
40018014	Nnyan i k i Baa nba be polu po mɔ g bua g bid ne ninŋ baa yend biɛl.
40018015	A ninja gii biil ŋan gad g daan la’ɔg i banle buol. U gii tuo a maam, u guan g te a ninja n nyan.
40018016	U gii yie a maam mɔ, ŋan la niyend lann i kaa niib banle g pugn a po k ban te sieda‑nba k yin fid g ŋanm l maam.
40018017	U gii yie b maam, ŋan maad Kristo tintaanu n yab. U ji gii g cenŋ b yaa maam, wan gii tie a po nyan yua g ban Yendu nyan, lann i kaa nyan yua gaan lonpo nyan.
40018018	Yen mɔni n maad’i ; i gii yed g yal tie kual tinŋ po ne, l tie kual i Yendu buol, i gii cab yal mɔ Yendu mɔ n cab l bonn.
40018019	N biɛ bu maad’i bonliel g pugn. I gii tie niib banle tinŋ ne po g taan g miɛl yal, n Baa nba be polu po bu te’i,
40018020	g dugn niib banle bantaa gii taan naan n sann po, n be b siign. »
40018021	Lann i g Piɛr nagn g bual Yiesu: « Yonmdaan, n ninja gii tun g biid’n, n bu di sugl u po g daan dagd taal munŋaa i ? N bu di sugl g daan pund hal taal munlile ii ? »
40018022	G Yiesu maad’o: « N g yed g taal munlile kua kaa, taal munlile g daan dagd piinlile.
40018023	Nyan min maad ne, Yendu diem tie nyan kpanjam ne nyan i. Bad n bo be g tan yiin u tuonsunna, g yab mɔg u pann kul ń baal g pa.
40018024	Wan cil yaa youg k b baal yen u tuonsunyend nne k u mɔg u pann tudbanm.
40018025	L jua bo g mɔg ligli g bu pa l pann. Lann i g bad tie mɔb k ban kuad’o, g kuad u ŋaapuo yen u bid yen wan mɔg yal kul g pa l pann.
40018026	L youg, k u tuonsunn baa g gbaan u nunŋ n ninŋ g pugd’o g maad: “ Abaa, miɛl sugl, l gii sud waam n bu pa’a l kul. ”
40018027	G ninbaaɔg suol bad k u cab u tuonsunn k wan gii saa g daa pa siɛl.
40018028	L tuonsunn n nya nne g tuog u lua. L sua u lua ŋann daan mɔg u pann yal g tie ligciɛnŋ. K u ceg u lancinŋ n yen paalu g maad k wan pa u ligli.
40018029	K u lua ŋann baa g gbaan g pugd’o g maad: “ Abaa, miɛl sugl, l gii sud waam n bu pa’a. ”
40018030	K u yie g tug’o g gad yen’o k b daan luon’o, k u gii g pa u ligli g gbenn ban daa luod’o.
40018031	U lieb n la nnyan, k b pala biil bonciɛnn k b gad g dugn bad wan tien yal kul.
40018032	Lann i g bad sun g yiin’o g maad: “ A tie nibiiug u. Diid yaa ligciɛnŋ nba k n cab’a ne kul g dugn a miɛl’n sugl po.
40018033	A mɔ bo kan fid g jie a lua ninbaaɔg nyan min jie’a ninbaaɔg nand nyan ii ? ”
40018034	G bad pal bie g pend, k u te k u sijenm nba tund dansali suol’o g luon, k u gii g pa g gbenn ban daa luod’o. »
40018035	G Yiesu ji guan g maad lann i: « N Baa nba be polu po mɔ tan bu tund’i nnyan i, l gii tie k i g di sugl i ninjanm po yen i pala kul. »
40019001	Yiesu n maad maad l lanbona g gbenn, k u nyiɛ Galile g tɔgn Suurdɛn bɔnpuol po, g gad Suude tinŋ n ninŋ.
40019002	G niib bonciɛnn ŋuan’o l po, k u paag yab bo yiɛl kul.
40019003	G Farisiɛn-nba nagn g bua bign’o g bual’o: « Yendu Mɔmaam cab g puo gii biil yal kul, k u sal bua u bu fid g nyan’o oo ? »
40019004	G Yiesu ŋmiɛn’m: « I g lii Yendu Mɔmaam kadaaɔg n ninŋ g ŋanduna cilg youg, Yendu bo tag jua yen puo oo ?
40019005	G maad k lann n te g jua bu nya g ŋaa u naa yen u baa g taan gii be yen u ŋaapuo, ban ji gii tie gbannanyend ii ?
40019006	Nnyan i, b ji g tie niib banle kaa, b ji tie niyend i. Lann nifosaal ń daa paad Yendu n taan yal. »
40019007	G Farisiɛn-nba guan g bual’o, k l tien nle i g Moyis yen bo maad, g nil gii bel u ŋaapuo wan te’og kadaaɔg nba ŋɔnŋ k u bel’o i ?
40019008	G Yiesu maad’b k b kangbadm po i, g Moyis bo cab’b k ban gii nyanŋ b puob. G cilg youg l bo g tie nnyan kaa.
40019009	« N maad’i, nil gii nyan u ŋaapuo, k l g tie cunconm po i kaa, u gii guan g kuan puolua, u tien cunconm n nyan. »
40019010	K u ŋuantieb maad g jua yen puo binbenu n ninŋ gii tie nnyan, jua gii g kuan puo lann n su.
40019011	G Yiesu guan g ŋmiɛn’m: « Niib kul kaa gbiɛ l maam niimn, Yendu n cab yab k ban gbad l niimn i kaa.
40019012	Yenm g kuand puob g dugn b tu mal’b k b g tie jab. Lieb mɔ niib n tu biil b jatiɛd. Lieb mɔ g kuand puob g dugn b bua ban ŋanm g sun Yendu tuonn i, u bal ń tand. Yua bu fid g gbad wan gbad. »
40019013	Lann i g niib baal yen binyidi Yiesu buol k wan maan nuu b po g jaand. K u ŋuantieb fu yen’m.
40019014	G Yiesu maad: « Ŋaa man bid ban baal n buol, daa biel’b man, g dugn yab tie nyan banm nyan, Yendu diem tie b yal i. »
40019015	Lann i g maan nuu b po, g pend g saa u sɔnu.
40019016	L youg g naasen nne nagn g bual Yiesu: « Canbaa, n bu tien bɛ i k l tie bonŋann g fid gii mɔg miɛl nba kan ban g gbenn i ? »
40019017	G Yiesu guan g bual’o: « Laabaal k a bual’n bonŋann po i. Yendu kua n ŋan. A gii bua miɛl nba kan gbenn, ŋan gii cɔln u mɔmaam. »
40019018	K l naasen guan g bual’o g mɔmalanm po i ? G Yiesu maad: « A kan kpi nil, a kan conm, a kan jan, a kan kun mɔnkunninkpind,
40019019	Cɔln a baa yen a naa, gii bua a lua nyan a kua nyan. »
40019020	K l naasen guan g maad k u tien l kul ne o, g bɛ n biɛ pɔd’o i.
40019021	G Yiesu maad’o: « A gii bua siɛl ń daa panŋ’a, ŋan gad g kuad a ŋalman, g te tali ligli, lann i k a bu la mɔgm Yendu ŋaag n. A gii tien nnyan, ŋan baal gii ŋua’n. »
40019022	Naasen ŋann bo mɔg ŋalman bonciɛnn. Wan gbad nnyan k u pal biil k u paan g saa.
40019023	Lann i g Yiesu maad u ŋuantieb: « Yen mɔni n maad’i, l paa yen ŋalmandaan ń kua Yendu diem n.
40019024	N bua ŋanm g maad’i yin bann i. Lan paa yuoyuoug po nand k u kan fid g kua kpalpienu bonn n nyan, ŋalmandaan gii bua kua Yendu diem n, l baa paa u po g cie nnyan. »
40019025	U ŋuantieb n gbad nnyan, k l yaa g lid’b k b bual’o k l gii tie nnyan ŋmaa bu fid g la fielu i ?
40019026	K u yaad g diid’b g maad g nifosaal kan fid, g Yendu nuan yen g gbal siɛl.
40019027	L youg u g Piɛr gaal maam g maad: « Diid a, tinm nba ji ŋaa tin mɔg yal kul g ŋua’a ne i, t tan bu do yen bɛ nyuad i ? »
40019028	G Yiesu ŋmiɛn’m: « Yen mɔni n maad’i, Nifosaal Bija tan bu kal u yudand kog po, ŋandunpaann nba baad ne ninŋ. L youg yinm nba ŋua’n ne, i mɔ tan bu kal kogi piig yen ŋanle po gii bu Israyɛl cuga piig yen ŋanle nba be ne.
40019029	Yua ŋaa u ŋaag, u ninjanm, u niipuob, u baa yen u naa, u bid lann i kaa u kpaand, n yaa sann po, u bu do nyuad nba yab g cie wan ŋaa yal. U biɛ bu la miɛl nba kan ban g gbenn.
40019030	Yab nba gaal liig mɔlane, bonciɛnn tan bu juod. Yab nba juod mɔ, bonciɛnn tan bu gaal liig. »
40020001	Yendu ŋaag n tie nyan makpanjam ne nyan i: « Jua nne n bo nyiɛ siŋapanpan g kpaan paadiila k ban ko u kpaab.
40020002	Wan la paadiila nba, k wano yen banm dii daaɔg. K u yed k u bu pa’b yentunyenn tuonn ligli, g sun’m u kpaab n ninŋ.
40020003	K u tan nyiɛ kud munwai po g la lieb k b kal g g suun siɛl.
40020004	K u maad k ban mɔ ń gad u kpaab n ninŋ, k u tan bu pa’b lan bual nand.
40020005	K b mɔ gad u kpaab n. K u tan guan g nyiɛ piig yen kud munle g gaal lieb, g biɛ tan nyiɛ kud muntaa, g biɛ gaal lieb.
40020006	Kud munmu po, k u biɛ tan nyiɛ g la lieb k b sie, k u bual’b: “ Laabaal k i sie ne yentunmunn, g g suun siɛl i ? ”
40020007	K b maad g sua g gaal’b u kpaab n. Lann i k u maad k ban mɔ ń gii saa u kpaab n.
40020008	G daajuoug baal, g kpaabdaan maad u naasen nba pa tuonsunna, k wan yiin paadiila g pa’b b ligli. K wan cil yab juod g baal o, g pa g daan juod yab kpiɛ g baal.
40020009	Yab bo baal kpaab n kud munmu nyan, k u tie’b yentunyenn tuonn ligli.
40020010	G yab nba bo cind g baal nyan ji mali k banm n bu gaal yal baa cie nnyan. Ama k b yen tie b mɔ yentunyenn tuonn ligli.
40020011	K b ji buln g fu yen kpaabdaan,
40020012	g maad: “ Yab juod g baal ne tien kudyeonŋ kua i, k tinm nba sun yentunmunn g yendu cua’ti, tinm yen banm yaa ligli kul biɛ ji ja ii ? ”
40020013	G kpaabdaan maad b siign yend: “ N dɔnn, n g bua di’a kaa. T bo g dii daaɔg k a tuo k a bu gaal yentunyenn tuonn ligli ii ?
40020014	Gaal a bonn gii saa. L bo tie n buam n ninŋ i, k min te yua juod g baal ŋan gaal nand.
40020015	N kan fid g tug n ligli g tien min bua yal ii ? Bii a pal g man n po k n tien ŋanm i ? ” »
40020016	G Yiesu ji guan g maad, k nnyan i, g yab juod tan bu gaal liig, yab liid ń juod.
40020017	Yiesu yen u ŋuantieb piig yen banle bo paan g do Serusalɛm i, k u piɛd yen’m g maad’b:
40020018	« I la ii, t do Serusalɛm n nyan. B bu kuad Nifosaal Bija, Yendu salg-yidkab ciɛnm yen Yendu Kadaaɔg gbanbanda ń suol’o, g bu’ug, g jiɛl u buud k l tie k ban kpi’ug.
40020019	B bu tug’o g cab buolfanu yab, ban laa laa’ɔg, g pua’ɔg yen naapuna g kpaa’ɔg dapunpɔnn po, wan kpe. Daa ŋantaa daal wan yied. »
40020020	L puol po i g Sebede ŋaapuo baal yen u bid banle g gbaan Yiesu nunŋ n ninŋ k u bua miɛl siɛl.
40020021	G Yiesu bual’o k u bua bɛ i ? K u maad: « N bua k a te n bijabi banle ne, yend ń tan kal a nuujendu, lua ń kal a nuuganŋ, a tan gii kal a badkog po yaa youg. »
40020022	G Yiesu maad’b: « I g ban yin miɛd yal. I bu fid g cagn nyan min bu cagn nand nyan ii ? » K b maad k b bu fid.
40020023	K u guan g ŋmiɛn’m: « L tie mɔni k i bu cagn, ama yal tie n nuujendu po kinkaanu lann i kaa n nuuganŋ po kinkaanu nuan, l kan nya n po kaa. N Baa n ban wan bobn l kinkaani niib nba po. »
40020024	Yiesu ŋuantieb piig nba bo tenn n gbad nnyan, b pala bo g manŋ Sebede bid po.
40020025	G Yiesu yiin b kul g maad’b: « I ban g dougdanm ŋɔnŋ b yikod, g paalu n be yab nuu n mɔ ŋɔnŋ b paalu.
40020026	Lan daa tie nnyan i yaa siign. Yua bua wan te i kul ne ciɛn, wan gii tie i tuonsunn.
40020027	Yua bua wan gii tie i kul ne liig yua, wan gii tie i yonm.
40020028	L po n te g Nifosaal Bija baal. U g baal k wan gii kal g niib suun u po kaa, u baal k wan gii suun niib po i, g biɛ yid u miɛl salg g fiel niib bonciɛnn. »
40020029	Yiesu yen u ŋuantieb bo nyiɛ Seriko g niib bonciɛnn ŋua’ɔg.
40020030	L sua g juanm banle nne kal sɔnjakunŋ. Ban gbad g Yiesu pend nyan, k b yign g maad: « Yonmdaan, Dafiid Bija, a kan jie’ti ninbaaɔg uu ? »
40020031	G niib gaal jad b po, k ban suon. K b biɛ ŋanm g yign yen paalu: « Yonmdaan, Dafiid Bija, jie’ti ninbaaɔg. »
40020032	G Yiesu sed g yiin’m g bual’b, k b bua wan tien bɛ i b po i ?
40020033	K b maad: « Yonmdaan, t bua t ninbina ń nyuand i. »
40020034	G ninbaaɔg suol Yiesu k u sii b ninbina k b nyuand l youg mɔno, g mɔ ji ŋua’ɔg.
40021001	Yiesu yen u ŋuantieb n nag Serusalɛm, g tenn waam nne yen ban kua dobig nne ninŋ k b yi Bɛtfaase. L doug bo be jual nne po i, k b yi Oliif tiidi jual. Lann i g Yiesu liin u ŋuantieb banle
40021002	g maad’b: « I saa man doug nba be liig ne. I gii pund yaa youg, i bu la bonnaanŋ daag, k u bonbig sie g kpiɛ’ɔg, yin dagd’o g guan yen b kul nii.
40021003	Nil daan gii bual’i yin maad g Yonmdaan n bua, k u bu ŋmiɛn mɔlane mɔno. »
40021004	L kul ne bo tien g Yendu sogni n bo maad yal ń te mɔni i:
40021005	« Maad man Siyɔn yab nne: “ I bad n baad nyan, u jiin u kua, u jag bonŋ i, bonbig, bonkobg nba tug tuga yaa big. ” »
40021006	Lann i k u ŋuantieb gad g tien nyan wan bo maad’b nand nyan,
40021007	g guan yen l bonnaanŋ yen u bonbig. K b land b tiɛd g maan l boni po g Yiesu duo g jag.
40021008	G niib bonciɛnn land b tiɛd g lieb pad pad tiidi faad k b lad lad sɔnu po.
40021009	G niib nba bo be u liig yen yab bo ŋua u puol po ji yign g maad: « Osaana Dafiid Bija, yua baad Yonmdaan sann po, Yendu ń yad u yedŋanm u po. Osaana, Yendu sann ń do hal polu po. »
40021010	Wan kua Serusalɛm doug n g niib kul ji siɛn g bual k u ne tie ŋmaa i ?
40021011	G niwulug nba bo ŋua’ɔg nyan maad: « Yendu sogni Yiesu i, yua nyiɛ Nasarɛt, Galile tinŋ n. »
40021012	Lann i g Yiesu kua jaanddeciɛɔnŋ n, g bel g yaan yab nba bo kuad yen yab nba bo daa bona l ninŋ kul, g tud yab nba bo cend ligli tieba yen yab kuad lanjeli kogi g lu lu.
40021013	G maad’b k b diɛn Yendu Kadaaɔg n g maad: « N ŋaag ne baa tie jaandi ŋaag i. » Ama k yinm yen ji tug g tien naayiga tintaanbuol.
40021014	G juanm yen wabi nagn wano Yiesu buol, k u paag’b.
40021015	Yendu salg-yidkab ciɛnm yen Yendu Kadaaɔg gbanbanda n la yaalidug bona nba k u bo tien, yen bid nba bo yign g tua Osaana Dafiid Bija, k b pala bie.
40021016	K b bual’o k u gbiɛ bid ne n maad yal ii ? G Yiesu yed k u gbiɛ, g guan g bual’b, k b g ban g lii Yendu Kadaaɔg n lan diɛn naan g maad nne ii ? « A te g binyidi yen sanpandi mɔno yiin g dond’a. »
40021017	G Yiesu ŋaa’b l buol g nyiɛ doug n g gad Betani, g nyiɛɔg tan baal k u duan l po.
40021018	L fann siŋapanpan g Yiesu saa doug n g kom suol’o,
40021019	k u la kinkanŋ nne sie sɔnkunŋ, k u nagn, u yen g la baa kinkann l po, u la faad kua i. Lann i g Yiesu maad l kinkanŋ: « Fin ji kan ban g lon palb. » L youg k l tiig kuol.
40021020	Yiesu ŋuantieb n la nnyan, k l yaa g lid’b k b bual’o: « L tien nle i g kinkanŋ ne gbaa g kuol nnyan i ? »
40021021	G Yiesu ŋmiɛn’m: « Yen mɔni n maad’i, i gii mɔg dindann, g g mali munle-le, i bu fid g tien yal cie min tien kinkanŋ ne yal. I gii maad jual ne mɔno k wan figd g gad g daan baa mɔgl n, u bu figd i.
40021022	I gii mɔg dindann, g jaand g miɛl yal nba kul, i bu la. »
40021023	Yiesu bo kua jaanddeciɛɔnŋ n i g tund niib, g Yendu salg-yidkab ciɛnm yen doug n nikpela tan baal g bual’o k u diɛ yikod lann i g suun tuona ne i, g ŋmaa cab’o l yikod i ?
40021024	G Yiesu ŋmiɛn’m: « N mɔg bonyenn kua i g mɔ bu bual’i. I gii guan g jiin’n, n mɔ bu maad’i yua nba cab’n yikod k n diɛ g suun l tuona.
40021025	Maad’n man, ŋmaa n bo cab San Nyunwultua k u wuul niib nyum i ? Yendu bii niib i ? » Lann i k b maad maad b ŋmiɛl n k nne: « T gii yed g Yendu u, u bu bual’ti g laabaal k t bo g tuo g gaal San maam i ?
40021026	T gii yed g niib mɔ i yaa, niib kan ŋaa’ti g dugn b kul ne mali g San bo tie Yendu sogni i. »
40021027	Lann i k b maad Yiesu k b g ban. G Yiesu mɔ guan g ŋmiɛn’m: « N mɔ kan maad’i yua cab’n l yikod k n suun l tuona. »
40021028	G Yiesu guan g bual’b: « I mali bɛ i makpanjam ne po i ? Jua nne bo mɔg bijabi banle. G tan maad bijakpel po: “ N big, gad n kpaab n dinne. ”
40021029	G big maad k u kan gad. Ama l yann waam k u gbiɛnd l maam po g fiil g gad kpaab n.
40021030	G bibaa maad u waag wan bo kpiɛ g maad bijakpel yal nba. K l big maad: “ Canbaa, n bu gad. Ama u g gad. ” »
40021031	G Yiesu ji bual’b: « Banm banle ne ninŋ ŋmaa tien u baa buam i ? » K b maad g bijakpel. K u guan g maad’b lann i: « Yen mɔni n maad’i, lonpogaala yen cuncona bu kua Yendu diem n g ŋaa’i.
40021032	G dugn San baal g ŋɔn’i mamɔni sɔnu k i yie u maam, g lonpogaala yen cuncona nuan yen tuo g gaal u maam. K i la nnyan, k l biɛ g kua i pala n ninŋ, k yin lebd maalm g gaal u maam. »
40021033	Biɛ cenŋ man makpanjam ne: « Jua nne n bo suol kpaab g ŋuun dimɔunŋ tiidi, g pua gɔglug g lind, g gbiil buoug nba ninŋ k b baa ŋmaad l tiidi luana g nyanŋ nyum. G maa defagdug nne g niib tu bu do l po gii guu kpaab. G tug l kpaab g guun tuonsunna, k l tan gii bie ban bɔgd u yal g te’og. Lann i g fiil g gad sɔnu.
40021034	Dimɔunŋ tiidi luana n tan bie yaa youg, k u sun u naasenm, tuonsunna ŋann buol, k ban gad g gaal u tiidi luana biinu nii.
40021035	K l tuonsunna suol kpaabdaan naasenm g pua yend, g kpii lua, g jaa lua tana.
40021036	K u biɛ sun naasenlieb k b yab g cie cincinn yab. G tuonsunna ŋann biɛ suol b mɔ g tien’m nyan cincinn yab nyan.
40021037	K u ji tan juod g sun u bija, g maad k b daan gii la u bija nuan b bu cɔlm’o.
40021038	Tuonsunna n yaan la u bija, k b maad b ŋmiɛl n: “ Yua tan bu di faal n nyan, baal man tin kpi’ug g yend faal. ”
40021039	Lann i k b nyan’o kpaab n, g gad g daan kpii’ug.
40021040	To, kpaabdaan ji tan gii baal i, u bu tien l tuonsunna nle ? »
40021041	K b ŋmiɛn’o: « U bu biɛn l nibiid i, g tug kpaab g guun tuonsunna nba n tan bu fid g te’og u tiidi luana, l tan gii bie yaa youg. »
40021042	G Yiesu maad’b k b g ban g lii Yendu Kadaaɔg n, naan k b diɛn g maad k nne ii ? « Tann nba g tanmaala bo yie g lu nyan, l tann n tan guan g te dieog fiɛgl tanjal. Yonmdaan tuonn n nyan. K t la, k l ŋan t po. »
40021043	Lann i g Yiesu guan g maad: « L po n te k n maad’i: Yendu tan bu paad u dɔnnu nba k u bo suol yen’i, g guan g suol l dɔnnu yen yab nba bu fid g sun u tuonn lan do nyuad. [
40021044	Yua nba kul baa l tann po, u bu kɔnn kɔnn i. L tann gii baa yua nba po mɔ, l bu nann’o yom yom.] »
40021045	Yendu salg-yidkab ciɛnm yen Farisiɛn-nba n gbad l makpanjam, k b bann k u maad banm i.
40021046	K b ji kpaan k ban suol’o g yen jie niib, g dugn niib kul bo diɛ g Yiesu tie Yendu sogni i.
40022001	G Yiesu biɛ pua’b makpanjam liel g maad:
40022002	« Yendu diem tie nyan makpanjam ne nyan i. Bad nne n bo tien u bija puokuanu jaanm.
40022003	G sun u naasenm k ban gad g maad niib nba k u daan yiin’m nyan g jaanm youg pund o, k ban baal jaanm. K b gad, k l niib yie k b kan baal.
40022004	K u biɛ sun lieb g maad: “ Gad g maad man g jediyoug pund o. N kpii naabi yen bonkobkpanma, k b bobn l kul g gbenn o. Baal man jaanm. ”
40022005	Sua g tug l maam k l tie bonmɔnn. Sua kul paan g saa wan bua naan: yenm b kpaab n, lieb b kpinkpendu
40022006	g lieb mɔ suol bad ŋann naasenm g pua pua g kpii’b.
40022007	G bad pal bɔnn, k u sun u sijenm k b gad g biɛn l nikpiila, g juu b doug.
40022008	Lann i k u maad u naasenm g jaanm jied bie o, ama g yab k b bo yiin’m bo g dagd yenn.
40022009	K ban gad sɔnjala po, g yiin ban la yab kul.
40022010	K u naasenm nyiɛ g gad sɔnjala po g baan baan ban la niib nba kul, nibiid yen nimɔnm g guan yen’m g gbien dieog nba ninŋ k b bua di jaanm.
40022011	G bad kua k wan diid saanm g la jua nne b siign k u g liɛ jaanm tiɛd.
40022012	K u bual’o: “ N dɔnn, a tien nle i g kua ne g g liɛ jaanm tiɛd i ? ” L jua g jiin’o siɛl.
40022013	Lann i g bad maad u naasenm, k ban lol u nui yen u titala g lu’ug cincann po, bunbɔnn n ninŋ, naan g niib baa buud g ŋman nyina. »
40022014	G Yiesu ji maad lann i: « B yiin niib bonciɛnn, ama ban lugd yab nba g yab. »
40022015	L puol po g Farisiɛn-nba gad g kal g lol ban bu tien nand g Yiesu ń maad g kpiɛd ban suol’o.
40022016	Lann i k b sun b ŋuantieb yen bad Erod cagl n niib k b gad g bual Yiesu: « Canbaa, t ban k a tie mamɔnmaad, g biɛ ŋɔnŋ niib Yendu sɔnu yen mɔni, g g jie sua, g dugn l daan yikod po.
40022017	Maad’ti ŋan mali yal maam ne po: l cab k tin pa Sesaar lonpo bii, l g cab i ? »
40022018	Yiesu n bo ban b maalbiid nyan k u ŋmiɛn’m: « Yinm munafigidanm ne, bɛ po i k i bua n bign’n i ?
40022019	Ŋɔn’n man ligli nba k b diɛ g pa lonpo. » K b tug dibal g ŋɔn’o.
40022020	K u bual’b: « Ŋmaa ninnaɔnŋ yen ŋmaa sann n be l po i ? »
40022021	K b yed g Sesaar yal i. Lann i g Yiesu ji maad’b: « Te man Sesaar yal nba tie Sesaar yal, g te Yendu mɔ yal nba tie Yendu yal. »
40022022	Ban gbad nnyan, k l yaa g lid’b k b paan g saa g ŋaa’ɔg.
40022023	L daal i g Sadusien-nba, banm nba bo g tuo g kpienm tan bu yied nyan, baal g bual Yiesu:
40022024	« Canbaa, Moyis bo diɛn g maad k l gii tie g nil kuan puo, g kpe g g mɔg big, u ninja ń tug u pekual g mal’o bid.
40022025	To, jab banlile nne bo be t doug ne, g tie ninjann. G ciɛn po kuan puo, g kpe g g mɔg big, k u waag tug pekual,
40022026	g mɔ biɛ kpe g g mɔg big, g yua tua u po mɔ tug l pekual, g mɔ biɛ kpe, l saa saa nnyan i g daan biin banm jab banlile.
40022027	G puo mɔ tan yuand g kpe.
40022028	To, kpienm yiedu daal, banm banlile ne ninŋ, ŋmaa bu yend puo i ? B kul yen kuan’o o. »
40022029	G Yiesu ŋmiɛn’m: « Yin maad nand ne, i tud sɔnu u. G dugn i g gbiɛ Yendu Kadaaɔg n diɛni niimn, i biɛ g ban Yendu paalu n ja nand.
40022030	Yiedu youg, jab kan kuan puob, puob mɔ kan kun jab. B kul ne binbem tan baa tie nyan malɛg‑nba nyan i, Yendu ŋaag n.
40022031	G kpienm yiedu po i, i g lii Yendu n maad’i yal ii ?
40022032	Yendu maad: “ Min tie Abraham Yendu yen Isaak Yendu yen Sakɔb Yendu. ” » G Yiesu guan g pugn lann i: « Yendu g tie kpienm Yendu kaa, u tie fuodb Yendu i. »
40022033	Niwulug nba bo be l buol n gbad l tundl, k l kpii b gbanu.
40022034	Farisiɛn-nba n gbad g Sadusien-nba gbal ban bu jiin Yiesu yal, k b mɔ taan mɔb g baal g la’ɔg.
40022035	K b siign Yendu Kadaaɔg gbanband nne bua bign Yiesu g bual’o:
40022036	« Canbaa, Moyis kadaaɔg n, mɔmalanm po n cie liel‑nba kul i ? »
40022037	G Yiesu ŋmiɛn’o: « A baa bua Yonmdaan, a Yendu yen a pal kul, yen a munn kul yen a maalm kul.
40022038	Cincinn mɔmaam n nyan, lann n cie liel‑nba kul.
40022039	Yal tua l po n ne, l mɔ naan yen cincinn yal i: a baa bua a lua nyan a kua nyan.
40022040	Moyis kadaaɔg yen Yendu sogni‑nba tundl kul maa l mɔmaam ŋanle po i. »
40022041	Farisiɛn-nba n taan b lieb nyan, g Yiesu bual’b:
40022042	« I mali bɛ i Kristo po i ? U tie ŋmaa yaabuonn i ? » K b yed k u tie Dafiid yaabuonn i.
40022043	G Yiesu guan g bual’b, k l tien nle i g Foŋanm paalu n bo jiid Dafiid n ninŋ yaa youg k u yiin Kristo k u Yonmdaan g tua:
40022044	« Yonmdaan Yendu maad n Yonmdaan: “ Kal n nuujendu saa yen youg nba k n tan bu te a ninnanda kul ń gbaan a nintual n. ” »
40022045	« Lann, Dafiid gii yi Kristo u Yonmdaan l bu tien nle i u Yonmdaan ń biɛ guan gii tie u yaabuonn i ? »
40022046	Sua g fid g jiin’o baa lanbonyenn. Lan cil l daal gii saa, nil ji g ban g bign k u bu bual’o buali.
40023001	Lann i g Yiesu maad niwulug yen u ŋuantieb:
40023002	« Yendu Kadaaɔg gbanbanda yen Farisiɛn-nba n ban Yendu mɔmaam nba be Moyis kadaaɔg n.
40023003	Lann, tien man ban maad’i yal kul, ama i daa togd b bontitied. Ban ŋɔnŋ’i k i gii tie yal nba, banm mɔno g tie.
40023004	B tunŋ niib tuga nba kpai, k banm mɔno yen kan tuo g sii yen b nuubil.
40023005	B tie bona kul g ŋɔnŋ b kua i. Ban tu diɛn Yendu mɔmaam g tien tila nba ninŋ gbenŋ g cie lieb yal. G biɛ liɛ liɛda nba k l mɔgbana yaln g cie lieb yal.
40023006	Banm n tu bua ban kal nigbenŋa kinkaani po jaanm n be naan kul yen liig kinkaani po tintaann died n,
40023007	g bua k b tu gii baal naan niib n ninŋ, niib ń gii fuond’b. G biɛ bua ban gii yi’b canbaa‑nba.
40023008	I siign sua ń daa tuod k b yi’ug canbaa, g dugn yend kua n tie i Canbaa, i kul tie ninjann i.
40023009	I biɛ daa yi sua i baa tinŋ po ne, g dugn yend kua n tie i Baa, lan tie yua be polu po.
40023010	Sua ń daa tuod k b yi’ug yudaan, g dugn yend kua n tie i Yudaan, lan tie Kristo.
40023011	Yua tie nigbenŋl i siign, wano n baa tie i tuonsunn.
40023012	Yua donŋ u kua, u tan bu jiid. Yua jiin u kua mɔ, b tan bu don’o.
40023013	Yinm Yendu Kadaaɔg gbanbanda yen Farisiɛn-nba, munafigidanm ne, fala bu gbad’i, g dugn yinm n panŋ Yendu diem sɔnu g niib kan fid g kua. I kan kua, i biɛ kan ŋaa yab bu kua mɔ ban kua. [
40023014	Yinm gbanbanda yen Farisiɛn-nba, i tie munafigidanm i, fala bu gbad’i, g dugn i fe pekɔa ŋalman, g biɛ tu jaand g maad maam bonciɛnn g niib ń la’i. L po n te k b tan bu dad i tubl hal lan gbad’i.]
40023015	Yinm gbanbanda yen Farisiɛn-nba, munafigidanm ne, fala bu gbad’i, g dugn i waa dingbanbanfaga g kpaan buolfanu nil, baa niyend nba bu ŋuan i jaandi. I tan gii la l nil, yin te u biid ń yabd g biɛ daan gii cie i yal, yal tan bu kuan’o muu n ninŋ.
40023016	Fala bu gbad’i, yinm juanm po, k i mɔ yed k i baa dadb i lieb. I maad g nil gii puon bonn g taa jaanddeciɛɔnŋ sann, l g biɛ. Ama nil gii puon bonn k l tie jaanddeciɛɔnŋ wula sann po i, u gii g tien l bonn, l kan ŋaa’ɔg.
40023017	I g mɔg yam baa waam nne ; i tie juanm paaa, jaanddeciɛɔnŋ yen wula lɛ po n cie liel i ? I g ban g jaanddeciɛɔnŋ n te g wula nba be l n nyan tie bonmɔnn Yendu po ii ?
40023018	I biɛ maad g nil gii puon bonn g taa salg binbindl sann, l g biɛ. Ama nil gii puon bonn g taa salg nba maa binbindl po nyan sann, u yi g tien l bonn l kan ŋaa’ɔg.
40023019	I tie juanm paaa. Salg binbindl yen salg, lɛ po n cie liel i ? I g ban g binbindl ŋann n te g salg tie bonmɔnn Yendu po ii ?
40023020	Yua puon bonn g taa salg binbindl sann, wan gii ban k u maad g yegn yen salg nba maa l po kul i.
40023021	Yua puon bonn g taa jaanddeciɛɔnŋ sann, wan bann k u maad g yegn yen Yendu i, wano nba be l n.
40023022	Yua maad maam g pol polu, wan gii ban k u pol Yendu n kaal naan g bu buud g yegn yen wano Yendu kul i.
40023023	Yinm gbanbanda yen Farisiɛn-nba, munafigidanm ne, fala bu gbad’i, g dugn i tu bɔgd i bonkukuod n ninŋ kanmi yen kana yen mɔsuulu g bil kpega piig, g tug kpegyenn g te Yendu. I tie lann i, g ŋaa yal tie bonmɔnn g cie l kul ne Yendu Mɔmaam n. Lan tie mɔnkund, ninbajienu yen sɔnsunsonn tɔgnu. I daa bo bu cind g tien lann yo, g fid g diid yal tenn.
40023024	Yinm juanm po, k i mɔ yed k i baa dadb i lieb. Yinm n bua nyunŋanm g tu tind g nyan kpajuug g nyaan tenn yuoyuoug g nal.
40023025	Yinm gbanbanda yen Farisiɛn-nba, munafigidanm ne, fala bu gbad’i, g dugn i tu ŋanm i jeditiɛd yen nyunnyubona puol po, k lan gii ŋan Yendu nunŋ n, g yal yen be l n tie naayig bona yen yin fiel fiel yal i.
40023026	Farisiɛn, fin juan ne, cil g ŋanm a nyunnyubona yen a jeditiɛd nuagn o, l puol po ń fid gii ŋan.
40023027	Fala bu gbad’i yinm gbanbanda yen Farisiɛn-nba, munafigidanm ne, i tie nyan kakula nba k b tu ŋanm g pend l cincann po k lan gii ŋan, k l nuagn yen gbie yen kpaba, kpabbedma nyan i.
40023028	I mɔ tie nnyan i, niib gii la’i b bu yed k i tie nimɔnm i, k i tug n yen gbie yen munafigi yen maalm nba g tuag Yendu mɔmaam sɔnu.
40023029	Yinm gbanbanda yen Farisiɛn-nba, munafigidanm ne, fala bu gbad’i, g dugn i maa Yendu sogni‑nba kakula g jab nimɔnm kakula,
40023030	g tua: “ Tinm bo gii be t yaajanm youg, t bo kan taan’m ban kpi Yendu sogni‑nba. ”
40023031	Yinm mɔno n yaad i mɔb g maad g yab bo kpii Yendu sogni‑nba nyan, k i tie b bid.
40023032	To, lann juod man tuonn nba k i yaajanm bo cil.
40023033	Yinm waalaba buolu, l bu tien nle i k i kan biɛl muu n i ?
40023034	L po n te k n bu sun Yendu sogni‑nba yen yandanm yen gbanbanda i buol. I bu kpi yenm‑nba, g kpaa lieb‑nba dapunpɔna po, g pua lieb mɔ yen gbana, i tintaann died n, ban pud pud, gii biel’b k b waa g puon dingbana.
40023035	Nnyan, niib nba g tien siɛl k b kpii’b, l biid kul bu guan g jiid i yula po. Lan cil Abɛl mamɔnmaad, saa yen Baraki bija Sakari, yua k i bo kpii’ug jaanddeciɛɔnŋ gɔnn n, g kpiɛn salg binbindl nyan.
40023036	Yen mɔni, n maad’i, l kul ne tan bu guan g yil yinm mɔlane niib yula po i.
40023037	Serusalɛm ! Yinm Serusalɛm yab, yinm nba kpi Yendu sogni‑nba, g jaag wan sun yab i buol tana, taal munŋaa i k n kpaan k n taan’i, nyan kuunaanŋ n yaan tu taan u kuubid u kpinkpana n ninŋ nand nyan, k i yie i ?
40023038	L po n te g Yendu bu nyɔl i ŋaag k lan te digbeonŋ.
40023039	N maad’i n nyan, i ji kan ban g la’n saa yen youg nba k i tan bu maad: “ Yua baad Yonmdaan sann po, u sann ń do.” »
40024001	Yiesu nyiɛ jaanddeciɛɔnŋ n, g paan g saa, k u ŋuantieb nagn g maad yen’o g ŋɔnŋ l jaanddeciɛɔnŋ n died n maa nand.
40024002	G Yiesu ŋmiɛn’m: « N tua i la waa, yen mɔni n maad’i, l kul tan bu bed g duan tinŋ n sa‑la‑la-la, g baa tanyenn kan tenn gii tua liel po. »
40024003	Lann i g Yiesu duo g kal Oliif tiidi jual po. K u ŋuantieb baal g la’ɔg b kua buol, g bual’o k wan ŋɔn’m yaa youg nba k l bona bu tien, yen bonn nba bu ŋɔn k u baalu yen ŋanduna ne juodyoug ji g fag.
40024004	G Yiesu ŋmiɛn’m g maad: « Suol man i kua, g daa ŋaa baa sua ń bɔnd’i.
40024005	Niib bonciɛnn tan bu baal gii kub n sann g tua k banm n tie Kristo. B bu bɔnd niib bonciɛnn ban tud sɔnu.
40024006	I baa gbiɛ g tɔb pua i kuann n, i biɛ baa gbiɛ g dingbanfana niib maad tɔb maam. I yam ń daa ŋmad kaa, l bual k l kul ne ń tien yo, ama ŋanduna juodu daa kaa.
40024007	Buolu tu tan bu fiil g kɔn yen buollua, doug ń fiil g kɔn yen dolieog. Kom tu bu baa dingbana bonciɛnn, dingbanlaa mɔ tinŋ ń jeg.
40024008	L kul ne daa tie madyiɛlu cilg i.
40024009	Niib bu kuad’i, ban suol’i g ŋɔn’i fala, g kpi’i. Ŋanduna niib kul kan gii bua i maam g dugn n po.
40024010	L youg niib bonciɛnn tan bu buon b dindann, g kuad b lieb, g kan gii bua b lieb nublu.
40024011	Faaɔgdanm tan bu fiil g yed k b tie Yendu sogni‑nba, g bɔnd niib bonciɛnn.
40024012	Biid tan bu ŋanm g yabd tinŋ po ne g niib bonciɛnn buam tan bu wad.
40024013	Ama yua nba juun saa yen juog, Yendu bu fiel wano i.
40024014	B bu muand Yendu bal Laabamann ŋanduna kul, buoli kul ń gbad yo, ŋanduna ń ji fid g juod.
40024015	I tan gii la bonbiiug nba ŋmad niib yam baal g kua jaanddeciɛɔnŋ n, nyan Yendu sogni Daniɛl n bo maad nand nyan (yua lii lanbonn ne wan gbad l niimn),
40024016	l youg yab be Suude doug n, ban san g kua jɔa n ninŋ.
40024017	Yua be deliɛkaɔg po, wan daa kua dieog n, k u bu tug u tiɛd.
40024018	Yua be kpaab n mɔ ń daa tua k u bu lebd g kun g tug u liɛdl.
40024019	L dani n ninŋ, fala bu gbad puotinpunma yen sanpandi naa‑nba.
40024020	I jaand man k l nantaal daal ń daa tuu yen sabɔunŋ youg lann i kaa Saaba daal.
40024021	L dani n ninŋ niib bu cagn cicagm nba k b g ban g la hal ŋanduna n cil yaa youg saa yen mɔlane. Nil biɛ ji kan ban g cagn l cicagbuolu liem.
40024022	L bo gii tie k l dana baa tie nnyan g fagd, nil bo kan ciɛl, ama Yendu nigannkab po i k u bu waan l dana.
40024023	Lann, nil tan gii maad’i g Kristo be ne, lann i kaa k u be ne po, yin daa tuo k l tie mɔni.
40024024	G dugn faaɔgdanm tan bu fiil g yed k banm n tie Kristo, lieb ń yed k b tie Yendu sogni‑nba, b tan bu tien palug yen yaalidug bona bonciɛnn, l gii tie k b bo bu fid, ban bɔnd Yendu nigannkab mɔno.
40024025	N tuod g maad’i n nyan.
40024026	Lann, nil tan gii maad’i: “ Wano n be tinkuonŋ n ninŋ nyan, ” yin daa saa, lann i kaa “ wano n be dieog n nyan, ” yin daa tuo k l tie mɔni.
40024027	Nyan tanyigdu n tu nya puol g gad nintual nyan, Nifosaal Bija mɔ tan bu baal nnyan i.
40024028	Bonkpienn n be naan, nanyobli mɔ tigi l buol i.
40024029	L cicagm dana daan baa pend nyan, g yendu bɔnn o, ŋmaalg mɔ kan gii pien, ŋmaabid bu nya polu po g baa baa. Bona nba be polu po g mɔg paalu kul bu sag g ŋmad yen liel.
40024030	L youg u, k b bu la bonn polu po, yal ŋɔnŋ g Nifosaal Bija baalu pund. Ŋanduna buoli kul ji baa fabn i, b bu la Nifosaal Bija n nya tawalgband n yen u paaciɛnu yen yudand nba yab.
40024031	U bu sun u malɛg‑nba yen naatuna nba mɔ, ban taan u nigannkab kul, yab nba be puol, nintual, yaanŋ yen yanbaɔnŋ, ŋanduna kaani kul.
40024032	Gaal man tundl ne kinkanŋ buol. Youg nba k u tɔ bendmaana k u faad cil bundu, i ban g kpanyil nag.
40024033	Nnyan, i mɔ tan gii la l bona kul, yin bann g Nifosaal Bija nag o, k u ji be i dimɔi n i.
40024034	Yen mɔni n maad’i, l kul ne bu tien g sua g mɔlane niib nba be ne, g siɛb daa g kpe.
40024035	Polu yen tinŋ bu pend, ama n maam nuan kan ban g pend.
40024036	Baa sua g ban daal, g bual youg nba k l bona kul ne bu tien. Malɛg‑nba nba be polu g ban, Yendu Bija mɔno g ban. N Baa Yendu kua i kaa.
40024037	Nyan lan bo tie nand Nowe youg nyan, l biɛ tan baa tie nnyan i Nifosaal Bija baalu youg.
40024038	Dana nba pend o g nyum fid g yil ŋanduna kul nyan, niib bo di, g nyu, g kuand puob, g tien b bid jab, saa yen daal nba g Nowe kua u ŋadunŋ n,
40024039	g ŋaa’b k b l be g g mɔg siɛl yaa yanbani, g nyum tan baal g dii’b. Nifosaal Bija baalu mɔ tan baa tie nnyan i.
40024040	Jab banle tan baa be kpaab n, wan tug yend g ŋaa lua.
40024041	Puob banle tan baa naan dii, wan tug yend g ŋaa lua.
40024042	Lann daa guand man, g dugn i g ban yaa daal nba k i Yonmdaan bu baal.
40024043	Ŋanm g cenŋ man ne: Ŋaagdaan bo gii ban naayig n bu baal nyiɛɔg yaa youg nba, u bo kan guan, u bo kan ŋaa naayig ń kua u ŋaag n.
40024044	Lann mɔ ń baan man gii guu, k l maa Nifosaal Bija tan bu baal yin g mali k u bu baal youg nba i.
40024045	Tuonsunn nba k u canbaa guun’o u tuonsunlieb, k wan gii tien’m jied ban bua yaa youg nba, l tuonsunn gii ceg, g biɛ cenŋ u canbaa maam, k u tan kpen yaa daal g sua k u ŋanm g suun u tuonn, pamann baa tie l tuonsunn yal i.
40024047	Yen mɔni n maad’i, u canbaa bu tug u mɔgm kul g guun wano i.
40024048	Ama l gii tie tuonsunn nba g mɔg yam, g maad u pal n ninŋ k u canbaa daa kan kpen mɔlane,
40024049	g ji suol u lieb g pua, g di g nyu yen dinyuula,
40024050	u canbaa tan bu kpen wan g guu yaa daal, yen youg nba k u g ban i,
40024051	g nyan’o, g taan’o yen munafigidanm naan k b baa buud g ŋman nyina.
40025001	Yendu ŋaag tan baa tie nyan makpanjam ne nyan i: Sipaanm piig nne bo tug b kpam fida, g saa g daan bu kal g guul puojua.
40025002	B siign ninŋ, sipaanm banmu bo ceg, g banmu mɔ g ceg.
40025003	G yab g ceg tug b fida g g tug kpam,
40025004	g yab ceg mɔ tug b fida g biɛ piɛg kpam g diɛ.
40025005	Puodaan n bo g baad tonm nyan, k b tignd tignd g tan guan b kul.
40025006	G yɔug tan siid, k b gbad g nil yign: “ Puodaan baal o, puodaan baal o, fiil man g tuog’o. ”
40025007	L youg, k l sipaanm kul fiil g ŋanm g bobn b fida.
40025008	G yab bo g ceg nyan maad yab ceg k ban te’b kpam k b fida bua ń junn.
40025009	G yab ceg ŋmiɛn’m: “ T kpam kan dagd g tien t fida n, g biɛ tenn g tien i yal n, gad man yab nba kuad kpam buol g daan daa g tien i fida n. ”
40025010	Ban paan g saa yaa youg g daan bu daa, g puodaan pund. K wano yen sipaanm nba bo bobn g guu’ug nyan, taan g kua ban bu di puokuanu jaanm naan, k b luon gann.
40025011	G sipaanm nba bo tenn nyan tan guan g maad: “ Canbaa, canbaa, luod gann tin kua. ”
40025012	G puodaan maad: “ Yen mɔni, n maad’i, n g ban’i. ” »
40025013	G Yiesu ji guan g maad’b lann i: « I ceg man i kua po g daa guand man, g dugn i g ban youg g bual daal.
40025014	Yendu ŋaag biɛ tan baa tie nyan makpanjam ne nyan i: Jua nne n bo saa doug, g yiin u tuonsunna g tug u mɔgm g guun’m.
40025015	U bo tug dibala tuda ŋanmu g tie yend, g tug dibala tuda ŋanle g tie lua, g tug dibala tudl mɔ g tie yua tenn. U bo tie yua kul yen u paalu n dagd’o nand i, g fiil g gad.
40025016	G yua bo gaal dibala tuda ŋanmu nyan gad g tien kpinkpeonŋ g duo nyuad dibala tuda ŋanmu.
40025017	G yua bo gaal dibala tuda ŋanle mɔ duo nyuad dibala tuda ŋanle.
40025018	G yua bo gaal u canbaa buol dibala tudl gad g gbiil buoug g piin l ligli.
40025019	L wai yo, k b canbaa ŋann tan kpen, g yiin’m g yua kul ń ŋɔn wan tug ligli ŋann g sun yal.
40025020	G dibala tuda ŋanmu daan ŋann nagn g maad: “ Canbaa, dibala tuda ŋanmu nba k a daan guun’n n nyan. Min la nyuad dibala tuda ŋanmu nba mɔ n nyan. ”
40025021	K u canbaa maad: “ N faa, a tie tuonsunmɔn i, a sun lan bual nand, n guun’a ŋalman waam nne k a ŋanm g kub. N ji bu guun’a yal nba yab g cie lann. N pal manŋ paaa, baal t kul ń gii be pamann n. ”
40025022	G dibala tuda ŋanle daan ŋann mɔ nagn g maad: “ Canbaa, dibala tuda ŋanle nba k a daan guun’n n nyan, min la nyuad dibala tuda ŋanle nba mɔ n nyan. ”
40025023	K u canbaa maad: “ N faa, a tie tuonsunmɔn i, a sun lan bual nand, n guun’a ŋalman waam nne k a ŋanm g kub. N ji bu guun’a yal nba yab g cie lann. N pal manŋ paaa, baal t kul ń gii be pamann n. ”
40025024	Yua bo gaal dibala tudl nyan mɔ nagn g maad: “ Canbaa, n tu ban k a maam paa, k a yend ŋan g bul naan, g wo ŋan g den naan.
40025025	N daan jie i, g gad g daan piin a ligli tinŋ n, lan nyan, gaal a bonn. ”
40025026	K u canbaa maad’o: “ A tie fam i, a tie tuonsunn nba g bua fala baa waam nne, ŋan daan ban k n yend naan k n g bul, g wo naan k n g den nyan,
40025027	a daan bo bu tug n ligli g bil ban bilg ligli naan i, n tan gii kpen yaa daal min gad g gaal n ligli yen l nyuad.
40025028	Gaal man u dibala tudl ŋann g te dibala tuda ŋanmu daan.
40025029	Nnyan i k b bu pugn yua mɔg, wan ŋanm g mɔgd, yua g mɔg mɔ, ban fiel wan mɔg yal mɔno.
40025030	Lann, tug man tuonsunfam ne g lu’ug cincann, bunbɔnn n, naan g niib baa buud g ŋman nyina. ”
40025031	Daal nba g Nifosaal Bija bu guan u yudand n, yen u malɛg‑nba kul, u bu kal u yudand kog po i.
40025032	Ŋanduna niib kul ń tigl u buol. U bu paad’b caga ŋanle i, nyan pekpaal n tu paad pei yen ŋuabi nyan.
40025033	U bu sen pei u nuujendu po i, g sen ŋuabi mɔ u nuuganŋ.
40025034	L youg bad ŋann ń ji maad u nuujendu yab: “ Baal man, yinm nba k n Baa tie’i u ŋalbalg. Baal man, ŋaag ne tie i faal i, u bo bobn lann i, i po, g sua ŋanduna daa g cil.
40025035	G dugn kom bo mɔg’n k i tie’n jied k n dii, g nyunnyuglu mɔg’n, k i tie’n nyum k n nyuu. N bo tie saan, k i gaal’n.
40025036	N bo g mɔg tiɛd, k i tie’n tiɛd k n liɛ, n bo yiɛl k i baal g gɔnn’n, k n be dansaldieog n, k i baal g fuond’n. ”
40025037	L youg, nimɔnm ŋann ń bual’o: “ T Yonmdaan, bɛ youg u k t bo la’a, g kom mɔg’a, k t tie’a jied k a dii i, g nyunnyuglu mɔg’a, k t tie’a nyum k a nyuu i ?
40025038	Bɛ youg u k t bo la’a k a tie saan, k t gaal’a ŋaag n i, k a g mɔg tiɛd, k t tie’a tiɛd k a liɛ i ?
40025039	Bɛ youg u k a bo yiɛl lann i kaa k a be dansaldieog n, k t gad g fuond’a nii ? ”
40025040	L youg bad ń maad: “ Yen mɔni n maad’i, youg nba k i bo tien l bona g tod n naataani nba tie tali n ninŋ baa yend, i bo tien min i. ”
40025041	L po gii pend, Bad ń yuand g maad yab be u nuuganŋ po: “ Sud man ne, Yendu yie yinm i. Gad g kua man muu nba so g kan ban g junn ne ninŋ, Yendu bo baan lann i Sitaan yen u malɛg‑nba po.
40025042	G dugn kom bo mɔg’n, k i g tie’n jied, g nyunnyuglu mɔg’n, k i g tie’n nyum.
40025043	N bo tie saan, k i g gaal’n. N bo g mɔg tiɛd, k i g tie’n tiɛd k n liɛ. N bo yiɛl, k i g baal g fuond’n, k n be dansaldieog n, k i g baal g fuond’n. ”
40025044	L youg ban mɔ ń guan g bual’o: “ T Yonmdaan, bɛ youg u k t bo la’a g kom mɔg’a, g nyunnyuglu mɔg’a, k a bo tie saan, k a bo g mɔg tiɛd, bɛ youg u, k a bo yiɛl lann i kaa k a bo be dansaldieog n, k t g tod’a ni ? ”
40025045	L youg wan mɔ ń guan g ŋmiɛn’m: “ Yen mɔni n maad’i, yaa youg nba k i bo g tien siɛl g bu tod n naataani nba tie tali n ninŋ baa yend, min i k i bo g tod. ”
40025046	Nnyan i k l nibiid bu kua cicagm nba g mɔg gbennu n ninŋ, nimɔnm ń la miɛl nba kan ban g gbenn. »
40026001	Yiesu n maad maad u ŋuantieb l lanbona kul g gbenn, g ji guan g maad’b lann i:
40026002	« N tua i ban g Suif‑nba fielu jaanm ji tenn daa ŋanle yaa ? B bu kuad Nifosaal Bija, ban suol’o g kpaa’ɔg dapunpɔnn po. »
40026003	Lann i g salg-yidkab ciɛnm yen doug n nikpela taan g kal Kaayif ŋaag, yua bo tie salg-yidkab kul ciɛn,
40026004	g lol k b bu tien ninfanm i g suol Yiesu g kpi’ug.
40026005	K b mali g maad k b kan suol’o jaanm youg, k b gii tien nnyan niib bu kpid wounŋ u.
40026006	Yiesu bo be Betani doug n i, Simɔn nba bo tie gbaadl nyan ŋaag,
40026007	g puo nne tan baal yen tilaalkunkɔnŋ, k l gbie. L tilaali daaɔg bo paa. U bo kua g sua g Yiesu kal g di jied i, k u tug l tilaali g tien l kul u yul po.
40026008	Yiesu ŋuantieb n la nnyan, k b pala biil, k b maad g bɛ bonbiilu n nyan i ?
40026009	K b bo bu fid g tug l tilaali g kuad g gaal ligciɛnŋ g bɔgd tali.
40026010	Yiesu n bann k b maad nnyan, k u bual’b: « Bɛ po i k i kɔn yen puo ne i ? U tien bonŋann i n po.
40026011	Tali nuan baa be yen’i youg kul, min yen kan gii be yen’i youg kul.
40026012	Tilaali nba k u tien n gbanu po ne, u tuod g seln n kuum i.
40026013	Yen mɔni, n maad’i, ban bu muand Laabamann ne ŋanduna n ninŋ naan buol nba kul, b bu maad puo ne n tien yal, g tiɛd u po. »
40026014	L puol po i g Yiesu ŋuantieb piig yen banle n ninŋ, yend, yua k b bo yi’ug Suuda Iskariyɔt, gad g daan la salg-yidkab ciɛnm,
40026015	g bual’b k b bu te’og yinŋaa i wan kuad’b Yiesu i ? K b tie’og dibala piintaa.
40026016	Suuda ji cil l daal i, g kpaan wan bu tien nand g suol Yiesu g te’b.
40026017	Dana nba k b tu ŋman kpanu nba k b g tien yen dibina nyan, l dacincinn daal, g Yiesu ŋuantieb baal g bual’o: « A bua tin gad lɛ i g bobn Fielu jaanm a po i ? »
40026018	G Yiesu maad: « Gad man doug n tintɔug ŋaag g daan maad’o: “ T canbaa yed k tin maad’a k u youg ji g fag, k u bu di Fielu jaanm yen u ŋuantieb a ŋaag ne i. ” »
40026019	K u ŋuantieb tien nyan wan bo yed k ban tien nand nyan, g bobn Fielu jaanm.
40026020	Daajuoug n tan baal, g Yiesu yen u ŋuantieb piig yen banle ŋann kal g bu di.
40026021	Ban di yaa youg k u maad: « Yen mɔni n maad’i, i ninŋ ne yend bu kuad’n. »
40026022	K u ŋuantieb yam ŋmad bonciɛnn, k b ji bual’o yend yend: « Yonmdaan, min yaa aa ? »
40026023	G Yiesu maad: « Min yen yua taan g suun saaŋmanŋ n, wano n bu kuad’n.
40026024	Nifosaal Bija nuan bu kpe nyan ban bo diɛn nand u po Yendu Kadaaɔg n nyan i. Ama fala bu gbad daan nba kuad’o. B bo gii g mal l daan, lann n bo baa su u po. »
40026025	G Suuda, yua bo bu kuad’o nyan gaal maam g bual’o: « Canbaa, min yaa aa ? » G Yiesu ŋmiɛn’o: « Fin n maad. »
40026026	Ban bo di yaa youg, g Yiesu tug kpanu g tien Yendu balg, g jend jend g tie u ŋuantieb g maad, gaal man ne g ŋman, l tie n gbannand i.
40026027	G yuand g tug dimɔunŋ yen ŋmanŋ g tien Yendu balg g tie’b g maad: « I kul ń nyu man ne,
40026028	l tie n sɔm i. Yendu yen niib dɔnnu sɔm, sɔm nba wul niib bonciɛnn po k lan piin b biid.
40026029	N maad’i n nyan, n ji kan ban g nyu dimɔunŋ ne saa yen daal nba k n tan bu guan g nyu dimɔnpaanm yen’i n Baa ŋaag n. »
40026030	L puol po, k b yin biɛyani, g fiil g duo Oliif tiidi jual po.
40026031	Lann i g Yiesu maad u ŋuantieb: « Yal bu baal’n dinne nyiɛɔg ne bu te yin yad g ŋaa’n, g dugn l diɛn Yendu Kadaaɔg n g maad: “ N tan bu pua g kpi pekpaal, pei ń yad. ” »
40026032	G Yiesu guan g pugn: « Ama n gii yied, n bu gaal liig g daan guul’i Galile. »
40026033	Lann i g Piɛr gaal maam g maad: « N lieb kul gii yad g ŋaa’a mɔno min kan san g ŋaa’a. »
40026034	G Yiesu maad’o: « Yen mɔni n maad’a, g dinne nyiɛɔg ne mɔno a bu nai taal muntaa k a g ban’n g sua g kolg daa g mɔ. »
40026035	G Piɛr guan g ŋmiɛn: « L gii tie kuum mɔno, min yen fin n bu taan g kpe, n kan nai k n g ban’a nuan. » K u ŋuantieb nba tenn kul mɔ maad nnyan.
40026036	L puol po, g Yiesu yen u ŋuantieb gad naan buol k b yi Gɛtsemani. Ban pund l buol, k u maad’b, k ban kal o k wan piɛd g jaand.
40026037	Lann i g yiin Piɛr yen Sebede bid banle ŋann k b piɛd. L youg k u yam ŋmad,
40026038	k u maad’b: « N yam kul yaad k l naan n bu kpe. I be man ne, tod’n man gii kal ne, g daa guand man. »
40026039	G sud g gad liig waam, g baa g gbaan g tug nunŋ g pii yen tinŋ, g jaand g maad: « N Baa, l gii tie k l bu fid ŋan fagn fala nba baad ne, ama lan daa tie n buam n kaa, lan tien nyan ŋan bua nand nyan. »
40026040	K u guan u ŋuantieb bantaa ŋann buol g sua k b ji guand i. K u bual Piɛr: « Lann, i g fid g kal g guul’n baa kudyeonŋ uu ?
40026041	Daa guand man gii jaand, g daa baa bignn n ninŋ. I yam bua, ama g paalu yen pɔd’i. »
40026042	K u biɛ sud g gad liig waam g jaand munle po: « N Baa, l gii g mɔg lan bu tien nand min nya l fala n, lan tien nyan ŋan bua nand nyan. »
40026043	K u biɛ guan g sua k u ŋuantieb guand k b ningbaad kul kpai.
40026044	K u biɛ ŋaa’b g gad g daan jaand muntaa po, g maad lanbona nba k u bo kpiɛ g maad.
40026045	Lann i g guan u ŋuantieb buol g maad’b: « I dua g guand man. I dua g fei man. Youg pund o, b bu kuad Nifosaal Bija mɔlane, biiddanm ń suol’o.
40026046	Fiil man tin gad man, yua bua kuad’n baal o. »
40026047	Yiesu daa bo g maad g gbenn mɔno, k u ŋuantieb piig yen banle ŋann n ninŋ yend baal, yua k b bo yi’ug Suuda nyan. U bo yeg yen niib bonciɛnn k b diɛ jugi yen lanbana. Salg-yidkab ciɛnm yen doug n nikpela n bo sun’m.
40026048	Wano nba bo bu kuad Yiesu bo tuod g maad l niib, k u daan gii muad yua nba tankpinn, ban gii ban k ban kpaan yua n nyan, k ban suol’o.
40026049	L youg mɔno g Suuda nagn Yiesu buol g maad: « Canbaa, n fuond’a. » Lann i g gad g muad u tankpinn.
40026050	G Yiesu maad: « N dɔnn, tien ŋan baal g bu tien yal. » L youg g niib nba bo ŋua’ɔg nyan nagn Yiesu buol g suol’o.
40026051	G niib nba bo be yen Yiesu nyan ninŋ yend dad g nɔd jug g cua g jiɛl salg-yidkab kul ciɛn tuonsunn tubl.
40026052	Lann i g Yiesu maad’o: « Guan g ŋuun a jug jugtuaɔg n, yua kpii nil yen jug, jug n tan bu kun yen u mɔ.
40026053	A g ban k n bu fid g miɛl n Baa wan sun mɔlane mɔno malɛg‑nba nba yab g cie tuda piinlile, ban kɔn n po ii ?
40026054	N yen gii tien nnyan, l bu tien nle i Yendu Kadaaɔg n bo maad yal ń tien yen mɔni i ? G dugn l bo diɛn k l tan bu tien nnyan i. »
40026055	Lann i k u ji maad niib nba bo baal nyan: « I baal g bua n suol’n g diɛ jugi yen lanbana nyan n tie bibiɛdg nyan ii ? Daal kul n daan tu kal jaanddeciɛɔnŋ n, g tund niib k i g suol’n.
40026056	Ama l bona kul ne ji tan tie g Yendu sogni‑nba n bo maad yal Yendu Kadaaɔg n ń tien yen mɔni i. » L youg, k u ŋuantieb kul san g yad g ŋaa’ɔg.
40026057	Yab nba bo suol Yiesu bo tug’o g gad yen’o salg-yidkab kul ciɛn Kaayif ŋaag, naan buol g Yendu Kadaaɔg gbanbanda yen doug n nikpela bo tigl.
40026058	G Piɛr be hal puol g ŋua’b, g saa saa g daan pund salg-yidkab kul ciɛn cincann, g kua g kal lijɔug n, g kpiɛn l buol tuonsunna, g bu diid lan bu juod nand.
40026059	Salg-yidkab ciɛnm yen Suif‑nba buuddanm kul ji kpaan niib n bu fa g Yiesu tien yal, k ban fid g te k ban kpi’ug, g g la.
40026060	Niib bonciɛnn baal g sed g fa faaɔg, ama yen l kul ne, b g la yal bu jalg’o. G jab banle nne ji tan baal g sed,
40026061	g maad g Yiesu yed k u bu fid g mud jaanddeciɛɔnŋ g guan g maa’ɔg daa ŋantaa g gbenn.
40026062	G salg-yidkab kul ciɛn fiil g bual Yiesu: « A kan jiin siɛl ii ? A g mɔg siɛl g bu maad ban jalg’a yal po ne ii ? »
40026063	Yiesu g jiin siɛl. G salg-yidkab kul ciɛn guan g bual’o: « Yendu nba fo sann po, maad’ti, fin n tie Kristo, Yendu Bija ii ? »
40026064	G Yiesu ŋmiɛn’o: « Fin n maad. N biɛ bu maad’i, i ji bu la Nifosaal Bija kal Paaciɛnudaan jendu, i tan bu la k u nyiɛ tawalgband n g baad. »
40026065	L youg salg-yidkab kul ciɛn dad g pad wano mɔno tiɛd. G maad g Yiesu sugd Yendu u, k l ji g tie ban kpaan sieda‑nba kaa. K n tua b gbad wan maad yal g sugd Yendu waa,
40026066	k b mali bɛ i l po i ? K b maad k l dagd yen ban kpi’ug.
40026067	Lann i k b ji fiil g yenm siin mɔsand u nunŋ n, g kud’o nuukula, g lieb mɔ pebd’o tanpai,
40026068	g maad: « A yed k a tie Kristo i, bund g bann yua nba pua’a. »
40026069	L youg, l sua g Piɛr kal lijɔug n i, g salg-yidkab kul ciɛn tuonsunna n ninŋ sipaanyend baal g bual’o: « A mɔ tu be yen Yiesu, Galile jua ne, bii ? »
40026070	G Piɛr nai niib kul nunŋ n g maad: « Min g ban ŋan bua maad yal. »
40026071	Piɛr sud g gad cincann dimɔb po, g sipaanlua la’ɔg, g maad yab bo be l buol nyan: « U ne mɔ tu be yen Nasarɛt jua Yiesu i. »
40026072	G Piɛr biɛ nai g pol, k wano g ban l jua.
40026073	L yann waam nne g yab bo be l buol nagn g maad Piɛr: « A mɔ l tie b yegnu i, a lantɔug n ŋɔn ŋan nyiɛ naan. »
40026074	L youg g Piɛr ji cil g maad: « L gii tie k n fa faaɔg Yendu ń dad n tubl. N pol, min g ban jua ne. » L youg mɔno g kuutounŋ buud,
40026075	g Piɛr tiɛd Yiesu n bo maad’o yal: « A bu nai k a g ban’n taal muntaa yo kolg ń fid g buud. » G Piɛr nyiɛ cincann g buud nyan u bu kpe nyan.
40027001	L fann siŋapanpan g salg-yidkab ciɛnm yen doug n nikpela taan g kal g lol k ban kpi Yiesu.
40027002	G lol’o g tug’o g gad g daan tie’og Pilat, yua bo tie dougdaan l youg.
40027003	Suuda nba bo kuad’o nyan n la k b ji bua n kpi’ug, k u yam ŋmad k u tug dibala piintaa ŋann g gad g daan ŋmiɛn salg-yidkab ciɛnm yen nikpela
40027004	g maad: « N tien biid o, min kuad yua k b bu kpi’ug ne g mɔg siɛl yaa biid. » K b ŋmiɛn’o k lann g la banm, k l tie u yal i.
40027005	G Suuda tug ligli g lu jaanddeciɛɔnŋ n g gad g daan sad u kua.
40027006	G salg-yidkab ciɛnm wod l ligli, g maad k l g cab ban tug’l g ŋmad yen jaanddeciɛɔnŋ n yal, g dugn l tie sɔm ligli i.
40027007	Lann i k b taan mɔb g tug l ligli g gad g daa tiɛmaal kpaab g tien saanm kakula.
40027008	L po n te g yen dinne k b yi l buol sɔm kpaab.
40027009	Lann i g Yendu sogni Seremi n bo maad yal ji tien yen mɔni: « B gaal dibala piintaa, Israyɛl yab bo dii daaɔg nnyan i u po,
40027010	g tug l ligli g daa tiɛmaal kpaab, nyan Yonmdaan Yendu n bo maad’n nand nyan. »
40027011	Ban tug Yiesu g gad yen’o dougdaan Pilat buol, g Pilat bual’o: « A tie Suif‑nba bad yaa aa ? » G Yiesu ŋmiɛn’o: « Fin n maad. »
40027012	Ama salg-yidkab ciɛnm yen doug n nikpela n yed k u tien yal nyan nuan, u g jiin siɛl l po.
40027013	Lann i g Pilat bual’o: « A g gbiɛ ban maad yal nba kul a po ne i ? »
40027014	Yiesu g ŋmiɛn’o baa siɛl, k l yaa g lid dougdaan.
40027015	Suif‑nba fielu jaanm kul dougdaan bo tu luod dansalyenŋ i, g ŋaa’ɔg, yua nba g niib taan g bual k ban luod’o.
40027016	L sua g dansalg nne be k b yi’ug Barabas, g niib kul ban’o.
40027017	G Pilat bual niib nba bo tigl l buol nyan: « I bua min ŋaa ŋmaa i, banm banle ne ninŋ i ? Barabas bii, Yiesu i, yua nba k b yi’ug Kristo i ? »
40027018	U bo bual g dugn, u bo ban g nanŋ po n te k b baal yen Yiesu u buol.
40027019	Pilat n bo kal g bu buud yaa youg, k u ŋaapuo sun g maad’o: « Daa kuand a mɔb jua nba g biil siɛl ne maam n, g dugn n won danŋ danŋd nne u po k l mabn’n bonciɛnn. »
40027020	G salg-yidkab ciɛnm yen doug n nikpela tud tud niib k ban maad k b bua wan luod Barabas i, g nyaan biɛn Yiesu.
40027021	G dougdaan biɛ guan g gaal maam g bual: « Banm banle ne ninŋ, i bua min ŋaa ŋmaa i ? » K b kul taan g Barabas.
40027022	G Pilat guan g bual’b: « G Yiesu nba k b yi’ug Kristo nyan i, n ji bu bil’o lɛ i ? » K b taan g maad, k ban kpaa’ɔg dapunpɔnn po.
40027023	G Pilat bual k u biil bɛ i ? K b ŋanm g yign yen paalu k ban kpaa’ɔg dapunpɔnn po.
40027024	Pilat n la k u kan fid l maam, g niib nyɔgl g pugd, k u tug nyum g nid nid niib kul nunŋ n g maad: « Min g be jua ne kuum maam n, i gii kpii’ug, l la yinm i. »
40027025	G niib kul taan g maad: « Ŋaa u kuum n bu baal yen yal ń yil tinm yen t bid yula po. »
40027026	Lann i g Pilat luod Barabas g ŋaa’ɔg, g nyaan te k b pua Yiesu gbana, k u cab k ban tug’o g daan kpaa’ɔg dapunpɔnn po.
40027027	G dougdaan sijenm tug Yiesu g kua yen’o b po, g tigl b lieb kul u buol.
40027028	K b land u tiɛd, g tug gaalmɔunŋ g lan’o,
40027029	g lug kunkoni feglg g yilm’o, g tug lanbann g mubn u nuujendu g ji tu gbaan u nintual n g laa’ɔg g maad: « T fuond’a naa, Suif‑nba bad ! »
40027030	G nyaan sii mɔsand u po, g fiel lanbann nba k b bo mubn’o nyan g pua u yul po.
40027031	Ban laa laa’ɔg g gbenn k b land gaalmɔunŋ ŋann g guan g lan’o u tiɛd g ji tug’o g saa g daan bu kpaa’ɔg dapunpɔnn po.
40027032	Ban nyiɛ doug n g saa, k b cend Siirɛnn jua nne k b yi’ug Simɔn, g niin’o k u tug Yiesu dapunpɔnn.
40027033	K b saa saa g daan pund naan buol nba k b yi Gɔlgota nyan. L sann niimn n tie Yukpabug buol.
40027034	K b tie Yiesu dimɔunŋ k l ŋmad yen bontuntond, k u lenm g yie k u kan nyu.
40027035	Ban kpaa’ɔg g gbenn k b tug u tiɛd g tɔ tiɛ tiɛ g biid biid. B bo tien nnyan g Yendu sogni n bo maad yal ń tien yen mɔni: « B biid n tiɛd, g tɔ tiɛ tiɛ g tug n gaalug. »
40027036	Lann i g ji kal g guu’ug.
40027037	K b diɛn diɛni nne g tabn dapunpɔnn po, Yiesu yul po, k l diɛni ŋɔnŋ wan biil yal nba k b kpaa’ɔg, lann n tie: « U ne tie Yiesu i, Suif‑nba bad. »
40027038	K b kpaa bibiɛdi banle nne g pugn u po. Yend bo be u nuujendu po, g lua be u nuuganŋ po.
40027039	G niib nba pend l buol ji tu sugd’o g gum gum yul,
40027040	g maad: « Fin nba daan yed k a bu fid g mud jaanddeciɛɔnŋ g guan g maa daa ŋantaa, fiel a kua l gii tie k a tie Yendu Bija. Nya dapunpɔnn po g jiid. »
40027041	G salg-yidkab ciɛnm yen Yendu Kadaaɔg gbanbanda yen doug n nikpela mɔ ji laa’ɔg
40027042	g maad: « U daan fiel nilieb g yen ji kan fid g fiel u kua ! U g yed k u tie Israyɛl bad kaa aa ? Wan nya dapunpɔnn po g jiid ; lann i k t baa dug u po.
40027043	U daan tug u kua g cab Yendu i, l Yendu ń ji fiel’o mɔlane g ŋɔn k u bua’ɔg. U daan g maad k u tie Yendu Bija kaa aa ? »
40027044	Bibiɛdi nba k b bo kpaa’b g kpiɛn’o mɔ ji bo sugd’o nnyan i.
40027045	Piig yen kud munle po, g doug kul bɔnn cinmm, saa yen daajuoug kud muntaa.
40027046	Kud muntaa po, g Yiesu tan yign yen paalu g maad: « Eli Eli lama sabaktani ? » L niimn n tie: « N Yendu, n Yendu, bɛ po i k a ŋaa’n i ? »
40027047	G niib nba bo be l buol nyan, yenm gbad g maad k u ji ta g yi Eli i.
40027048	L youg k b siign ninŋ yend san g gad g daan tug ciesuobu g nyua dimiigl n, g tuun laalu po, g tie’og k wan nyu.
40027049	G lieb maad k wan ŋaa k ban liɛ Eli bu baal g fiel’o o ?
40027050	G Yiesu guan g yign yen paalu g ji jiin.
40027051	L youg g cincenciɛɔnŋ nba bo juan jaanddeciɛɔnŋ n ninŋ nyan cil polu g pad g daan jiid tinŋ, g tinŋ jeg, g tangband yagd yagd,
40027052	g kakula luod, g niib nba bo ŋuan Yendu yen b pala kul g tan kpe nyan, g bonciɛnn yied.
40027053	Yiesu n yied, k l niib nyiɛ kakula n g kua Serusalɛm doug n g niib bonciɛnn la’b.
40027054	Rom sijeciɛn yen sijelieb nba bo be l buol g guu Yiesu, n la g tinŋ jeg, yen bona nba bo tien kul, g jiwaani kua’b bonciɛnn k b ji maad: « Yen mɔni, jua ne tu l tie Yendu Bija i. »
40027055	Puob bonciɛnn bo sie fagm g nyuan yal tie l buol. L puob n bo ŋuan Yiesu hal Galile g tod’o g tan pund l buol.
40027056	Magdala Mari yen Mari nba bo tie Saak yen Sosɛf naa yen Sebede bid naa, mɔ bo be l puob siign.
40027057	Daajuoug n tan baal, k Arimati jaŋalmandaan nne baal, k b yi’ug Sosɛf, u mɔ bo tie Yiesu ŋuantua i,
40027058	g gad g la dougdaan Pilat g miɛl Yiesu gbannand. Lann i g Pilat yed k ban tug g te’og.
40027059	G Sosɛf tug Yiesu gbannand g pɔbn cabpienn n,
40027060	g gad g daan duan’o kakupaann nba ninŋ k u bo te k b lugl tangbaɔnŋ n, k u guun u kua. Lann i g bind tanciɛɔnŋ nne g biin kakul g paan g saa.
40027061	L sua g Magdala Mari yen Mari lua ŋann kal g nyuan kakul.
40027062	B bobn Saaba daal g gbenn yo, k l fann g salg-yidkab ciɛnm yen Farisiɛn-nba gad g la dougdaan Pilat,
40027063	g maad’o: « Canbaa, t tiɛd g faaɔgdaan ne daan maad k u gii kpe daa ŋantaa daal u bu yied.
40027064	Lann, te k ban gii guu kakul saa yen daa ŋantaa daal, k u ŋuantieb ń tan daa gad g jan u gbannand, g maad niib k u yied kpienm siign o. L faaɔg ji baa biɛ g cie cincinn yal. »
40027065	G Pilat ŋmiɛn’m: « I sijenm be, tug’b man ban gad g daan guul nyan yin bua nand nyan. »
40027066	K b gad g bobn ban bu guul kakul nand, g ŋanm g biin kakutann g pɔl, g tien b banm, g sen sijenm k ban gii guu.
40028001	Saaba daal n pend, k l fann laad daal siŋapanpan g Magdala Mari yen Mari lua ŋann gad g bu gɔnn kakul.
40028002	G Yonmdaan malɛg nyiɛ polu po g jiid, g tinŋ kpil g jeg yen paalu k u baal g biid kakutann, g kal l po.
40028003	U bo nyili g tuud nyan tanyigdu nyan i, k u tiɛd pien kud kud nyan gungund nyan.
40028004	Sijenm nba bo guu kakul n la’ɔg, g jiwaani kua’b k b tad g ji dua nyan b kpe nyan.
40028005	G malɛg maad puob: « Yinm ń daa jie siɛl. N ban k i kpaan Yiesu i, yua k b daan kpaa’ɔg dapunpɔnn po.
40028006	U g be ne, u yied o, nyan wan daan maad nand nyan, baal man g diid wan daan dua naan.
40028007	Tien man tonm g gad g maad u ŋuantieb, k u yied kpienm siign, k u bu gaal liig g gad Galile, k l po i k i daan bu la’ɔg. Min bo mɔg yal g bu maad’i n nyan. »
40028008	G puob nyiɛ kakul buol l youg mɔno g jiwaani ŋmad yen pamann, k b ji siɛn g saa g daan bu maad Yiesu ŋuantieb ban gbad yal.
40028009	B yed k ban gad nne, b sua Yiesu. K u maad’b: « N fuond’i. » G puob nagn g baa g gbaan g suol u titala g pug’o.
40028010	Lann i g Yiesu maad’b k ban daa jie siɛl, k ban gad g maad u ninjanm, ban gad Galile, k l buol i k b daan bu la’ɔg.
40028011	Puob n paan g saa yaa youg nba, g sijenm siign ninŋ yenm nyiɛ kakul buol g san g gad doug n, g daan dugn salg-yidkab ciɛnm yal nba bo tien l buol kul.
40028012	K b mɔ taan g kal yen doug n nikpela g taan mɔb g tug ligli bonciɛnn g tie l sijenm
40028013	g maad’b: « I maad man niib g nyiɛɔg, i won duan g guan k u ŋuantieb baal g jan u gbannand o.
40028014	L gii baa dougdaan tubl n, t bu bann tin bu maad’o nand g siɛl yaa maam ń daa lag i po. »
40028015	G sijenm gaal b ligli g fiil, g tien nyan ban bo ŋɔn’m k ban tien nand nyan, k l maam yad Suif‑nba ninŋ yen dinne.
40028016	G Yiesu ŋuantieb piig yen yend nba bo tenn gad Galile, g duo jual po, Yiesu n bo ŋɔn’m k ban gad naan.
40028017	Ban la’ɔg yaa youg, k b baa g gbaan u nintual n, k b ninŋ siɛb yen mali munle-le.
40028018	G Yiesu nagn g maad: « N Baa nba be polu po tie’n yikod bonn kul po, tinŋ n ne yen polu kul.
40028019	Lann, gad man ŋanduna doi kul, g te g niib ń te n ŋuantieb, g wul’b nyum Baa yen Bija yen Foŋanm sann po.
40028020	G tund’b k ban ŋanm gii cɔln min daan ŋɔn’i yal kul. Min nuan ji be yen’i n nyan youg kul, lan cil mɔlane saa yen ŋanduna juodyoug. »
41001001	Yendu Bija Yiesu Kristo Laabamann cilg.
41001002	L bo diɛn Yendu sogni Esaayi kadaaɔg n g maad: « N bu sun n tond wan gaal liig g ŋanm a sɔnu.
41001003	Nil kpaand tinkuonŋ n ninŋ g maad: “ Ŋanm man Yonmdaan sɔnu, sond man u sɔni. ” »
41001004	Lann i g San Nyunwultua baal g be tinkuonŋ n ninŋ, g muand niib k ban wul nyum, g ŋaa b tuonbiid g lebd b binbem, g Yendu ń piin b biid.
41001005	G Suude yab yen Serusalɛm niib kul baad u buol, g maad niib kul nunŋ n b biid k u wuul’b nyum Suurdɛn bɔnŋ n.
41001006	Wano San bo liɛ liɛdl nne k b lug yen yuoyuoug kobd, g lol gbanmɔunŋ gbann siɛg n. Lankpand yen siid n bo tie u jied.
41001007	U bo maad niib g tua: « Yua bu baal n puol po mɔg paalu g cie’n. N g dagd yen min gbaan u nintual n, g lod u taacagbani.
41001008	Min wuul’i yen nyum i ama wano tan bu tug Foŋanm i g wul’i. »
41001009	L dana n ninŋ g Yiesu nyiɛ Nasarɛt, Galile doug n, g baal g San wul’o nyum Suurdɛn bɔnŋ n.
41001010	Yiesu n nya nyum n yaa youg, u la g polu po luod, g Foŋanm jiid u po nyan lanjelg nyan.
41001011	G niɛlu nne nyiɛ polu po g maad: « A tie n bija i, n pal kɔn a po bonciɛnn. N tug n buam kul g tien a ninŋ. »
41001012	L po n pend g Foŋanm tud Yiesu k u gad tinkuonŋ n ninŋ,
41001013	g tien daa piinna, g Sitaan bignd’o. U bo be yen muaɔg n bonkobd i, g malɛg‑nba tie wan bua yal.
41001014	B bo suol San g luon’o. L puol po i g Yiesu gad Galile doug n g daan muand Yendu Laabamann,
41001015	g tua: « Youg pund o, Yendu bal nag o. Ŋaa man i tuonbiid g lebd i binbem, g tuo g gaal Laabamann. »
41001016	G Yiesu tan pend Galile mɔgl kunŋ, g la Simɔn yen u ninja Andre k b lunn janbaaɔnŋ mɔgl n. B bo tie jansuola i.
41001017	G Yiesu maad’b: « I ŋua’n man, n bu te yin ŋaa jansuolu g ji gii taand niib i, ban gii ŋua’n. »
41001018	L youg mɔno k b ŋaa b janbaaɔnŋ g ji ŋua’ɔg.
41001019	K u sud waam g gad liig, g la Sebede bid, lan tie Saak yen u ninja San, k b be ŋadunŋ n g ŋami b janbaand.
41001020	G Yiesu yiin’m k ban gii ŋua’ɔg. K b ŋaa b baa ŋadunŋ n yen tuonsunna g ŋuan’o.
41001021	Yiesu yen u ŋuantieb bo kua Kafarnawunm doug n. G Saaba daal g Yiesu kua Suif‑nba tintaann dieog n, g tund niib Yendu maam.
41001022	Yab bo be l buol g cenŋ, l bo yaa g lid’b, g dugn Yiesu bo g tund’b nyan Yendu Kadaaɔg gbanbanda nyan kaa, u bo diɛ u yul po yikod i g tund’b.
41001023	L sua g jua nne be l buol g sanpola ŋua’ɔg, k u tand yen paalu g maad:
41001024	« Nasarɛt Yiesu, tinm yen fin bɛ po i ? A baal k a biɛn’ti yaa aa ? N ban ŋan tie yua. Fin n tie niŋan nba g Yendu sun. »
41001025	G Yiesu gaal jad b po g maad: « Suon man l buol ! Yaad man g ŋaa jua ne. »
41001026	G sanpola nyɔg nyɔg l jua yen paalu g yign bag bag g yaad g ŋaa’ɔg.
41001027	G jiwaani kua yab nba bo be l buol nyan kul, k b ji maad maad yen b lieb g tua: « Ne mɔ tie bɛ n ne i ? Tundpaann i k u tund yen yikod ! U te g yen sanpola mɔno cɔln u maam. »
41001028	L youg mɔno g Yiesu sann duo Galile doug n kul.
41001029	Ban nyiɛ Suif‑nba tintaann dieog n ninŋ yaa youg, g Yiesu yen Saak yen San gad Simɔn yen Andre‑nba ŋaag.
41001030	L sua g Simɔn ŋaapuo naa dua yen gbannantounŋ. L youg k b maad Yiesu l puo gbannantounŋ maam.
41001031	G Yiesu gad g suol u nuu g fiin’o, k u gbanu sɔnŋ, k u fiil g cand’b.
41001032	Daajuoug n tan pund g yendu baa yaa youg, g niib tug yiɛnm kul yen yab g sanpola ŋua’b g baal yen’m Yiesu buol.
41001033	G doug n niib kul tigl g be dimɔb buol.
41001034	G Yiesu paag niib nba bo yiɛl yiɛlbuoli kul, g biɛ bel g yaan sanpola bonciɛnn. U bo g cab sanpola k ban maad mɔno, g dugn b bo ban wan tie yua nba.
41001035	L fann siŋapanpan g Yiesu tuod g fiil k l daa bɔn, g gad naan nba g sua g be, g jaand.
41001036	G Simɔn yen u lieb waa g kpaan’o
41001037	g tan la’ɔg, g maad’o g niib kul kpaan’o.
41001038	K u maad’b: « Sonm man tin gad siɛl po, dingbankunkogi n k min daan muand l po mɔ, g dugn l po n te k n baal ne. »
41001039	Lann i g Yiesu tɔgn Galile dingbana kul n ninŋ, g muand Laabamann Suif‑nba tintaann died n, g biɛ biel g yaand sanpola.
41001040	G gbaadl nne tan baal Yiesu buol, g baa g gbaan u nintual n, g maad: « A gii bua, a bu fid g paag’n. »
41001041	G ninbaaɔg suol Yiesu, k u tand nuu g sii’ug g maad: « N bua, paag ! »
41001042	L youg mɔno k u gbaadm gbenn, k u paag.
41001043	G Yiesu maad k wan tuod g yaad l buol, g kpaa’ɔg
41001044	g maad: « Suol a mɔb g daa ŋaa sua ń gbad. Ama, gad g salg-yidkua ń la’a, k a te’og salg nba g Moyis bo maad g gbaadl gii paag wan te nyan, k lan ŋɔn k a paag. »
41001045	Ama l jua n nyiɛ yaa youg, k u kpaand l maam naan kul. L po n te g Yiesu ji bo kan fid g kua doug n ninŋ yaa youg nba g niib bu la’ɔg. U bo tu be doug kunŋ i, naan buol g ŋai g be. G niib nya naan kul g baad u buol.
41002001	Yiesu bo tien nyan dana ŋanle nne i, g guan g kpen Kafarnawunm doug n. G niib gbad k u be ŋaag,
41002002	k b tigl g tan gbie ŋaag ; g yiɛl ji tan g be baa dimɔb n. G Yiesu tund’b Yendu maam.
41002003	K b baal yen jua nne k u nui yen u titala kul kpe, g jab banna tug’o liɛnŋ po.
41002004	Niib bo yiɛ, k b kan fid g pund yen l yiɛn Yiesu buol, lann i k b duo deliɛkaɔg po, g lond bonn, g jiin liɛnŋ Yiesu nintual n, g yiɛn dua l po.
41002005	Yiesu n la k b dug u po, k u maad yiɛn: « N big, a biid piin o. »
41002006	L sua g Yendu Kadaaɔg gbanbanda nne kal l buol, k b ji mali b pala n ninŋ g maad:
41002007	« Nil ne n maad yal ne, u sugd Yendu i. Yendu kua i kaa, ŋmaa n bu fid g piin nil biid i ? »
41002008	L youg mɔno g Yiesu bann b maalm g bual’b: « Bɛ po n te k i mɔg l maalm i ?
41002009	Lanbona nle ne ninŋ, n liɛ yal maadu paa ii ? G maad yiɛn, A biid piin bii fiil g tug a liɛnŋ g sonm i ?
41002010	To ! Bann man g Nifosaal Bija mɔg paalu tinŋ ne po g bu fid g piin niib biid. » Lann i g maad yiɛn:
41002011	« Fiil, tug a liɛnŋ gii kun. »
41002012	L youg mɔno g yiɛn paag, g fiil, g tug u liɛnŋ g nyiɛ g kun g niib kul nyuan’o. K l yaa g lid b kul. K b ji pag Yendu g tua: « Tinm daa g ban g la yaa bonn ne liel. »
41002013	Yiesu bo guan g nyiɛ g gad mɔgl kunŋ, g niib kul baal u buol, k u tund’b.
41002014	K u tan pend g la k Alfe bija Lefi kal lonpo dieog buol, k u maad’o: « I ŋua’n. » K u fiil g ŋua’ɔg.
41002015	L puol po g Yiesu tan kal Lefi ŋaag, k wano yen u ŋuantieb di yen lonpogaala yen biiddanm ; l nibuolu bo yab o, g ŋua’ɔg.
41002016	Yendu Kadaaɔg gbanbanda nba tie Farisiɛn-nba n la g Yiesu di yen lonpogaala yen biiddanm nyan, k b maad u ŋuantieb: « Laabaal k u di yen lonpogaala yen biiddanm i ? »
41002017	G Yiesu gbad, g maad’b: « Yab nba mɔg laafiɛ kaa kpaan dogda, yiɛnm n kpaan’o. N g baal k n yiin nimɔnm kaa, n baal k n yiin biiddanm i. »
41002018	San Nyunwultua ŋuantieb yen Farisiɛn-nba bo lol mɔb. G diyenn, k b baal g bual Yiesu: « L tien nle i g San Nyunwultua ŋuantieb yen Farisiɛn-nba ŋuantieb lol mɔb, k a yaa ŋuantieb g lol i ? »
41002019	Lann i g Yiesu ŋmiɛn’m: « Yab nba k b yiin’m puokuanu jaanm bu fid g lol mɔb yaa youg nba g puodaan daa be yen’m ii ? N n, youg nba g puodaan daa be yen’m b kan lol mɔb.
41002020	Ama daal baad g puodaan tan kan gii be yen’m, l youg u k b ji baa lolg mɔb.
41002021	Sua kan tug cabpaann g lib tiɛdudunŋ. U gii tien nnyan cabpaann ŋann bu te tiɛdudunŋ ń ŋanm g pad g pugn i, lonn ń biɛ ji ŋanm gii yab g cie cincinn yal.
41002022	Sua biɛ kan tug dikaam g piɛg gband-lenkpela n ninŋ mɔ. Lann i kaa daam tan gii bie, l gband-lenkpela bu pud i, daam yen lena kul ń biɛl. B tu piɛg dikaam gband-lenpaana n ninŋ i. »
41002023	L bo tie Saaba daal i g Yiesu yen u ŋuantieb pend kpaab n ninŋ, k u ŋuantieb togd dii.
41002024	Lann i g Farisiɛn-nba bual Yiesu: « Bɛ n te k a ŋuantieb suun yal nba k l g cab g nil ń sun Saaba daal i ? »
41002025	G Yiesu ŋmiɛn’m: « Lann, i g ban g lii Yendu Kadaaɔg n, Dafiid yen u yegni n bo g mɔg siɛl g bu di, g kom suol’b k b sun yal ii ?
41002026	I sunm g Yendu salg-yidkab kul ciɛn Abiataar youg, wano Dafiid bo kua Yendu-cend‑buol-jounŋ n, g tug salg kpanu k wan yen u yegni ŋman, k l yen bo cab g Yendu salg-yidkab kua i ń ŋman l kpanu uu ? »
41002027	Lann i g biɛ maad’b: « Yendu tien Saaba niib po i, u g tag niib Saaba po kaa.
41002028	L po n te g baa yen Saaba mɔno be Nifosaal Bija nuu n. »
41003001	Yiesu bo guan g kua Suif‑nba tintaann dieog n ninŋ ; l sua g jua nne be l buol k u nuu kpe.
41003002	G niib nba bo be l tintaann dieog n ji nyuan Yiesu suoo, k ban liɛ u bu paag l jua Saaba daal, k ban fid g jalg’o oo ?
41003003	G Yiesu maad l jua: « Fiil g sed niib kul sinsiign. »
41003004	Lann i g bual niib nba bo be Suif‑nba tintaann dieog n mɔ: « T yiko cab g Saaba daal nil ń tien bonŋann bii wan tien bonbiiug u ? G nil ń fiel u lua miɛl bii k wan kpi’ug u ? » Baa sua g jiin siɛl.
41003005	G Yiesu nyuand’b yen pabienn, k l yiɛl’o yen ban g bua k b lebd b maalm baa waam nne. Lann i g maad l jua k wan tand u nuu. K u tand k l nuu paag.
41003006	G Farisiɛn-nba nyiɛ g taan g kal l youg yen Erod naasenm g kpaan ban bu tien nand g kpi Yiesu.
41003007	Yiesu bo gad yen u ŋuantieb mɔgl kunŋ. G Galile niib bonciɛnn ŋuan’o. G lieb nyiɛ Suude
41003008	yen Serusalɛm yen Idume yen Suurdɛn bɔnpuol po yen dingbana nba kaag Tiir yen Sidɔn doi, g baal u buol. L niib kul bo baad Yiesu buol g dugn b bo gbad wan suun yal nba kul.
41003009	Lann i g Yiesu maad u ŋuantieb k ban cegn ŋadunŋ u po, g niwulug ń tan daa mabnd’o.
41003010	Yiesu bo maad nnyan g dugn wan bo paagd niib bonciɛnn nyan, yab nba bo yiɛl kul ji bo tud lieb, g kpaan k ban sii’ug u.
41003011	Sanpola n bo tu la Yiesu yaa youg, b bo tu baa g gbaan u nintual n i, g yign g maad: « A tie Yendu Bija i. »
41003012	Ama g Yiesu bo tu yie g gaal jad b po, k ban daa maad wan tie yua.
41003013	L puol po g Yiesu duo jual po, g yiin wan bua yab nba, k b baal u buol.
41003014	U bo yiin niib piig yen banle i, k ban gii be yen’o, k wan gii suun’m k b saa g muand Yendu maam,
41003015	g biɛ tie’b paalu k ban gii biel g yaand sanpola.
41003016	Wan bo yiin niib piig yen banle nba sana n ne: Simɔn, (yua g Yiesu bo pul’o Piɛr)
41003017	yen Sebede bid Saak yen u ninja San, (yab g Yiesu bo pul’b Buanɛrgɛs. L niimn n tie « tatintandi bid ».)
41003018	U biɛ bo yiin Andre yen Filiip yen Bartelemi yen Matieog yen Toma yen Alfe bija Saak yen Tade yen Simɔn yua nba bo kɔn u doug po
41003019	yen Suuda Iskariyɔt yua bo tan kuad Yiesu.
41003020	Yiesu bo guan g kun ŋaag g niwulug yaan tigl u buol, k wan yen u ŋuantieb tan g la yaam mɔno g bu di.
41003021	Yiesu naataani n gbad nnyan, k b baal g bu tug’o, g dugn b bo tua k u yul lebd o.
41003022	G Yendu Kadaaɔg gbanbanda mɔ nyiɛ Serusalɛm, g baal g maad g Yiesu mɔg Bɛlsebuul, yua tie sanpola bad. K u diɛ u yaa paalu i g biel sanpola.
41003023	G Yiesu yiin’m lann i g pua’b makpanjam g maad: « Sitaan bu tien nle i g guan g bel Sitaan i ?
41003024	Doug nba ninŋ g niib kɔn yen b lieb, l doug kan fid gii sie ;
41003025	ŋaag nba ninŋ g niib g taa mɔb, l ŋaag mɔ kan fid gii sie.
41003026	Sitaan gii guan g kɔn yen u kua i, u bu tien nle i gii mɔg paalu i. U paalu po juab n nyan.
41003027	Nil kan fid g kua jua nba mɔg paalu ŋaag, g fiel u tiɛd, l gii g tie k u liid g lol l japaalug yen ŋui i kaa. U gii liid g lol’o nuan, u bu fid g kua g baan u mɔgm kul g yaad yenn.
41003028	Yen mɔni n maad’i: Yendu bu di sugl niib biid kul po g biɛ di sugl yen ban maad mabiid nba kul u po.
41003029	Ama nil gii sugl Foŋanm, l daan kan ban g la sugl. U baa be l biid n ninŋ i, youg ń tuu youg. »
41003030	Yiesu bo maad Yendu Kadaaɔg gbanbanda l kul ne, g dugn b bo maad g sanpola n ŋua’ɔg.
41003031	Yiesu ninjanm yen u naa bo baal g be cincann, g sun nil k wan kua g yiin Yiesu nii.
41003032	L sua g niwulug kal g lind’o. K b maad’o: « A naa yen a ninjanm be cincann g kpaan’a. »
41003033	G Yiesu ŋmiɛn’m: « Ŋmaa n tie n naa i ? B lɛ n tie n ninjanm i ? »
41003034	Lann i g ŋaand ninbina g diid yab nba bo kal g lind’o nyan, g maad: « N naa yen n ninjanm n nyan.
41003035	Yua nba suun n Baa n bua yal, wano n tie n ninja, wano n tie n niipuo, wano n biɛ tie n naa mɔ. »
41004001	Yiesu bo guan g be mɔgl kunŋ i, g tund niib. G niwulug tigl u buol g g mɔg dindin, k u tan gbal g kua ŋadunŋ n, g kaln, g ŋaa niwulug k b be gbingbann.
41004002	U bo pua makpanjam i, g tund’b bona bonciɛnn g maad’b:
41004003	« Cenŋ man ne: Tanbuul nne n bo nyiɛ g bua n pag bonbuoli.
41004004	Wan pagn yaa youg, g binyena baa sɔnkunŋ, g bonyugda baal g dii.
41004005	G liel‑nba baa tantiɛli po, naan buol g tanyom g yab. K l piɛ g gbaa g fiil g dugn l buol tinŋ bo g nyua.
41004006	Ama yendu n yaan siid g cua l bonbilug yaa youg, k l yid g kuol g dugn l jiina bo g fid g jiid tinŋ.
41004007	G liel‑nba baa kunkoni siign, g kunkoni fun g luon l po, k l jug g g lon luana.
41004008	G liel‑nba mɔ baa tinŋ n ŋan naan, g piɛ g duo, g lon luana. Yenn‑nba lon luana piinta-taa, g liel‑nba lon piinluob-luob, g liel‑nba mɔ lon kobg kobg. »
41004009	G Yiesu ji guan g maad’b lann i: « Yua mɔg tuba g bu gbad, wan gbad. »
41004010	Yiesu bo yaad g ŋaa niwulug, k u ŋuantieb yen yab bo be yen’o nyan, bual’o makpanjam ŋann po.
41004011	G Yiesu ŋmiɛn’m: « Yendu cab yinm i, k yin bann u bal ŋasiil, ama yab nba g be u diem n ninŋ nuan, l baa tie b po makpanjam i,
41004012	k b gii nyuan ban daa la siɛl, b gii cenŋ ban daa gbad siɛl. Lann i kaa b tan bu lebd b binbem g Yendu ń piin b biid. »
41004013	G Yiesu biɛ maad’b: « I g gbad tanbuul makpanjam ne niimn ii ? I bu tien nle i, g gbad makpanjam liel‑nba i ?
41004014	Tanbuul n pagn yal tie Yendu maam i.
41004015	Sɔnkunŋ nba po g bonbim baa nyan tie yab nba tu cenŋ Yendu maam Sitaan ń baal l youg mɔno g nyan l maam b pala n i.
41004016	Tantiɛli nba po g bonbim baa nyan tie yab nba tu cenŋ Yendu maam, g gbaa g gaal yen pamann,
41004017	ama k l maam yen kan kaln b pala n ninŋ ; b tie niib nba g mɔg juunn i. Fala lann i kaa mabl gii baal’b Yendu maam po, b tu buon b dindann i.
41004018	G kunkoni nba ninŋ g bonbim baa nyan, tie yab nba tu cenŋ Yendu maam,
41004019	ama g ŋanduna ne maalm yen ŋalman buam yen ŋanduna ne bona kul buam tu nyagn l maam po, k l maam ji kan fid g sun tuonn.
41004020	Tinŋanŋ nba ninŋ g bonbim baa nyan mɔ tie yab nba tu cenŋ Yendu maam, g tug l maam g sun yen tuonn, g lon luana. Yenm‑nba tu lon piinta-taa, lieb‑nba ń lon piinluob-luob, lieb‑nba mɔ kobg kobg. »
41004021	Yiesu biɛ bo maad niwulug: « Sua g sonŋ fidl g cibnd bobl n lann i kaa g kubnd gadoug yagma n, bii ? B tu tuan bonn po i.
41004022	G dugn siɛl g be g wuo, g tan kan wuod. Siɛl mɔ biɛ g be g tie ŋasiil g niib tan kan bann dindaanyenn.
41004023	Yua mɔg tuba g bu gbad wan gbad. »
41004024	G Yiesu biɛ guan g maad’b: « Suol man i kua yen yin gbiɛ yal nba. Yin gaal Yendu maam g sun tuonn nand nba, Yendu mɔ tan bu pa’i nnyan i, g biɛ pugn’i siɛl l po.
41004025	G dugn yua mɔg, b tan bu pugn wano i, yua g mɔg mɔ, ban fiel wan mɔg yal mɔno. »
41004026	Yiesu biɛ bo pugn g maad’b lann i: « Yendu diem tie nyan nil nba bul bonbuoli u kpaab n nyan i.
41004027	Wan gɔ ii, wan nyuan yendu n yen nyiɛɔg uu, u kan bann lan tien nand g bonbuoli piɛ g bual lan kped nand.
41004028	Tinŋ n tu te bonbuoli n pa. L daa tu pa g tie muaɔg u, g tan mal, g juod g tien bim.
41004029	L bim tan gii bie, l tie k ban yend i, g dugn l yendu youg pund n nyan. »
41004030	G Yiesu biɛ maad’b: « T bu nanŋ Yendu diem yen bɛ i ? Makpanjam lann po i k t bu fid g tug g bogn yen Yendu diem i ?
41004031	Yendu diem tie nyan kpinbuolg nba k b yi mutard nyan bii i. L bii nyid g cie bonkukuod kul bii.
41004032	Ama b yen gii bul’o k l piɛ, l tu kped gii cie kpinbuoli kul. U benda tu tand bonciɛnn, g nuani mɔno baad g tie b tedd l po. »
41004033	Yiesu bo diɛ l makpanjam buoli i bonciɛnn, g tund’b Yendu maam, nand nba k b bo bu fid g gbad.
41004034	U bo g maad’b siɛl, k l g tie yen makpanjam ; ama b yen tan gii be b kua n ninŋ, wan ŋɔn u ŋuantieb l kul ne niimn.
41004035	L daal daajuoug g Yiesu maad u ŋuantieb: « T puod man bɔngbanliel po. »
41004036	Lann i k u ŋuantieb tug’o yen ŋadunŋ nba ninŋ k u bo be, k b kul gad g ŋaa niwulug l buol. G lieb mɔ ŋua’ɔg yen b ŋadnd.
41004037	G faalu tan kpid yen paalu, g nyunguona tu baal g yil ŋadunŋ. G nyum kua kua g tan bua n gbie ŋadunŋ.
41004038	L sua g Yiesu dua ŋadunŋ puol po g guand, k u yul kpaag yukpagdl po. K u ŋuantieb find’o g maad: « Canbaa, a dua g guand yaa aa ? Nyum bu di’ti naa. »
41004039	G Yiesu fiil g tiɛn faalu po g maad mɔgl k wan suon. K l kul te silb.
41004040	Lann i k u bual u ŋuantieb: « Laabaal k i mɔg jiwaani nnyan i ? I biɛ daa l g dug n po i ? »
41004041	G jiwaani kua u ŋuantieb paaa k b ji maad maad b kua n ninŋ: « U ne tie ŋmaa i g faalu yen mɔgl kul cɔlm’o i ? »
41005001	Yiesu yen u ŋuantieb bo puod mɔgl g kua Gerasaniɛn-nba doug n.
41005002	L sua g sanpola ŋua jua nne k u be kakula n. Yiesu n l nyiɛ ŋadunŋ n yaa youg, l jua ń la’ɔg, g nya kakula n ninŋ g ji gii togi’ug.
41005003	L jua bo dua l kakula n i. Sua ji bo kan fid g suol g lol’o baa yen kudsiseli mɔno k u kan ciel.
41005004	B bo tu lol u titala yen kudŋui g biɛ lol u nui mɔ yen kudsiseli wan dad g ciel ciel i. G nil bo g mɔg paalu nba bu fid g nyii g kaan’o ŋaag.
41005005	Yendu n yen nyiɛɔg, u bo waa kakula n yen jɔa n ninŋ i g yign, g janmd u kua yen tana.
41005006	U bo la g Yiesu paa fagm, k u san san g tan baa g gbaan u nintual n.
41005007	G yign yen paalu g maad: « Yendu Badciɛn Bija Yiesu, bɛ n be min yen fin siign i ? Yendu sann po, miɛl sugl g daa ŋɔnŋ’n fala. »
41005008	(U bo maad nnyan g dugn Yiesu bo maad sanpola k ban yaad g ŋaa l jua.)
41005009	G Yiesu bual’o, k u sann i ? K u ŋmiɛn k u sann n nyan « T-yab » g dugn t g mɔg dindin.
41005010	K u ji miɛd Yiesu sugl, k wan daa bel g yaan’m l doug n ninŋ.
41005011	L sua g duoli be jual po g yab, g ŋman muaɔg.
41005012	G sanpola ji miɛd Yiesu sugl, k u gii bel’b, wan yen ŋaa k ban gad g ŋuan l duoli.
41005013	G Yiesu cab’b. Lann i k l sanpola ŋaa l jua, g gad g ŋuan duoli. L duoli bo g luol tuda ŋanle. K b kul nyiɛ jual po, g san san g baa mɔgl n, g biɛl b kul.
41005014	G niib nba bo kpaa l duoli nyan san g gad g muand l laabaal doug n ninŋ yen dingbana n ninŋ. G niib gad k ban diid g liɛ bɛ n tien i.
41005015	B pund Yiesu buol, g la jua nba g sanpola bo g mɔg dindin g ŋua’ɔg nyan, k u kal, g ŋanm g liɛ tiɛd, g baa siɛl ji g mɔg’o ; g jiwaani suol’b.
41005016	G niib nba bo be l buol g la l youg, dugn yab nba baal nyan lan tien nand k l jua paag, yen yal nba baal duoli.
41005017	K l niib ji miɛd Yiesu sugl, k wan nya b tinŋ n.
41005018	Lann i g Yiesu gad g bu kua ŋadunŋ n, g jua nba k u bo paag’o nyan miɛl’o sugl, k wan ŋaa k wan gii ŋua’ɔg.
41005019	G Yiesu yie g maad’o: « I kun ŋaag, g daan dugn a naataani Yonmdaan n jie’a ninbaaɔg g teb’a nand. »
41005020	L youg k l jua nyiɛ l buol, g gad g daan kpaand Dekapol doi n ninŋ Yiesu n yaan tien’o ŋanm nba. K l yaa g lid b kul.
41005021	Yiesu bo guan g kua ŋadunŋ g lebd bɔngbanliel po, g niib bonciɛnn tigl u buol mɔgl kunŋ.
41005022	G Suif‑nba tintaann dieog n canbaa nne k b yi’ug Saayirus tan baal, g baa g gbaan Yiesu nintual n,
41005023	g balm’o g maad: « N bipuo dua g yiɛl g nag kuum o, di sugl g baal g maan nuu u po, k wan paag gii mɔg miɛl. »
41005024	Lann i k wano yen Yiesu paan g saa, g niwulug ŋua’b ban ban ban g tud lieb g mabnd’o.
41005025	L sua g puo nne wuul faad k l g kɔlg piig yen bina ŋanle n nyan.
41005026	U bo la fala bonciɛnn yen dogda‑nba, g biil u mɔgm kul, g g fid g paag. U yiɛlu bo l pugd kua i.
41005027	Wan gbad g niib maad Yiesu maam nyan, k u baal g kua niwulug n ninŋ Yiesu puol po g sii u liɛdl.
41005028	G dugn u bo maad u pal n k u gii fid g sii baa Yiesu liɛdl, k u bu paag i.
41005029	Wan l sii yaa youg, g sɔm kɔl, k u bann k u yiɛlu gbenn.
41005030	G Yiesu bann l youg mɔno g paalu nyiɛ u ninŋ, g gbeg g bual g ŋmaa n sii u liɛdl i ?
41005031	K u ŋuantieb maad’o: « A la g niib nyag nne, k a biɛ bual g ŋmaa n sii’a nii ? »
41005032	G Yiesu ji diid niwulug n ninŋ g kpaan yua nba sii’ug.
41005033	L puo n bo ban yal nba tien nyan, k u yam pud, k u ji jegl, g gad g baa g gbaan Yiesu nintual n, g dugn’o yal n tien kul.
41005034	G Yiesu maad’o: « N bipuo, a paag g dugn a dug n po. A yiɛlu gbenn, i saa yen laafiɛ. »
41005035	Yiesu daa bo g maad g gbenn mɔno g niib nyiɛ Suif‑nba tintaann dieog n canbaa Saayirus ŋaag, g baal g maad’o k u bipuo kpe o, k wan ji daa mabnd Yiesu.
41005036	G Yiesu g yiin l maam siɛl g maad Saayirus k wan gii dug u po, g daa jie baa siɛl.
41005037	Lann i g yie g sua kan ciɛn’o, k l gii g tie Piɛr yen Saak, yen Saak ninja San i kaa.
41005038	Ban pund Saayirus ŋaag, g Yiesu la g niib nyɔgl bonciɛnn g buud g yign yen paalu,
41005039	k u kua g maad’b: « Laabaal k i buud g nyɔgl nne i ? Big ne guand i, u g kpe kaa. »
41005040	G niib ji laa’ɔg. K u te g niib kul nyiɛ. K u yiin binaa yen bibaa yen yab nba bo ciɛn’o k b kul kua big buol.
41005041	G Yiesu suol big nuu g maad’o: « Talita kunm ». L niimn n tie: « Sipaanbig, n maad’a, fiil. »
41005042	L youg mɔno, k l sipaanbig fiil g sonm, k l yaa g lid’b. L sipaanbig bo mɔg piig yen bina ŋanle i.
41005043	Lann i g Yiesu kpaa’b k ban daa ŋaa sua ń bann, g nyaan maad big danm k ban te big jied k wan di.
41006001	Yiesu bo nyiɛ l buol k wano yen u ŋuantieb guan g kpen u doug n.
41006002	G Saaba daal, g Yiesu tund niib tintaann dieog n, k l yaa g lid niib nba bo cenŋ u tundl nyan, k b ji maad: « U nyiɛ yenn lɛ i ? Yanfolanm po i k u mɔg ne i ? U tien nle i g suun yaalidug tuona ne i ?
41006003	Wano kaa tie Mari bija kanpinda ŋann ii ? U ninjanm kaa tie Saak yen Sose yen Suud yen Simɔn ii ? U niipuob kaa be t siign ninŋ ne ii ? » Nasarɛt yab n bo ban’o nyan po n bo te k b yie’og.
41006004	Lann i g Yiesu maad’b: « Yendu sogni doug n yab yen u naataani yen u ŋaag yab n tu l nund’o, g siɛl po yab yen bua u maam. »
41006005	Yiesu bo g fid g tien baa siɛl yaa yaalidug bonn l buol, l gii g tie yiɛnm banŋaa nne nba k u bo maan nui b po k b paag i kaa.
41006006	K l yaa g lid Yiesu yen ban bo g dug u po. Yiesu bo waa Nasarɛt dingbankunkogi n ninŋ g tund niib Yendu maam.
41006007	Lann i g yiin u ŋuantieb piig yen banle g ji sun’m banle-le, g tie’b paalu k ban gii biel sanpola.
41006008	U bo maad’b k b gii saa ban gii kub lanbann kua, g daa diɛ baa siɛl. K ban daa diɛ jied, g daa bal kɔl, g biɛ daa ŋuu ligli mɔ.
41006009	K ban gii pil taacaad, g biɛ gii liɛ liɛdyenn kua.
41006010	G biɛ maad’b: « B daan gii gaal’i ŋaag nba ninŋ, yin gii be l ŋaag n, saa yen daal nba k i tan bu nya l doug n.
41006011	I gii pund naan mɔ, k b g gaal’i, g biɛ g cenŋ i maam, yin nya l doug n, g pid pid i titala po tangulunŋ k lan ŋɔn’m k l la banm i. »
41006012	Lann i k u ŋuantieb gad g muand niib g maad’b k ban lebd b binbem,
41006013	g biel g yaand sanpola nba bo ŋua niib, g biɛ tiend kpam yiɛnm bonciɛnn po k b paagd.
41006014	Galile bad Erod bo gbad k b maad Yiesu maam, g dugn Yiesu sann bo duo kaannaa kul. Niib bo tua g Yiesu tie San Nyunwultua i. K u yied kpienm siign i, k l po n te, k u mɔg l paalu g tie yaalidug bona.
41006015	G lieb tua k u tie Eli i. G lieb mɔ tua k u tie nyan Yendu sogni‑nba nba bo be youg n ninŋ nyan yend i.
41006016	Erod n gbad k b maad g Yiesu suun yal nba, k u maad: « San Nyunwultua nba k n daan te k b jagd u yul nyan, wano n yied kpienm siign ninŋ. »
41006017	U bo maad nnyan g dugn wano bad Erod n bo sun niib k b suol San Nyunwultua g luon’o dansaldieog n g lol’o, g dugn Erodiad po. Erodiad bo tie wano Erod ninja Filiip ŋaapuo i, k u fiel g kuan.
41006018	G San bo tund g maad Erod k l g cab k wan fiel u ninja ŋaapuo g kuan.
41006019	Erodiad pal bo bie San po, k u ji kpaan k wan kpi’ug g yen g fid,
41006020	g dugn Erod po. Erod bo ban g San tie yua tuag mamɔni sɔnu, k u pal pien. L po n te k u bo cɔlm’o, g biɛ guu’ug g siɛl yaa bonbiiug ń daa baal’o. Erod bo tu cenŋ San maam lan kuan’o maalm. Ama yen l kul ne, San pinpaɔg yen bo l man u po i.
41006021	Erodiad n bo kpaan daal nba ji bo pund. L daal bo tie Erod mad jaanm daal i. K Erod tien jaanm g yiin u tuonsungbenŋa yen u sijenm ciɛnm yen Galile doug n ninŋ nigbenŋa.
41006022	K Erodiad bipuo kua g ŋɔ siɛg, k l manŋ Erod yen yab nba k u bo yiin’m jaanm nyan kul pala. Lann i g bad Erod maad l sipaan k wan miɛl’o wan bua yal, k u bu te’og.
41006023	G biɛ pol, k u bu te’og wan miɛl’o yal nba kul, g baa l gii tie u diem bɔgdm.
41006024	G sipaan nyiɛ g bual u naa: « N bu miɛl bɛ i ? » K u naa ŋmiɛn’o k wan maad k u bua San Nyunwultua yul i.
41006025	G sipaan san g guan g kua bad buol g maad’o, k u bua wan kpien San Nyunwultua yul tadg n ninŋ mɔlane mɔno g te’og.
41006026	G bad Erod pal biil. Ama wan bo puon g pol, g saanm biɛ be nyan, u ji bo kan fid g kand u mɔb po.
41006027	L youg mɔno, k u sun u sijeyend, g maad’o k wan daan guan yen San yul nii. G sije gad dansaldieog n, g jagd San yul,
41006028	g guan yenn k l kpie tadg n, g tie l sipaan. K u gaal g tie u naa.
41006029	San ŋuantieb n gbad nyan, k b gad g tug u gbannand g pii.
41006030	Yiesu sundi bo taan u buol g dugn’o ban gad g sun yal nba kul g biɛ tund niib yal nba.
41006031	Niib nba bo baad b buol g leb bo yabd g pend, g Yiesu yen u ŋuantieb tan g fid g la yaam g bu di. Lann i g Yiesu maad’b: « Baal man tin gad niib n g be naan, k yin daan fuod waam. »
41006032	K b fiil g gad g kua ŋadunŋ n, g saa naan po nba g nil g be.
41006033	Ban saa yaa youg, g niib bonciɛnn la’b, g bann’b, g nyiɛ doi n g kagn mɔgl g san g gaal liig, g daan kpiɛ g pund naan g Yiesu yen u ŋuantieb bo saa.
41006034	Yiesu n nyiɛ ŋadunŋ n yaa youg g la niwulug, g ninbaaɔg suol’o ; g dugn b bo tie nyan pei nba g mɔg pekpaal nyan i. K u tund’b bona bonciɛnn.
41006035	G youg tan pend k u ŋuantieb nagn g maad’o: « Tin be naan ne tie muaɔg n i, nyiɛnn g kɔb ne, youg mɔ biɛ pend o.
41006036	Te k ban gad dingbankunkogi n yen dobid n g daan daa jied g di. »
41006037	G Yiesu ŋmiɛn’m: « Yinm mɔno ń te’b jied k ban di. » K u ŋuantieb maad’o: « T tug yentuna kobiinle tuonn ligli g gad g daan daa kpanu, g te’b k ban di ii ? »
41006038	G Yiesu maad’b: « Gad man g diid g liɛ i mɔg kpanu ŋanŋaa i ? » K b gad g diid g guan g maad’o k b mɔg kpanu ŋanmu yen jani yinle i.
41006039	Lann i g Yiesu maad u ŋuantieb k ban te g niib ń kal caga caga mɔsɔnŋu po.
41006040	G niib kaln piinmu-mu cagyena n ninŋ, g caglaa n mɔ k b kaln kobg kobg.
41006041	G Yiesu gaal kpanu ŋanmu yen jani yinle ŋann, g yaad g diid polu po, g tien Yendu balg, g jend jend kpanu, g tie u ŋuantieb k ban biid niib. G tug jani yinle ŋann mɔ, k b biid b kul,
41006042	g nil kul ŋman g guo.
41006043	K b taan taan kpanu yen jani nba tenn, g gbien kpancubd piig yen ŋanle.
41006044	Niib nba bo dii l jied bo tie jab tuda ŋanmu i.
41006045	L puol po g Yiesu maad u ŋuantieb k ban kua ŋadunŋ n g gaal liig g puod mɔgl, g gad Bɛtsayida, g sua k u cab niwulug.
41006046	Wan cab niwulug g gbenn, k u duo jual po g bu jaand.
41006047	K l tan bɔnn g sua g ŋadunŋ gad g be hal nyunsinsiign yen u ŋuantieb g Yiesu nuan daa be bɔngbann u kua.
41006048	Siŋaafaani g Yiesu tan sonm nyum po g ŋua u ŋuantieb g dugn u bo la g faalu togd’b k b kud k l g kud. K u tan pund b buol g bua n pend’b.
41006049	Ban yaan la’ɔg k u sonm nyum po, k b mali k l tie finfandug u, g ji yign.
41006050	B kul bo la’ɔg k b yam ŋmad. G Yiesu gbaa g maad’b: « Sɔnŋ man i yam, min i, daa jie man siɛl. »
41006051	Lann i k u kua ŋadunŋ n b buol, g faalu te silb. K l yaa g lid u ŋuantieb, g kpii b gbanu hal bonciɛnn
41006052	g dugn b bo g gbad Yiesu n bo tien yaalidug bonn nba kpanu po. Ninfanm mɔ bo pɔd’b yen ban gbad l niimn.
41006053	Yiesu yen u ŋuantieb n puod mɔgl g pund Senesarɛt doug n, k b lol g sen b ŋadunŋ bɔngbann.
41006054	Ban nya ŋadunŋ n ninŋ yaa youg, g niib la Yiesu g gbaa g bann’o.
41006055	G tɔgn l doug n ninŋ kul, g tugd yiɛnm liɛni po, g saa yen’m ban bo tu gbad g Yiesu be naan buol nba.
41006056	Yiesu n bo saa dobid nba ninŋ yen dogbenŋa nba ninŋ yen dingbankunkogi nba ninŋ kul, niib bo tu taan yiɛnm niib n bo tu paa g taand lieb naan i, g miɛl Yiesu k wan ŋaa k ban sii baa u liɛdl mɔgbann. Yab nba kul bo tu sii’ug, bo tu paag i.
41007001	Farisiɛn-nba yen Yendu Kadaaɔg gbanbanda n ninŋ, yenm bo nyiɛ Serusalɛm g baal, g taan lieb Yiesu buol,
41007002	g la g Yiesu ŋuantieb n ninŋ yenm di g g nid.
41007003	Suif‑nba kul, mandg Farisiɛn-nba mɔ yen bo g di g g ŋanm g nid b nui, nyan b danm bogda n bual nand nyan.
41007004	B biɛ gii nyiɛ daag n g kpen, g g la nyum g ŋanm b gbanu, nyan b danm bogda n bual nand nyan, b daa kan di. B danm bogda bo be g yab, k b cɔln. Lan tie b nyunnyubona candu yen b jetienbona candu.
41007005	Lann i g Farisiɛn-nba yen Yendu Kadaaɔg gbanbanda ji bual Yiesu k l tien nle i k u ŋuantieb g cɔln b danm bogda, g tu di, g kan nid i?
41007006	K u ŋmiɛn’m: « Yinm munafigidanm, Esaayi n bo maad lanbona nba i po tie mɔni i. U bo diɛn Yendu lanbona g maad: “ Buolu ne dond’n mɔb n i, b maalm kul fag yen’n,
41007007	ban suun tuona nba g donŋ n sann tie fam i, g dugn mɔmaam nba k b tund niib tie niib maalm i. ” »
41007008	G Yiesu biɛ maad’b: « I ŋaa Yendu mɔmaam yo, g ŋua i danm bogda. »
41007009	G biɛ pugn: « I yie Yendu mɔmaam g ŋua i danm bogda g ji mali k i sun tuonŋann aa ?
41007010	Nnyan i g Moyis bo maad: “ Cɔln a baa yen a naa ; g yua nba maad u baa lann i kaa u naa mabiiug, ban kpi’ug. ”
41007011	Ama k yinm yen tu maad, g yua nba sad g maad u baa lann i kaa u naa: “ Min bo bu tug yal nba g tod’a tie Kɔrban ”, (l niimn tie k u juab g tie Yendu u).
41007012	G yua nba gii maad nnyan, l ji g tie mabl kaa k l daan ń tod u baa lann i kaa u naa.
41007013	I tie nnyan i g diɛ i danm bogda g buond Yendu maam. L bogda i, k i diɛ g luand i lieb. Bona bonciɛnn biɛ be k i tie k l mɔ biɛ naan yen ne. »
41007014	Lann i g Yiesu guan g yiin niwulug g maad’b: « Ŋanm g cenŋ man ne, g gbad l niimn.
41007015	Yal nba kua nil mɔb n kaa biid’o Yendu nunŋ n, yal nya u mɔb n n biid’o. [
41007016	Yua nba mɔg tuba g bu gbad wan gbad !] »
41007017	G Yiesu tan ŋaa niwulug g kua ŋaag n ninŋ, k u ŋuantieb bual’o l kpanjam niimn.
41007018	K u ŋmiɛn’m: « I mɔ biɛ daa g gbiɛ bona niimn ii ? I g gbad g baa siɛl g be, g nifosaal bu di k lan kuan’o biid n ii ?
41007019	G dugn l yen kan kua u pal n ninŋ kaa, l tu jiid u tug n ninŋ i, g pend g gad g nya. » Yiesu bo maad nnyan g ŋɔn g jied kul dagd yen nil ń di.
41007020	G biɛ maad: « Yal nba nya nil pal n ninŋ n kuand’o biid n ninŋ.
41007021	G dugn nil pal n i g tuonbiid nya. Lann n tie maalbiid yen cunconm yen naayigm yen nikpinu
41007022	yen puobandagl yen ligbuaciɛnm yen tonu yen faaɔg yen tuonbibuolu kul, yen nanŋ yen sanjounŋ yen jipaad yen jadm.
41007023	L tuonbiid kul ne nya nil pal n ninŋ i, g kuand’o biid n. »
41007024	Yiesu bo fiil l buol g tɔgn Tiir po. G kua ŋaag nne ninŋ, g g bua g baa sua bann k u be. Ama g niib yen bann k u be.
41007025	L sua g puo nne mɔg u bipuo g sanpola ŋua’ɔg. L puo n gbad k b maad Yiesu maam nyan, k u gad l youg mɔno g baa g gbaan u nintual n,
41007026	g miɛl’o k wan bel g yaan sanpola nba ŋua u bipuo ne. L puo bo g tie Suif‑nba buolu kaa, u bo nyiɛ Fenisi i, Siiri doug n.
41007027	G Yiesu maad’o k wan ŋaa g bid ń daa di b jied g guo o, g dugn k l g ŋan k ban tug bid jied g lu sangbanni.
41007028	Lann i k l puo ŋmiɛn’o: « Yonmdaan l tie mɔni i, ama g sangbanni nba be tiebl yagma n ninŋ yen di jeyiyola nba tu ŋmad bid nui n g baal tinŋ n. »
41007029	G Yiesu maad’o: « Ŋan jiin’n nand nba ne, i kun, sanpola ŋaa a bipuo o. »
41007030	K u pund ŋaag, g sua k u bipuo dua dunduanu po, g sanpola yaad g ŋaa’ɔg o.
41007031	Yiesu bo nyiɛ Tiir po g gad Sidɔn, g tɔgn Dekapol, g guan Galile mɔgl po.
41007032	K b baal yen jua nne Yiesu buol k u tie tuukpaal g biɛ tie muug. G maad Yiesu k wan di sugl g maan nuu u po.
41007033	G Yiesu tug’o k b sud g fagd yen niwulug, k u tug u nuubila g tuun tuukpaal tuba n ninŋ, g sii mɔsand g tuu u lanm.
41007034	G yaad g diid polu po, g fuod g jiin g maad’o: « Efata », (l niimn n tie k « u tuba ń kpaad »).
41007035	L youg mɔno k u tuba kpaad k u lanm tabd k u ji fid g ŋanm g maad.
41007036	G Yiesu kpaa’b k ban daa ŋaa baa sua ń gbad. Ama wan kpaa’b k ban daa maad yal, b ŋanm g kpaand lann i.
41007037	G niib gbad, k l yaa g lid’b bonciɛnn, k b ji maad: « Wan tien yal nba kul tie bonŋann i. U te g yen tuukpaa kul gbiɛ, g muudi maad. »
41008001	L dana n ninŋ, g niwulug yaan tigl Yiesu buol g g mɔg siɛl g bu di. Lann i g Yiesu yiin u ŋuantieb g maad’b:
41008002	« Niwulug ne bonn mɔg’n ninbaaɔg, g dugn dana ŋantaa n nyan k b be yen’n, b g mɔg siɛl g bu di.
41008003	N gii yed k n cab’b k ban kun yen kom, b kan la paalu nba k b bu fid g sonm g pund ŋaag, g dugn siɛb nyiɛ hal banfagl i. »
41008004	Lann i k u ŋuantieb maad’o: « Tin be tinkuonŋ ninŋ naan ne, t bu la jied lɛ i g din yaa niwulug ne kul, k ban guo i ? »
41008005	G Yiesu bual’b k b mɔg kpanu ŋanŋaa i ? K b yed g kpanu ŋanlile.
41008006	G Yiesu te g niwulug kaln tinŋ n, k u gaal l kpanu ŋanlile, g tien Yendu balg, g jend jend g tie u ŋuantieb k ban biid niib. K b gaal g biid biid niib.
41008007	L sua k b biɛ mɔg jani mɔ waam. K u tug l mɔ g tien Yendu balg g tie u ŋuantieb k ban biid niib.
41008008	K b kul ŋman g guo. K b taan bonjena nba tenn k l gbie kpancubd ŋanlile.
41008009	Niib nba bo dii l jied bo g luol niib tuda ŋanna. G Yiesu cab niib l buol,
41008010	k wan yen u ŋuantieb kua ŋadunŋ n l youg mɔno g gad Dalmanuta doug n.
41008011	Farisiɛn-nba bo baal Yiesu buol k b sie g nai yen lieb. Ban bo bua ban bign’o nyan, k b miɛl k wan tien yaalidug bonn g ŋɔn k u paalu nya Yendu buol i.
41008012	G Yiesu fuod g jiin g maad: « Laabaal g mɔlane niib ne miɛd yaalidug bonn i ? Yen mɔni n maad’i, yinm mɔlane niib ne, i kan la siɛl yaa yaalidug bonn. »
41008013	Lann i k u ŋaa’b l buol, g guan g kua ŋadunŋ g saa bɔngbanliel po.
41008014	Yiesu ŋuantieb bo sunn g g tug kpanu. Kpanu yenn kua n bo tenn, g be b buol ŋadunŋ n ninŋ.
41008015	Lann i g Yiesu kpaa’b g maad: « I ban ii, suol man i kua yen Farisiɛn-nba dibina yen Erod dibina. »
41008016	K u ŋuantieb ji mali k ban yaan g tug kpanu nyan i k u maad’b nnyan.
41008017	G Yiesu bann b maalm g bual’b: « Laabaal k i mali nnyan i, k yin g tug kpanu po i ? I biɛ daa g gbiɛ bona niimn ii ? I nuni po biɛ daa l g fand ii ? L biɛ daa l g maad’i baa siɛl ii ?
41008018	I mɔg ninbina, g laabaal k i g nyuan i ? G mɔg tuba g yen g gbiɛ i ? I g tiɛn
41008019	min daan jend jend kpanu ŋanmu nba g din niib tuda ŋanmu i ? Kpanu jena kpancubd ŋanŋaa i, k i daan wod g gbien i ? » K b yed g piig yen kpancubd ŋanle.
41008020	« K min daan jend jend kpanu ŋanlile nba, g din niib tuda ŋanna i, kpanu jena kpancubd ŋanŋaa i, k i daan wod g gbien i ? » K b yed g kpancubd ŋanlile.
41008021	Lann i k u bual’b: « I biɛ ji g gbad l niimn ii ? »
41008022	Yiesu yen u ŋuantieb bo pund Bɛtsayida. K b baal yen juan nne u buol g miɛl’o k wan sii l juan.
41008023	G Yiesu suol u nuu k b nyiɛ doug kunŋ. Lann i g sii mɔsand g tien juan ninbina n, g maan u nui u po, g bual’o k u nyuan siɛl ii ?
41008024	G juan ligd ninbina g maad: « N nyuan niib k b sonm g naan nyan tiidi nyan. »
41008025	G Yiesu biɛ guan g maan u nui juan ninbina po. K u nyuand tiii, k u ninbina paag k u ji ŋanm g nyuan bona kul.
41008026	G Yiesu maad’o k wan gii kun g ji daa gɔ baa doug n.
41008027	Yiesu bo saa yen u ŋuantieb Sesaare Filiip dingbankunkogi n ninŋ. Ban bo paa sɔnu po, k u bual u ŋuantieb: « Niib tua k n tie ŋmaa i ? ».
41008028	K b ŋmiɛn’o: « Yenm tua k a tie San Nyunwultua i, g lieb tua k a tie Eli i, g lieb mɔ tua k a tie Yendu sogni‑nba ninŋ yend i. »
41008029	G Yiesu bual’b: « K yinm i, i mali k n tie ŋmaa i ? » G Piɛr gaal maam g maad: « A tie Kristo i. »
41008030	Lann i g Yiesu kpaa’b k ban daa ŋaa g sua ń gbad.
41008031	L po n pend, g Yiesu cil g tund u ŋuantieb g maad: « L tie g Nifosaal Bija ń la fala bonciɛnn i. Suif‑nba nikpela yen salg-yidkab ciɛnm yen Yendu Kadaaɔg gbanbanda ń yie’og, ban kpi’ug, k wan yied daa ŋantaa daal. »
41008032	U bo maad’b l lanbona kul g g wuon baa siɛl. G Piɛr yiin’o b banle buol, g fu yen’o g maad: « Yonmdaan, daa maad nnyan. »
41008033	Lann i g Yiesu gbeg g diid u ŋuantelieb, g gaal jad Piɛr po g maad: « Sud ne, a Sitaan ne, a maalm ne g nyiɛ Yendu buol kaa, l tie niib maalm i ! »
41008034	L puol po g Yiesu yiin niwulug yen u ŋuantieb g maad: « Yua nba bua wan ŋuan’n, wan sunn u kua po, g bug u dapunpɔnn gii ŋua’n.
41008035	G dugn yua nba bua wan fiel u miɛl, u bu buon l miɛl. Ama yua nba lu u miɛl g dugn n po yen n Laabamann po, u bu la miɛl.
41008036	Nil gii mɔg ŋanduna bona kul g yen buon u miɛl, n liɛ l nyuad i ?
41008037	U bu tug bɛ i g guan g daa l miɛl i ?
41008038	Nnyan, mɔlane kangbada yen biiddanm siign, b gii taan n sann g muand n Laabamann k l mɔg yua nba fai, Nifosaal Bija mɔ tan bu yie’og, youg nba k u tan bu guan yen malɛg‑nba u Baa yudand n. »
41009001	G Yiesu biɛ maad’b: « Yen mɔni n maad’i, Yendu bal bu baal yen paaciɛnu g sua k yinm nba be ne, g siɛb daa g kpe. »
41009002	Daa ŋanluob n pend, g Yiesu tug Piɛr yen Saak yen San, k b sud g fagd yen niib, g duo jual nba kped po. K b la g Yiesu ninnaɔnŋ lebd,
41009003	k u tiɛd cil g penn pai pai g nyili g tuud ninbina n ninŋ. Nil g be tinŋ po ne, g bu fid g ŋuul tiɛɔg, lan gii pien nnyan.
41009004	K b la k Eli yen Moyis baal g pag yen Yiesu.
41009005	Lann i g Piɛr maad Yiesu: « Canbaa, l ŋan yen tin gii be ne. T pua jond tintaa, yenn ń gii tie a yal, liel ń gii tie Moyis yal, g liel mɔ ń gii tie Eli yal. »
41009006	Piɛr bo g ban wan bu maad yal nba g dugn jiwaani bo kua wano yen u lieb.
41009007	B sua g tawalgbaɔnŋ nne jiid nyan ŋunn nyan g libn b po, g niɛlu nne nyiɛ l tawalgbaɔnŋ n ninŋ g maad: « U ne tie n Bija i, n bua’ɔg yen n pal kul, i cenŋ man u maam »
41009008	L youg mɔno, b yed k ban diid nne b ji g la baa sua. B la g Yiesu kua n be yen’m.
41009009	Ban nyiɛ jual po g ji yaa youg, g Yiesu kpaa’b k ban daa daa maad baa sua ban la yal, saa yen daal nba g Nifosaal Bija tan bu yied kpienm siign.
41009010	K b tug l maam g bil b pala n, g yen ji bual b ŋmiɛl n g « yied kpienm siign » niimn tie bɛ i ?
41009011	Lann i k b bual Yiesu: « Laabaal g Yendu Kadaaɔg gbanbanda maad k Eli bu baal yo Kristo ń fid g baal i ? »
41009012	K u ŋmiɛn’m: « L tie mɔni i, Eli n daa bu kpiɛ g baal g ŋmagd bona kul. L yen tien nle i, k l diɛn Yendu Kadaaɔg n ninŋ g Nifosaal Bija bu cagn bonciɛnn k ban yie’og u ?
41009013	Ama n maad’i, Eli nuan baal’o, b sun’o ban bua nand i, nyan lan bo diɛn u po nand nyan. »
41009014	Yiesu yen u ŋuantieb bantaa ŋann bo pund u ŋuantieb nba bo tenn nyan buol, g la g niwulug gob g lind’b bonciɛnn, g Yendu Kadaaɔg gbanbanda sie g nai yen’m.
41009015	Niwulug n l la Yiesu yaa youg, k l lid’b bonciɛnn, k b san g baal g fuond’o.
41009016	G Yiesu bual’b: « Yinm yen b ne sie g nai bɛ i ? »
41009017	Lann i g niwulug n ninŋ, jua nne maad: « Canbaa, n baal yen n bija a buol i. Sanpola n ŋua’ɔg, k u muu, g kan fid g maad.
41009018	Naan buol kul l sanpola tu fuun g lu’ug tinŋ n ninŋ, u jiina kul ń sed, wan gii dua g ŋman nyina g mɔsankpinkpaaɔnŋ cuud. K n miɛl a ŋuantieb k ban bel g yaan l sanpola, k b g fid g bel’b. »
41009019	Lann i g Yiesu maad’b: « Yinm nibiid buolu ne, i g mɔg dindann baa waam nne. N biɛ baa be yen’i saa yen bɛ youg u ? N biɛ bu di sugl i po saa yen bɛ daal i ? Baal man yen l big nii. »
41009020	K b baal yen’o Yiesu buol. Sanpola n la Yiesu, ban fuun big g lu’ug tinŋ n, k u dua g bindl g mɔsankpinkpaaɔnŋ cuud.
41009021	G Yiesu bual big baa: « Bina ŋanŋaa n nyan k l tie’og nne i ? » K u ŋmiɛn g hal u bim n ninŋ yo.
41009022	G yenn youg, sanpola tu kpaan k ban kpi’ug u, g tud’o wan baa muu n lann i kaa nyum n. « Ama a gii bu fid, ŋan jie’ti ninbaaɔg g tod’ti. »
41009023	G Yiesu maad’o: « Laabaal k a yed k n gii bu fid i ? A g ban g baa siɛl g paa yua mɔg dindann po ii ? »
41009024	G bibaa tand g maad: « N mɔg dindann ! Tod’n k n dindann ń pugn. »
41009025	Yiesu n yaan la g niib bonciɛnn siɛn g baad g pugd nne, wan tiɛn yen paalu sanpola po g maad: « Yinm sanpola nba ŋua big, k u g gbiɛ g biɛ g maad ne ; ŋaa’ɔg man, g biɛ daa ban g ŋuan’o. »
41009026	G sanpola yign lem lem lem, g nyɔg big yen paalu, g yaad g ŋaa’ɔg. G big dua suoo nyan u kpe nyan. G niib nba bo be l buol nyan, g siɛb ji tua g big kpe o.
41009027	Lann i g Yiesu suol big nuu g fiin’o ; g big fiil g sed.
41009028	Yiesu n kun ŋaag yaa youg, k u ŋuantieb ŋuan g bual’o b kua n ninŋ: « Canbaa, l tien nle i k tinm yen g fid g bel g yaan l sanpola i ? »
41009029	G Yiesu ŋmiɛn’m g yaa sanpobuolu ne, jaandi kua i kaa, baa siɛl kan fid g bel g yaan’m.
41009030	Yiesu yen u ŋuantieb bo nyiɛ l buol g tɔgn Galile doug n. Yiesu bo g bua g niib bann k u be,
41009031	g dugn u bo tund u ŋuantieb g maad’b: « B bu kuad Nifosaal Bija, niib ń suol’o g kpi’ug. U gii kpe, l daa ŋantaa daal u bu yied. »
41009032	Ama u ŋuantieb bo g gbiɛ l maam niimn, g yen jie yen ban bual’o.
41009033	Yiesu yen u ŋuantieb bo pund Kafarnawunm doug n. Ban tan be ŋaag yaa youg nba, k u bual’b: « I bo nai yen lieb bɛ i sɔnu po i ? »
41009034	K u ŋuantieb ŋmin g g jiin siɛl, g dugn ban bo paa sɔnu po, b bo nai yen lieb g bua ban bann yua tie ciɛn i.
41009035	Lann i g Yiesu kal g yiin u ŋuantieb piig yen banle g maad’b: « Yua bua wan te ciɛn, wan gii tie nyan big nyan, g biɛ gii suun lieb kul po. »
41009036	G yugl big u ŋuantieb sinsiign ninŋ, g maad:
41009037	« Yua nba gaal big k u tie nyan u ne nyan, k l tie n sann po, u gaal min i. Yua nba gaal n mɔ, u g gaal min mɔno kaa, u gaal yua nba sun’n i. »
41009038	San bo maad Yiesu: « Canbaa, t la jua nne k u biel sanpola a sann po, g yen g tie a ŋuantua, k t bel’o k wan daa tie nnyan, g dugn u g be yen’ti. »
41009039	G Yiesu maad: « Daa biel’o man, g dugn nil g be, g bu tien yaalidug bonn n sann po, g biɛ guan g biil n sann l youg mɔno.
41009040	Lann, nil nba g kɔn yen’ti, u taa t po i.
41009041	Nil gii kabl nyum g tie’i k yin nyu g dugn i tie Kristo yab, yen mɔni n maad’i l daan kan luol u nyuad. »
41009042	« Yua n te g bid nba dug n po ne ninŋ, g baa yend tud Yendu sɔnu, b bo gii tug naal nba kpai g lol g jɔn u tulu n, g lu’ug mɔgl n ninŋ lann n bo baa su u po.
41009043	A nuu gii te k a tie biid, ŋan jiɛl’o ; a gii tie nuujenn g mɔg miɛl nba kan ban g gbenn lann n su yen ŋan gii mɔg a nui nle k ban yen lu’a muubuoug n ninŋ, naan g muu so g kan ban g junn, [
41009044	naan buol g nanguba nba kan kpe be, g muu nba so g kan ban g junn mɔ be.]
41009045	A tital mɔ gii te k a tie biid, ŋan cua g jend’o ; a gii tie taajenn, g mɔg miɛl nba kan ban g gbenn lann n su yen ŋan gii mɔg a titala ŋanle k ban yen lu’a muubuoug n, [
41009046	naan buol g nanguba nba kan kpe be, g muu nba so g kan ban g junn mɔ be.]
41009047	A ninbinn mɔ n biɛ l gii te k a tie biid, ŋan kpigd’o ; a gii kua Yendu ŋaag n g tie ninfiɛɔg, lann n su yen ŋan gii mɔg a ninbina ŋanle k ban yen lu’a muubuoug n,
41009048	naan buol g nanguba nba kan kpe be g muu nba so g kan ban g junn mɔ be.
41009049	B tan bu pag nil kul yen muu i nyan yaalm nyan.
41009050	Yaalm tie bonmɔnn i ; ama yaalm manu gii gbenn i, b bu tug bɛ i g guan g manŋ’o i ? Yaalm manu ń gii be i ninŋ, yin biɛ gii man man yen i lieb. »
41010001	Yiesu bo fiil l buol, g tɔgn Suurdɛn bɔnpuol po g gad Suude tinŋ n ninŋ. G niwulug yaan tigl u buol k u tund’b nyan wan tu tund’b nand nyan.
41010002	G Farisiɛn-nba baal u buol g bua ban bign’o g bual’o k l cab g nil ń nyan u ŋaapuo oo ?
41010003	K u mɔ guan g bual’b: « Moyis bo diɛn g maad’i k yin gii tie nle i ? »
41010004	K b jiin’o: « Moyis bo cab g nil gii bua n nyan u ŋaapuo, wan diɛn kadaaɔg nba ŋɔnŋ k u nyan’o g te’og g fid g nyan’o. »
41010005	G Yiesu maad’b: « I kangbadm po n te g Moyis bo diɛn l yiko i po.
41010006	Cilg youg Yendu n bo tag ŋanduna, u bo tag jua yen puo i.
41010007	L po n te g jua tu bu nya g ŋaa u naa yen u baa,
41010008	wano yen u puo ń taan g te gbannanyend kua. Nnyan b ji g tie niib banle kaa, b ji tie niyend i.
41010009	Lann, nifosaal ń daa paad Yendu n taan yal. »
41010010	Ban tan kun ŋaag, k u ŋuantieb guan g bual’o l maam po.
41010011	K u maad’b: « Nil gii nyan u ŋaapuo, g guan g kuan puolua, u tien cunconm n nyan puo nba k u nyan’o nyan po.
41010012	G puo nba mɔ gii nyiɛ g ŋaa u sal, g gad g kun jafan, u mɔ tien cunconm n nyan. »
41010013	Niib bo baal yen bid Yiesu buol k wan sii’b. G Yiesu ŋuantieb fu yen l niib.
41010014	Yiesu n la nnyan, k u pal bie u ŋuantieb po k u maad: « Ŋaa man g bid ń baal n buol, daa biel’b man, g dugn yab nba tie nyan banm nyan, Yendu diem tie b yal i.
41010015	Yen mɔni, n maad’i, yua g tuo g gaal Yendu bal nyan big nyan, u kan kua u diem n ninŋ. »
41010016	Lann i g lɔn lɔn bid, g maan nui b po g yad yedŋanm b po.
41010017	Yiesu bo nyiɛ g tug sɔnu g saa nne i, g jua nne san san g baal g baa g gbaan u nintual n ninŋ g bual’o: « Canbaa, fin nba mɔn, n bu tien bɛ i g tan la miɛl nba kan ban g gbenn i ? »
41010018	G Yiesu maad’o: « Laabaal k a yed k n mɔn i ? Baa sua g mɔn, Yendu kua i kaa.
41010019	A yen ban Yendu mɔmaam ne: “ A kan kpi nil, a kan conm, a kan jan, a kan kun mɔnkunninkpind, a kan bɔnd g di a lua, cɔln a baa yen a naa. ” »
41010020	K l jua maad’o: « Canbaa, n cil g cɔln l kul ne g daa tie naasenbig i. »
41010021	Lann i g Yiesu diid l jua k u pal siɛd u po k u maad’o: « Bonyenn kua n pɔd’a, kun g daan kuad ŋan mɔg yal nba kul, g tug l ligli g biid tali, nnyan i k a bu la mɔgm Yendu ŋaag n. A gii tien nnyan ŋan baal gii ŋua’n. »
41010022	Ama l jua n gbad l maam, k u nunŋ po biil k u paan g saa yen pabɔnn, g dugn u bo mɔg ŋalman bonciɛnn.
41010023	Lann i g Yiesu nyuand u ŋuantieb, g maad k l paa yen yab mɔg ŋalman ń kua Yendu diem n.
41010024	K l maam yaa g lid u ŋuantieb. G Yiesu biɛ guan g maad’b: « N bid, l baa paa yen nil ń kua Yendu diem n.
41010025	Lan paa yuoyuoug po nand k u kan fid g kua kpalpienu bonn n nyan, ŋalmandaan gii bua n kua Yendu diem n, l baa paa u po g cie nnyan. »
41010026	K l ŋanm g yaa g lid u ŋuantieb, k b ji bual bual b ŋmiɛl n, k l gii tie nnyan ŋmaa n bu fid g la fielu i ?
41010027	G Yiesu nyuan’m suoo g tan maad: « Lann paa nifosaal po i ama l g paa Yendu po, g dugn siɛl g be g paa yen Yendu. »
41010028	Lann i g Piɛr maad’o: « Diid a, tinm nba ji ŋaa tin mɔg yal kul g ji ŋua’a ne ii ? »
41010029	G Yiesu maad’o: « Yen mɔni, n maad’i, nil gii yaad g ŋaa u ŋaag lann i kaa u ninjanm lann i kaa u niipuob lann i kaa u naa lann i kaa u baa lann i kaa u bid lann i kaa u kpaand, k l tie min yaa po yen Laabamann po,
41010030	l daan bu la nyuad taal kobg tinŋ po ne: ŋai yen ninjanm yen niipuob yen naa‑nba yen bid yen kpaand. Ama fala mɔ baa be. G youg nba baad mɔ, u bu la miɛl nba kan ban g gbenn.
41010031	Yab nba gaal liig mɔlane, bonciɛnn tan bu juod. Yab juod mɔ, bonciɛnn tan bu gaal liig. »
41010032	Yiesu yen yab bo ŋua’ɔg nyan bo paa sɔnu, g do Serusalɛm, g Yiesu be b liig, k b yam pu. Jiwaani bo kua yab bo ŋua’ɔg nyan. G Yiesu yaan biɛ yiin u ŋuantieb piig yen banle k b baal u buol, k u maad’b yal nba bu baal’o:
41010033	« I la ii, t do Serusalɛm n nyan. B bu kuad Nifosaal Bija, salg-yidkab ciɛnm yen Yendu Kadaaɔg gbanbanda ń suol’o, g bu’ug, g jiɛl u buud k l tie k ban kpi’ug. B bu tug’o g cab buolfanu yab,
41010034	ban laa laa’ɔg, g sii mɔsand u po, g pua’ɔg yen naapuna, g kpi’ug, g daa ŋantaa daal, wan yied. »
41010035	Sebede bid Saak yen San bo nagn Yiesu buol g maad’o: « Canbaa, t bua k a tuo g tien t po tin bu miɛl’a yal. »
41010036	G Yiesu bual’b: « I bua min tien bɛ i, i po i ? »
41010037	K b maad’o: « T bua k a tan gii kal a yudand badkog po, ŋan te g yend ń kal a nuujendu, g lua ń kal a nuuganŋ. »
41010038	G Yiesu maad’b: « I g ban yin miɛd yal. I bu fid g tuo g gaal fala nba k n bu gaal ne ii ? Bii i bu fid g kua cicagm nba ninŋ k n bu kua ne i ? »
41010039	K b yed k b bu fid. G Yiesu ŋmiɛn’m: « L tie mɔni k i bu gaal fala nba k n bu gaal ne, g biɛ kua cicagm nba ninŋ k n bu kua ne.
41010040	Ama yal tie n nuujendu po kinkaanu lann i kaa n nuuganŋ po kinkaanu nuan, l kan nya n po kaa. L kinkaani mɔg ban bobn yab nba po i.»
41010041	Yiesu ŋuantieb piig nba bo tenn nyan n gbad l maam, k b pala biil Saak yen San po.
41010042	Lann i g Yiesu yiin’m g maad’b: « I ban k yin diɛ g yab tie dougdanm nyan ŋɔnŋ niib b yikod, g paalu n be yab nuu n mɔ ŋɔnŋ niib b paalu.
41010043	Lan daa tie nnyan i yaa siign. Yua nba bua wan te i kul ne ciɛn, wan gii tie i tuonsunn.
41010044	Yua nba bua wan gii tie i kul ne liig yua, wan gii tie i yonm.
41010045	G dugn Nifosaal Bija g baal k wan gii kal g niib suun u po kaa, u baal k wan gii suun niib po i, g biɛ yid u miɛl salg g fiel niib bonciɛnn.»
41010046	Yiesu yen u ŋuantieb bo pund Seriko doug n. Ban tan nya l doug n yaa youg nba, g niib bonciɛnn ŋuan’m. L sua g juan nne kal sɔnkunŋ g miɛd. L juan bo tie Time bija i, k b yi’ug Bartime.
41010047	Wan gbad g Nasarɛt Yiesu n pend, k u yign g maad: « Dafiid Bija Yiesu, a kan jie’n ninbaaɔg uu ? »
41010048	G niib bonciɛnn gaal jad u po, k wan suon. Bo ! K u ŋanm g yign yen paalu: « Dafiid Bija, jie’n ninbaaɔg a. »
41010049	Lann i g Yiesu sed g maad k ban yiin’o nii. K b yiin’o, g maad k wan paan u pal g fiil g baal, g Yiesu yi’ug.
41010050	K u feg g lu u gaalug, g kud g fiil g gad Yiesu buol.
41010051	G Yiesu bual’o k u bua wan tien bɛ i u po i ? K u ŋmiɛn: « Canbaa ! N bua k ŋan te k n nyuand i. »
41010052	G Yiesu maad’o: « I saa, a paag n nyan g dugn a dug n po. » L youg mɔno g juan ninbina luod k u nyuand, g mɔ ji ŋua Yiesu.
41011001	Yiesu yen u ŋuantieb bo nag dobid nne k b yi Bɛtfaase yen Betani g ji g fag yen Serusalɛm. L dobid bo kpiɛ Oliif tiidi jual i. G Yiesu sun u ŋuantieb n ninŋ banle,
41011002	g maad’b: « Gad man doug nba be liig ne. I daan gii pund l doug n, i bu la g bonbig daag, g baa sua g ban g jag’o, yin dagd’o g guan yen’o nii.
41011003	Nil daan gii bual’i g laabaal k i dagd bonbig i ? Yin maad’o g Yonmdaan n bua, k u bu ŋmiɛn mɔlane mɔno. »
41011004	K u ŋuantieb gad g daan la g bonbig daag sɔnkunŋ g kpiɛ yen dimɔb. K b dagd’o.
41011005	L sua g niib nne be l buol, g yenm bual’b g laabaal k b dagd l bonbig i ?
41011006	K b ŋmiɛn’m nyan Yiesu n bo maad nand nyan, k b cab’b, k b lebd yenn.
41011007	Ban pund yen l bonbig Yiesu buol, k u ŋuantieb land b tiɛd g maan l bonŋ po, g Yiesu jag.
41011008	G niib bonciɛnn land b tiɛd g lad sɔnu po, g lieb kua kpaand n ninŋ g pad pad bendbid yen faad g mɔ lad sɔnu po.
41011009	G niib nba bo be u liig yen yab bo ŋua u puol po ji yign g maad: « Osaana ! Yua baad Yonmdaan sann po, Yendu ń yad u yedŋanm u po !
41011010	Yendu ń yad u yedŋanm t baa Dafiid bal nba baad ne po ! Osaana, Yendu sann ń do hal polu po ! »
41011011	Lann i g Yiesu pund Serusalɛm doug n, g gad g kua jaanddeciɛɔnŋ n. Wan diid bona nba kul tie l n ninŋ g gbenn, l sua g youg pend o, k wano yen u ŋuantieb piig yen banle ŋann gad Betani doug n.
41011012	L fann g Yiesu yen u ŋuantieb nya Betani doug n, g kom suol Yiesu.
41011013	K u la g kinkanŋ sie fagm g mɔg faad. Lann i g Yiesu saa kinkanŋ buol, g mali k u daan bu la kinkana l po i. Ama wan tan pund kinkanŋ buol, u la faad kua i l po. G dugn l bo g tie kinkana youg.
41011014	Lann i g Yiesu maad l kinkanŋ: « Baa sua ń ji daa ban g mua a yaa luana. » K u ŋuantieb gbad wan maad yal.
41011015	Yiesu yen u ŋuantieb bo pund Serusalɛm g Yiesu kua jaanddeciɛɔnŋ n, g bel g yaan yab bo kuad yen yab bo daa bona l ninŋ kul, g tud yab nba bo cend ligli tieba yen yab kuad lanjeli kogi g lu lu.
41011016	G yie g niib ń daa tugd tuga g pend yenn jaanddeciɛɔnŋ lijɔug n.
41011017	G tund’b g maad: « L diɛn Yendu Kadaaɔg n g maad: “ N ŋaag ne baa tie jaandi ŋaag i, ŋanduna yab kul po. ” K yinm yen ji tug g tien naayiga tintaanbuol. »
41011018	Salg-yidkab ciɛnm yen Yendu Kadaaɔg gbanbanda n gbad nnyan, k b ji kpaan ban bu tien nand g kpi’ug, g dugn b bo jie’og, k l maa u tundl bo manŋ niib pala bonciɛnn.
41011019	Daajuoug n tan baal, g Yiesu yen u ŋuantieb nyiɛ l doug n.
41011020	L fann siŋaaɔg n, g Yiesu yen u ŋuantieb pend g la g kinkanŋ ŋann kuol yen u jiina kul.
41011021	G Piɛr tiɛd yal nba won tien, g maad Yiesu: « Canbaa diid, ŋan won luul kinkanŋ nba mɔtonn nyan kuol o. »
41011022	G Yiesu gaal maam g maad’b: « I dug man Yendu po.
41011023	Yen mɔni n maad’i, nil gii maad jual ne, k wan figd g daan baa mɔgl n, g g mali munle-le, g yen daan k wan maad yal bu tien, u kon bu la, lan tien yen mɔni.
41011024	L po n te k n maad’i, i gii jaand g miɛl Yendu yal nba kul, yin gii daan k i la u, Yendu bu te’i yin miɛl yal nba.
41011025	G youg nba k i sie g jaand mɔ, g tiɛd k i mɔg maam yen nil, yin di sugl l daan po, k i Baa nba be polu po ń mɔ ń fid g di sugl i biid po. [
41011026	Ama l gii tie k i g di sugl i lieb po, i Baa nba be polu po mɔ kan di sugl i biid po.] »
41011027	Yiesu yen u ŋuantieb bo guan g lebd Serusalɛm. G Yiesu tan waa g gɔd jaanddeciɛɔnŋ n, g salg-yidkab ciɛnm yen Yendu Kadaaɔg gbanbanda yen Suif‑nba nikpela nagn u buol,
41011028	g bual’o: « A diɛ yikod lann i g suun tuona nba ne ii ? Ŋmaa n cab’a yikod k a gii suun l tuona i ? »
41011029	G Yiesu ŋmiɛn’m: « N mɔg bonyenn kua i g mɔ bu bual’i. I gii guan g jiin’n, n mɔ bu maad’i yua nba cab’n yikod k n diɛ g suun l tuona.
41011030	Maad man’n, ŋmaa n bo cab San Nyunwultua k u wuul niib nyum i ? Yendu bii niib i ? »
41011031	K b maad maad b ŋmiɛl n k nne: « T gii yed g Yendu u, u bu bual’ti g laabaal k t bo g tuo g gaal San maam i ?
41011032	T biɛ kan fid g yed g niib mɔ. » (B bo jie niwulug g dugn niib kul bo ban g San Nyunwultua tie Yendu sogni yen mɔni.)
41011033	Lann i k b maad Yiesu: « T g ban. » G Yiesu maad’b: « N mɔ kan maad’i yua cab’n l yikod k n suun l tuona. »
41012001	L puol po g Yiesu cil g pua’b makpanjam g maad: « Jua nne n bo ŋuun dimɔunŋ tiidi u kpaab n, g pua gɔglug g lind. G gbiil buoug nba k b baa ŋmaad dimɔunŋ tiidi luana g nyanŋ l nyum, g maa defagdug nne g niib tu bu do l po gii guu kpaab. G tug l kpaab g guun tuonsunna, k l tan gii bie ban bɔgd u yal g te’og. Lann i g fiil g gad sɔnu.
41012002	Dimɔunŋ tiidi luana n tan bie yaa youg k u sun u naasen, tuonsunna ŋann buol, k wan gad g gaal u tiidi luana biinu nii.
41012003	G tuonsunna ŋann suol’o, g pua’ɔg bonŋann, g bel’o g g tie’og siɛl.
41012004	K u biɛ sun naasenlua, k b suol u mɔ g pua pua u yul, g sugl sugl’o.
41012005	K u biɛ guan g sun naasenlua b buol, k b suol wano g kpii’ug. G kpaabdaan ŋann biɛ l sun u naasenm bonciɛnn u tuonsunna ŋann buol, k b suol naasenyenm g pua’b, g lieb mɔ k b kpii’b.
41012006	K l tan tenn’o u bija nba k u ŋanm g bua’ɔg kua. K u ji juod g sun’o g maad: “ B daan gii la n bija nuan b bu cɔlm’o. ”
41012007	Ama tuonsunna ŋann n la u bija, k b maad b ŋmiɛl n: “ Yua tan bu di faal n nyan, baal man tin taan g kpi’ug g yend faal. ”
41012008	Lann i k b suol u bija g kpii’ug, g nyan’o kpaab n ninŋ, g lu’ug siɛl po. »
41012009	G Yiesu ji bual’b: « Kpaabdaan ŋann ji bu tien u tuonsunna ŋann nle i ? Kpaabdaan bu gad g biɛn tuonsunna ŋann kul, g tug u kpaab g guun nifanm i.
41012010	I g ban g lii Yendu Kadaaɔg n, naan k b diɛn g maad k nne ii ? “ Tann nba g tanmaala bo yie g lu nyan, lann n tan guan g te dieog fiɛgl tanjal.
41012011	Yonmdaan tuonn n nyan. K t la, k l ŋan t po. ” »
41012012	Yiesu n maad nnyan g gbenn g Suif‑nba yudanm ji kpaan ban bu tien nand g suol’o, g dugn b bo bann k u pua banm i l makpanjam. Ama ban bo jie niwulug nyan, k b ŋaa’ɔg g paan g saa.
41012013	Suif‑nba yudanm n bo bua g Yiesu maam ń guan g suol’o nyan, k b sun Farisiɛn-nba yen Erod cagl yab u buol,
41012014	k b baal g bual’o: « Canbaa, t ban k a tie mamɔnmaad, g maad g g jie sua, g dugn a g nyuan niib nuni po kaa g maad, ama a tund niib g ŋɔnŋ’b yen mɔni Yendu n bua ban gii be nand i. Maad’ti, l cab k tin pa Sesaar lonpo bii, l g cab i ? Tin pa bii tin daa pa i ? »
41012015	G Yiesu bann b maalm g maad’b: « Bɛ po i k i bua n bign’n i ? Tug man dibayenn nii k n diid. »
41012016	K b tug dibayenn g tie’og, k u bual’b: « Ŋmaa ninnaɔnŋ yen ŋmaa sann n be l po i ? » K b yed g Sesaar yal i.
41012017	Lann i g Yiesu maad’b: « Te man Sesaar, yal nba tie Sesaar yal, g te Yendu mɔ yal nba tie Yendu yal. » K l yaa g lid’b yen Yiesu n jiin’m nand.
41012018	Sadusien-nba, (banm nba bo g tuo g kpienm tan bu yied nyan), bo baal Yiesu buol g bual’o:
41012019	« Canbaa, Moyis bo diɛn yiko ne g tie’ti, k l gii tie g nil kuan puo, g kpe g g mɔg big, u ninja ń tug u pekual g mal’o bid.
41012020	To, jab banlile nne bo be g tie ninjann. G ciɛn po kuan puo g kpe g g mɔg big,
41012021	g yua tua u po, tug l pekual g mɔ kpe g g mɔg big, g yua tua u po mɔ k l biɛ tien’o nnyan.
41012022	G saa saa g daan biin l jab banlile, g baa sua g mɔg big yen’o. K l puol po g puo mɔ yuand g kpe.
41012023	To, kpienm yiedu daal, b gii yied kpienm siign, ŋmaa n ji bu yend puo i ? K l maa banm banlile kul kuan’o g la. »
41012024	G Yiesu ŋmiɛn’m: « Yin maad nand ne, i tud sɔnu u. G dugn i g gbiɛ Yendu Kadaaɔg n diɛni niimn, i biɛ g ban Yendu paalu n ja nand.
41012025	Bann man g kpienm yiedu puol po, jab kan kuan puob, puob mɔ kan kun jab. B kul baa be nyan malɛg‑nba nyan i, Yendu ŋaag n.
41012026	G kpienm yiedu po i, i g lii Moyis kadaaɔg n Yendu n bo maad Moyis yal tuntuug nba bo so muu nyan buol ii ? U bo maad’o: “ Min n tie Abraham Yendu yen Isaak Yendu yen Sakɔb Yendu. ”
41012027	Yendu g tie kpienm Yendu kaa u tie fuodb Yendu i. I kpiɛd sɔnu paaa. »
41012028	Yendu Kadaaɔg gbanband nne bo la k b nai yen lieb. Wan gbad g Yiesu ŋanm g jiin’m nyan, k u nagn g bual’o: « Yendu mɔmaam n ninŋ, mɔmalanm po n cie liel‑nba kul i ? »
41012029	G Yiesu ŋmiɛn: « Mɔmaam nba cie liel‑nba kul n ne: “ Israyɛl buolu, i cenŋ, Yonmdaan t Yendu kua n tie Yonmdaan ;
41012030	a baa bua Yonmdaan a Yendu yen a pal kul yen a munn kul yen a maalm kul yen a paalu kul. ”
41012031	Liel nba tua n ne: “ A baa bua a lua nyan a kua nyan. ” Yendu mɔmaam ji g be g cie lann bona ŋanle ne. »
41012032	Lann i g Yendu Kadaaɔg gbanband maad Yiesu: « Canbaa, l ŋan, a maad mɔni i g Yendu tie yeno kua i, sua g be, wano kua i kaa.
41012033	L tie g nil ń gii bua’ɔg yen u pal kul, yen u maalm kul yen u paalu kul g biɛ gii bua u lua nyan u kua nyan. Lann n cie bonkobd nba k b tu kpi g juu g yid Yendu salg yen sali nba be kul. »
41012034	Yiesu n la k u jiin yen yanfuom k u maad’o k u g fag yen Yendu diem. L po n pend, baa sua ji g tuo g bu bual Yiesu buali.
41012035	Yiesu bo gaal maam g tund niib jaanddeciɛɔnŋ n g maad: « L tien nle i g Yendu Kadaaɔg gbanbanda tua g Kristo tie Dafiid yaabuonn i ?
41012036	Foŋanm paalu bo te k wano Dafiid mɔno maad Kristo po k nne: “ Yonmdaan Yendu maad n Yonmdaan: Kal n nuujendu, saa yen youg nba k n tan bu te a ninnanda kul ń gbaan a nintual n. ”
41012037	Dafiid mɔno gii yi Kristo k u Yonmdaan, l bu tien nle i u Yonmdaan ń biɛ guan gii tie u yaabuonn i ? » Niwulug nba bo be l buol bo cenŋ Yiesu maam yen pamann.
41012038	Yiesu bo tund niib g maad: « Suol man i kua yen Yendu Kadaaɔg gbanbanda. Banm n bua ban tu liɛ liɛdfagd gii waa, g biɛ bua k b tu gii baal naan niib n ninŋ, niib ń gii fuond’b.
41012039	G bua ban gii kaal liig kinkaani po tintaann died n yen jaanm n be naan kul.
41012040	Banm n fe pekɔa ŋalman kul, g tu jaand lan wai bonciɛnn g niib ń la’b. Lann n te g buud daal Yendu bu ŋanm g dad b tubl lan gbad’b. »
41012041	Yiesu bo kal g kpiɛ ban kpiend ligli naan g nyuan niib k b baad g kpiend ligli. G ligdanm bonciɛnn baal g kpien ligli k l yab.
41012042	G pekɔtalg nne mɔ tan baal g kpien dibala ŋanle nba g mɔg fuom.
41012043	Lann i g Yiesu te k u ŋuantieb nagn u buol k u maad’b: « Yen mɔni n maad’i, pekɔtalg ne n kpien ligli nba yab g cie nil kul n kpien yal.
41012044	G dugn b kul kpien ligli nba kan wad b mɔgm i. Ama pekual ne nuan tond wan mɔg yal g baa di kul n nyan g baal g kpien. »
41013001	Yiesu bo nya jaanddeciɛɔnŋ n k u ŋuantieb n ninŋ yend maad’o: « Canbaa, a la ban tug tana nba g maa jaanddeciɛɔnŋ uu ? A la ban maa’ɔg k u ja nand ii ? »
41013002	G Yiesu ŋmiɛn’o: « A la ban maa’ɔg k u ja nand a, l kul tan bu bed g duan tinŋ n sa‑la‑la-la, g baa tanyenn kan tenn gii tua liel po. »
41013003	G Yiesu tan kal Oliif tiidi jual po g tuol jaanddeciɛɔnŋ, g Piɛr yen Saak yen San yen Andre bual’o b kua n ninŋ:
41013004	« Maad’ti, youg nba k l bona kul ne tan bu tien yen yal tan bu ŋɔn, k l youg pund. »
41013005	G Yiesu ji cil g maad’b: « Suol man i kua, g daa ŋaa baa sua ń bɔnd’i.
41013006	Niib bonciɛnn tan bu baal gii kub n sann g tua k banm n tie Kristo. B bu bɔnd niib bonciɛnn ban tud sɔnu.
41013007	I tan gii gbad g niib maad tɔb maam lann i kaa g tɔb bu baal, i yam ń daa ŋmad kaa, l bual k l kul ne n tien yo, ama l daa kan gii tie ŋanduna juodu kaa.
41013008	Buolu tu tan bu fiil g kɔn yen buollua, doug ń fiil g kɔn yen dolieog. Tinŋ tu tan bu jeg dingbana bonciɛnn n ninŋ, g kom mɔ ń biɛ baa. L bona kul ne daa tie madyiɛlu cilg i.
41013009	Suol man i kua. Niib tan bu kuad’i g suol’i g gad yen’i g te buuddanm. Niib tan bu pua’i gbana tintaann died n. B bu gad yen’i dougdanm yen batieb buol g dugn n po, yin kun mɔni n po.
41013010	L tie k ban cind g muand n Laabamann ŋanduna buoli kul yo.
41013011	B gii suol g saa yen’i buuddanm buol, yin daa mali yin daan bu maad yal kaa. Youg gii pund yin maad yal nba kua i pal n l youg mɔno, g dugn yinm mɔno kaa bu maad, Foŋanm n bu maad i po.
41013012	Nil tan bu kuad u ninja ban kpi’ug. Bibaa mɔ ń kuad u big ban kpi’ug. Bid tan bu fiil g kɔn yen b danm g te ban kpi’b.
41013013	Niib kul tan kan gii bua i nublu g dugn n po. Ama yua nba juun saa yen juog, Yendu tan bu fiel wano i. »
41013014	« I tan gii la bonbiiug nba ŋmad niib yam baal g be naan buol nba k l bo g dagd k wan gii be, (yua nba lii kadaaɔg ne wan gbad l niimn), l youg, yab nba be Suude doug n ban san g kua jɔa n ninŋ.
41013015	Yua n be deliɛkaɔg po, wan daa yed k u bu jiid g kua dieog n g tug u tiɛd.
41013016	Yua n be kpaab n mɔ ń ji daa yed k u bu lebd g kun g tug u liɛdl.
41013017	L dani n ninŋ, fala bu gbad puotinpunma yen sanpandi naa‑nba.
41013018	I jaand man k lan daa tuu yen sabɔunŋ youg.
41013019	G dugn l dani n ninŋ niib bu cagn cicagm nba k b g ban g la hal Yendu n tag ŋanduna o. Nil biɛ ji kan ban g cagn l cicagbuolu liem.
41013020	L bo gii tie g Yonmdaan g wad l cicagm dana, baa nil bo kan ciɛl. Ama u nigannkab po n te k u wad l dana.
41013021	Lann nil tan gii maad’i g Kristo be ne, lann i kaa k u be ne po, yin daa tuo k l tie mɔni.
41013022	G dugn faaɔgdanm tan bu fiil g yed k banm n tie Kristo, lieb ń yed k b tie Yendu sogni‑nba, b tan bu tien palug yen yaalidug bona bonciɛnn, l gii tie k b bo bu fid, ban bɔnd Yendu nigannkab mɔno.
41013023	Suol man i kua yen bona nba bu baal. N tuod g maad’i l kul ne n nyan. »
41013024	« L dana n ninŋ, l cicagciɛnm po gii pend, yendu bu bɔnn i, ŋmaalg mɔ biɛ ji kan gii pien.
41013025	Ŋmaabid bu ciel polu po g baa baa, bona nba be polu po g mɔg paalu kul ń sag g ŋmad yen liel.
41013026	L youg u, k b bu la g Nifosaal Bija be tawalgband n, g baad yen u paaciɛnu yen u yudand.
41013027	U tan bu sun malɛg‑nba, ban taan u nigannkab nba be yaanŋ yen yanbaɔnŋ, puol yen nintual, ŋanduna n cil naan, g daan juod naan nba. »
41013028	« Gaal man tundl ne kinkanŋ buol. Youg nba k u tɔ bendmaana k u faad cil bundu, i ban g kpanyil nag.
41013029	Nnyan, i mɔ tan gii la k l bona tie, yin bann g Nifosaal Bija nag o, k u ji be i dimɔi n i.
41013030	Yen mɔni n maad’i, l kul ne bu tien g sua g mɔlane niib nba be ne, g siɛb daa g kpe.
41013031	Polu yen tinŋ kul bu pend, ama n maam nuan kan ban g pend.
41013032	Baa sua g ban daal, g bual youg nba k l bona kul ne bu tien. Malɛg‑nba nba be polu g ban, Yendu Bija mɔno g ban. N Baa Yendu kua i kaa.
41013033	I ceg man i kua po g daa guand man, g dugn i g ban youg nba k l bona kul bu tien.
41013034	L tan baa tie nyan nil n tu bua n gad sɔnu, g tug u ŋaag g guun u tuonsunna nyan i, g ŋɔn yua kul tuonn nba k u bu sun, g maad yua guu ŋaag nyan mɔ, k wan ŋanm gii guu dimɔb g daa guand.
41013035	Lann daa guand man, g dugn i g ban ŋaagdaan n bu kpen yaa youg. U bu kpen daajuoug uu, yɔugsiiug uu, kuutonmɔni ii, siŋaafaani ii, sua g ban.
41013036	K wan tan daa kpen g sua k i guand.
41013037	Min maad yal ne l nyuan sua kul i. Lann, i nyuan man g daa guand. »
41014001	Suif‑nba fielu jaanm yen dana nba k b bo tu ŋman kpanu nba k b g tien yen dibina nyan bo tenn daa ŋanle i, g salg-yidkab ciɛnm yen Yendu Kadaaɔg gbanbanda ji kpaan ban bu tien ninfanm nba g suol Yiesu g kpi’ug.
41014002	G ji maad b ŋmiɛl n k lan daa tie jaanm dani n, k lann i kaa niib tan bu kpid wounŋ.
41014003	Yiesu bo be Betani doug n i, Simɔn nba bo tie gbaadl nyan ŋaag n. G puo nne tan kua g sua g Yiesu kal g di. L puo bo kub tilaali nne k b tien yen naar kukua k l be kunkɔnŋanŋ nne ninŋ. L tilaali daaɔg bo paa. K u luod l kunkɔnŋ, g bud tilaali Yiesu yul po.
41014004	Niib nba bo be l buol n la nnyan, g yenm pala bie, k b ji maad b ŋmiɛl n, g bɛ yaa tilaali biilu n nyan i ?
41014005	K b bo bu fid g tug l tilaali g kuad, g gaal dibala kobiintaa g biid tali. Lann i g ji fu yen l puo.
41014006	G Yiesu maad’b: « Bɛ po n te k i kɔn yen l puo i ? Ŋaa’ɔg man, u tien bonŋann i n po.
41014007	Tali nuan baa l be yen’i youg kul i. Yin bua youg nba kul, i bu fid g tod’b. Ama min nuan kan gii be yen’i youg kul.
41014008	Puo ne tien wan bo bu fid g tien yal n po i. U tuod g seln n kuum i g tien tilaali n gbanu po.
41014009	Yen mɔni n maad’i, ban bu muand Laabamann ŋanduna n ninŋ naan buol nba kul, b bu maad puo ne n tien yal, g tiɛd u po. »
41014010	Yiesu ŋuantieb piig yen banle ŋann ninŋ yend, yua k b bo yi’ug Suuda Iskariyɔt, bo gad g la salg-yidkab ciɛnm g bu kuad Yiesu.
41014011	Ban gbad nnyan, k b pala manŋ k b puon’o k b bu te’og ligli. G Suuda Iskariyɔt ji kpaan wan bu tien nand g suol Yiesu g te’b.
41014012	Dana nba ninŋ k b tu ŋman kpanu nba k b g tien yen dibina nyan, l dacincinn daal i, k b tu kpi pebid. L daal i g Yiesu ŋuantieb bual’o: « A bua tin gad lɛ i g bobn Fielu jaanm a po i ? »
41014013	Lann i g Yiesu sun u ŋuantieb n ninŋ banle g maad’b: « Gad man doug n, i daan bu tuog jua nne, k u tug sual yen nyum, yin gii ŋua’ɔg.
41014014	U daan gii kua ŋaag nba ninŋ yin maad l ŋaagdaan: “ T canbaa maad: ‘N liɛ dieog nba ninŋ k n bu di Fielu jaanm yen n ŋuantieb i ?’ ”
41014015	U bu ŋɔn’i deciɛɔnŋ nne k l be detuadug po, g bona kul be l ninŋ. L deciɛɔnŋ n ninŋ i, k i bu bobn Fielu jaanm. »
41014016	Lann i k u ŋuantieb gad. Ban pund doug n, k l bona kul tien nyan Yiesu n bo maad’b nand nyan. K b bobn Fielu jaanm.
41014017	L daal daajuoug, g Yiesu yen u ŋuantieb piig yen banle ŋann pund.
41014018	Ban tan kal g di yaa youg, g Yiesu maad’b: « Yen mɔni n maad’i, yinm nba taan g di yen’n ne, i ninŋ yend bu kuad’n. »
41014019	K u ŋuantieb kul yam ŋmad k b ji bual’o yend yend: « Min yaa aa ? »
41014020	G Yiesu ŋmiɛn’m: « Yinm piig yen banle ne ninŋ yend, yua nba taan g suun saaŋmanŋ n yen’n, wano n bu kuad’n.
41014021	Nifosaal Bija nuan bu kpe nyan ban bo diɛn nand u po Yendu Kadaaɔg n nyan i. Ama fala bu gbad daan nba bu kuad’o. B bo gii g mal l daan, lann n bo baa su u po. »
41014022	Ban bo di yaa youg g Yiesu tug kpanu, g tien Yendu balg, g jend jend g tie u ŋuantieb g maad: « Gaal man, ne tie n gbannand i. »
41014023	G biɛ tug dimɔunŋ yen ŋmanŋ g tien Yendu balg, g tie u ŋuantieb k b kul nyuu.
41014024	K u maad’b: « Ne tie n sɔm i, Yendu yen niib dɔnnu sɔm, sɔm nba wul niib bonciɛnn po.
41014025	Yen mɔni n maad’i, n ji kan ban g nyu dimɔunŋ ne saa yen daal nba k n tan bu guan g nyu dimɔnpaanm Yendu ŋaag n. »
41014026	L puol po k b yin biɛyani g fiil g duo Oliif tiidi jual po.
41014027	Lann i g Yiesu maad u ŋuantieb: « I kul bu yad g ŋaa’n, g dugn l diɛn Yendu Kadaaɔg n g maad: “ N tan bu pua g kpi pekpaal, pei kul ń yad. ” »
41014028	G Yiesu guan g pugn: « Ama n gii yied, n bu gaal liig g daan guul’i Galile. »
41014029	Lann i g Piɛr maad: « B kul gii yad g ŋaa’a, min nuan g saa siɛl. »
41014030	G Yiesu maad’o: « Yen mɔni n maad’a, dinne nyiɛɔg ne mɔno, a bu nai taal muntaa k a g ban’n g sua g kolg daa g mɔ taal munle po. »
41014031	G Piɛr pua pal g maad: « L gii tie kuum mɔno, min yen fin n bu taan g kpe, n kan nai k n g ban’a nuan. » K u ŋuantieb nba tenn kul mɔ maad nnyan.
41014032	Yiesu yen u ŋuantieb bo pund naan buol nba k b yi Gɛtsemani. G Yiesu maad u ŋuantieb: « Kal man ne, k n daa gad g jaand o. »
41014033	Lann i g yiin Piɛr yen Saak yen San k b paan g saa. G jiwaani ji cil g kua’ɔg, k u yam yaad.
41014034	K u maad’b: « N yam kul ŋmad k l naan n bu kpe. I kal man ne g daa guand man. »
41014035	G Yiesu sud g gad liig waam g baa g gbaan g jaand g maad k l gii tie k l bu fid, wan daa ŋaa l fala youg ń baal’o.
41014036	G Yiesu biɛ maad: « N Baa, baa siɛl g paa a po, fagn l fala yen’n. Ama lan daa tie n yaa buam n kaa, lan tien nyan ŋan bua nand nyan. »
41014037	K u guan u ŋuantieb buol g sua k b ji guand i. K u bual Piɛr: « Simɔn, a guand yaa aa ? A g fid g kal g guul’n baa kudyeonŋ uu ?
41014038	Daa guand man gii jaand, g daa baa bignn n. I yam bua, g paalu yen ji pɔd’i. »
41014039	Lann i g Yiesu biɛ guan g sud g gad liig waam, g jaand g maad lanbona nba k u bo kpiɛ g maad nyan.
41014040	G lebd g guan u ŋuantieb buol, g sua k b biɛ guand k b ningbaad kul kpai. B bo g ban ban bu jiin’o yal nba.
41014041	K u guan muntaa po g ji maad’b: « I dua g guand man. I dua g fei man, l ji dagd, youg pund n nyan. B bu kuad Nifosaal Bija mɔlane, biiddanm ń suol’o.
41014042	Fiil man tin gad, yua bu kuad’n baal o.»
41014043	Yiesu daa bo g maad g gbenn mɔno k u ŋuantieb piig yen banle ŋann n ninŋ yend baal, yua k b bo yi’ug Suuda nyan. U bo yeg yen niib bonciɛnn k b diɛ jugi yen lanbana. Yendu Kadaaɔg gbanbanda yen salg-yidkab ciɛnm yen doug n nikpela n bo sun’m.
41014044	Wano nba bo bu kuad Yiesu bo maad niib ŋanm, k u daan gii muad yua nba tankpinn, ban gii ban k ban kpaan yua n nyan. K ban suol’o g ŋanm gii diɛ’ɔg g gad yen’o.
41014045	Suuda n tan pund yaa youg k u nagn Yiesu buol g maad: « Canbaa ! » G muad u tankpinn.
41014046	Lann i g Suuda n bo yeg yen niib nba nyan nagn g suol Yiesu.
41014047	G niib nba bo be yen Yiesu nyan ninŋ yend dad g nɔd jug, g cua g jiɛl salg-yidkab kul ciɛn tuonsunn tubl.
41014048	G Yiesu gaal maam g maad’b: « I baal g bua n suol’n g diɛ jugi yen lanbana nyan n tie bibiɛdg nyan ii ?
41014049	Daal kul n daan tu be yen’i, g tund niib jaanddeciɛɔnŋ n k i g suol’n. Ama l tien nnyan g yal diɛn Yendu Kadaaɔg n, ń tien yen mɔni i. »
41014050	L youg k u ŋuantieb kul san g yad g ŋaa’ɔg.
41014051	L sua g naasen nne ŋua Yiesu g gbab cincenn kua. K b gab g suol’o g dagd yen cincenn.
41014052	K u ŋaa’b yen cincenn g san niiyann g ciɛl.
41014053	B bo gad yen Yiesu salg-yidkab kul ciɛn ŋaag. G salg-yidkab ciɛnm yen doug n nikpela yen Yendu Kadaaɔg gbanbanda taan lieb l buol.
41014054	L bo sua g Piɛr ŋua b puol po g be hal fagm. Wan tan pund k u kua g kal salg-yidkab kul ciɛn lijɔug n, g yie muu yen l buol tuonsunna.
41014055	G salg-yidkab ciɛnm yen Suif‑nba buuddanm ji kpaan niib n bu fa g Yiesu tien yal, k ban fid te k ban kpi’ug, g g la.
41014056	G dugn niib bonciɛnn bo fa faaɔg g jalg Yiesu, ama sua yaa maam bo g taa yen u lua.
41014057	G yenm tan fiil g fa faaɔg g jalg Yiesu g maad:
41014058	« T daan gbad k u maad, k u bu mud jaanddeciɛɔnŋ nba g niib maa yen b nui, g guan g maa liel g gbenn daa ŋantaa k l g tie yen niib nui. »
41014059	L maam po mɔno, b bo g fid g taan mɔb.
41014060	Lann i g salg-yidkab kul ciɛn fiil g sed niib kul siign g bual Yiesu: « A kan jiin siɛl ii ? A g mɔg siɛl g bu maad niib n jalg’a yal po ne ii ? »
41014061	G Yiesu g jiin baa siɛl l po. Lann i g salg-yidkab kul ciɛn biɛ guan g bual’o: « A tie Kristo yaa aa, Yendu nba k t dond’o ne Bija ii ? »
41014062	G Yiesu ŋmiɛn: « Ɛɛn n tie wano i. I tan bu la Nifosaal Bija k u kal Paaciɛnudaan jendu. I biɛ tan bu la’ɔg k u nyiɛ polu po g ji yen tawalgband. »
41014063	L youg g salg-yidkab kul ciɛn dad g pad wano mɔno tiɛd g maad k l g tie ban biɛ ji kpaan sieda‑nba kaa,
41014064	k n tua b gbad wan maad yal g sugd Yendu waa, k b ji mali nle i u po i ? K b kul taan k l dagd yen ban kpi’ug.
41014065	Lann i g yenm ji tu sii mɔsand u po, g pibn u nunŋ po, g kud’o nuukula, g nyaan maad: « Bund g bann yua nba pua’a. » G salg-yidkab kul ciɛn tuonsunna mɔ suol’o g pua pua’ɔg tanpai.
41014066	Piɛr bo kal lijɔug n ninŋ i. G salg-yidkab kul ciɛn tuonsunna n ninŋ, sipaanyend tan baal
41014067	g la Piɛr k u yie muu k u nyuan’o suoo g tan maad: « A mɔ tu be yen l Nasarɛt Yiesu i. »
41014068	G Piɛr nai g maad: « Min g ban, min g gbiɛ a maam ne niimn. » Lann i g Piɛr nyiɛ g kua cugl n, [l youg g kuutounŋ buud.]
41014069	G sipaan ŋann biɛ la’ɔg, g maad niib nba bo be l buol nyan: « U ne tie Yiesu ŋuantua i. »
41014070	G Piɛr biɛ nai. K l yann waam nne, g niib nba bo be l buol nyan maad Piɛr: « Mɔni, a l tie Yiesu ŋuantua i. K l maa a tie Galile jua i. »
41014071	Lann i g Piɛr nai g pol: « Min g ban yin maad jua nba ne. »
41014072	L youg g kuutounŋ buud taal munle po, g Piɛr tiɛd Yiesu n bo maad’o yal: « A bu nai k a g ban’n taal muntaa g kolg daa g buud taal munle po. » Lann i g Piɛr cil g ji buud.
41015001	L fann siŋapanpan g salg-yidkab ciɛnm taan g kal yen doug n nikpela yen Yendu Kadaaɔg gbanbanda yen buuddanm kul g taan mɔb, g lol Yiesu g gad yen’o g daan tie’og Pilat.
41015002	G Pilat bual Yiesu: « A tie Suif‑nba bad yaa aa ? » K u ŋmiɛn’o: « Fin n maad. »
41015003	Lann i g salg-yidkab ciɛnm maad maam bonciɛnn g jalg Yiesu.
41015004	G Pilat guan g bual Yiesu: « A kan jiin baa siɛl ii ? A g gbiɛ ban jalg’a yal nba kul po ne ii ? »
41015005	Ama g Yiesu g jiin baa siɛl, k l yaa g lid Pilat.
41015006	Suif‑nba fielu jaanm kul, Pilat bo tu luod dansalyenŋ i, g ŋaa’ɔg, yua nba g niib taan g bual k wan luod’o.
41015007	L bo sua g jua nne be dansaldieog n k b yi’ug Barabas. Wano yen u bibiɛdlei n bo kpid wounŋ g kpii nil, k b suol’b g luon.
41015008	G niwulug duo Pilat buol g miɛl’o k wan tien wan tu tie yal b po jaanm kul nyan.
41015009	Lann i g Pilat ŋmiɛn’m k b bua wan ŋaa Suif‑nba bad yaa aa ?
41015010	U bo maad nnyan g dugn u bo ban g nanŋ po i, g salg-yidkab ciɛnm suol Yiesu g baal yen’o u buol.
41015011	Ama g salg-yidkab ciɛnm tud tud niwulug k ban maad k b bua wan luod Barabas i.
41015012	G Pilat guan g bual’b: « Yua k i yi’ug Suif‑nba bad nyan i, n tien’o nle ? »
41015013	K b kul guan g yign g maad: « Te k ban kpaa’ɔg dapunpɔnn po ! »
41015014	Lann i g Pilat bual’b k u biil bɛ i ? K b biɛ ŋanm g yign g maad: « Te k ban kpaa’ɔg dapunpɔnn po ! »
41015015	Pilat n bo bua k wan manŋ niib pala nyan k u luod Barabas g ŋaa’ɔg, g nyaan te k b pua Yiesu gbana, k u cab k ban tug’o g daan kpaa’ɔg dapunpɔnn po.
41015016	G sijenm tug Yiesu g kua yen’o buuddaan ŋaag, wan kaal naan g bu buud, g yiin b sijelieb kul.
41015017	Lann i g lan’o gaalmɔunŋ g lug kunkoni feglg g yilm’o,
41015018	g ji tu fuond’o g maad: « T fuond’a naa, Suif‑nba bad ! »
41015019	G tug lanbann g pua u yul po, g sii mɔsand u po, g nyaan gbaan u nunŋ n ninŋ nyan b bua n pug’o nyan.
41015020	Sijenm n laa laa’ɔg g gbenn, k b land gaalmɔunŋ ŋann g guan g lan’o u tiɛd g ji tug’o g saa g daan bu kpaa’ɔg dapunpɔnn po.
41015021	Ban bo nyiɛ yen Yiesu g saa g daan bu kpaa’ɔg g la Siirɛnn jua nne k b yi’ug Simɔn, yua tie Alɛksandr yen Rufus baa, k u nyiɛ kpaab n g kun, k b niin’o k u tug Yiesu dapunpɔnn.
41015022	K b gad yen Yiesu naan buol nba k b yi Gɔlgota nyan. L niimn n tie g Yukpabug buol.
41015023	G tug dimɔunŋ k l ŋmad yen bonn nne k b yi miir g tie Yiesu k wan gaal g nyu. K u yie g g nyuu.
41015024	Lann i k b kpaa’ɔg dapunpɔnn po g tug u tiɛd g tɔ tiɛ tiɛ g biid biid.
41015025	L bo tie siŋaaɔg n kud munwai i, k b kpaa’ɔg dapunpɔnn po.
41015026	G diɛn diɛni nne k l ŋɔnŋ wan biil yal nba k b kpaa’ɔg, g tabn l dapunpɔnn po. Ban bo diɛn yal nba n ne: « Suif‑nba bad. »
41015027	B bo kpaa bibiɛdi banle nne mɔ g pugn Yiesu po. Yend bo be u nuujendu po, g lua be u nuuganŋ po.
41015028	[K l ji tien nyan Yendu Kadaaɔg n bo maad nand nyan: « B tug’o g taan yen bibiɛdi. »]
41015029	G niib nba pend l buol ji tu sugd’o g gum gum yul g maad: « Fin i, a daan g yed k a bu fid g mud jaanddeciɛɔnŋ g guan g maa daa ŋantaa g gbenn ii ?
41015030	Ji fiel a kua g nya dapunpɔnn po g jiid k t diid. »
41015031	G salg-yidkab ciɛnm yen Yendu Kadaaɔg gbanbanda mɔ ji tu laa’ɔg g maad b kua n ninŋ: « U daan fiel nilieb, wan ji mɔnd g fiel u kua mɔ.
41015032	Israyɛl bad Kristo ń ji fiel u kua g nya dapunpɔnn po g jiid, k tin la g bann k u tie Kristo yen mɔni, gii dug u po. » G bibiɛdi nba k b bo kpaa’b g kpiɛn’o nyan mɔ ji sugd’o.
41015033	Piig yen kud munle po, g doug kul bɔnn cinmm, saa yen daajuoug kud muntaa.
41015034	L kud muntaa youg u, g Yiesu yign yen paalu g maad: «Eloyi Eloyi, lama sabaktani ?» L niimn n tie k: « N Yendu, n Yendu bɛ po i k a ŋaa’n i ? »
41015035	G niib nba bo be l buol nyan, yenm gbad g maad k u ji ta g yi Eli i.
41015036	L youg g yend san g gad g daan tug ciesuobu g nyua dimiigl n, g tuun laalu po, g tie’og k wan nyu, g nyaan maad k ban ŋaa k ban diid g liɛ Eli bu baal g fiel’o o ?
41015037	Lann i g Yiesu yign yen paalu, g jiin.
41015038	L youg g cincenciɛɔnŋ nba bo juan jaanddeciɛɔnŋ n ninŋ nyan cil polu g pad g daan jiid tinŋ.
41015039	Sijeciɛn nba bo be l buol n la wan kpe nand, k u maad: « Yen mɔni, jua ne tu l tie Yendu Bija i. »
41015040	L sua g puob nne mɔ be l buol g sie fagm g nyuan. B siign ninŋ Magdala Mari bo be, g Mari nba tie Sose yen Saakbig naa be, g Salome mɔ be.
41015041	Banm puob bantaa ne n bo ŋua Yiesu, g tie’og wan bua yal, wan bo be Galile yaa youg. Puolieb bonciɛnn mɔ bo be. B kul n bo ŋuan Yiesu k b duo Serusalɛm.
41015042	L bo tie Saaba n cilg daajuoug nba i k Arimati jua nne baal k b yi’ug Sosɛf, g sua b daa baand Saaba i. U bo tie Suif‑nba buuddanm n ninŋ yua nba k b cɔlm’o i. U bo tie yua mɔ bo guu Yendu bal baalu i. Wano n bo paan pal g gad g daan la Pilat g miɛl Yiesu gbannand.
41015044	L bo yaa g lid Pilat yen wan gbad g Yiesu taan kpe o. Lann i k u sun g yiin sijeciɛn ŋano g bual’o g Yiesu kpe k l wai yo oo ?
41015045	K l sijeciɛn maad’o wan kpe yaa youg. G Pilat cab Sosɛf Yiesu gbannand.
41015046	Lann i g Sosɛf daa cabpienn, g nyan Yiesu gbannand dapunpɔnn po, g kadm’o, g kua g duan’o kakul nba ninŋ k b bo lugl tangbaɔnŋ n. G ji bind tanciɛɔnŋ g biin kakumɔb.
41015047	L sua g Magdala Mari yen Mari nba bo tie Sose naa be l buol g nyuan ban pii Yiesu naan.
41016001	Saaba n pend, g Magdala Mari yen Salome yen Mari nba bo tie Saak naa daa kpam nba nu g man, g bu gad g tien Yiesu gbannand po.
41016002	L fann laad daal siŋapanpan, k b gad Yiesu kakul buol g sua g yendu daa do i.
41016003	Ban bo paa sɔnu po yaa youg k b maad b ŋmiɛl n k nne: « Ŋmaa n daan bu bind kakutann t po i ? »
41016004	B yed k ban diid nne, b sua k l tanciɛɔnŋ bind g dua siɛl po.
41016005	K b kua kakul n g la g naasen kal b nuujendu g liɛ gaalpieonŋ, g jiwaani kua’b.
41016006	K u maad’b: « Daa jie man. I kpaan Nasarɛt Yiesu yaa aa ? Yua nba k b daan kpaa’ɔg dapunpɔnn po ii ? U yied o, u g be ne. Diid man, b daan bil’o ne buol ne i.
41016007	Gad man g daan maad Piɛr yen u lieb nba tie wano Yiesu ŋuantieb, k u gaal liig g daan bu guul i kul Galile ; k l po i, k i bu la’ɔg nyan wan daan maad’i nand nyan. »
41016008	Lann i k b yam pud k b nyiɛ kakul buol g ji siɛn g jegl. B bo g tuo g maad baa sua g dugn jiwaani bo kua’b bonciɛnn. [
41016009	Yiesu n yied laad daal siŋaaɔg n, u kpiɛ g ŋɔn u kua Magdala Mari i. Wano i k u bo bel g yaan sanpola banlile nba bo ŋua’ɔg.
41016010	Lann i k u gad g daan maad Yiesu yegni. L sua k b kal yen pabɔnn g buud.
41016011	Wan maad’b g Yiesu yied o, k u la’ɔg, baa sua g tuo k l tie mɔni.
41016012	L po n pend, k u biɛ lebd u ninnaɔnŋ g ŋɔn u kua u ŋuantieb banle nba bo paa sɔnu po g saa doug.
41016013	Lann i k b lebd g maad b lieb. K b biɛ l g tuo k l tie mɔni.
41016014	G Yiesu ji tan juod g ŋɔn u kua u ŋuantieb piig yen yend ŋann. L bo sua k b di i. K u fu yen’m b kangbadm po, yen dindann n bo pɔd’b nyan po, k l maa niib n bo maad’b k u yied, k b g tuo g gaal k l tie mɔni nyan po.
41016015	Lann i g maad u ŋuantieb: « Gad man ŋanduna munn kul po, g muand niib kul, n Laabamann.
41016016	Yua nba tuo g gaal l maam, g wul nyum, u bu la fielu. Ama yua yie g g gaal l maam, b tan bu bu’ug g ŋmal u tubl.
41016017	Yab nba gaal n maam, ban saa naan kul yaalidug tuona ne n baa suun: b baa biel sanpola n sann po, g maad mabuolfani n ninŋ,
41016018	g so wai, b gii nyuu nyɔgbiiug l kan tien’m baa siɛl, b tu bu jaand g maan b nui yiɛnm po k ban paag. »
41016019	Yonmdaan Yiesu n maad’b l bona kul g gbenn, k u duo polu g kal Yendu jendu.
41016020	Lann i k u ŋuantieb gad g muand Laabamann naan kul. B tuona n ninŋ Yonmdaan bo be yen’m, g te k b tie yaalidug bona, k l ŋɔnŋ k u maam tie mɔni.]
42001001	Canbaa Tewofiil, niib bonciɛnn bo cil g diɛn yal nba bo tien t siign,
42001002	nyan yab nba bo be cilg youg, g la yen b ninbina g ji muand Yendu maam n dugn’ti nand nyan.
42001003	L yaa po n te, k n ŋanm g bual bual yal nba kul bo tien hal cilg youg, g la k l ŋan yen k n mɔ ń diɛn nyua nyua g te’a,
42001004	k a fid g bann k ban tund’a yal tie mɔni.
42001005	Youg nba k Erod bo tie Suude doug n bad, salg-yidkua nne bo be k b yi’ug Sakari. U bo be Abiya salg-yidkab cagl n ninŋ i, k u ŋaapuo tie Aharɔn yaabuonn, k b yi’ug Elisabɛt.
42001006	B banle kul bo tie nimɔnm i Yendu nunŋ n ninŋ, g sonm u sɔnu n ninŋ, g cɔln u mɔmaam kul, g g mɔg siɛl yaa jalgi.
42001007	Ama b bo g mɔg big, k l maa Elisabɛt bo tie ŋɔlg i, k banm banle kul biɛ bo ciɛnd o.
42001008	Dana nba ninŋ g Sakari yen u cagl n niib bo bu sun jaanddeciɛɔnŋ n tuonn Yendu nunŋ n ninŋ nyan, g diyenn
42001009	k b tɔ tiɛ tiɛ, nyan ban bo tu tie nand, k l suol Sakari, k wan kua jaanddeciɛɔnŋ gɔnn n ninŋ, g ŋubn ŋubl.
42001010	Niib kul bo be lijɔug n ninŋ, g jaand youg nba k b ŋubnd ŋubl.
42001011	G Sakari tan la Yonmdaan malɛg, k u sie ŋubl binbindl jendu po.
42001012	Sakari n yaan la’ɔg nnyan, k u yam pud, g jiwaani suol’o.
42001013	Ama g malɛg maad’o: « Sakari, daa jie k l maa Yendu gaal a jaandi. A ŋaapuo Elisabɛt bu mal bijabg, ŋan pul’o San.
42001014	A baa kpanm yen pamann, g niib bonciɛnn pala ń biɛ manŋ u malu po,
42001015	k l maa u baa mɔg sann Yonmdaan nunŋ n ninŋ. U kan gii nyu dimɔunŋ g bual dipaalm. U bu tuod gii gbie yen Foŋanm, g daa be u naa tug n ninŋ i.
42001016	U bu te k Israyɛl yab bonciɛnn ń guan Yonmdaan b Yendu buol.
42001017	U tan baa mɔg Yendu Fuom yen u paalu nba k Eli bo mɔg, g gaal Yonmdaan liig g te g bibaa‑nba ń guan g manŋ yen b bid, g te g kangbada ń mɔ ń ji gii mɔg nimɔnm yam. Wano n bu te g niib ń bobn gii guu Yonmdaan. »
42001018	G Sakari maad malɛg: « Bɛ n bu te min bann k l tie mɔni i ? K l maa n ciɛnd o. N ŋaapuo mɔ biɛ ji tie puciɛnn i. »
42001019	G malɛg ŋmiɛn g maad’o: « Min n tie Gabriɛl, n be Yendu buol i. U sun’n k n baal g pag yen’a, g maad’a l laabamann i.
42001020	A yen g gaal k min maad’a yal tie mɔni. Lann, a bu te muug, g ji kan fid g maad, saa yen daal nba k l bona kul ne tan bu tien, nyan Yendu n sen k l tan bu tien youg nba. »
42001021	Niib bo guu Sakari, k l yaa g lid’b yen wan wai jaanddeciɛɔnŋ gɔnn n ninŋ.
42001022	Wan nyiɛ youg nba, u g fid g maad yen’m. Lann i k b bann k u la siɛl jaanddeciɛɔnŋ gɔnn n ninŋ. U ji bo tie muug i, g maad muudm.
42001023	Wan yaan gbenn u tuonn dana jaanddeciɛɔnŋ n ninŋ, k u kun ŋaag.
42001024	L puol po, k u ŋaapuo Elisabɛt suol puol, g wuon dieog n ŋmaali yinmu. U bo mali u pal n ninŋ:
42001025	« Yonmdaan n yaan tien yal nba n nyan n po: mɔlane u diid’n yen nunmanŋ, g nyan’n fai n ninŋ niib buol. »
42001026	Elisabɛt n suol puol, l ŋmaali yinluob po i, g Yendu sun malɛg Gabriɛl, k wan gad Galile doug nne ninŋ, k b yi Nasarɛt.
42001027	U bo sun’o sipaan nne buol i, k b yi’ug Mari, k u tie Dafiid cugl n jua nne sikpenŋ. B bo yi l jua Sosɛf i.
42001028	G malɛg kua Mari buol, g maad’o: « A pal ń gii man, fin i g Yendu tie’a ŋalbalg nba g mɔg l liel. Yonmdaan be yen’a. »
42001029	Mari n yaan gbad nnyan, k u yam ŋmad, k u mali l maam niimn.
42001030	G malɛg maad’o: « Mari, daa jie, k l maa Yendu tie’a ŋalbalg nba g mɔg l liel.
42001031	A bu suol puol g mal bijabg, g pul’o Yiesu.
42001032	U tan baa tie nicinŋl i, ban gii yi’ug Yendu Badciɛn Bija. Yonmdaan Yendu bu te’og u yaaja Dafiid badkog,
42001033	wan gii tie youg kul Sakɔb buolu bad, yua k u bal kan ban g gbenn. »
42001034	G Mari maad malɛg: « L bu tien nle i, k n yen g ban jua i ? »
42001035	G malɛg ŋmiɛn’o g maad: « Foŋanm bu jiid a po, g Yendu Badciɛn paalu ń kua a ninŋ. L yaa po n te g yua nba k a bu mal’o ne baa tie niŋan, gii yi Yendu Bija.
42001036	I ban k a naataanu Elisabɛt mɔ pil bijabg, ŋmaali yinluob n nyan, g yen ciɛnd o, wano nba k b yi’ug ŋɔlg,
42001037	k l maa baa siɛl g be g paa Yendu po. »
42001038	G Mari maad: « N tie Yonmdaan tuonsunn i. Lan tien n po nyan ŋan maad nand. » G malɛg ji cab’o.
42001039	L dana n ninŋ g Mari fiil g ŋmaa tonm, g gad doyenu nne ninŋ k l be Suude jɔa n ninŋ,
42001040	g kua Sakari ŋaag, g fuond Elisabɛt.
42001041	Elisabɛt n yaan gbad Mari fuondi, k u big kpanm u tug n ninŋ, k Elisabɛt gbie yen Foŋanm,
42001042	g ji tand yen paalu g maad: « Yendu yad u yedŋanm a po g cie puob kul, g biɛ yad u yedŋanm a tug n big mɔ yaa po.
42001043	L tien nle i, k n Yonmdaan naa baal n buol i ?
42001044	Diid, a fuondi n baa n tubl n ninŋ youg nba, k n big kpanm n tug n ninŋ.
42001045	Pamann tie a yal i, fin nba tuo g gaal g Yonmdaan n maad’a yal nba bu tien yen mɔni. »
42001046	G Mari maad: « N dond Yonmdaan yen n pal kul,
42001047	k n pal ŋanm g man g dugn Yendu n Fietua po,
42001048	k l maa u juog u tuonsunn nba k b g yi’ug siɛl. L yaa po, niib kul ji baa pag’n youg kul,
42001049	k l maa Paaciɛnudaan tien n po ŋanm nba yab. U sann ŋan.
42001050	U diid yen nunmanŋ youg kul yab nba cɔlm’o.
42001051	U ŋɔn u paalu, g yaan jagbeldanm.
42001052	U fiin batieb b kogi po, g don yab nba k b g yi’b k b tie siɛl.
42001053	U tien taladdanm ŋanm bonciɛnn, g bel ŋalmandanm yen nuukuoni.
42001054	U tebl Israyɛl yab, u tuonsunna. U g sunm ŋanm nba k u tien
42001055	Abraham yen u yaabuona po, nyan wan bo puon t yaajanm nand, k l ŋanm g mɔg juog. »
42001056	G Mari tien nyan ŋmaali ntaa nyan Elisabɛt buol, g lebd g kun ŋaag.
42001057	Elisabɛt mad daal n yaan pund, k u mal bijabg.
42001058	U kunkuanyuag‑nba yen u naataani n yaan gbad Yonmdaan n tien ŋanm nba u po, k b mɔ yaa pala manŋ.
42001059	Daa ŋanniin daal, k b baal k ban kɔnd big. B bo bua ban pul’o Sakari, nyan u baa nyan i,
42001060	k u naa gaal maam g maad: « N n, b baa yi’ug San i. »
42001061	K b maad’o: « Sua g be i ŋaag n ninŋ g yi nnyan. »
42001062	K b bual u baa muudm n ninŋ, k u bua ban gii yi big nle i ?
42001063	K u te k b tie’og kalagl, k u diɛn l po: « U sann n tie San. » K l yaa g lid b kul.
42001064	L youg mɔno, k u lanm tabd, k u ji fid g maad g pag Yendu.
42001065	G jiwaani kua u kunkuanyuag‑nba kul, k l maam yad dingbana kul nba be Suude jɔa n ninŋ.
42001066	Yab nba kul bo gbad l maam, bo bil b pala n ninŋ i g bual b kua: « L big tan baa tie ŋmaa yaa a ? » Mɔni, Yonmdaan paalu kon bo be yen’o.
42001067	K u baa Sakari gbie yen Foŋanm, g maad Yendu lanbona ne:
42001068	« Ban gii dond Yonmdaan, Israyɛl Yendu, k l maa u gɔnn u buolu g fiel’o.
42001069	U te k t paaludaan, yua n tie t Fietua, nyiɛ u tuonsunn Dafiid cugl n ninŋ,
42001070	nyan yaa youg po Yendu sogni‑nba n yaan bo maad nand nyan.
42001071	B bo maad k wano n bu fiel’ti t ninnanda nui n ninŋ, yen yab nba kul g bua k b la’ti yen ninbinn.
42001072	Nnyan i g Yendu tien t baa‑nba ŋanm, g tiɛd u dɔnnu po,
42001073	lan tie puoni nba k u bo puon t yaaja Abraham,
42001074	k u bu nyan’ti t ninnanda nui n ninŋ, k tin gii suun u tuonn g ji daa jie siɛl,
42001075	gii tie papiendanm yen mɔnkundanm u nunŋ n ninŋ daal kul.
42001076	Fin, sanpandg ne, b bu yiin’a Yendu Badciɛn sogni i, k l maa a bu gaal Yonmdaan liig, g ŋanm u sɔni
42001077	k u buolu ń fid g bann k b biid bu piin k ban la fielu,
42001078	g dugn t Yonmdaan bua’ti g biɛ jie’ti ninbaaɔg. U bu te yinyiem ń nya polu po gii naan nyan yendupudkaɔg yinyiem nyan,
42001079	g baal g fand yab be bunbɔnn n ninŋ yen kuum fiɛl n ninŋ g ŋmagd’ti laafiɛ sɔnu n ninŋ. »
42001080	L big nuan bo kped, k u yam pugd. U bo tan gad g be tinkuonŋ n ninŋ i, saa yen daal nba k u ŋɔn u kua Israyɛl buolu.
42002001	L dana n ninŋ, g Rom badciɛn Ogust nyan yiko k ban cɔd u niib kul.
42002002	L cɔdcincinn bo tien youg nba g Kiriniyus bo tie Siiri doug n ninŋ yudaan i.
42002003	L bo tie g nil kul ń kun u danm doug n i, k ban cɔd’o.
42002004	G Sosɛf mɔ fiil Nasarɛt, Galile doug n ninŋ, g duo Bɛtlɛm, Suude doug n ninŋ, Dafiid danm doug n, k l maa u bo tie Dafiid yaabuonn i.
42002005	Wano yen u sikpenŋ Mari bo gad k ban cɔd’b. L youg l sua g Mari mɔg puol i.
42002006	Ban be l doug n ninŋ nyan, k u mad daal pund.
42002007	K u mal bijabg u sipaanmad, g fun fun’o caba, g duan’o bonkobd jedibonn n ninŋ, k l maa banm nuan ji bo g la yiɛl saanm gaal buol.
42002008	Pekpaali bo be l doug n ninŋ, g dua pekpamuaɔg n ninŋ, g tu sie nyiɛɔg sindl, g guu b pei.
42002009	K b tan sua g Yonmdaan malɛg sie b buol, g Yonmdaan yinyiem fand g lind’b, g jiwaani suol’b paaa.
42002010	G malɛg maad’b: « Daa jie man, k l maa n baal k n muand’i laabaal i. L laabaal baa tie pamanciɛnn i, buolu kul po.
42002011	Dinne mɔno, Dafiid doug n ninŋ, b mal Fietua i po, wano n tie Kristo g biɛ tie Yonmdaan.
42002012	Yin bu la yal g bann’o n ne: i bu la sanpandg k b fun fun’o caba g duan’o bonkobd jedibonn n ninŋ. »
42002013	L youg mɔno, g malɛg‑nba bonciɛnn nyiɛ polu g baal g pugn cincinn yua po, k b dond Yendu g maad:
42002014	« Yendu sann ń do, wano nba be hal polu po. G tinŋ n ninŋ ne, laafiɛ ń gii be niib po, banm nba k u bua’b. »
42002015	Youg nba g malɛg‑nba yaad g ŋaa pekpaali g lebd g duo polu po, g pekpaali maad yen b lieb: « Ŋaa man tin gad Bɛtlɛm g daan diid yal nba tien l po, g Yonmdaan ŋɔn’ti. »
42002016	K b ŋmaa tonm g gad g daan la Mari yen Sosɛf yen big, k u dua bonkobd jedibonn n ninŋ.
42002017	Ban yaan la nnyan, k b dugn malɛg‑nba n bo maad’b yal l big po.
42002018	K l yaa g lid yab nba kul bo gbad pekpaali maam.
42002019	G Mari nuan gaan l maam kul, g bilg u pal n ninŋ, g ji mali l po.
42002020	G pekpaali nyiɛ l buol g ji leb g kun, g dond Yendu, g pag u sann, g dugn b bo gbad g biɛ la bona kul nyan malɛg‑nba n bo maad’b nand nyan.
42002021	Daa ŋanniin daal n pund, k b kɔnd big, g pul’o Yiesu, nyan malɛg n yaan bo pul’o nand, g sua k u naa daa g pil’o nyan.
42002022	Daal nba k b bo bu tien bogda nba g Moyis yiko bo bual g puo gii mal ban tien g nyan jɔgnd ji bo pund, k b gad yen’o Serusalɛm, k ban ŋɔn’o Yendu,
42002023	nyan lan diɛn g maad nand Yonmdaan Mɔmaam kadaaɔg n ninŋ nyan. L maad g bikpelg nba l tie bonjag kul baa tie Yonmdaan yua i.
42002024	B biɛ bo bu yid salg yen muaɔg n lanjeli nle, lann i kaa ŋaag lanjepaani nle, nyan Yonmdaan Mɔmaam n yaan bual nand.
42002025	Nil nne bo be Serusalɛm n ninŋ, g yi Simeyɔn. U bo tie nimɔn i, g cɔln Yendu, g guu Israyɛl Fietua baalu, g Foŋanm be yen’o.
42002026	Foŋanm bo tuod g maad’o, k u daa kan kpe g g la Yonmdaan n sun yua nba, wano n tie Kristo.
42002027	Youg nba g Yiesu danm bo kua yen’o jaanddeciɛɔnŋ n ninŋ, k ban tien Yonmdaan Mɔmaam n maad yal, l sua g Foŋanm te g Simeyɔn gad l n ninŋ o.
42002028	Lann i k u gaal big u nui n ninŋ, g dond Yendu g maad k nne:
42002029	« Yonmdaan, ŋan bo maad yal ji tien, ji cab mɔlane k a tuonsunn ń kpe gii saa yen laafiɛ.
42002030	K l maa n ninbina la fielu
42002031	nba k a bobn buoli kul po.
42002032	L tie yinyiem nba bu fand buolfani niib k ban bann’a, g te k a buolu Israyɛl niib ń gaal yudand. »
42002033	Maam nba kul k u maad Yiesu po bo yaa g lid u naa yen u baa.
42002034	G Simeyɔn yad yedŋanm b po g biɛ maad u naa Mari: « Yendu te k a big ne po, Israyɛl buolu n ninŋ, yenm bu baa, g lieb ń la fielu. U tie banm i g Yendu ŋɔn. Ama niib bu yie’og.
42002035	Nnyan, niib bonciɛnn maalm bu dɔgd. Ama fin nuan, fala tan bu kua’a, nyan b cɔg a pal jugsieg nyan. »
42002036	Yendu sogni nne mɔ bo be k b yi’ug Ann, u bo tie Fanuwɛl bipuo i, Asɛr buolu n big. U bo ciɛnd hal bonciɛnn. U bo tien bina ŋanlile kua i yen u sal,
42002037	g ji te pekual g tan pund piinniin yen bina ŋanna. U bo tund g be jaanddeciɛɔnŋ n ninŋ, g lolg mɔb g jaand g pug Yendu, yendu n yen nyiɛɔg.
42002038	L youg k u mɔ baal, g dond Yendu, g maad big ne maam danm nba kul bo guu Israyɛl buolu fielu daal.
42002039	Ban yaan tien bogda kul g gbenn, nyan Yonmdaan Mɔmaam n bual nand, k b lebd g kun Nasarɛt, Galile doug n ninŋ.
42002040	K l big ji kped g pugd, g gbie yen yanfuom, g Yendu ŋalbalg be yen’o.
42002041	Binn kul, u danm bo tu gad Serusalɛm g di Suif‑nba fielu jaanm.
42002042	Yiesu n yaan la piig yen bina ŋanle, k b duo l doug n ninŋ, nyan ban bo tu tie nand.
42002043	L jaanm dana n yaan pend, g Yiesu danm leb g kun g ban g Yiesu ŋua i, k u yen be Serusalɛm.
42002044	B sonm yentunmunn, g mali k u be yen b yegni i. B tan kpaan’o b naataani n ninŋ, yen yab nba ban’m buol,
42002045	g g la’ɔg. K b lebd Serusalɛm, g ŋanm g kpaan’o.
42002046	Daa ŋantaa daal, k b ji tan la’ɔg jaanddeciɛɔnŋ n ninŋ, k u kal Yendu Kadaaɔg gbanbanda canbaa‑nba siign ninŋ, g cenŋ b maam g biɛ bual’b buali.
42002047	Yab nba kul bo cenŋ u maam, bo yaa mɔi i yen ban la k u yam fo, k u biɛ ŋmiɛnd yen banm nba.
42002048	U danm n yaan la’ɔg, k l yaa g lid’b, k u naa maad’o: « N big, bɛ n te k a tien’ti nnyan i ? Diid, min yen a baa kul kpaan’a k t yam ŋmad. »
42002049	K u maad’b: « Bɛ po i k i kpaan’n nii ? I g ban k l tie k min gii be n Baa ŋaag n ninŋ ii ? »
42002050	K banm yen g gbad maam nba k u bo maad’b nyan niimn.
42002051	K u yeg yen’m g jiid Nasarɛt, g tiend b buam kul. K u naa bilg l bona kul u pal n ninŋ.
42002052	G Yiesu kped, k u yanfuom pugd, k u manŋd Yendu yen niib pala.
42003001	Rom badciɛn Tibɛr n yaan dii bal, l piig yen bina ŋanmu ninŋ, l sua g Pɔns Pilat kal Suude doug n Rom badciɛn sann po, g tie l doug n gobna. K Erod mɔ tie Galile bad, k u ninja Filiip tie Iture yen Trakonit bad, g Lisaniyas tie Abilɛnn bad.
42003002	Ann yen Kaayif mɔ n bo tie Suif‑nba salg-yidkab kul ciɛnm. L youg, l sua g Sakari bija San be tinkuonŋ n ninŋ. L buol i k u gbad Yendu maam
42003003	g gad Suurdɛn fuann n ninŋ kul, g muand niib k ban wul nyum, g ŋaa b tuonbiid g lebd binbem, g Yendu ń piin b biid
42003004	nyan lan bo diɛn Yendu sogni Esaayi kadaaɔg n ninŋ nand nyan. L bo diɛn g maad: « Nil kpaand tinkuonŋ n ninŋ g maad: “ Ŋanm man Yonmdaan sɔnu, sond man u sɔni.
42003005	G baalɔdi kul ń piin, g jɔa yen gbingbana kul ń sal, g sɔngɔga kul ń sond g sɔnbuod kul ń biɛ sal.
42003006	G niib kul ń la yen b ninbina Yendu fielu ”. »
42003007	San bo maad danm nba baad k wan wul’b nyum nyan: « Yinm waalaba ne, ŋmaa n maad’i k yin nya Yendu mutuol nba baad ne ninŋ i ?
42003008	I yie g tien yal ŋɔn k i lebd binbem o, gii kal g tua k Abraham tie i yaaja. N maad’i faa, Yendu nuan bu fid g te g tana ne ń kpand Abraham yaabuona.
42003009	Piɛg ji dua tiidi nyaga n i. Tiig nba g luon luanŋana kul, b bu cua’ɔg u g lu muu n ninŋ. »
42003010	Lann i g niib bual San: « T yen ji bu tien nle i ? »
42003011	K u ŋmiɛn’m: « Yua n mɔg liɛda ŋanle, wan bɔgd g te yua nba g mɔg. Yua n mɔg jied mɔ ń tien nnyan. »
42003012	G lonpogaala mɔ baal k wan wul’b nyum, g bual’o: « Canbaa, t bu tien nle ? »
42003013	K u maad’b: « Daa gaan man lonpo k lan gii cie ban ŋɔn’i yal nyan. »
42003014	G sijenm mɔ bual’o: « K tinm i, t mɔ bu tien nle ? » K u maad’b: « Daa tug man jad yen faaɔg gii ŋua niib g fe b ligli. Yin gaan ligli nba, i pala ń gii man l po. »
42003015	Niib bo guu Kristo, g ji bual b kua n ninŋ g San kan gii tie wano kaa aa ?
42003016	G San ŋmiɛn g maad b kul: « Min nuan wuul’i nyum n i. Ama sua baad, g mɔg paalu g cie’n. K n g dagd yen k n lod u taacagbani. Wano tan bu tug Foŋanm yen muu i g wul’i.
42003017	U diɛ u dilennŋmantonn g saa jalg n, g bu lenn u dii. U bu wod diŋani g ŋuun u bunbual n. G nyaan tug feonŋ g lu muu nba kan ban g junn n ninŋ. »
42003018	San biɛ bo tien niib cegllei bonciɛnn, g muand’b Laabamann.
42003019	Ama u bo jalg bad Erod, k l maa u bo fiel u ninja ŋaapuo Erodiad g kuan, g biɛ tien bontitebiid nba yab.
42003020	Erod biɛ bo tien biid g pugn, k l maa u bo suol San g luon’o dansalg.
42003021	San n yaan wul niib g gbenn, g wul Yiesu mɔ, g Yiesu sie g jaand, b tan sua g polu po luod,
42003022	g Foŋanm jiid u po g naan lanjelg. G niɛlu nne nyiɛ polu po g maad: « A tie n bija i, n pal kɔn a po bonciɛnn. N tug n buam kul g tien a ninŋ. »
42003023	Yiesu n yaan cil u tuonn, l sua k u mɔg nyan bina piintaa nyan i. Niib bo mali k u tie Sosɛf bija i. K u yaaja tie Eli,
42003024	k Eli baa tie Matat, g Matat baa tie Lefi, g Lefi baa tie Mɛlki, g Mɛlki baa tie Yanaayi, g Yanaayi baa tie Sosɛf,
42003025	g Sosɛf baa tie Matatiyas, g Matatiyas baa tie Amɔs, k Amɔs baa tie Nahum, g Nahum baa tie Ɛsli, k Ɛsli baa tie Nagaayi,
42003026	g Nagaayi baa tie Maat, g Maat baa tie Matatiyas, g Matatiyas baa tie Semeyinn, g Semeyinn baa tie Sosek, g Sosek baa tie Soda,
42003027	g Soda baa tie Suanan, g Suanan baa tie Resa, g Resa baa tie Sorobabɛl, g Sorobabɛl baa tie Salatiɛl, g Salatiɛl baa tie Neri,
42003028	g Neri baa tie Mɛlki, g Mɛlki baa tie Adi, k Adi baa tie Kosam, g Kosam baa tie Ɛlmadam, k Ɛlmadam baa tie Ɛr,
42003029	k Ɛr baa tie Yiesu, g Yiesu baa tie Eliesɛr, k Eliesɛr baa tie Sorim, g Sorim baa tie Matat, g Matat baa tie Lefi,
42003030	g Lefi baa tie Simeyɔn, g Simeyɔn baa tie Suuda, g Suuda baa tie Sosɛf, g Sosɛf baa tie Sonam, g Sonam baa tie Eliakim,
42003031	k Eliakim baa tie Meleya, g Meleya baa tie Mena, g Mena baa tie Matata, g Matata baa tie Natan,
42003032	g Natan baa tie Dafiid, g Dafiid baa tie Sese, g Sese baa tie Obɛd, k Obɛd baa tie Bos, g Bos baa tie Sala, g Sala baa tie Naasɔnn,
42003033	g Naasɔnn baa tie Aminadab, k Aminadab baa tie Adminn, k Adminn baa tie Arni, k Arni baa tie Ɛsrɔm, k Ɛsrɔm baa tie Faarɛs, g Faarɛs baa tie Suuda,
42003034	g Suuda baa tie Sakɔb, g Sakɔb baa tie Isaak, k Isaak baa tie Abraham, k Abraham baa tie Tara, g Tara baa tie Nahɔr,
42003035	g Nahɔr baa tie Seruk, g Seruk baa tie Rago, g Rago baa tie Falɛk, g Falɛk baa tie Ebɛr, k Ebɛr baa tie Sala,
42003036	g Sala baa tie Kaayinam, g Kaayinam baa tie Arfasad, k Arfasad baa tie Sem, g Sem baa tie Nowe, g Nowe baa tie Lamɛk,
42003037	g Lamɛk baa tie Matusala, g Matusala baa tie Enɔk, k Enɔk baa tie Sarɛd, g Sarɛd baa tie Malaliɛl, g Malaliɛl baa tie Kaayinam,
42003038	g Kaayinam baa tie Enɔs, k Enɔs baa tie Set, g Set baa tie Adam, k Adam baa tie Yendu.
42004001	Yiesu bo gbie yen Foŋanm, g nyiɛ Suurdɛn bɔngbann, g Foŋanm gad yen’o tinkuonŋ n ninŋ,
42004002	k u tien daa piinna g Sitaan bign’o. U bo g di siɛl l dana n ninŋ. L puol po g kom suol’o.
42004003	G Sitaan maad’o: « A gii tie Yendu Bija, ŋan te g tann ne ń kpand jied. »
42004004	G Yiesu ŋmiɛn’o: « Yendu Kadaaɔg maad g jied kua kaa bu te g nil ń gii mɔg miɛl. »
42004005	G Sitaan tug’o g duo yen’o naan nba kped po, g ŋɔn’o ŋanduna doi kul pilb yenm kua g maad’o:
42004006	« N bu te’a doi ne kul diem yen l ŋalman, k l maa l kul ne b tie min i, k n mɔ tien min bua yua nba.
42004007	Lann, a gii gbaan n nunŋ n ninŋ g pug’n, l kul baa tie a yal i. »
42004008	G Yiesu ŋmiɛn g maad’o: « L diɛn Yendu Kadaaɔg n ninŋ g maad: “ A baa pug Yonmdaan a Yendu kua i, g biɛ dond wano kukua. ” »
42004009	G Sitaan tug’o g gad yen’o Serusalɛm, g daan don’o jaanddeciɛɔnŋ yul po, g maad’o: « A gii tie Yendu Bija, ŋan yug g jiid tinŋ n,
42004010	k l maa Yendu Kadaaɔg maad g Yendu bu te u malɛg‑nba ń guul’a
42004011	g biɛ tebn g gabl’a b nui n ninŋ, g daa ŋaa baa a titala ń tuud tann. »
42004012	G Yiesu ŋmiɛn g maad’o: « L kadaaɔg n biɛ maad k a kan bign Yonmdaan, a Yendu. »
42004013	Sitaan n yaan bign’o bignbuolu kul g gbenn, k u yaad g ŋaa’ɔg, g ji guu youg nba k u bu guan g bign’o.
42004014	Yiesu bo gbie yen Foŋanm paalu i, g guan Galile doug n, k u sann duo l fuann n ninŋ kul.
42004015	K u tund niib Yendu maam Suif‑nba tintaann died n ninŋ, k b kul ji pag’o.
42004016	K u gad Nasarɛt doug n ninŋ, naan nba k u bo pugd, g Saaba daal k u kua tintaann dieog n ninŋ, nyan wan bo tu tie nand nyan. G tan fiil k wan lii Yendu Kadaaɔg.
42004017	K b tie’og Yendu sogni Esaayi n bo diɛn yal, k u pɔbd, g la diɛni ne:
42004018	« Yonmdaan Fuom be n ninŋ, k l maa u lugd’n k n muand tali Laabamann. U sun’n k n maad yonmi k b bu nya yonmd n, g juanm mɔ bu guan g nyuand, g yab nba be mabl n bu yal b kua.
42004019	K n biɛ kpaand g dinne, Yonmdaan bu fiel’ti. »
42004020	G Yiesu pɔbn kadaaɔg, g ŋmiɛn jua nba bo suun tintaann dieog n, g ji kal. G niib kul fid ninbina u po.
42004021	K u ji cil g maad’b: « Yin gbad lanbona nba ne, dinne l ji tien yen mɔni. »
42004022	Lanbonmana nba k u bo maad nyan bo yaa g lid’b g baal yen pinpagd, k b ji tua k wano kaa tie Sosɛf bija ii ?
42004023	K u maad’b: « N ban k i bu yin’n jɔug nba ne: “ Dogda, teb a kua ” g biɛ maad’n: “ T gbad yal nba kul k a tien Kafarnawunm, biɛ tien l bona a doug n ninŋ ne mɔ ! ” »
42004024	K u biɛ maad: « L tie mɔni i, b g ban g gaal Yendu sogni u doug n ninŋ.
42004025	Yen mɔni n maad’i, g pekɔa bo yab Israyɛl doug n ninŋ Eli youg, youg nba g taag bo luon bina ntaa yen ŋmaali yinluob, g kom baa l doug n kul.
42004026	Yendu yen bo g sun Eli k wan gad sua buol, l gii g tie pekual nne buol i kaa, k u kua Sarɛpta, Sidɔn doug n ninŋ.
42004027	Yendu sogni Elise youg mɔ, gbaada bo be bonciɛnn Israyɛl doug n ninŋ, ama k b ninŋ sua bo g paag, l gii g tie Siiri jua Naaman i kaa. »
42004028	Yab nba bo be tintaann dieog n n gbad nnyan, k b pala bie g pend.
42004029	L sua k b doug be jual po i. K b fiil g nyan’o b doug n ninŋ, g gad yen’o l jual n kped naan g daan bu tud g lu’ug yidug n.
42004030	K u yen nyiɛ b siign ninŋ g paan g saa u sɔnu.
42004031	Yiesu bo jiid Kafarnawunm, Galile doug n ninŋ, g tund niib Yendu maam Saaba daal.
42004032	K u tundl yaa g lid’b, k l maa u bo maad yen yikod i.
42004033	L sua g jua nne be Suif‑nba tintaann dieog n g sanpola ŋua’ɔg, k u tand yen paalu g maad:
42004034	« Hei i ! Nasarɛt Yiesu, tinm yen fin bɛ po i ? A baal k a biɛn’ti yaa aa ? N ban ŋan tie yua. Fin n tie niŋan nba g Yendu sun. »
42004035	G Yiesu gaal jad b po g maad: « Suon man l buol ! Yaad man g ŋaa jua ne. » G sanpola yugl l jua g gul’o niib siign ninŋ, g yaad g ŋaa’ɔg g g tien’o baa siɛl yaa bonbiil.
42004036	G jiwaani kua b kul, k b ji maad maad yen b lieb g tua: « Ne tie malanm po n ne i ? U mɔg yikod yen paalu g niind sanpola k b yaadl. »
42004037	K u sann duo l dingbankunkogi n ninŋ kul.
42004038	Yiesu bo nyiɛ tintaann dieog n ninŋ, g gad Simɔn ŋaag n, g sua g Simɔn ŋaapuo naa gbanu ton bug bug. K b miɛl’o k wan tien siɛl u po.
42004039	K u nagn g yin u po, g tand g maad k u gbannantounŋ ń gbenn, k l yand u po. L youg mɔno k u fiil g ji cand’b.
42004040	Yendu n yaan tan baa, k b baal yen u buol yab nba bo yiɛl yiɛlbuoli kul. K u maan nui sua kul po g paag’b.
42004041	G sanpola mɔ yaad g ŋaan niib bonciɛnn g yign g tua: « A tie Yendu Bija i. » K u fu yen’m g g tuod k b maad nnyan, k l maa b bo ban k u tie Kristo.
42004042	Lan tan fann youg nba, g Yiesu nyiɛ g gad naan nba g sua g be, g niib kpaan’o g tan la’ɔg, g gɔgl’o g ji g bua k u kpiɛd’b.
42004043	Ama k u maad’b: « L tie k n muand Yendu bal Laabamann doi nba tenn ninŋ mɔ i, k l maa l yaa po i g Yendu sun’n. »
42004044	Nnyan i k u ji muand Laabamann Suude Suif‑nba tintaann died n ninŋ.
42005001	Diyenn Yiesu bo be Senesarɛt mɔgl kunŋ i, g niib bonciɛnn kaan g lind’o, g nuul g kpaan k ban cenŋ Yendu maam.
42005002	K u la ŋadnd tinle k l sie mɔgl kunŋ, g jansuola nyiɛ l ninŋ g ŋuni b janbaand.
42005003	K u kua ŋadnyeonŋ n ninŋ, k l tie Simɔn yal, g miɛl’o k wan sud waam nyum n ninŋ yen’o. K u ji kal l ninŋ g tund niib Yendu maam.
42005004	Wan yaan tund’b g gbenn, k u maad Simɔn: « Sud g gad nyunnyuaɔnŋ n ninŋ, k yin lu i janbaand, g suol jani. »
42005005	G Simɔn ŋmiɛn g maad: « Canbaa, t won gbaa nyamunŋ kul g g suol baa siɛl. Ama, a yaa maam po, n bu lu. »
42005006	K b lu, g baan jani bonciɛnn, k b janbaand ji cil g pad.
42005007	Lann i k b kanm b lieb nba bo be ŋadnlieog n ninŋ nyan nuu, k ban baal nii g taan’m. K b baal g gbien b ŋadnd tinle kul, k l ji bua n mii mɔno.
42005008	Simɔn Piɛr n yaan la nnyan, k u baa g gbaan Yiesu nunŋ n ninŋ g maad: « Yonmdaan, fagd n buol, k l maa n tie biiddaan i. »
42005009	Jiwaani bo suol wano yen yab nba bo be yen’o, g dugn ban suol jani nba k l yab bonciɛnn nyan po.
42005010	Jiwaani biɛ bo suol Saak yen San mɔ, Sebede bid nba bo tie Simɔn jansolieb nyan. G Yiesu maad Simɔn: « Daa jie kaa. Mɔlane, a ji baa taand niib i, ban gii ŋua’n. »
42005011	L youg, k b don b ŋadnd bɔngbann, g nyɔl l kul g ji ŋua Yiesu.
42005012	Yiesu bo be doyenu nne ninŋ, k l tuu g jua nne be l buol, g tie gbaadpienn. Wan la Yiesu, k u baa g gbaan u nunŋ n ninŋ, g miɛl’o g maad: « Yonmdaan, a gii bua, a bu fid g paag’n. »
42005013	G Yiesu tand nuu g sii’ug g maad: « N, n bua, paag ! » L youg mɔno, k u gbaadm gbenn.
42005014	K u kpaa’ɔg g maad: « Suol a mɔb g daa ŋaa sua ń gbad. Ama, gad g salg-yidkua ń la’a, k a te’og salg nba g Moyis bo maad g gbaadl gii paag wan te nyan, k lan ŋɔn k a paag. »
42005015	Ama k b yad g maad Yiesu po, g niib ji baad cul cul, k ban cenŋ’o, k wan biɛ paag’b.
42005016	Yiesu nuan bo tu piɛd naan nba g sua g be i, g daan jaand.
42005017	Diyenn, Yiesu bo tund niib, g Farisiɛn-nba yen Yendu Kadaaɔg gbanbanda kal u buol. B bo nyiɛ Galile yen Suude doi kul n ninŋ, yen Serusalɛm n ninŋ i. G Yonmdaan paalu be yen Yiesu, g te k u paagd niib.
42005018	G jab nne baal g tug yiɛn k u nui yen u titala kul kpe k u dua liɛnŋ po, g kpaan k ban kuan g duan’o Yiesu nunŋ n ninŋ.
42005019	G niwulug po te k b g la ban bu tɔgn naan g kuan’o. K b duo deliɛkaɔg po, g lond bonn g jiin’o yen liɛnŋ niib siign ninŋ Yiesu buol.
42005020	Yiesu n yaan la ban dug u po nand nyan, k u maad: « N ninja, a biid piin o. »
42005021	G Yendu Kadaaɔg gbanbanda yen Farisiɛn-nba mali b pala n ninŋ g sɔbn: « U ne tie ŋmaa i, g sugd Yendu i ? Yendu kua i kaa ŋmaa n bu fid g piin nil biid i ? »
42005022	Yiesu n yaan bann b maalm, k u bual’b: « Bɛ po n te k i mɔg l maalm i ?
42005023	Lanbona nle ne ninŋ, n liɛ yal maadu paa i ? G maad: A biid piin, bii fiil g sonm i ?
42005024	To ! Bann man g Nifosaal Bija mɔg paalu tinŋ ne po g bu fid g piin niib biid. » Lann i k u maad jua nba k u nui yen u titala bo kpe nyan: « Min n cab’a, fiil, tug a liɛnŋ gii kun. »
42005025	L youg mɔno, k u fiil niib kul nunŋ n ninŋ, g tug u liɛnŋ g kun g dond Yendu.
42005026	K l cɔg’b. G jiwaani suol’b k b ji dond Yendu g maad: « Dinne, t la tin g ban g la yal. »
42005027	L puol po, g Yiesu nyiɛ g la lonpogaal nne k b yi’ug Lefi, k u kal ban pa lonpo naan nba, g Yiesu maad’o: « I ŋua’n. »
42005028	K u ŋaa l kul, g fiil g ŋua’ɔg.
42005029	G Lefi tien jaanciɛnm Yiesu po u ŋaag n ninŋ, g lonpogaala yen nilieb bonciɛnn taan g kal g di yen’m.
42005030	G Farisiɛn-nba yen b Yendu Kadaaɔg gbanbanda buln buln g maad Yiesu ŋuantieb: « Bɛ n te k i taan g di g nyu yen lonpogaala yen biiddanm i ? »
42005031	G Yiesu ŋmiɛn g maad’b: « Yab nba mɔg laafiɛ kaa kpaan dogda, yiɛnm n kpaan’o.
42005032	N g baal k n yiin nimɔnm kaa, n baal k n yiin biiddanm i, k ban lebd b binbem. »
42005033	Farisiɛn-nba yen b Yendu Kadaaɔg gbanbanda bo maad Yiesu: « San ŋuantieb paa g lolg mɔb, g tie jaandi, g Farisiɛn-nba ŋuantieb mɔ tie nnyan. Ama k a yab di g biɛ nyu. »
42005034	G Yiesu maad’b: « I ban k b kan fid g te k ban yiin yab puokuanu jaanm ń lol mɔb, youg nba g puodaan daa be yen’m a, bii ?
42005035	Ama youg baad g puodaan tan kan gii be b siign. L youg u k b ji baa lolg mɔb. »
42005036	K u biɛ pua’b makpanjam ne: « Sua g pad tiɛpaaɔnŋ cabl g libn tiɛdudunŋ. U gii tien nnyan, u biil tiɛpaaɔnŋ n nyan, cabpaann ŋann mɔ kan nand yen tiɛkpel.
42005037	Sua biɛ g piɛgd dikaam gband-lenkpela n ninŋ mɔ. Lann i kaa l daam tan gii bie, l gband-lenkpela bu pud i, daam ń yad, l lena mɔ ń biɛl.
42005038	Ama l tie k ban tu piɛg dikaam gband-lenpaana n ninŋ i.
42005039	Yua nba gii nyuu dikpel, u ji g bua dipaanm. Yen mɔni, u bu maad g dikpel n man. »
42006001	Yiesu bo pend kpaab n ninŋ Saaba daal, k u ŋuantieb togd dii g pini g ŋman.
42006002	G Farisiɛn-nba yenm maad: « Bɛ n te k i suun yal nba k l g cab g nil ń sun Saaba daal i ? »
42006003	G Yiesu ŋmiɛn g maad’b: « I g lii Yendu Kadaaɔg n, diyenn kom n bo suol Dafiid yen u yegni k u sun yal ii ?
42006004	U bo kua Yendu-cend‑buol-jounŋ n ninŋ, g juab salg kpanu g ŋman, g tie u lieb, k l yen bo g cab g sua ń ŋman, l gii g tie salg-yidkab kua i kaa. »
42006005	Lann i k u maad’b: « Saaba be Nifosaal Bija nuu n i. »
42006006	Saabaliel daal k u kua tintaann dieog n ninŋ g tund niib Yendu maam. L sua g jua nne be l buol k u nuujendu kpe.
42006007	G Yendu Kadaaɔg gbanbanda yen Farisiɛn-nba ji suli Yiesu, k ban diid g liɛ u bu paag l jua Saaba daal, k ban fid g jalg’o oo ?
42006008	Yiesu n yen bo ban ban mali yal nyan, k u maad jua nba k u nuu bo kpe nyan, k wan fiil g sed siign. K u fiil g sed.
42006009	G Yiesu maad: « N bual’i, l cab g Saaba daal, nil ń tien bonŋann daa bii bonbiil i ? K wan fiel nifuog daa bii k wan biɛn’o i ? »
42006010	K u ŋaand ninbina b kul po, g maad l jua k wan tand u nuu. K u tand, k l nuu paag.
42006011	K b pala bie bonciɛnn, k b taan g kpaan ban bu tien Yiesu nand.
42006012	L dana n ninŋ, g Yiesu nyiɛ g duo jual po g bu jaand, g jaand nyamunŋ kul.
42006013	Lan yaan tan fann youg nba, k u yiin u ŋuantieb g lugd b ninŋ piig yen banle, g yiin’m u sundi.
42006014	Wan bo lugd yab sana n ne: Simɔn, yua k u bo pul’o Piɛr, yen u ninja Andre, yen Saak yen San yen Filiip
42006015	yen Bartelemi yen Matieog yen Toma, yen Alfe bija Saak
42006016	yen Simɔn yua nba bo kɔn u doug po, yen Saak bija Suuda yen Suuda Iskariyɔt, yua nba bo bu kuad Yiesu.
42006017	Yiesu bo nyiɛ jual po g jiid yen’m g sed jɔnyiɛlu. U ŋuantieb bonciɛnn bo be l buol ; niib bonciɛnn mɔ bo be g nyiɛ Suude kul n ninŋ yen Serusalɛm doug n. G lieb nyiɛ Tiir yen Sidɔn dingbana nba be mɔgl kunŋ nyan.
42006018	B bo baal k ban cenŋ’o, k wan biɛ paag’b. Yab nba g sanpola bo mabnd’b mɔ bo paag.
42006019	Niib kul bo kpaan k ban sii’ug, k l maa paalu bo nya u ninŋ g paagd b kul.
42006020	Yiesu bo yaad g diid u ŋuantieb g maad’b: « Yinm nba tie tali, pamann tie i yal i, g dugn yinm n tie Yendu diem yab.
42006021	Yinm nba g kom mɔg’i mɔlane, pamann tie i yal i, g dugn i tan bu guo. Yinm nba buud mɔlane, pamann tie i yal i, g dugn i tan baa kpanm.
42006022	Niib gii g bua k b la’i yen ninbinn, g biel’i, g sugd’i, g biid i sann g dugn Nifosaal Bija po, pamann tie i yal i.
42006023	L tan gii baal’i nnyan, yin gii kpanm yen pamann, k l maa i nyuad tan baa yab Yendu ŋaag. B baa‑nba mɔ bo tiend Yendu sogni‑nba nnyan i.
42006024	Ama, yinm nba tie ŋalmandanm, l tan baa biɛ i po, g dugn i la i nyuad o.
42006025	Yinm nba guo mɔlane, l tan baa biɛ i po, g dugn kom tan bu suol’i. Yinm nba laa mɔlane, l tan baa biɛ i po, g dugn i tan baa cagn g buud.
42006026	Yinm nba g niib kul pag’i, l tan baa biɛ i po, g dugn l niib baa‑nba bo tiend yab bo fa k b tie Yendu sogni‑nba nnyan i.
42006027	Yinm nba cenŋ’n ne, n maad’i: I bua man i ninnanda. Yab nba g bua k b la’i yen ninbinn nyan, i tiend’b man ŋanm.
42006028	Yab nba polg’i mɔb, i miɛd man Yendu yedŋanm b po. Yab nba biid i sann mɔ, i jaand man b po.
42006029	Nil gii peb’a kpiɛnyenu, ŋan te’og liel po. Nil gii fiel a liɛdgbenŋl, ŋan cab’o a liɛdbig mɔ.
42006030	Yua nba kul miɛl’a, ŋan te’og. G yua nba juab a bonn, ŋan daa bual’o l po.
42006031	I gii bua g niib ń gii tie yal nba i po, yin mɔ ń gii tie’b lann.
42006032	I gii bua yab nba bua’i kua, i bulcind be lɛ i ? Baa biiddanm mɔno bua yab nba bua’b.
42006033	I gii tiend ŋanm yab nba tiend’i ŋanm, i bulcind be lɛ i ? Baa biiddanm mɔno tiend nnyan.
42006034	I gii kpend yab nba k i ban k b bu ŋmiɛn’i, i bulcind be lɛ i ? Baa biiddanm mɔno kpend biiddanlieb, k ban tan ŋmiɛn’m ban kpend yal i.
42006035	Ama, i bua man i ninnanda, gii tiend’b ŋanm, gii kpend g daa daan siɛl. Nnyan, i nyuad tan baa yab, yin gii tie Yendu Badciɛn bid, k l maa wano nuan ŋanmd yaa danm nba g ban ŋanm, yen tondanm. »
42006036	« I tie man yab jie niib ninbaaɔg, nyan i Baa mɔ n yaan jie niib ninbaaɔg nand nyan.
42006037	Daa jalg man sua. Nnyan, Yendu kan jalg’i. Daa tien man sua biid, Yendu mɔ kan te’i biid. I di man sugl niib po. Nnyan, Yendu mɔ bu di sugl i po.
42006038	I piin man, nnyan Yendu bu pi i mɔ. U bu bign golunŋ nba yab, g nyag nyag, lan gbie g yad, g ŋuun i kpalpiɛɔg n ninŋ. K l maa, yin bignd nand g tien lieb, Yendu tan bu bign nnyan i g te’i. »
42006039	K u biɛ pua’b makpanjam nba ne: « Juan bu fid g dadb juan ii ? B banle kul kan baa buoug n ninŋ ii ?
42006040	Tuonbanŋl g cie u canbaa. Ama tuonbanŋl nba kul banŋ g gbenn, u baa tie nyan u canbaa nyan i.
42006041	Bɛ po i k a nyuan muanu nba be a ninja ninbinn n ninŋ, g yen g la daaɔg nba paan a yal n ninŋ i ?
42006042	A bu tien nle i g maad a ninja: “ N ninja, tien suoo k n nyan muanu nba be a ninbinn n ninŋ ”, k a yen g nyuan daaɔg nba paan a yal n ninŋ i ? Fin munafigidaan ne, daa pand daaɔg nba paan a ninbinn n ninŋ o, nnyan, a bu ŋanm g nyuand g fid g nyan muanu nba be a ninja ninbinn n ninŋ.
42006043	Tiŋanŋ g be g luon luanbiid. Tibiiug mɔ g be g luon luanŋana.
42006044	B band tiig kul u luana buol i. B g pɔ kinkana kunkontiig po, b biɛ g pɔ sinsaba kunkonbɔnn po.
42006045	Nimɔn n yaan mɔg bonŋana nba u pal n ninŋ, u nyanŋ lann i. G nibiiug mɔ n yaan mɔg bonbiiug nba u pal n ninŋ, u nyanŋ lann i. K l maa u pal n ninŋ n gbie yen yal, u maad lann i.
42006046	Bɛ po i k i yi’n Yonmdaan, Yonmdaan, g yen g tiend min maad’i yal nba i ?
42006047	N bu ŋɔn’i yua nba baad n buol, g cenŋ n maam g biɛ tiend lan bual nand n tie yua nba.
42006048	U tie nyan nil nba bua n maa ŋaag, g gbiil k l nyuag g daan nand tantiɛɔg, g bil fiɛgl. G bɔnŋ gbie g yad, g nyum yil l ŋaag, g yen g fid g gul’o, k l maa b maa k l paa.
42006049	Ama daan nba cenŋ n maam g g tiend lan bual nand, u tie nyan nil nba maa ŋaag tand po, g g bil fiɛgl. G bɔnŋ gbie g yad, g nyum yil l ŋaag, k l wob g baa l youg mɔno g te digbeonŋ. »
42007001	Yiesu n yaan maad niib wan mɔg yal g gbenn, k u kua Kafarnawunm doug n ninŋ.
42007002	L sua g Rom sijenm ciɛn nne be l buol, k u yonm nba k u mand g bua’ɔg nyan yiɛl g nag kuum o.
42007003	Wan yaan gbad k b maad Yiesu po, k u sun Suif‑nba nikpela, k ban gad g miɛl’o, k wan baal g fiel u yonm.
42007004	Ban yaan pund u buol, k b balm’o g maad: « U l dagd yen k a tuo wan bual yal,
42007005	k l maa u bua t buolu, wano n biɛ te k b maa t tintaann dieog. »
42007006	G Yiesu yeg yen’m k b saa. Ban tan nag ŋaag, g sijenm ciɛn biɛ sun u dɔnn‑nba k ban maad’o k nne: « Canbaa, daa mabnd a kua. K l maa n g dagd yen ŋan kua n ŋaag n ninŋ.
42007007	Lann n te k min mɔno diid g sua k n g dagd yen k n baal a buol. Ama, maad lanbonyenn kua, k n yonm ń paag.
42007008	K l maa, n mɔ mɔg canbaa‑nba g cɔln’m. G mɔg sijenm nba cɔln’n mɔ. N tu maad yend: “ Gad. ” Wan gad. G maad lua: “ Baal. ” Wan baal. G maad n yonm: “ Tien ne. ” Wan tien. »
42007009	Yiesu n yaan gbad u maam, k u pag’o. G gbeg g maad niwulug nba bo ŋua’ɔg nyan k nne: « N maad’i, Israyɛl buolu n ninŋ mɔno, n g la nil nba dug n po nne. »
42007010	L sijenm ciɛn sundi n yaan guan ŋaag youg nba, k b la l yonm g siɛl ji g mɔg’o.
42007011	L puol po, g Yiesu gad doug nne ninŋ, k b yi Nayɛn. U ŋuantieb yen niib bonciɛnn bo yeg yen’o.
42007012	Wan yaan nag l doug dimɔb buol, k u tuog niib k b tug kuum g saa g daan bu pii. Pekual nne bija n bo kpe ; wano kua n bo tie u big. Doug n ninŋ niib bonciɛnn bo ciɛnd’o.
42007013	Yonmdaan Yiesu n yaan la l big naa, g ninbaaɔg suol’o, k u maad’o k wan daa buud.
42007014	G nagn g sii kaliɛndaba, g kutugla sed. K u maad: « Naasen, n maad’a, fiil. »
42007015	G naasen nba bo kpe nyan fiil g kal, g ji maad. G Yiesu ŋmiɛn’o u naa.
42007016	G jiwaani suol b kul, k b dond Yendu g maad k nne: « Yendu sogni nba mɔg yudand ŋɔn u kua t siign ninŋ. Yendu gɔnn u buolu. »
42007017	K b maad Yiesu po Suude n ninŋ kul, yen l dingbankunkogi n ninŋ kul.
42007018	San ŋuantieb bo gad g dugn’o Yiesu n yaan tien yal nba kul. K u yiin b ninŋ banle,
42007019	g sun’m Yonmdaan buol, k ban bual’o: « Fin n tie yua n bo bu baal daa bii, t daa baa guu sua i ? »
42007020	Ban baal Yiesu buol youg nba, k b maad’o: « San Nyunwultua n sun’ti, k tin bual’a g liɛ, fin n tie yua n bo bu baal daa bii, t daa baa guu sua i ? »
42007021	L youg mɔno g Yiesu te g yiɛnm yen yab bo yiɛl yiɛlpaali g bonciɛnn paag. Sanpola bo ŋua niib bonciɛnn k u bel g yaan l sanpola kul. G biɛ te g juanm bonciɛnn mɔ nyuand.
42007022	Lann i k u ŋmiɛn San tondi, g maad: « Guan man g daan maad San yin la yal g biɛ gbad yal: Juanm nyuand, g wabi sonm, g gbaada paagd, g tuukpaa gbiɛ, g kpienm yied, k b muand tali Laabamann.
42007023	Yua nba kan buon u dindann g dugn n po, pamann tie u yal i. »
42007024	San tondi n yaan lebd g kun, g Yiesu ji maad yen niwulug San po nne: « I gad g diid bɛ i tinkuonŋ n ninŋ i ? Galgulnn nba g faalu mign ii ? N n.
42007025	K i yen gad g la bɛ ? Nil k u liɛ tiɛŋand ii ? I ban g yab nba liɛ tiɛgbenŋa, g be manu n, b kua batieb ŋai i.
42007026	K i yen ji gad g diid bɛ i ? Yendu sogni ii ? Yen mɔni, i gad g la Yendu sogni i, ama yin la yua nba nyan, u cie Yendu sogni mɔno.
42007027	U po i k l diɛn Yendu maam kadaaɔg n ninŋ nne: “ N bu sun n tond k wan gaal liig, g ŋanm a sɔnu g sua k a baal. ”
42007028	N maad’i, puob n mal niib nba kul tinŋ n ne, nil daa g be g cie San. Ama yab tuo Yendu bal ne, b siign yua g tie siɛl mɔno cie San.
42007029	Niib nba kul bo cenŋ San maam, baa lonpogaala mɔno, b kul bo tuo g Yendu n tie yal nba dagd, g San wul’b nyum.
42007030	Farisiɛn-nba yen Yendu Kadaaɔg gbanbanda nuan g tuo Yendu n yaan bo bua nand b po, g yie g San g wul’b nyum.
42007031	N ban k n bu maad bɛ i mɔlane niib ne po i ? B tie nibuollanu n ne i ?
42007032	B tie nyan bid nba kal jinjelnbaaɔg n, g yi lieb g maad: “ T pieb naagbaag, k i g ŋɔ siɛg. K t yin kuyani, k i g mɔ kumɔni. ”
42007033	N maad nnyan g dugn San Nyunwultua baal g g di jied, g biɛ g nyu daam, k i maad g sanpola ŋua’ɔg.
42007034	G Nifosaal Bija baal, g di g nyu, k i maad: Diid man nil ne. U puol man g kand, u tie dinyuul i, u tie lonpogaala yen biiddanm dɔnn i.
42007035	Ama yab nba gaan Yendu yanfuom n ŋɔnŋ b binbem n ninŋ k l yanfuom tie mɔni. »
42007036	G diyenn Farisiɛn nne yiin Yiesu k wan di yen’o. K u kua l Farisiɛn ŋaag g kal g bu di.
42007037	L sua g puo nne be l doug n ninŋ, g tie biiddaan. Wan yaan gbad g Yiesu di Farisiɛn ŋaag, k u tug kunkɔnŋanŋ nne k l gbie yen tilaali,
42007038	g baal g sed Yiesu puol po u titala buol g buud, k u ninsiid baal Yiesu titala po, k u fiɛn yen u yud, g muad, g sɔgn tilaali.
42007039	Farisiɛn nba bo yiin Yiesu n yaan la nnyan, k u maad u pal n ninŋ: « Jua ne bo gii tie Yendu sogni, u bo bu bann puo nba siin’o ne n tie yua. U bo bu bann k u tie biiddaan i. »
42007040	G Yiesu maad’o: « Simɔn, n mɔg maam g bu maad’a. » K u tuo: « Canbaa, i maad. »
42007041	G Yiesu maad: « Jab banle nne bo kpend ligli niyend buol. G yend pann tie dibala kobiinmu, lua mɔ dibala piinmu.
42007042	Ban yaan bo kan fid g pa nyan, g nil ŋann cab banm banle b pana. To, b ninŋ ne, ŋmaa n baa bua’ɔg g cie u lua i ? »
42007043	G Simɔn ŋmiɛn g maad: « N tama g yua nba k u pann yab i. » G Yiesu maad’o: « Lann n kon nyan. »
42007044	G ji gbeg l puo po g maad Simɔn: « A la puo ne ii ? Min kua a ŋaag n ninŋ ne, a g te k b ŋunn n titala. Ama wano ŋunn n titala yen u ninsiid, g fiɛl yen u yud.
42007045	Fin, a g muad n tankpinn. Ama puo ne n l kua ne, u l muad n titala i.
42007046	A g bud kpam n yul po. Ama wano yen bud tilaali n titala po.
42007047	Lann n te k n maad’a: Wan ŋɔn buam bonciɛnn nba n po ne, lann n ŋɔnŋ k u biid n l yab nand kul, l piin. Ama yua nba mɔg biid waam nne k b piin l biid, u tu ŋɔn u buam mɔ waam nne i. »
42007048	G maad puo: « A biid piin o. »
42007049	G yab nba bo kal g di yen’o nyan ji maad b pala n ninŋ: « Nil ne tie ŋmaa po i, g mɔ piind biid i ? »
42007050	G Yiesu maad puo: « Ŋan yaan dug n po nyan, a la fielu. I kun k a yam ń ji gii dua. »
42008001	L po n pend, g Yiesu saa doi n ninŋ yen dingbankunkogi n ninŋ, g muand g biɛ ŋɔnŋ niib Yendu bal Laabamann. U ŋuantieb piig yen banle bo be yen’o.
42008002	Puob nne mɔ bo be, k u bo bel g yaan sanpola nba bo ŋua’b g lieb mɔ yiɛl k u paag’b. L puob n ninŋ, yeno bo be k b yi’ug Magdala Mari, g sanpola banlile bo ŋua’ɔg g Yiesu bel g yaan’m.
42008003	G lua mɔ be k b yi’ug Sann, u bo tie Kusa ŋaapuo i. Wano Kusa n bo nyuan Erod ŋalman. Susann yen puolieb bonciɛnn mɔ bo be. L puob n bo tugd b ŋalman, g tod Yiesu yen u ŋuantieb.
42008004	Niib bonciɛnn bo nyiɛ doi kul n ninŋ, g tigl Yiesu buol, k u pua’b makpanjam g maad:
42008005	« Tanbuul nne bo nyiɛ g bua n pag bonbuoli. Wan pagn yaa youg, g binyena baa sɔnkunŋ, g niib ŋmaa l po. G bonyugda dii l kul.
42008006	G liel‑nba baa tantiɛli po, g piɛ g yen kuol, k l maa sɔnŋl bo g be.
42008007	G liel‑nba mɔ baa kunkoni n ninŋ, g piɛ, k l kul taan g fiil, g kunkoni fun g luon l po.
42008008	G liel‑nba baa tinŋ n ŋan naan, g piɛ, g nan bim kobg kobg. » G Yiesu biɛ tand g maad: « Yua nba mɔg tuba g bu gbad, wan gbad. »
42008009	K u ŋuantieb bual’o l makpanjam niimn.
42008010	K u maad’b: « Yendu cab yinm i k yin bann u bal ŋasiil. Ama lieb nuan, l baa tie makpanjam i b po, k ban gii nyuan g yen daa laad, g biɛ gii cenŋ g yen daa gbad siɛl.
42008011	L makpanjam niimn tie k nne i: Bonbulkal tie Yendu maam.
42008012	Bim nba baa sɔnkunŋ tie yab nba cenŋ Yendu maam, ama g Sitaan baal g nyan l maam b pala n ninŋ, k ban daa gaal g la fielu.
42008013	Yal nba baa tantiɛli po tie yab nba cenŋ l maam, g gaal yen pamann, k l yen kan kaln b pala n ninŋ. B tie niib nba g mɔg juunn i ; bignn gii baal’b, ban nɔd nui.
42008014	Yal nba baa kunkoni n ninŋ tie yab nba cenŋ Yendu maam, ama g maalm yen ŋalman yen ŋanduna n ninŋ ne manu kul te k b kan fid g kped g nan bim.
42008015	Yal nba baa tinŋ n ŋan naan tie yab nba cenŋ l maam g gaal yen papienn, g bil b pala n ninŋ, g mind g lon luana. »
42008016	« Sua g sonŋ fidl g cibnd bobl n, lann i kaa g kubnd gadoug yagma n ninŋ. Ama b tu tuan’o naan buol nba, g yab kua ŋaag n ninŋ bu fid g la yinyiem i.
42008017	G dugn siɛl g be g wuo, g tan kan wuod. Siɛl mɔ biɛ g be g tie ŋasiil g niib tan kan bann dindaanyenn.
42008018	Lann, suol man i kua yen yin cenŋ nand. K l maa, yua nba mɔg, b tan bu pugn wano i. G yua nba g mɔg mɔ, ban fiel baa yal nba k u mali k l tie u yal. »
42008019	Yiesu ninjanm yen u naa bo baal k ban la’ɔg, g yen g fid g nagn’o, k l maa niib bo yabd.
42008020	K b maad’o: « A naa yen a ninjanm sie cincann, g bua k ban la’a. »
42008021	K u ŋmiɛn’m g maad: « N naa yen n ninjanm tie yab nba cenŋ Yendu maam, g biɛ cɔln g tie lan bual nand i. »
42008022	Diyenn g Yiesu kua ŋadunŋ n ninŋ yen u ŋuantieb, g maad’b: « T puod man mɔgl, g gad bɔngbanliel po. »
42008023	Ban kud ŋadunŋ g saa, g guam tan suol Yiesu, k u guan. G faalu kpid mɔgl po yen paalu, g nyum kua kua ŋadunŋ n ninŋ, k b ji bua n biɛl.
42008024	Lann i k b nagn Yiesu buol, g find’o, g maad: « Canbaa, canbaa, t kpe n nyan. » Yiesu n yaan find, k u tiɛn faalu yen nyunguona po. K l kul te silb.
42008025	K u maad’b: « I dindann be lɛ i ? » G jiwaani kua’b, k l yaa g lid’b, k b maad b kua ninŋ: « U ne tie ŋmaa i, g niind faalu yen nyum mɔno, k b cɔlm’o i ? »
42008026	Yiesu yen u ŋuantieb bo pund yen b ŋadunŋ Gerasaniɛn-nba doug n ninŋ, k l doug tuol yen Galile.
42008027	Yiesu n yaan nyiɛ ŋadunŋ n ninŋ youg nba, k l doug n ninŋ jua nne tuog’o. Sanpola bo ŋuan l jua k l wai. U bo g liɛ siɛl, u biɛ bo g kua ŋaag, u bo dua kakula n ninŋ i.
42008028	Wan yaan la Yiesu, k u baa g gbaan u nunŋ n ninŋ, g tand g maad yen paalu k nne: « Yendu Badciɛn Bija Yiesu, bɛ n be min yen fin siign i ? Miɛl sugl g daa ŋɔnŋ’n fala. »
42008029	U bo maad nnyan k l maa Yiesu bo niin sanpola, k ban yaad g ŋaa l jua. L g luol fuunu munŋaa, k l sanpola bo tu yie u po. B bo tu lol u nui yen kudsiseli g biɛ dagn u titala k wan daa fid g gad siɛl. Ama u bo tu ciel l kul i, sanpola ń kuan’o muaɔg.
42008030	G Yiesu bual’o: « A sann i ? » K u maad: « T-yab. » K l maa sanpola bonciɛnn bo ŋua’ɔg.
42008031	K b miɛd Yiesu sugl k wan daa bel g lebn’m naan buol nba g fala kan ban g gbenn.
42008032	L sua g duoli bonciɛnn be l buol, k b kpaa’b jual n ninŋ. G sanpola miɛl Yiesu sugl, k wan cab k ban gad g ŋuan l duoli. K u cab’b.
42008033	Lann i k b ŋaa l jua, g ji ŋuan duoli. K l duoli nyiɛ jual po, g san san g baa mɔgl n ninŋ, g biɛl.
42008034	Duokpaali n yaan la yal nba tien, k b san g gad g maad l laabaal doug n ninŋ yen dingbana n ninŋ.
42008035	G niib nyiɛ k ban diid yal nba bo tien. K b baal Yiesu buol, g la jua nba g sanpola bo yaad g ŋaa’ɔg nyan, k u kal Yiesu nintual n, g liɛ tiɛd, g ji tie nimɔn. G jiwaani kua’b.
42008036	G yab nba bo be l buol g la l youg dugn lan tien nand g sanpola yaad g ŋaa l jua.
42008037	G Gerasa doug n niib kul ji baln Yiesu, k wan nya b tinŋ n, k l maa jiwaani bo suol’b bonciɛnn. Lann i k u kua ŋadunŋ n ninŋ g lebd.
42008038	G jua nba g sanpola bo yaad g ŋaa’ɔg nyan miɛl’o, k wan gii be yen’o. Ama k u yie g maad’o:
42008039	« I kun a ŋaapo, g daan maad Yendu n yaan tien yal nba kul a po. » K u gad g muand doug munn kul Yiesu n yaan tien yal nba kul u po.
42008040	Yiesu n yaan lebd Galile yaa youg nba, g niwulug gaal’o, k l maa b kul bo guu’ug.
42008041	G jua nne tan baal g baa g gbaan Yiesu nintual n. B bo yi’ug Saayirus i, k u tie Suif‑nba tintaann dieog n canbaa. K u miɛl Yiesu, k wan baal u ŋaapo,
42008042	k l maa u bo mɔg bipuobyenŋ kua i, k l big pund nyan bina piig yen ŋanle nne, g yiɛl g nag kuum o. Yiesu n yaan saa youg nba, g niwulug belb g tud lieb g mabnd’o.
42008043	L sua g puo nne bo be g wul faad k l g kɔl piig yen bina ŋanle n nyan. U bo biil u mɔgm kul dogda‑nba buol. Sua yen bo g fid g teb’o.
42008044	K u nagn Yiesu puol po, g sii u liɛdl mɔgbann. L youg mɔno, k u sɔm ji kɔl.
42008045	G Yiesu bual: « Ŋmaa sii’n i ? » K b kul nai, g Piɛr maad’o: « Yonmdaan, niib n yiɛ g tud’a. »
42008046	Ama g Yiesu maad: « Sua sii’n. K l maa n la g paalu nyiɛ n ninŋ. »
42008047	L puo n yaan la k l g tie wuodi bonn, k u nagn u buol, g jegl, g baa g gbaan, g maad niib kul nunŋ n ninŋ yal nba po te k u sii’ug, yen wan paag nand l youg mɔno.
42008048	G Yiesu maad’o: « N bipuo, a paag g dugn a dug n po. I saa yen laafiɛ. »
42008049	U daa bo g maad g gbenn mɔno, g nil nyiɛ Suif‑nba tintaann dieog n canbaa Saayirus ŋaag, g baal g maad wano Saayirus: « A bipuo kpe o. Ji daa mabnd Canbaa. »
42008050	Yiesu n yaan gbad nnyan, k u maad Saayirus: « Daa jie. I dug n po kukua, k u bu la laafiɛ. »
42008051	Wan yaan pund l ŋaag, u g tuo g sua ń kua yen’o, lan nyan Piɛr yen San yen Saak yen binaa yen bibaa kua i kaa.
42008052	Niib kul bo buud g fabn l big po. G Yiesu maad’b: « Daa buud man. U g kpe kaa, u gɔ i. »
42008053	K b laa’ɔg, k l maa b bo ban k u kpe.
42008054	K u suol big nuu, g yiin’o, g maad: « Sipaanbig, fiil. »
42008055	K u fuom guan, k u fiil l youg mɔno. G Yiesu maad k ban te’og jied.
42008056	K l yaa g lid u danm. Ama g Yiesu kpaa’b, k ban daa maad sua yal nba tien ne.
42009001	Yiesu bo taan u ŋuantieb piig yen banle, g tie’b paalu yen yikod, k ban gii biel sanpola kul, g biɛ gii paagd yiɛnm.
42009002	Lann i g sun’m k ban gii muand Yendu bal maam, gii paagd yiɛnm.
42009003	G biɛ maad’b: « I gii saa, yin daa tugd siɛl. I daa kub man lanbann g bual kɔl, g daa kub jied g bual ligli, g baa sua ń biɛ daa kub liɛdliel.
42009004	I gii can ŋaag nba ninŋ, yin gii be l buol saa yen yin tan bu yaad l buol.
42009005	Ama yab nba g gaal’i, yin nya b doug n ninŋ, g pid pid i titala po tangulunŋ k lan ŋɔn’m k l la banm i. »
42009006	K u ŋuantieb ji waa g tuan dingbana. Naan buol kul b bo muand Laabamann, g biɛ paagd yiɛnm.
42009007	Galile bad Erod bo gbad yal nba kul bo tiend k u yam ŋmad. K l maa yenm bo maad g San n yied kpienm siign.
42009008	G lieb mɔ tua k Eli n guan. Lieb mɔ, g yaa youg po Yendu sogni‑nba ninŋ yend n yied.
42009009	Ama k Erod maad k nne: « L gii tie San i yaa, min mɔno n te k b jagd u yul. K u ne yen ji tie ŋmaa i, k n gbiɛ k b maad k u tie bona ne kul i ? » K u ji kpaan k wan la’ɔg.
42009010	Yiesu sundi n yaan tan guan yaa youg, k b dugn’o ban tien yal nba. K u tug’b g piɛd yen’m siɛl buol, k l kpiɛ yen doug nba k b yi Bɛtsayida nyan.
42009011	Ama g niib bann g ŋuan’o l po. K u gaal’b g ŋɔnŋ’b Yendu bal maam, g paagd yab nba bo kpaan laafiɛ.
42009012	Daajuoug n yaan tan baal, k u ŋuantieb piig yen banle ŋann nagn u buol, g maad’o: « Te g niib ń gad dingbankunkogi n yen dobid n ninŋ, g la jied yen dunduanbuol. K l maa tin be naan ne tie muaɔg n i, nyiɛnn g kɔb ne. »
42009013	K u maad’b: « Yinm mɔno ń te’b jied k ban di. » K b ŋmiɛn’o: « Tin mɔg yal g cie kpanu ŋanmu yen jani yinle, daa bii, t bu gad g daa jied g te niib nba be ne kul i ? »
42009014	K l maa jab nba bo be l buol bo g luol tuda ŋanmu. K u maad u ŋuantieb: « Te man k ban kal cagl kul jab piinmu. »
42009015	K b te k b kul kal nnyan.
42009016	G Yiesu gaal l kpanu ŋanmu yen l jani yinle, g yaad g diid polu po, g tien Yendu balg, g jend jend, g tie u ŋuantieb k ban biid niib.
42009017	K b kul ŋman g guo. K b taan taan bonjena nba tenn, g gbien kpancubd piig yen ŋanle.
42009018	Diyenn Yiesu bo piɛd g jaand, k u ŋuantieb be yen’o. K u tan bual’b: « Niib tua k n tie ŋmaa i ? »
42009019	K b ŋmiɛn’o: « Yenm tua k a tie San Nyunwultua, g lieb mɔ k Eli, g lieb mɔ biɛg, g yaa youg po Yendu sogni‑nba ninŋ yend n yied. »
42009020	K u bual’b: « K yinm i, i mali k n tie ŋmaa i ? » G Piɛr gaal maam g maad: « A tie Kristo i, yua nba g Yendu sun’o. »
42009021	K u ŋanm g kpaa’b k ban daa ŋaa g sua ń gbad.
42009022	G biɛ maad k l bual g Nifosaal Bija ń la fala bonciɛnn, g doug n nikpela yen Yendu salg-yidkab ciɛnm yen Yendu Kadaaɔg gbanbanda ń yie’og, k ban kpi’ug, k wan yied daa ŋantaa daal.
42009023	Lann i g ji maad niib kul k nne: « Yua nba bua wan ŋuan’n, wan sunn u kua po, g bug u dapunpɔnn daal kul gii ŋua’n.
42009024	Yua nba bua wan fiel u miɛl, u bu buon l miɛl. Ama yua nba bu lu u miɛl g dugn n po, u bu la miɛl.
42009025	Nil gii mɔg ŋanduna bona kul g yen buon u kua lann i kaa g buon u miɛl, n liɛ l nyuad i ? .
42009026	B gii taan n sann, g muand n Laabamann k l mɔg yua nba fai, Nifosaal Bija mɔ tan bu yie’og youg nba k u tan bu guan yen u yudand yen u Baa yudand yen malɛg‑nba yudand.
42009027	Yen mɔni n maad’i, Yendu bal bu baal g sua k yinm nba ne, g siɛb daa g kpe. »
42009028	Yiesu n yaan maad l maam g gbenn, k l tien nyan daa ŋanniin nyan, k u tug Piɛr yen Saak yen San, g duo jual po, k wan jaand.
42009029	Wan jaand youg nba, k u nunŋ lebd, k u tiɛd penn g nyili, g tuud.
42009030	K b la g jab banle pag yen’o, lann n tie Moyis yen Eli.
42009031	B mɔ bo nyili g tuud, g maad Yiesu n bu kpe Serusalɛm nand g tien Yendu buam.
42009032	Guam bo kpii Piɛr yen u yegni, ama k b tan nyuand g la Yiesu k u nyili g tuud, yen jab banle nba bo sie u buol.
42009033	Youg nba k l jab bo bua n yaad g ŋaa Yiesu, g Piɛr maad’o: « Canbaa, l ŋan yen tin gii be ne. T bu pua jond tintaa. Yenn ń gii tie a yal, g liel ń gii tie Moyis yal, g liel mɔ ń gii tie Eli yal. » U bo g ban wan maad yal nba.
42009034	Wan yaan maad youg nba, g tawalgbaɔnŋ jiid nyan ŋunn nyan g libn b po, g jiwaani suol wano yen Saak yen San youg nba k l libn b po.
42009035	G niɛlu nne nyiɛ l tawalgbaɔnŋ n ninŋ g maad: « U ne tie n Bija i, k n lugd’o. I cenŋ man u maam. »
42009036	Niɛlu n yaan maad g gbenn, l sua g Yiesu ji be u kukua i. K b suol b kua g g maad sua l dana n ninŋ ban yaan la yal nba.
42009037	Lan fann g Yiesu yen u ŋuantieb bantaa nyiɛ jual po g jiid, g niib bonciɛnn tuog’o.
42009038	G jua nne yign niib siign g maad: « Canbaa, n miɛd’a k a nyuand n bija n ninŋ, n mɔg wano kua i.
42009039	G sanpola ŋua’ɔg, k u tu tan yign ban fuun g lu’ug, g mɔsankpinkpaaɔnŋ cuud. B tan gii cɔg’o, ban gbal g ŋaa’ɔg.
42009040	N miɛl a ŋuantieb k ban bel’b, k b gbal. »
42009041	G Yiesu maad: « Yinm nibiid buolu ne, i g mɔg dindann baa waam nne ! N biɛ baa be yen’i saa yen bɛ youg u g di sugl i po i ? Baal yen a big nii. »
42009042	Big n yaan nagd youg nba, g sanpola fuun’o g lu’ug tinŋ n ninŋ k u dua g tabd. G Yiesu tiɛn sanpola po, g paag l big g ŋmiɛn’o u baa.
42009043	K l yaa g lid b kul, k b maad g Yendu mɔg paalu. Lan daa bo yaa g lid niib yen Yiesu n tie bonŋana nba kul, k u maad u ŋuantieb:
42009044	« I ŋanm g cenŋ man maam nba ne: B bu kuad Nifosaal Bija g niib ń suol’o. »
42009045	Ama b bo g gbad l maam niimn. L bo duag b po, k ban daa fid g gbad l niimn i, k b yen ji jie yen ban bual’o.
42009046	Yiesu ŋuantieb bo nai yen lieb g kpaan k ban bann yua nba baa tie ciɛn b siign.
42009047	Yiesu n yaan bann ban mali yal b pala n ninŋ nyan, k u tug big g sen’o u buol, g maad’b:
42009048	« Yua nba gaal big ne n sann po, u gaal min i. Yua nba gaal’n mɔ, u gaal yua nba sun’n i. K l maa yua nba tie talg i siign ninŋ, wano n tie ciɛn. »
42009049	G San gaal maam g maad: « Canbaa, t la jua nne k u biel sanpola a sann po, k t bel’o k wan daa tie nnyan, k l maa u g yegd yen’ti. »
42009050	Ama g Yiesu maad: « Daa biel’o man. Yua nba g kɔn yen’i, u taa i po i. »
42009051	Youg nba g Yiesu bo bu do polu po n yaan bo nagd, k u yed k u bu l gad Serusalɛm i,
42009052	g sun tondi u liig po. K b paan sɔnu g kua Samari doyenu n ninŋ k ban bobn g gaal’o.
42009053	Ama k l doug n niib g tuo g bu gaal’o, k l maa u bo tuol Serusalɛm po.
42009054	U ŋuantieb Saak yen San n yaan la nnyan, k b maad’o: « Yonmdaan, a bua k t te g muu ń nya polu po, g baa g di b kul ii ? »
42009055	G Yiesu ŋmagd b po g fu yen’m.
42009056	K b tuad dingbanliel n ninŋ.
42009057	Ban daa bo paa sɔnu po nyan, g nil nne maad’o: « N baa ŋua’a ŋan saa naan kul. »
42009058	G Yiesu maad’o: « Nantantoba mɔg fali, g nuani mɔg tedd, Nifosaal Bija nuan yen g mɔg wan bu kpagn yul naan g fuod. »
42009059	K u maad lua mɔ: « I ŋua’n. » K l nil maad: « Cab’n k n daa kun g daan pii n baa o. »
42009060	Ama k u maad’o: « Ŋaa g kpienm ń gii pii b kpienm. Fin nuan ń gii saa g daan muand Yendu bal maam. »
42009061	G lua mɔ maad’o: « Yonmdaan, n baa ŋua’a, ama yen daa ŋaa k n kun g daan cab n ŋaag yab o. »
42009062	G Yiesu maad’o: « Yua nba ko yen naakuul, g yen gbegd puol po, l daan g dagd yen wan sun Yendu diem n tuonn. »
42010001	L po n yaan pend, g Yonmdaan lugd nilieb piinlile yen banle, g yegn’m banle-le, g sun’m k ban gad doi n yen dingbana nba kul n ninŋ, k wano mɔno bo bu gad.
42010002	U bo maad’b nne: « Bonkukuod bie g yab, g tuonsunna yen g yab. Lann, miɛl man kpaabdaan, k wan sun tuonsunna u kpaab n ninŋ.
42010003	I saa man. Min n suun’i nyan pebid nyan fuabɔjad sinsiign ninŋ.
42010004	Daa kub man ligli, daa kub man kɔl g bual taacaad. I biɛ daa biɛl man fuondi n ninŋ sɔnu po.
42010005	I gii kua ŋaag nba kul n ninŋ, yin cind g maad: Yanduanm ń gii be ŋaag ne ninŋ.
42010006	L gii tie g nil be l ŋaag n, g kpaan g niib yam ń gii dua, l nil yam bu duan. L yen gii g tie nnyan l yanduanm bu guan i buol.
42010007	I be man ŋaag nba ninŋ k b gaal’i, gii di g nyu ban mɔg yal. K l maa tuonsunn kan luol u paaɔg. Daa waa man g tuan ŋai.
42010008	I gii kua doi nba kul n ninŋ, g niib gaal’i, yin gii di yal nba kul k b tien’i,
42010009	gii paagd l ninŋ yiɛnm, g maad l doug n niib g Yendu bal nag b buol n nyan.
42010010	Ama i gii kua doi nba kul n ninŋ, g niib g gaal’i, yin nya g sed sɔnjala po g maad:
42010011	Baa i doug ne tangulunŋ nba tab t titala po, t pid lann n nyan, g ŋaa yen’i. Ama, i yen gii ban g Yendu bal nag o.
42010012	N maad’i, g Yendu n bu bu niib kul yaa daal, Sɔdɔm yab yal baa su yen l doug n yab.
42010013	Yinm Korasinn yab yen yinm Bɛtsayida yab, fala bu gbad’i ! Yaalidug bona nba tien i doug n ne, l bo gii tie Tiir yen Sidɔn doi n ninŋ i yaa aa, man b liɛ kpalpiɛd g pug fantam hal youg, g ŋɔn k b ŋaa b tuonbiid o.
42010014	Mɔni, buud daal, Tiir yen Sidɔn yab yal baa su yen’i.
42010015	K yinm Kafarnawunm yab, i mali k i bu fid g te i doug sann ń do polu po yaa aa ? Yendu bu jiin i doug hal tinkpiiug n.
42010016	Yua nba cenŋ i maam, u cenŋ min i. Yua nba yie’i, u yie min i. Yua nba yie’n mɔ, u yie yua nba sun’n i. »
42010017	K l piinlile yen banle tan guan k b pala man, k b maad: « Yonmdaan, a sann po, baa sanpola mɔno gbal g tuo tin yed yal i. »
42010018	K u maad’b: « N bo la Sitaan k u nyiɛ polu po nyan tanyigdu nyan, g baa.
42010019	I la i, n tie’i paalu nba k i baa ŋmaad nani yen wai, g biɛ paad i ninnand Sitaan paalu kul, g baa siɛl kan fid g tien’i bonbiil.
42010020	Yen l yaa kul, daa kpanm man g dugn sanpola n gbal g tuo i maam kaa. I kpanm man yen pamann, g dugn i sana diɛn Yendu ŋaag n ninŋ. »
42010021	L youg mɔno, g Yiesu kpanm yen pamann Foŋanm paalu po, g maad: « N Baa, polu yen tinŋ Yonmdaan, n dond’a g tiend’a balg yen ŋan ŋɔn yab g ban siɛl bona nba k a g cab g yanfodanm yen ninfandanm ń bann. Ɛɛn n Baa, a buam n i, k l tien nnyan.
42010022	N Baa Yendu tie’n paalu bonn kul po. Sua g ban yua n tie Yendu Bija, u Baa kua i kaa. Sua biɛ g ban Baa mɔ, Yendu Bija kua i kaa, yen yua nba g Yendu Bija tuo g ŋɔn’o Yendu. »
42010023	K u ŋmagd u ŋuantieb po, g maad yen banm kukua: « Yab nba nyuan yin nyuan yal nba, pamann tie b yal i.
42010024	K l maa n maad’i, g Yendu sogni‑nba yen batieb bonciɛnn bo bua k ban la yin nyuan yal, g g la, g bua k ban gbad yin gbiɛ yal ne, g g gbad. »
42010025	Yendu Kadaaɔg gbanband nne bo fiil k wan bign Yiesu, g bual’o: « Canbaa, n bu tien nle i, g tan la miɛl nba kan ban g gbenn i ? »
42010026	K u ŋmiɛn’o: « Bɛ n diɛn Yendu Mɔmaam kadaaɔg n ninŋ i ? A gbiɛ’l nle i ? »
42010027	K u ŋmiɛn g maad: « A baa bua Yonmdaan a Yendu yen a pal kul, yen a munn kul, yen a paalu kul, yen a maalm kul, g biɛ gii bua a lua nyan a kua nyan. »
42010028	G Yiesu maad’o: « A maad lann n nyan. I tiend nnyan, a bu la miɛl. »
42010029	Ama k l jua bua wan ŋɔn k u buali mɔg niimn, g guan g bual: « Ŋmaa n tie n lua i ? »
42010030	G Yiesu gaal maam g maad: « Jua nne bo nyiɛ Serusalɛm g ji Seriko, g bibiɛdi cend g suol’o, g fiel u tiɛd, g pua pua’ɔg, k u tan nubl kuum, k b yaad g ŋaa’ɔg.
42010031	K l tuu g salg-yidkua nne tuag l sɔnu g ji, g la’ɔg g kogn g pend.
42010032	G jaanddeciɛɔnŋ n tuonsunn nne mɔ baal l buol, g la’ɔg g mɔ kogn g pend.
42010033	Samari jua nne mɔ bo paa l sɔnu po. Wano n tan baal u buol g la’ɔg, g ninbaaɔg suol’o,
42010034	k u nagn g tien kpam yen dimɔunŋ u yiɛd n ninŋ, g fin fin, g jagn’o u bonŋ po, g gad yen’o saanm gaal buol, g nyuand u ninŋ.
42010035	Lan fann, k u nyan dibala ŋanle, g tie yua nba guu saanm gaal buol, g maad: “ Ŋanm gii kub’o. L gii tie k a biɛ nyan siɛl g pugn l po, n tan gii guan, n bu ŋmiɛn’a. ”
42010036	A yaa po, niib bantaa ne ninŋ, ŋmaa n ŋɔn k u tie yua nba g bibiɛdi cend’o nyan lua i ? »
42010037	K u maad: « Yua nba jie’og ninbaaɔg. » G Yiesu maad’o: « I saa, g mɔ ń gii tiend nnyan. »
42010038	Yiesu yen u ŋuantieb bo paa sɔnu po, k u kua dingbanbig nne ninŋ, g puo nne gaal’o u ŋaag n ninŋ. L puo bo yi Mart i.
42010039	Mart bo mɔg niipuo k b yi’ug Mari. G Mari baal g kal Yonmdaan buol g cenŋ u maam.
42010040	Mart nuan bo liɛd yen tuona i, g tan baal b buol g maad: « Yonmdaan, a baga yen n niipuo n ŋaa k n liɛd yen tuona n kukua aa ? Lann, maad’o k wan taan’n. »
42010041	G Yonmdaan ŋmiɛn’o: « Mart, Mart, a kuand a kua maalm, g bibd bona bonciɛnn. Bonyenn kua n be g tie bonmɔnn.
42010042	Mari lugd yal nba mand g tie bonmɔnn, g sua kan fid g fiel. »
42011001	Diyenn Yiesu bo be siɛl buol g jaand. Wan yaan jaand g gbenn, k u ŋuantieb n ninŋ, yend bual’o: « Yonmdaan, ŋɔn’ti tin baa jaand nand, nyan San Nyunwultua n yaan ŋɔn u ŋuantieb nand nyan. »
42011002	K u maad’b: « I tu gii jaand, yin maad k nne: T Baa, a sann ń do, a diem ń pund.
42011003	Te’ti daal kul jied.
42011004	Di sugl t biid po, k l maa t mɔ tu di sugl yab nba tu biil’ti nyan. G biɛ daa ŋaa tin baa bignn n ninŋ. »
42011005	G Yiesu biɛ maad’b: « I ninŋ ne, nil gii mɔg dɔnn, g gad yɔugsiiug g la’ɔg g maad’o: “ N dɔnn, kpend’n kpanu ŋantaa,
42011006	k l maa n dɔnn nne nyiɛ sɔnu g baal, k n g mɔg siɛl g bu cand’o. ”
42011007	L gii tie k u dɔnn ŋann be dieog n o, g nyaan ŋmiɛn’o: “ Daa mabnd’n. T kpal gann o. Min yen n bid duan o. N kan fid g fiil g te’a. ”
42011008	Min maad’i, baa u gii g fiil g tie’og g dugn b dɔnnu po, u yen bu gbal g fiil g te’og wan bua yal nba kul, k l maa u nyanŋ u yam.
42011009	Min maad’i, i miɛd man, b bu te’i. I kpaan man, i bu la. I kuog man gann, b bu luod i po.
42011010	K l maa yua miɛd kul, b bu te’og, yua kpaan kul bu la, yua nba kuo gann, b bu luod wan kua.
42011011	I ninŋ ne, bibaa lano po i k u big bu miɛl’o janŋ, wan ŋaa lann o g te’og waaɔg u ?
42011012	Lann i kaa u gii miɛl jenn, wan te’og nanŋ i ?
42011013	Lann, yinm nba tie nibiid, i gii ban k i te i bid bonŋana, l bu tien nle i, k i Baa nba be polu po ji kan te yab nba miɛd’o Foŋanm i ? »
42011014	Jua nne bo be g sanpola ŋua’ɔg g te k u muu, g Yiesu bel g yaan l sanpola, k u ji fid g maad, k l yaa g lid niwulug.
42011015	Ama k b ninŋ siɛb maad k u diɛ Bɛlsebuul paalu i, yua nba tie sanpola bad, g biel sanpola.
42011016	G lieb mɔ kpaan k ban bign’o, g bual’o, k wan tien yaalidug bonn g ŋɔn k u paalu nya Yendu buol i.
42011017	G Yiesu bann b maalm g maad’b: « Doug nba ninŋ g niib g taa mɔb b tu tan juod g yad i, died ń gii baal g nyagd liel.
42011018	I maad k n diɛ Bɛlsebuul paalu i, g biel sanpola. Sitaan gii guan g kɔn yen u kua, l bu tien nle i k u diem ń gii tund g be i ?
42011019	I gii yed k min diɛ Bɛlsebuul paalu i g biel sanpola, i ŋuantieb mɔ biel’b ŋmaa paalu po i ? Lann, banm mɔno n bu ŋɔn k i mɔg biid.
42011020	Ama l gii tie k n diɛ Yendu paalu i g biel sanpola, l ŋɔn g Yendu bal pund i buol n nyan.
42011021	Gbanmandaan gii mɔg jakɔntiɛd g guu u ŋaag, sua kan fid g jan u mɔgm.
42011022	Ama, sua gii baal g paa g cie’og, g paad’o, u bu fiel jakɔntiɛd nba kul k u bo dug l po nyan, g bɔgd lieb wan tug yal kul.
42011023	Yua nba g taa n po, u tie n ninnand i. Yua nba g tod’n k n taand mɔ, u yad i.
42011024	Sanpol gii ŋua nil k b tan bel g yaan’o, u tu gad gii waa tinkuonŋ n ninŋ i, g kpaan naan nba k u bu fuod. U gii kpaan kpaan g luol, wan maad k u bu lebd g ŋuan wan daan kpiɛ g ŋua nil nba i.
42011025	U gii guan l buol, g sua g siɛl g be g bu pan’o,
42011026	wan guan g lebd g daan yiin u lieb banlile, yab n biɛ g cie wano mɔno, b kul ń guan g ŋanm gii ŋua l nil. L youg, nil ŋann binbem ji baa bi g cie lan daan kpiɛ g tie nand. »
42011027	Yiesu n daa bo maad nnyan, g puo nne tand niib siign ninŋ, g maad: « Puo nba pil’a g biɛ ŋaan’a u biil, pamann tie u yal i. »
42011028	Ama g Yiesu maad: « Yab nba cenŋ Yendu maam g biɛ tug g sun yen tuonn, banm n mand g be pamann n ninŋ. »
42011029	Niib bonciɛnn n yaan bo tigi nyan, g Yiesu maad: « Mɔlane niib ne tie nibiid i. B kpaan k ban la yaalidug bonn i. B yen kan la siɛl yaa yaalidug bonn, l gii g tie Yendu n bo tien yal u sogni Sonas po i kaa.
42011030	Nyan Sonas n yaan bo te banm Niniif yab po nyan, nnyan i g Nifosaal Bija mɔ bu te banm, mɔlane niib ne po.
42011031	Yendu n bu bu niib yaa daal, yanbaɔnŋ puobad bu fiil g te yinm mɔlane niib ne i biid, k l maa u bo nyiɛ hal banfagl i, g baal k wan cenŋ Salomɔn yanfomaam. Yua nba yen be ne cie Salomɔn.
42011032	Yendu n bu bu niib yaa daal, Niniif yab bu fiil g te yinm mɔlane niib ne i biid, k l maa Sonas bo muand’b Yendu Laabaal, k b lebd b binbem o. Yua nba yen be ne cie Sonas.
42011033	Sua g sonŋ fidl g wuond, lann i kaa g cibnd bobl n ninŋ. B tu tuan’o naan buol nba, g yab kua ŋaag n ninŋ bu fid g la yinyiem i.
42011034	Ninbinn n tie gbannand fidl. L gii tie k a ninbinn ŋan, a gbannand kul baa be yinyiem n ninŋ i. A ninbinn gii g ŋan, a gbannand kul baa be bunbɔnn n i.
42011035	Lann, ŋanm g diid g liɛ yinyiem nba be a ninŋ g tie bunbɔnn ii ?
42011036	To ! L gii tie k a gbannand kul be yinyiem n, g siɛl yaa bunbɔnn g ŋmad, a baa be yinyiem n, nyan fidl n tu fand’a yen u yinyiem nand nyan i. »
42011037	Yiesu n yaan maad nnyan, g Farisiɛn nne yiin’o, k wan di u ŋaapo. K u gad g kua g kal g bu di.
42011038	Ama l Farisiɛn n yaan la k u di g g nid nyan b danm bogda n bual nand nyan, k l yaa g lid’o.
42011039	G Yonmdaan maad’o: « Yinm Farisiɛn-nba yaann ii ! I tu ŋanm i jeditiɛd yen i nyunnyubona puol po k lan gii ŋan Yendu nunŋ n i, ama k i pala n ninŋ yen gbie yen naayiug maalm yen tugmɔunŋ.
42011040	Yinm yanjalndanm ne ! Yua nba tien puol po, wano kaa biɛ tien nuag n ii ?
42011041	Tug man yal nba be i jedibona n, g te tali. L youg, l kul bu te ŋand i po.
42011042	Ama, yinm Farisiɛn-nba, fala bu gbad’i, yinm nba tu bɔgd i bonkukuod n ninŋ kanmi yen guand yen kpinlied, g bil kpega piig, g tug kpegyenn g te Yendu paab, g yen yi Yendu mɔnkund fam, g biɛ g mɔg buam u po. I daa bo bu cind g tien lann yo, g fid g diid yal n tenn.
42011043	Yinm Farisiɛn-nba, fala bu gbad’i, yinm nba bua k i gii kaal liig kinkaani po tintaann died n ninŋ, g biɛ bua k i tu gii baal naan niib n ninŋ, niib ń gii fuond’i.
42011044	Fala bu gbad’i, i tie nyan kakula nba sal g niib g nyuan, g ŋmaad l po g g ban nyan i. »
42011045	G Yendu Kadaaɔg gbanband gaal maam g maad’o: « Canbaa, ŋan yaan maad nand ne, a sugd t mɔ i. »
42011046	K u maad: « Yinm Yendu Kadaaɔg gbanbanda, fala bu gbad i mɔ, k l maa i tunŋ niib tugkpiɛga nba k yinm mɔno kan tuo g biɛb baa yen nuubil.
42011047	Fala bu gbad’i, k l maa i maa Yendu sogni‑nba kakula, k i baa‑nba n yen bo kpii’b.
42011048	Nnyan, i ŋɔnŋ k yinm yen i baa‑nba taa maalm yen bontitied n nyan. Banm n kpii’b, k yinm ji maa b kakula.
42011049	L yaa po n te g Yendu nba tie Yanfodaan mɔno maad: “ N bu sun sogni‑nba yen sundi b buol. B ninŋ, b bu ŋɔn yenm‑nba fala, g kpi lieb‑nba. ”
42011050	Lann, Yendu sogni‑nba nba kul k b kpii’b hal ŋanduna cilyoug, lan cil Abɛl saa yen Sakari, yua nba k b bo kpii’ug jaanddeciɛɔnŋ gɔnn n, g kpiɛn salg binbindl nyan, yinm mɔlane niib ne i, k n bu dad i tubl l po. N maad’i faa, yinm mɔlane niib ne i, k n bu dad i tubl.
42011052	Yinm Yendu Kadaaɔg gbanbanda, fala bu gbad’i, k l maa i luon dimɔb nba g niib bu fid g kua g banŋ Yendu maam. Yinm mɔno g kua, i biɛ g ŋaa yab nba mɔ bo bua ban kua, k b kua. »
42011053	Yiesu n yaan nyiɛ l buol, g Yendu Kadaaɔg gbanbanda yen Farisiɛn-nba pala ŋub u po. Lann i k b ji bual’o buali bona kul po,
42011054	g kpaan k wan maad g kpiɛd k ban jalg’o.
42012001	L youg l sua g niib tigl tuda tuda, g ŋmaad lieb, g Yiesu ji cil g maad u ŋuantieb k nne: « Suol man i kua yen Farisiɛn-nba dibina, lann n tie b munafigi nba k b mɔg.
42012002	Siɛl g wuo g tan kan wuod. Siɛl biɛ g tie ŋasiil g sua tan kan bann.
42012003	Lann n te k yin maad yal kul bunbɔnn n ninŋ, b tan bu gbad yensiig n. K yin sɔb g maad yal kul lɔdg n, b tan bu kpaand niib kul siign ninŋ.
42012004	Yinm, n dɔnn‑nba, n maad’i, daa jie man yab nba bu kpi nil, g yen ji kan fid g tien siɛl l puol po.
42012005	N bu ŋɔn’i yin baa jie yua nba. I jie man nil kuum puol po yua nba bu fid g lu’ug muu nba so g kan ban g junn n ninŋ. Ɛɛn, n maad’i, i jie man wano.
42012006	B g kuad nɔnbid banmu g gaan ligli waam nne ii ? Yen l yaa kul, Yendu g suni baa yend po.
42012007	Baa i yud mɔno, Yendu ban l dugl. Daa jie man, i cie nɔnbid kul.
42012008	N maad’i, yua nba maad niib nunŋ n ninŋ, k u tie n yua, min Nifosaal Bija mɔ tan bu maad Yendu malɛg‑nba nunŋ n ninŋ, k n ban’o.
42012009	Ama yua nba yie niib nunŋ n ninŋ, k u g tie n yua, n mɔ tan bu yie k n g ban’o Yendu malɛg‑nba nunŋ n ninŋ.
42012010	G nil nba kul bu maad mabiid Nifosaal Bija po, l daan bu la sugl, ama nil nba yiin Foŋanm fam, l daan kan la sugl.
42012011	Youg nba k b bu gad yen’i Suif‑nba tintaann died n ninŋ, b buuddanm yen b yikodanm buol, i daa jaad man i kua, g kpaan yin bu kɔn i kua po nand, lann i kaa yin bu maad yal.
42012012	K l maa Foŋanm bu ŋɔn’i l youg mɔno, yin bu maad yal. »
42012013	G niib siign ninŋ, yend maad Yiesu: « Canbaa, maad n ninja k wan bɔgd’n t baa faal. »
42012014	K u maad’o: « Ŋmaa n kaan’n k n gii bu i buud i, lann i kaa k n gii bɔgd i faal i ? »
42012015	K u biɛ maad’b: « I ceg man ! Suol man i kua yen ŋalman buam. K l maa nil gii bua wan gii mɔg mɔgm nba kul, lann kaa bu fid g guul u miɛl. »
42012016	Lann i k u pua’b makpanjam g maad: « Nil nne n bo be g tie mɔgd, k u bonkukuod tien hal bonciɛnn.
42012017	K u ji tan mali mali k u bu tien nle ? K u g mɔg wan bu bil u bonkukuod naan nba.
42012018	G ji maad: “ N ban min bu tien yal nba: n bu bed n bunbɔa, g guan g maa bunbɔciɛnd, g taan dii yen min mɔg bona nba kul g ŋuun.
42012019	N gii tien nnyan, n ji bu maad n kua k nne: Diid a, a mɔg bondikal bonciɛnn g bu di hal bina nba yab. Kal gii fei, gii di g nyu, gii tie jaanm. ”
42012020	Ama g Yendu maad’o: “ A g mɔg yam ! Dinne nyiɛɔg ne mɔno, a miɛl bu junn. K ŋan ji taan taan yal ne kul i, l ji baa tie ŋmaa yal i ? ”
42012021	L tie nnyan i, daan nba kpaan ŋalman u kua po, g yen g kpaan k wan gii mɔg Yendu buol yaa mɔgm. »
42012022	G Yiesu biɛ maad u ŋuantieb: « L po n te k n maad’i. Daa tun g mali i miɛl po yin bu di yal, yen i gbannand po yin bu liɛ yal.
42012023	K l maa miɛl n cie jied, g gbannand mɔ cie tiɛd.
42012024	Diid man kinkaad. B g buul, b biɛ g yend. B g mɔg bunbɔa, b biɛ g mɔg bunbuna. G Yendu yen dinŋ’b. I g cie bonyugda ii ?
42012025	I ninŋ ne, ŋmaa i, k u maalciɛnm po, u bu fid g te u miɛl ń fagd baa waam nne g pugn i ?
42012026	Nnyan, l gii tie k i g mɔg paalu bonn nba tie bonbig po, bɛ po i k i fabn yal nba tenn po i ?
42012027	Diid man tiidi n kped nand g tien puug. B g suun tuonn, b biɛ g luug tiɛd mɔ. Ama n maad’i, g bad Salomɔn nba bo mɔg bonciɛnn mɔno bo g ban g liɛ tiɛd k l ŋan nyan tiidi ne ninŋ baa tiyenŋ nyan.
42012028	Yendu gii lanŋ muaɔg n tiidi nba be dinne, g wonn k b won bu cua g kuun muu n ninŋ, bɛ po i k u kan lan yinm nifoi i ? I dindann g yab baa waam nne.
42012029	Yinm, i daa kpaan man yin baa di yal, lann i kaa yin baa nyu yal. I daa ŋmad man i yam l po.
42012030	Yab nba g dug Yendu po n mɔg l yanbani. Yinm nuan, i Baa Yendu ban k l bona kul ne tie payiɛnu i po.
42012031	Lann, daa cind man g tuo Yendu bal o, g yal nba tenn kul, u bu pugn’i.
42012032	I daa jie man, yinm Yendu buolu nba g yab, k l maa i Baa Yendu cegn g bu din’i bal.
42012033	Kuad man yin mɔg yal g te tali ligli. Nyal man ligkɔla nba kan cad g bil man i mɔgm Yendu ŋaag, naan buol k l kan biɛl, g naayig kan fid g jan, g kuutuul mɔ biɛ kan fid g mua.
42012034	K l maa i mɔgm n be naan nba, i maalm mɔ be l buol i. »
42012035	Yiesu biɛ maad u ŋuantieb: « Liɛ man i tuonsuntiɛd, g son i fida gii kub,
42012036	gii tie nyan naasenm nba guu youg nba k b canbaa bu nya puobiɛnn g kpen nyan. U tan gii kpen g tien kafala, ban luod gann l youg mɔno.
42012037	L baa tie pamann i l naasenm po, youg nba k b canbaa bu kpen g sua k b nyuan. Yen mɔni n maad’i, wano mɔno bu liɛ tuonsuntiɛɔg g te k ban kal, k wan te yua kul jied.
42012038	U gii kpen yɔugsiiug, lann i kaa kuutonmɔni g la’b nnyan, l baa tie pamann i l naasenm po.
42012039	Ŋanm g cenŋ man ne: Ŋaagdaan bo gii ban naayig n bu baal nyiɛɔg yaa youg nba, u bo kan ŋaa wan kua u ŋaag n.
42012040	Lann, mɔ ń baan man gii guu, k l maa Nifosaal Bija tan bu baal yin g mali k u bu baal youg nba i. »
42012041	G Piɛr bual’o: « Yonmdaan, t yaa po i k a pua makpanjam nba ne bii niib kul po i ? »
42012042	G Yonmdaan maad: « Tuonsunn nba k u canbaa guun’o u tuonsunlieb, k wan gii tien’m jied ban bua yaa youg nba, l tuonsunn gii ceg, g biɛ cenŋ u canbaa maam,
42012043	k u tan kpen yaa daal g sua k u ŋanm g suun u tuonn, pamann baa tie l tuonsunn yal i.
42012044	Yen mɔni n maad’i, u canbaa bu tug u mɔgm kul g guun wano i.
42012045	Ama l gii tie k l tuonsunn maad u pal n ninŋ k u canbaa daa kan kpen mɔlane, g ji suol naasenm yen sipaanm nba tie u tuonsunlieb g pua, g di, g nyu, g guog daam,
42012046	u canbaa tan bu kpen wan g guu yaa daal, yen youg nba k u g ban i, g pua g pad pad’o, nyan ban tu tie nibiid nand nyan.
42012047	Tuonsunn nba ban u canbaa n bua yal, g yen g bobn siɛl, g g tien yal nba g canbaa bua, b bu pua’ɔg bonciɛnn.
42012048	Ama yua nba g ban u canbaa n bua yal, g tien yal nba dagd yen puad, b kan pua’ɔg bonciɛnn. Yua nba k b tie’og bonciɛnn, b tan bu bual’o l po bonciɛnn. Yua nba k b piɛn’o bonciɛnn, b tan bu ŋanm g bual wano i bonciɛnn.
42012049	N baal yen muu i tinŋ po ne, g biɛ sun k l bo suol o.
42012050	Fala be g guu’n k n bu kua l n nyan ban tu jiid nyuncinn n nyan, k n yam g dua baa waam nne, saa yen l kul n tan bu tien g gbenn.
42012051	I mali k n baal yen manu i niib siign tinŋ ne po ii ? N n, n maad’i, n baal yen paadu i.
42012052	Lan cil mɔlane g ji gii saa, ŋaag nba ninŋ g niib tie banmu, b bu paad yen lieb, bantaa ń kɔn yen banle, g banle ń kɔn yen bantaa.
42012053	Bibaa ń kɔn yen u bija, g bija mɔ ń kɔn yen u baa. Binaa ń kɔn yen u bipuo, g bipuo mɔ ń kɔn yen u naa. Salnaa ń kɔn yen u sipuog, g sipuog mɔ ń kɔn yen u salnaa. »
42012054	G Yiesu pugn g maad niwulug: « I gii la g tawalgbaɔnŋ nyiɛ puol, i tu maad l youg mɔno, g taag yin, k u kon tu baa.
42012055	Faalu gii nyiɛ yanbaɔnŋ, i tu maad g tuntounŋ baa be, lan kon tien nnyan.
42012056	Munafigidanm ! I tu diid tinŋ n, g yaad g diid polu po g ŋɔn daal n baa tie nand. K l ji tien nle i k i ji kan fid g bann mɔlane bona nba tie ne niimn i ?
42012057	L tien nle i k yinm mɔno g ban yal nba dagd yen yin tien i ?
42012058	Fin yen nil gii mɔg maam k u saa yen’a buuddanm buol, ŋan tuod yin gbad i lieb maam g sua k i daa paa sɔnu po, lann i kaa u bu dad g gad yen’a buuddaan buol i, ban juab’a, g te sijenm, k ban luon’a dansalg.
42012059	N maad’a, a gii ŋaa k b luon’a l buol, a kan nya saa yen youg nba k a bu pa l kul, g kan tenn baa kuug. »
42013001	L youg, g niib baal g maad Yiesu g Pilat bo te k b kpii Galile niib nne. L bo sua k l niib yid Yendu salg i.
42013002	G Yiesu ŋmiɛn’m: « I mali k l Galile niib bo kpe l kuum g dugn b bo tie biiddanm g cie Galile yab kul yaa aa ?
42013003	N n, n maad’i l g tie nnyan kaa. Ama i mɔ yen gii g lebd i binbem, i kul bu biɛl nnyan i.
42013004	Bii, i mali g piig yen niib banniin nba g Silowe detuadug bo baa g nyag’b, k b kpe nyan, bo biil Yendu g cie Serusalɛm yab kul i ?
42013005	N n, n maad’i l g tie nnyan kaa. Ama i mɔ yen gii g lebd i binbem, i kul bu biɛl nnyan i. »
42013006	K u pua’b makpanjam g maad: « Nil bo be g mɔg kinkanŋ u kpaab n ninŋ, g tan baal k wan pual kinkana, g yen g la.
42013007	Lann i k u maad kpaguul: “ Diid a ! Bina ŋantaa n nyan, k n tu baal k n pual kinkana, g yen g laad siɛl. Cua’ɔg, k wan daa sie g biid yiɛl fam. ”
42013008	Ama g kpaguul ŋmiɛn g maad: “ Canbaa, daa ŋaa’ɔg binn nba ne o, k n gbiil u nyagl n ninŋ g tien dulm.
42013009	L g kand u bu lon binn po. U tan gii g lon, ŋan cua’ɔg. ” »
42013010	Yiesu bo tund niib Yendu maam Suif‑nba tintaann dieog n ninŋ Saaba daal.
42013011	L sua g puo nne be l buol g sanpola ŋua’ɔg g te k u yiɛl bina piig yen ŋanniin, g nyiɛ golg g kan fid g yaad g sed baa waam nne.
42013012	G Yiesu la’ɔg, g yiin’o g maad’o: « Puo, a paag n nyan. »
42013013	G maan nui u po. L youg mɔno, k u yaad g sed, g ji dond Yendu.
42013014	Ama g Suif‑nba tintaann dieog n canbaa pal bie yen Yiesu n yaan paag nil Saaba daal, k u gaal maam g maad niib: « Daa ŋanluob n tie g nil kul ń sun tuonn. Lann, tu baal man l dana n ninŋ, k wan paag’i, k lan daa tie Saaba daal. »
42013015	G Yonmdaan ŋmiɛn’o g maad: « Munafigidanm ! I siign ninŋ ne, sua kul g lod u naab, lann i kaa u bonŋ g saa g nyunŋ’o Saaba daal ii ?
42013016	G puo ne nba tie Abraham yaabuonn, g Sitaan lol’o piig yen bina ŋanniin n ne, l bo g dagd yen ban lod’o Saaba daal ii ? »
42013017	Wan yaan maad nnyan, g fai suol u nantieb, ama g niib kul pala manŋ tuonŋana nba kul k u suun po.
42013018	G Yiesu biɛ maad: « Yendu diem naan yen bɛ i ? N bu bogn’o yen bɛ i ?
42013019	Yendu diem naan yen kpinbuolg nba k b yi mutard nyan bii i ; g nil tug g bul u gɔglug n ninŋ. K l piɛ g tan te tiig, g nuani ted b tedd u benda po. »
42013020	K u pugn g maad: « N bu bogn Yendu diem yen bɛ i ?
42013021	L tie nyan dibina nyan i, g puo tug g buun yen kpanu yom nba yab, k l kpanu yom kul tan fid fid g gbie tadd. »
42013022	Yiesu bo paa sɔnu po g saa Serusalɛm g pend g lɔ doi, g tuad dingbana, g tund niib Yendu maam.
42013023	G nil nne bual’o: « Yonmdaan, niib banŋaa nne kua n tan bu la fielu uu ? »
42013024	K u maad niib: « I nyign man g kua dimɔb nba yiɛb, k l maa n maad’i, niib bonciɛnn bu kpaan k ban kua, g yen kan fid.
42013025	Youg nba g ŋaagdaan bu fiil g luon dimɔb, l bu sua k i be cincann i. L youg, i bu kuo gann g maad: “ Yonmdaan, luod gann k t kua. ” U bu ŋmiɛn g maad’i: “ N g ban yin nyiɛ naan. ”
42013026	L youg, i bu maad: “ T daan di g nyu a nunŋ n ninŋ, k a tund Yendu maam t doi n ninŋ. ”
42013027	Wan maad’i: “ N g ban yin nyiɛ naan. Sud man n buol ne, yinm nba kul tiend bonbiil. ”
42013028	B bu lu’i cincann po i. L buol i k i baa buud g ŋman nyina youg nba k i bu la Abraham yen Isaak yen Sakɔb yen Yendu sogni‑nba kul Yendu ŋaag n ninŋ.
42013029	Niib bu nya hal puol yen nintual, yaanŋ yen yanbaɔnŋ, g kal g di jaanm Yendu ŋaag n ninŋ.
42013030	Lann, yab nba juod ninŋ, siɛb tan bu gaal liig, g yab nba be liig n ninŋ mɔ, siɛb ń guan puol. »
42013031	L youg mɔno, g Farisiɛn-nba ninŋ, yenm nagn Yiesu buol g maad’o: « Fagd ne buol ne, k l maa Erod kpaan k wan kpi’a. »
42013032	K u maad’b: « Gad man g daan maad l jun‑g‑pieb g dinne yen wonn, n bu bel sanpola g paag yiɛnm. G daa ŋantaa daal, n tuonn bu gbenn.
42013033	Lann dinne yen wonn yen wontunm, l tie k n min guan g tug n sɔnu gii saa i, k l maa l g cab g Yendu sogni ń kpe fann po, l gii g tie Serusalɛm n ninŋ i kaa.
42013034	Serusalɛm ! Yinm Serusalɛm yab, yinm nba kpi Yendu sogni‑nba, g jaag wan sun yab i buol tana, taal munŋaa i k n kpaan k n taan’i, nyan kuunaanŋ n yaan tu taan u kuubid u kpinkpana n ninŋ nand nyan, k i yie i ?
42013035	L po n te g Yendu bu nyɔl i ŋaag. N maad’i k i ji kan ban g la’n, saa yen youg nba k i tan bu maad: “ Yua baad Yonmdaan sann po u sann ń do. ” »
42014001	L bo tie Saaba daal i, g Yiesu kua Farisiɛn-nba ciɛn nne ŋaag, k wan di. G niib kul suli’ug.
42014002	L sua g jua nne be u nunŋ po, g mɔla suol’o.
42014003	G Yiesu gaal maam g maad Yendu Kadaaɔg gbanbanda yen Farisiɛn-nba: « L cab k ban paag nil Saaba daal bii l g cab i ? »
42014004	K b kul ŋmin. Lann i k u suol l yiɛn nuu g paag’o, g cab’o k wan gii kun.
42014005	G bual’b: « I siign ninŋ ne, ŋmaa big i, lann i kaa ŋmaa naab n bu baa caal n ninŋ Saaba daal, k u kan nyan’o l youg mɔno o ? »
42014006	K b g fid g ŋmiɛn siɛl.
42014007	Yiesu n yaan la yab nba k b yiin’m k ban di nyan, k b pagl liig kinkaani po, k u pua makpanjam nne g maad’b:
42014008	« L gii tie k b yiin’a puobiɛnn jaanm, daa gad g kal liig kinkaanu po. L bu fid g tuu k b yiin sua, k u cie a yaa po.
42014009	Yua nba yiin’i kul nyan bu baal g maad’a: “ Fiil g ŋaa yua nba ne kinkaanu. ” L youg nyan, a bu fiil yen fai i, g gad g kal puol po.
42014010	Ama, b gii yiin’a jaanm, gad g kal puol po, g yua nba yiin’a nyan tan gii baal, wan maad’a: “ N dɔnn, fiil g gad g kal liig kinkaanu po. ” L youg nyan, l baa tie yudand i a po yab nba k b yiin’m kul nunŋ n ninŋ.
42014011	K l maa yua nba kul donŋ u kua, b bu jiin’o. G yua nba jiind u kua mɔ, b bu don’o. »
42014012	G Yiesu biɛ maad yua nba yiin’o k wan di nyan mɔ: « L gii tie k a tien jaanm yensiig n, lann i kaa daajuoug, daa yiin a dɔnn‑nba, daa yiin a ninjanm, daa yiin a naataani, g biɛ daa yiin a kunkuanyuag‑nba nba tie ŋalmandanm, k l maa b mɔ tan bu yiin’a, g ŋmiɛn’a l ŋanm.
42014013	Ama, l gii tie k a tien jaanm, yiin tali yen wabi yen diɛni yen juanm.
42014014	Nnyan, l baa tie pamann a po, k l maa b g mɔg siɛl g bu ŋmiɛn’a l ŋanm. Yendu n tan bu yied nimɔnm yaa daal, u bu ŋmiɛn’a l ŋanm. »
42014015	Yab nba di yen’o n gbad l maam, b siign ninŋ yend ń maad’o: « Yua nba bu di jied Yendu ŋaag n ninŋ, pamann tie u yal i. »
42014016	G Yiesu maad’o: « Nil nne n bo be, g tien jaanciɛɔnŋ, g yiin niib bonciɛnn.
42014017	Jediyoug n yaan pund, k u sun u naasen k wan maad wan yiin yab k ban baal. K l kul bobn g gbenn o.
42014018	L youg g sua kul mɔ’ɔg kafala. G cincinn yua maad’o k u daa kpaab. K l tie mabl i yen wan gad g diid. K l po n te k u miɛd sugl.
42014019	G munle po yua mɔ maad k u daa naakpakuoli piig, g saa g bu bign’m kpaab. K l yaa po, k u miɛl’o sugl.
42014020	G lua mɔ maad k u kuan puo mɔlane i, k lann n te k u kan fid g baal.
42014021	Naasen n yaan guan youg nba, k u dugn u canbaa l kul. K u canbaa pal bie bonciɛnn, lann i k u maad u naasen: “ Gad tonm niib n tigi naan buol yen doug n sɔni po, g guan yen tali yen wabi yen juanm yen diɛni nii. ”
42014022	G naasen tan guan g baal, g maad’o: “ Canbaa, ŋan maad yal nba, l tien g gbenn o, g yiɛl biɛ daa tenn. ”
42014023	G canbaa biɛ maad u naasen: “ Nya gii saa sɔnjala po, yen kpaand n ninŋ, g niid niid niib k ban kua, g gbie n ŋaag.
42014024	K l maa n maad’i, yab nba k n bo yiin’m kul, b ninŋ ne, baa sua kan lenm n jaanm jied. ” »
42014025	Niwulug n yaan bo yeg yen Yiesu, k u tan gbeg b po g maad’b:
42014026	« Yua nba bua wan gii ŋua’n, g g bua’n g cie u baa yen u naa yen u puo yen u bid yen u ninjanm yen u niipuob yen hal yen u miɛl mɔno i kaa, u kan fid gii tie n ŋuantua.
42014027	Yua nba g bug u dapunpɔnn, g ŋuan’n, u kan fid gii tie n ŋuantua.
42014028	I siign ninŋ ne, ŋmaa po i, u gii bua wan maa dɔunŋ, u daa kan kal g diid l ligli n baa ja nand g liɛ wan mɔg yal nba bu dagd wan fid g maa g gbenn i ?
42014029	Lann i kaa, u gii bil fiɛgl, g g fid g maa g gbenn, niib nba kul bu la bu salg’o,
42014030	g maad: “ Nil ne cil demaanu, g yen gbal l gbennu. ”
42014031	Daa bii, badlano po i, u gii bua k wan pua tɔb yen badlua, u daa kan kal g mali g liɛ u bu fid g tuog yen u niib tuda piig u lua nba togd’o, g mɔg niib tuda piinle i ?
42014032	U gii mali g sua u kan fid, u bu sun u kpaaga, k ban gad g daan la badlua ŋann k u daa be fagm, k ban manŋ yen lieb.
42014033	Lann l tie nnyan i, i mɔ yaa po. Yua nba mɔ g nyɔl wan mɔg yal nba kul, u kan fid gii tie n ŋuantua.
42014034	Yaalm tie bonmɔnn i. Ama yaalm manu gii gbenn i, b bu tug bɛ i g guan g manŋ’o i ?
42014035	L ji g tie siɛl, l kan fid g te baa dulm. B tu lu’ug cincann po i. Yua nba mɔg tuba g bu gbad, wan gbad. »
42015001	Lonpogaala yen biiddanm kul bo baad Yiesu buol g cenŋ u maam.
42015002	G Farisiɛn-nba yen Yendu Kadaaɔg gbanbanda buln buln g maad: « Nil ne gaan biiddanm g kaal g di yen’m. »
42015003	Lann i k u pua’b makpanjam ne:
42015004	« I siign ninŋ ne, nil gii mɔg pei kobg g yend bod b ninŋ, u kan ŋaa pei piinwai yen banwai nba tenn muaɔg n ninŋ, g gad g kpaan yua nba bod, saa yen youg nba k u tan bu la’ɔg uu ?
42015005	U gii la’ɔg youg nba, u bu juab’o g bug’o yen pamann,
42015006	g kun ŋaag g taan u dɔnn‑nba yen u kunkuanyuag‑nba g maad’b: “ I kpanm man yen’n, k l maa n pieog nba daan bod nyan, n la’ɔg o. ”
42015007	N maad’i, l baa tie nnyan i. Youg nba g biiddanyeno kukua lebd u binbem, l tu tie pamanciɛnn i Yendu po, g cie pamann nba k u mɔg, g dugn nimɔnm piinwai yen banwai nba tenn, g ji g mɔg k ban lebd b binbem.
42015008	Daa bii puolano po n baa mɔg dibala piig, g dibayenn ń bod k u kan son fidl g tign dieog g ŋanm g kpaan bonŋann, saa yen youg nba k u tan bu la i ?
42015009	Wan bu la youg nba, u bu taan u dɔnn‑nba yen u kunkuanyuag‑nba g maad’b: “ I kpanm man yen’n, k l maa n dibal nba daan bod nyan, n guan g la o. ”
42015010	N maad’i, l baa tie nnyan i. Youg nba g biiddanyeno kukua lebd u binbem, l tu tie pamanciɛnn i malɛg‑nba buol. »
42015011	G Yiesu biɛ maad: « Nil nne n bo be g mɔg bijabi banle,
42015012	g sanbiɛn tan maad u baa: “ N baa, te’n faal nba tan baa tie n yal. ” Lann i g bibaa biid’b u mɔgm.
42015013	Daa ŋanŋaa nne n pend, g sanbiɛn taan taan wan mɔg yal nba kul, g fiil g gad doug nba fag, g daan dii u mɔgm kul yen jadm.
42015014	Wan dii g gbenn youg nba, k l tuu g kom baa l doug n ninŋ g mɔn, g jied ji pɔd’o.
42015015	K u gad l doug n niyend nne buol, k wan gaal’o k wan gii tie u tuonsunn, k l nil gaal’o k u kpaa u duoli.
42015016	U bo sun k wan gii di duoli jied, ama g sua yen bo g tien’o.
42015017	K u baa yam, g mali suoo g maad: “ N baa ŋaag n, tuonsunna be g yab, g di b yam n ninŋ k l biɛ tend, k min yen ji kpenn kom ne buol ne.
42015018	N bu fiil g kun n baa buol, g daan maad’o: ‘N baa, n biil Yendu, g biɛ biil’a mɔ.
42015019	N ji g dagd yen ŋan yiin’n k a bija. I kub’n nyan a tuonsunna n ninŋ yend nyan.’ ”
42015020	Lann i k u fiil g kun u baa buol. Wan daa bo paa fagm, k u baa la’ɔg, k u pal siɛ u po, k u san g daan wob’o.
42015021	K u big maad’o: “ N baa, n biil Yendu, g biɛ biil’a mɔ. N ji g dagd yen ŋan yiin’n k a bija. ”
42015022	Ama k u baa maad u tuonsunna: “ Kagn man, g baal yen gaalug nba mand g ŋan g lan’o, g pilm’o nuubinyinn, g biɛ pilm’o taacaad.
42015023	Suol man naatonpaanŋ nba mɔg kpam g kpi, k tin tien jaanm.
42015024	K l maa n bija ne daan kpe o, g guan g la miɛl. U daan bod i, k n guan g la’ɔg. ” L po k b ji tiend jaanm.
42015025	L sua g bijakpel be kpaab po. Wan tan kpend g nag ŋaag, g gbad gingana yen yani,
42015026	k u yiin tuonsunyeno, g bual’o l nyɔgl niimn.
42015027	K l tuonsunn maad’o k u waag n kpen, k u baa kpii naatonpaanŋ nba mɔg kpam, k l maa u la’ɔg yen laafiɛ.
42015028	L po g bijakpel pal bie, k u yie k u kan kua. K u baa nyiɛ g balm’o.
42015029	K u ŋmiɛn g maad u baa: “ Bina ŋanŋaa n nyan, k n tiend a buam, g g ban g yie a maam i ? Yen l yaa kul, a g ban g tie min baa ŋuab, k n tien jaanm yen n dɔnn‑nba.
42015030	Ama a bija nba ne, yua nba biil a mɔgm yen puocuncona n yaan tan kpen, k a kpii naatonpaanŋ nba mɔg kpam u yaa po ! ”
42015031	K u baa maad’o: “ N big, fin tund g be yen’n youg kul. K min mɔg yal nba kul tie a yal i.
42015032	L tie k t pala ń gii man k tin tien jaanm, k l maa a waag ne daan kpe o, g guan g la miɛl. U daan bod i, k t guan g la’ɔg. ” »
42016001	Yiesu biɛ bo maad u ŋuantieb: « Ŋalmandaan nne n bo be, g mɔg tuonsunn k u guu u mɔgm. K b tan sɔb g maad’o k l tuonsunn diɛ u mɔgm g yad.
42016002	K u yiin’o g bual’o: “ N gbiɛ k b maad a po g bɛ ɛ ? Baal g ŋɔn’n ŋan tu kub n bona nand k n diid. K l maa a ji kan gii nyuan n bona n ninŋ. ”
42016003	K l tuonsunn maad u kua ninŋ: “ N canbaa n yaan nyanŋ’n u tuonn n ninŋ ne, n ji bu tien nle ? Kpakonu i yaa aa, n g mɔg paalu. Miɛdug mɔ i yaa aa, l baa mɔg’n fai.
42016004	N ban min bu tien nand, k b gii bel’n tuonn, siɛb ń gaal’n b ŋai n ninŋ. ”
42016005	G yiin yab nba bo mɔg u canbaa pana kul, yend yend. G maad cincinn yua: “ A mɔg n canbaa pann yinŋaa daan ii ? ”
42016006	K l jua maad’o g kpam golnd kobg. K u maad’o: “ A pann kadaaɔg n nyan. Kal g diɛn g golnd piinmu. ”
42016007	G biɛ maad lua mɔ: “ A mɔ mɔg pann yinŋaa i ? ” K u maad g dii kpalpiɛd kobg. K u maad’o: “ A pann kadaaɔg n nyan. Diɛn g piinniin. ”
42016008	G canbaa pag l joddiil, yen wan sun ninfantuonn. Nnyan i g yab nba k b pala kɔn ŋanduna ne binbem po kukua, b mɔg ninfanm ban be nand yen b lieb g cie yab nba k b pala kɔn k ban gii mɔg Yendu yinyiem. »
42016009	G Yiesu biɛ maad: « Min maad’i faa, tug man ŋanduna ne mɔgm gii kpaan dɔnn‑nba, g daal nba k l mɔgm tan bu gbenn, Yendu ń gaal’i u ŋaag n.
42016010	Yua nba mɔn bonbid-bid n ninŋ, u mɔn yal nba yab n ninŋ mɔ. Yua nba mɔ g mɔn bonbid-bid n ninŋ, u g mɔn yal nba yab n ninŋ mɔ.
42016011	L gii tie k i g ŋanm g kub ŋanduna ne mɔgm, ŋmaa n bu guun’i polu po mɔgm i ?
42016012	L gii tie k i g ŋanm g kub yal nba g tie i yal, ŋmaa n bu te’i yal nba tie i yal i ?
42016013	Tuonsunsua kan fid gii ŋua canbaa‑nba banle. U baa bua yend maam i, u kan gii bua lua nublu. U bu tug u kua g cab yend i, gii nund lua. I kan fid gii ŋua Yendu g biɛ ŋua ligli mɔ. »
42016014	G Farisiɛn-nba gbad l maam kul, g ji laa’ɔg k l maa b bo buad ligli.
42016015	K u maad’b: « Yinm, i ŋɔnŋ i kua k i tie nimɔnm niib nunŋ n ninŋ, ama Yendu ban i pala n ninŋ yal nba be. Niib n pag’i yal nba po, l tie juali i Yendu po. »
42016016	« Moyis kadaaɔg yen Yendu sogni‑nba mɔ n bo diɛn yal nba bo be, saa yen San Nyunwultua youg. Lan cil San Nyunwultua youg, b muand Yendu bal Laabamann, g sua kul gbaa k wan tuo l bal.
42016017	Polu yen tinŋ bodu kan gii paa g cie Yendu Mɔmaam n ninŋ baa diɛnbiyenŋ gii bua lan bod.
42016018	Nil nba kul nyan u ŋaapuo, u gii guan g kuan puolua, u tien cunconm n nyan. G yua nba mɔ kuan puo nba k u sal nyan’o mɔ tien cunconm i. »
42016019	« Jua nne n bo be g tie ŋalmandaan, g liɛ tiɛŋand nba k l daaɔg paa, g tie jaanm daal kul, g di manu.
42016020	G talg nne mɔ be, k b yi’ug Lasar, g bo dua ŋalmandaan dimɔb n, k u gbannand po gbie yen nala.
42016021	U bo sun k wan gii di jeyoli-yoli nba bo baal ŋalmandaan jedibuol. Sangbanni bo baad mɔno g lagi u nala.
42016022	G talg ne tan kpe, g malɛg‑nba tug’o, g gad yen’o Abraham buol. G ŋalmandaan mɔ tan kpe, k b pii’ug.
42016023	U bo laad fala bonciɛnn tinkpiiug n ninŋ, g tan yaad ninbina g diid g la Abraham hal fagm, g Lasar be u buol.
42016024	Lann i k u tand g maad: “ N baa Abraham, jie’n ninbaaɔg. Sun Lasar k wan tuu u nuubil nyum n ninŋ, g sɔnŋ n lanm, k l maa n laad fala bonciɛnn muu ne ninŋ. ”
42016025	K Abraham maad: “ N big, tiɛd k a daan la manu youg nba k a daan mɔg miɛl, ama Lasar nuan daan la fala. Mɔlane, u ji laad u fuom ne buol ne, k fin be walu n ninŋ.
42016026	L kul kaa nyan. Buoug biɛ be g yab g paad tinm yen yinm, g yab nba bua ban nya ne g gad i buol kan fid, k i mɔ biɛ kan fid g nya l po g baal ne. ”
42016027	G ŋalmandaan maad: “ Lann, n baa, n balm’a k a sun Lasar n baa ŋaag n,
42016028	k l maa n mɔg ninjanm banmu, k wan tuod g cegl’b, k b mɔ ń tan daa baad fala ne ninŋ. ”
42016029	K Abraham maad’o: “ A ninjanm mɔg Moyis kadaaɔg yen Yendu sogni‑nba n bo diɛn yal. Ban gii cenŋ’b. ”
42016030	G ŋalmandaan maad: “ N baa Abraham, lann kua kan fid g te k ban lebd b binbem, ama l gii tie g sua nyiɛ tinkpiiug n g gad g maad’b, b bu lebd b binbem. ”
42016031	K Abraham maad’o: “ L gii tie k b g cenŋ Moyis yen Yendu sogni‑nba, baa nil gii yied kpienm siign ninŋ g guan, b kan gaal ”. »
42017001	Yiesu bo maad u ŋuantieb: « Bigna nuan bu l baal niib k ban tien biid i. Ama daan nba bu te g lieb ń tien biid nyan, fala bu gbad’o.
42017002	B bo gii tug naal nba kpai g lol g jɔn u tulu n, g lu’ug mɔgl n ninŋ, lann n bo baa su u po yen wan te bid ne ninŋ, baa yend ń tud Yendu sɔnu.
42017003	Diid man i yula po. L gii tie k a naataanu biil’a, ŋan cegl’o. U gii mɔ kua l biid po, ŋan di sugl u po.
42017004	L gii tie k u biil’a g guan g mɔ kua, g tien nnyan diyenn n ninŋ taal munlile mɔno, ŋan di sugl u po. »
42017005	G Yonmdaan Yiesu sundi maad’o: « Te k t dindann ń pugn. »
42017006	G Yonmdaan maad’b: « I dindann bo gii yab g pund baa dibinyenm, i bo bu maad tiig nba ne k wan figd ne buol, g gad g fign mɔgl n ninŋ. U bo bu cɔlm’i. »
42017007	« I ninŋ ne, ŋmaa n baa mɔg u tuonsunn k u ko tanmɔnn lann i kaa k u kpaa bonkobd, wan tan kpen youg nba, wan maad’o k wan baal tonm, g kal g di i ?
42017008	U bu maad’o k wan tien jied g te’og. K u gii tien g gbenn, wan bobn g tien’o k wan di g nyu g gbenn o, k l puol po k u mɔ ń ji fid g di g nyu.
42017009	U gii sun l kul ne, u biɛ kan tien’o balg l po.
42017010	I mɔ yaa po, l tie nnyan i. I gii sun Yendu n yed k i sun yal nba kul g daan gbenn, yin maad: “ T tie tuonsunna nba g dagd yen pinpagd. T sun tuonn nba bo tie k tin sun i. ” »
42017011	Yiesu bo saa Serusalɛm po, g tɔgn Samari yen Galile sinsiign.
42017012	Wan bua n kua doug nne ninŋ, g gbaada piig baad u buol, g tan sed fagm
42017013	g yign g maad: « Canbaa Yiesu, jie tinm ninbaaɔg. »
42017014	Yiesu n yaan la’b nnyan, k u maad’b: « Gad man g salg-yidkab ń la’i. » Ban yaan paan g saa nyan, k b paag.
42017015	B siign ninŋ yend n yaan la k u paag nyan, k u guan, g tand g dond Yendu,
42017016	g baa g gbaan Yiesu nunŋ n ninŋ, g tiend’o balg. L jua bo tie Samari yua i.
42017017	Lann i g Yiesu gaal maam g maad: « L gbaada piig kul kaa paag ii ? G banwai nba tenn nuan be lɛ ?
42017018	Sua g guan g dond Yendu, l gii g tie buolfanu yua ne kukua i kaa. »
42017019	K u maad’o: « Fiil gii saa. A paag g dugn a dug n po. »
42017020	Farisiɛn-nba bo bual’o: « Bɛ youg po i g Yendu bu kaan u bal i ? » K u ŋmiɛn g maad’b: « Yendu n bu kaan u bal youg nba g tie yal g niib bu la kaa.
42017021	B kan maad k u be ne, lann i kaa k u be ne po. K l maa Yendu bal pund i buol o. »
42017022	K u ji maad u ŋuantieb: « Youg baad k i baa niɛn k yin la Nifosaal Bija dana, baa diyenn kua, g yen kan la.
42017023	B bu maad’i k u be ne, k u be ne po. Daa saa man, daa belb man.
42017024	Nyan tanyigdu n tu nyigd g fand naan kul, lan cil puol saa yen nintual nyan, Nifosaal Bija tan baa tie nnyan i, u guanu daal.
42017025	Ama l daa tie k wan la fala bonciɛnn, g mɔlane niib ń yie’og yo.
42017026	Nyan Nowe youg lan bo tie nand nyan, l biɛ tan baa tie nnyan i Nifosaal Bija guanu youg.
42017027	Niib bo di g nyu, g kuand puob, g tien b bid jab, saa yen daal nba g Nowe tan kua u ŋadunŋ n ninŋ, g nyunciɛnm baal g biɛn yab n tenn kul.
42017028	L biɛ bo tie nnyan i Lɔt youg. Niib bo di g nyu, g daa, g kuad, g buul, g maa ŋai.
42017029	Ama daal nba g Lɔt nyiɛ Sɔdɔm doug n ninŋ, Yendu te g muu yen tindanyɔgm baa g biɛn yab tenn kul.
42017030	L tan baa tie nnyan i, daal nba g Nifosaal Bija tan bu legd.
42017031	L daal, yua nba be deliɛkaɔg po, wan daa jii k u bu tug u tiɛd nba be u dieog n ninŋ. G yua nba be kpaab n ninŋ mɔ, wan daa kpend ŋaag.
42017032	Tiɛd man yal bo baal Lɔt ŋaapuo.
42017033	Yua nba kpaan k wan fiel u miɛl, u bu buon l miɛl. Yua nba lu u miɛl, u bu fiel u miɛl.
42017034	N maad’i, l nyiɛɔg n ninŋ, niib banle baa dua dunduanyenu po, wan tug yend g ŋaa lua.
42017035	Puob banle bu taan gii naan dii, wan tug yend g ŋaa lua. [
42017036	Jab banle baa be kpaab n ninŋ, wan tug yend g ŋaa lua.] »
42017037	K u ŋuantieb gaal maam g bual’o: « Yonmdaan, l bu tien lɛ buol i ? » K u maad’b: « Bonkpienn n be naan, nanyobli mɔ tigi l buol i. »
42018001	G Yiesu biɛ pua u ŋuantieb makpanjam ne g bua ban bann k l tie k ban gii jaand youg kul i, g daa wad b pala.
42018002	U bo maad’b: « Doyenu nne ninŋ, buuddaan nne n bo be g g jie Yendu, k u baga g be yen nil.
42018003	K l doug n ninŋ, pekual nne mɔ bo be, g tund g baad g laad’o, g maad k wan kun mɔni wano yen yua nba mɔg maam ne siign ninŋ.
42018004	G buuddaan ne tund g yied. G diyenn, k u tan mali g maad: “ N l g jie Yendu, k n baga biɛ g be yen nil.
42018005	Ama pekual ne n baad g mabnd’n nand ne, n bu bu u buud, k wan ji daa baad g nyanŋ n yam. ” »
42018006	G Yonmdaan guan g maad: « I cenŋ man buuddanbiɛdo ne n yaan maad yal nba.
42018007	I mali g Yendu nuan kan kun mɔni u nigannkab po, banm nba yign u po yendu n yen nyiɛɔg uu ? U biɛ daa baa biɛnd yaam yaa aa ?
42018008	N maad’i, u bu gbaa g kun mɔni b po. Ama min Nifosaal Bija n tan bu guan, n bu l la niib nba biɛ daa l dug n po ii ? »
42018009	G Yiesu biɛ pua makpanjam nne, k l nyuan niib nba mali k b tie nimɔnm g nund lieb.
42018010	« Jab banle nne bo duo jaanddeciɛɔnŋ n ninŋ, g daan bu jaand. Yend bo tie Farisiɛn i g lua tie lonpogaal.
42018011	Ban yaan pund, g Farisiɛn sie g jaand u pal n ninŋ nne: “ N Yendu, n tiend’a balg yen min g tie nyan nilieb nyan. Banm tie naayiga i, nibiid, cuncona. N biɛ g tie nyan lonpogaal ne nyan.
42018012	N lolg mɔb taal munle i laad n ninŋ, k min mɔg yal kul, n tu bɔgd g bil kpega piig i, g tug kpegyenn g te’a. ”
42018013	G lonpogaal nuan sie fagm, g taan g bua wan yaad yul mɔno, ama g tiib g taag nuu g maad: “ N Yendu, diid min biiddaan yen ninbaaɔg ”. »
42018014	G Yiesu ji maad’b lann i: « N maad’i g lonpogaal ne i, g Yendu pii’ug sugl k u lebd g kun ŋaag. L g tie u lua ŋano kaa. K l maa yua nba kul donŋ u kua, b bu jiin’o. Yua nba jiind u kua mɔ, b bu don’o. »
42018015	Niib bo baal yen binyidi mɔno Yiesu buol, k wan maan nuu b po. U ŋuantieb n yaan la nnyan, k b fu yen’m.
42018016	Ama g Yiesu te k b nagn yen’m, k u maad: « Ŋaa man g bid ń baal n buol, daa biel’b man, g dugn yab nba tie nyan banm nyan, Yendu diem tie b yal i.
42018017	Yen mɔni n maad’i, yua g tuo g gaal Yendu bal nyan big nyan, u kan kua u diem n ninŋ. »
42018018	Suif‑nba yudaan nne bo bual Yiesu: « Canbaa, fin nba mɔn, n bu tien bɛ i, g tan la miɛl nba kan ban g gbenn i ? »
42018019	G Yiesu maad’o: « Laabaal k a yed k n mɔn i ? Baa sua g mɔn, Yendu kua i kaa.
42018020	A yen ban Yendu mɔmaam ne: “ A kan conm, a kan kpi nil, a kan jan, a kan kun mɔnkunninkpind, cɔln a baa yen a naa. ” »
42018021	K l jua maad: « N cil g cɔln l kul ne g daa tie naasenbig i. »
42018022	Yiesu n yaan gbad nnyan, k u maad’o: « Bonyenn kua n ji pɔd’a. Kuad ŋan mɔg yal kul, g tug l ligli g biid tali. Nnyan i k a bu la mɔgm Yendu ŋaag n. A gii tien nnyan, ŋan baal gii ŋua’n. »
42018023	Wan yaan gbad l maam nnyan, k u pal biil, k l maa u bo mɔg ŋalman nba yab.
42018024	Yiesu n yaan la’ɔg nnyan, k u maad: « L paa yen ŋalmandanm ń kua Yendu diem n ninŋ.
42018025	Lan paa yuoyuoug po nand k u kan fid g kua kpalpienu bonn n nyan, ŋalmandaan gii bua n kua Yendu diem n, l baa paa u po g cie nnyan. »
42018026	G yab nba gbad l maam bual k l gii tie nnyan, g ŋmaa n bu fid g la fielu i?
42018027	K u maad’b: « Nifosaal n kan fid yal nba, Yendu nuan bu fid. »
42018028	G Piɛr maad: « Diid a, tinm n ji ŋaa tin mɔg yal nba kul g ŋua’a ne ii ? »
42018029	G Yiesu maad’b: « Yen mɔni n maad’i, nil gii yaad g ŋaa u ŋaag, u puo, u ninjanm, u danm lann i kaa u bid, k l tie Yendu diem po,
42018030	l daan bu la nyuad lan gii yab tinŋ po ne, g youg nba baad wan biɛ tan la miɛl nba kan ban g gbenn. »
42018031	G Yiesu yiin u ŋuantieb piig yen banle nba nyan g maad’b: « I la ii ? T do Serusalɛm n nyan. G yal nba kul g Yendu sogni‑nba bo diɛn Nifosaal Bija po, l bu tien.
42018032	B bu tug’o g cab buolfanu yab, ban laa laa’ɔg g sugd’o, g sii mɔsand u po,
42018033	g pua’ɔg yen naapuna g kpi’ug, daa ŋantaa daal wan yied. »
42018034	Ama b bo g gbad l niimn ninŋ. L maam bo duag’b, k b g ban Yiesu n bua n maad yal.
42018035	Yiesu yen u ŋuantieb n yaan nagd Seriko doug n ninŋ, l sua g juan nne kal sɔnkunŋ g miɛd.
42018036	Wan yaan gbad g niib bonciɛnn pend k u bual lan tie yal.
42018037	K b maad’o g Nasarɛt Yiesu n pend.
42018038	K u tand g maad: « Yiesu, Dafiid Bija, jie’n ninbaaɔg. »
42018039	G yab nba bo be liig nyan, gaal jad u po, k wan suon. Ama k u ŋanm g yign yen paalu: « Dafiid Bija, jie’n ninbaaɔg. »
42018040	Lann i g Yiesu sed g te k b baal yen’o u buol. Wan yaan nagn youg nba, k u bual’o
42018041	k u bua k wan tien bɛ i u po i ? K u maad: « Yonmdaan, n bua k ŋan te k n guan g nyuand i. »
42018042	G Yiesu maad’o: « Nyuand, a paag n nyan g dugn a dug n po. »
42018043	L youg mɔno, k u nyuand, g ji ŋua Yiesu g pag Yendu. Niib kul n yaan la nnyan, k b dond Yendu.
42019001	Yiesu bo kua Seriko doug n ninŋ g pend.
42019002	L sua g nil nne be, k b yi’ug Sase. U bo tie lonpogaala ciɛn i, g biɛ tie mɔgd.
42019003	U bo kpaan k wan la Yiesu n tie yua nba, g g fid g dugn niwulug po, k l maa u bo tie nijinjenŋ i.
42019004	K u san g gaal liig, g daan duo tiig po, k wan fid g la’ɔg, k l maa u bo bu tɔgn l sɔnu i.
42019005	Yiesu n yaan tan pund l tiig buol youg nba, k u yaad g diid g maad’o: « Sase, jiid tonm. N bu can fin i dinne. »
42019006	G Sase gbaa g jiid g gaal’o yen pamann.
42019007	Niib kul n yaan la nnyan, k b buln buln g maad: « U gad g daan can biiddaan i. »
42019008	L puol po g Sase fiil g sed g maad Yonmdaan: « To, Yonmdaan, n bu te tali n mɔgm bɔgdm. L gii tie k n dii sua jod, n bu ŋmiɛn’o taal munna l po. »
42019009	G Yiesu maad: « Dinne mɔno fielu baal ŋaag ne ninŋ, k l maa nil ne mɔ tie Abraham yaabuonn i.
42019010	Yen mɔni, Nifosaal Bija baal k wan kpaan g biɛ fiel niib nba bod i. »
42019011	Niib n yaan bo cenŋ Yiesu nyan, k u biɛ pua makpanjam g pugn, k l maa u ji bo g fag yen Serusalɛm, g niib biɛ mali g Yendu bu kaan u bal l youg mɔno i.
42019012	U bo maad: « Bad bija nne bo be, g tan saa doug nba fag, k ban din’o bal k wan guan g kpen u doug n ninŋ.
42019013	Lann i k u yiin u tuonsunna piig, g tie yua kul dibala tudl, g maad’b: “ Tug man gii tie kpinkpeonŋ saa yen n guanu. ”
42019014	Ama k u doug n niib g bua’ɔg, g sun tondi u puol po, k ban daan maad, k b g bua k wan gii tie b bad.
42019015	Yen l yaa kul, k u dii bal g guan g kpen u doug n ninŋ, g yiin u tuonsunna nba k u daan tie’b ligli nyan, k wan diid yua kul n kpend g la nand.
42019016	G cincinn yua baal g maad: “ Canbaa, n la nyuad a ligli ŋann po dibala tuda piig. ”
42019017	G bad maad’o: “ N faa, a tie tuonsunmɔn i. N tie’a ŋalman waam nne k a ŋanm g kub. L yaa po, n cab’a dingbana piig, k l baa tie a diem. ”
42019018	G munle po yua baal g maad: “ Canbaa, n la nyuad a ligli ŋann po dibala tuda ŋanmu. ”
42019019	G bad maad’o: “ A mɔ, n cab’a dingbana ŋanmu, k l baa tie a diem. ”
42019020	G lua mɔ baal g maad: “ Canbaa, a ligli n nyan, k n daan gbin cabl n g wuon.
42019021	N daan jie’a, k l maa a tie nil nba biɛ i. A wo yal nba k a g den, g yend yal nba k a g bul. ”
42019022	K u canbaa maad’o: “ Tuonsunyuonn, a maam n bu guan g suol’a. A daan ban k n tie nil nba biɛ, g wo yal nba k n g den, g yend yal nba k n g bul,
42019023	bɛ n te k a daan g juab n ligli g bil ban bilg ligli naan, k n tan gii kpen yaa daal, min gad g gaal n ligli yen l nyuad i ? ”
42019024	K u maad yab nba bo be l buol: “ Fiel man u ligli, g te yua nba mɔg piig nyan. ”
42019025	K b maad’o: “ Canbaa, wano mɔg piig o waa ! ”
42019026	K u ŋmiɛn’m: “ N maad’i, yua nba mɔg kul, b bu pugn wano i. Ama yua nba g mɔg, b bu fiel baa wan mɔg yal mɔno.
42019027	K n ninnanda mɔ, yab nba daan yie k n kan gii tie b bad nyan, baal yen’m man ne buol ne, g kpi’b n nunŋ n ninŋ. ” »
42019028	Yiesu n yaan maad nnyan, k u yeg yen’m g be liig g do Serusalɛm.
42019029	Wan yaan nag dobid nne k b yi Bɛtfaase yen Betani, k l g fag yen Oliif tiidi jual, k u sun u ŋuantieb n ninŋ banle, g maad’b:
42019030	« Gad man doug nba be liig ne. I daan gii pund l doug n, i bu la g bonbig daag, g sua daa g ban g jag’o. Yin dagd’o g guan yen’o nii.
42019031	Nil daan gii bual’i g laabaal k i dagd bonbig i ? Yin maad g Yonmdaan n bua. »
42019032	K u ŋuantieb ne gad g daan la nyan wan yaan bo maad’b nand nyan.
42019033	Ban yaan bua n dagd bonbig nyan, g yab yen l bonbig bual’b: « Laabaal k i dagd bonbig ne i ? »
42019034	K b maad: « Yonmdaan n bua’ɔg. »
42019035	K b guan yen l bonbig Yiesu buol, k b land b tiɛd g maan u po, g jagn Yiesu.
42019036	Wan yaan jag l bonbig g saa nyan, g niib land b tiɛd g lad u sɔnu po.
42019037	Wan ji nagd Serusalɛm g jii Oliif tiidi jual, k u ŋuantieb kul pala man k b kpanm, g ji tand g yiin g dond Yendu, g dugn palug nba kul k b daan la nyan po,
42019038	g maad: « Yendu ń yad u yedŋanm bad nba baad Yonmdaan sann po. Laafiɛ ń gii be Yendu buol. Yendu sann ń do hal polu po. »
42019039	Farisiɛn-nba nne bo be l niwulug n ninŋ, g maad Yiesu: « Canbaa, kɔn yen a ŋuantieb ne k ban suon ! »
42019040	K u ŋmiɛn g maad: « N maad’i, banm gii suon, tana n ji baa yign. »
42019041	Youg nba g Yiesu bo nag Serusalɛm g gbenn, g la l doug, k u ji buud l doug n yab po g maad:
42019042	« L bo gii tie k i mɔ ban dinne yal nba bo bu baal yen i po laafiɛ, l bo baa ŋan ! Ama mɔlane, l kul daa duag’i nii.
42019043	Dana baad k i ninnanda bu pign’i g kaan g lind’i, g pib’i kaannaa kul,
42019044	g biɛn yinm yen i bid kul, g mud i died kul som som, k l maa i g bann youg nba g Yendu gɔnn’i. »
42019045	Lann i g Yiesu gad g kua jaanddeciɛɔnŋ n ninŋ, g ji biel kpinkpenda g maad’b:
42019046	« L diɛn Yendu Kadaaɔg n g maad: “ N ŋaag ne baa tie jaandi ŋaag i ”, k yinm yen ji tug g tien naayiga tintaanbuol. »
42019047	Daal kul, u ji bo tund niib Yendu maam jaanddeciɛɔnŋ n ninŋ i. G Yendu salg-yidkab ciɛnm yen Yendu Kadaaɔg gbanbanda yen doug n nikpela kpaan k ban biɛn’o,
42019048	ama b yen bo g ban ban bu tien nand, g dugn niib kul bo luod tuba i g cenŋ’o.
42020001	Diyenn daal, g Yiesu tund niib Yendu maam jaanddeciɛɔnŋ n ninŋ, g muand’b Laabamann. G salg-yidkab ciɛnm yen Yendu Kadaaɔg gbanbanda yen doug n nikpela baal, g bual’o:
42020002	« Maad’ti, a diɛ yikolann i g suun tuona nba ne i ? Lann i kaa, ŋmaa n cab’a l yikod i ? »
42020003	K u ŋmiɛn’m: « N mɔ mɔg bonyenn g bu bual’i. Maad’n man,
42020004	ŋmaa n bo cab San Nyunwultua k u wuul niib nyum i ? Yendu bii niib i ? »
42020005	K b maad maad b ŋmiɛl n k nne: « T gii yed g Yendu u, u bu bual’ti, g laabaal k t bo g tuo g gaal San maam i ?
42020006	T gii yed g niib mɔ i yaa, niib kul bu jaa’ti tana i g kpi’ti, k l maa b bo ban g San tie Yendu sogni i. »
42020007	Lann i k b ŋmiɛn, k b g ban yua cab.
42020008	G Yiesu maad’b: « N mɔ kan maad’i yua nba cab’n l yikod, k n suun l tuona. »
42020009	L puol po g Yiesu pua niib makpanjam nba ne g maad: « Jua nne n bo ŋuun dimɔunŋ tiidi, g tug l kpaab g guun tuonsunna, g fiil g gad sɔnu g daan wai.
42020010	Dimɔunŋ tiidi luana n yaan tan bie yaa youg, k u sun u naasenyend tuonsunna ŋann buol, k wan gad g gaal u tiidi luana biinu nii. Ama g tuonsunna ŋann pua’ɔg bonŋann, g bel’o g g tie’og siɛl.
42020011	K u guan g sun naasenlua, k b pua u mɔ, g sugl sugl’o, g bel’o g g tie’og siɛl.
42020012	K u biɛ guan g sun muntaa po yua, k b janm u mɔ, g bel’o.
42020013	G kpaabdaan ji maad: “ N bu tien nle ? N bu sun n bija nba k n mand g bua’ɔg u. L g kand b bu cɔlm’o. ”
42020014	Tuonsunna n yaan la’ɔg youg nba, k b joi yen lieb, g maad: “ Yua n tan bu di faal n nyan. T kpi’ug man, g yend l faal. ”
42020015	K b suol’o g fil g nyan’o kpaab n ninŋ, g kpii’ug. Kpaabdaan ji bu tien u tuonsunna ŋann nle i ?
42020016	U bu gad g biɛn tuonsunna ŋann i, g tug kpaab g guun nifanm. » L maam po, k b maad: « Yendu ń wuon lann. »
42020017	G Yiesu nyuand’b suoo g maad: « I gbiɛ Yendu lanbona nba diɛn kadaaɔg n ninŋ ne nle i ? “ Tann nba g tanmaala bo yie g lu nyan, l tann n tan guan g te dieog fiɛgl tanjal. ”
42020018	Yua nba kul baa l tann po, u bu kɔnn kɔnn i. L tann gii baa yua nba po mɔ, l bu nann’o i yom yom. »
42020019	G Yendu Kadaaɔg gbanbanda yen salg-yidkab ciɛnm bann k l makpanjam nyuan banm i, k b ji kpaan k ban suol Yiesu l youg mɔno, g yen jie niib.
42020020	L po k b ji legd Yiesu g sun niib nne u buol, k l niib yiin b kua nimɔnm, g ji kpaan k ban la jalgi u maam n ninŋ, k ban fid g suol’o, g kubn’o Rom gobna nui n ninŋ.
42020021	K l niib bual’o: « Canbaa, t ban k a maad mamɔni g biɛ tund niib lan bual nand. A g jie sua, ama a ŋɔnŋ niib Yendu sɔnu yen mɔni.
42020022	Maad’ti, l cab k tin pa Sesaar lonpo bii, l g cab i ? »
42020023	Yiesu n yaan bann k l tie janmi maam, k u maad’b:
42020024	« Ŋɔn’n man dibal ii ! Ŋmaa ninnaɔnŋ yen ŋmaa sann n be l po i ? » K b yed g Sesaar yal i.
42020025	Lann i k u maad’b: « Te man Sesaar yal nba tie Sesaar yal, g te Yendu mɔ yal nba tie Yendu yal. »
42020026	B bo g fid g la jalgi u maam n ninŋ niib nunŋ n. K u maam yaa g lid’b, k b ji ŋmin.
42020027	Sadusien-nba, banm nba bo g tuo g kpienm tan bu yied nyan, b ninŋ siɛb bo nagn Yiesu buol g bual’o:
42020028	« Canbaa, Moyis bo diɛn yiko ne g tie’ti, k l gii tie g nil kuan puo, g kpe g g mɔg big, u ninja ń tug u pekual g mal’o bid.
42020029	To, jab banlile nne n bo be g tie ninjann, g ciɛn po kuan puo, g kpe g g mɔg big.
42020030	Munle po yua yen muntaa po yua yen yab n tenn kul tug l puo, g kpe g g mɔg big.
42020032	G puo mɔ tan yuand g kpe.
42020033	To, kpienm yiedu daal, ŋmaa n ji bu yend puo i ? K l maa banm banlile kul kuan’o g la. »
42020034	G Yiesu ŋmiɛn’m: « Tin daa be ŋanduna nba ninŋ ne, jab kuand puob, g puob mɔ kun jab.
42020035	Ama yab nba g Yendu diid g sua k b dagd yen ban yied kpienm siign g kua ŋandunpaann n ninŋ nuan, jab kan kuan puob, puob mɔ kan kun jab,
42020036	k l maa b naan yen malɛg‑nba i, b ji kan fid g kpe. B tie Yendu bid, g dugn wan yied’b nyan po.
42020037	Yal nba nyuan kpienm yiedu po, Moyis mɔ bo maad lann n nyan g ŋɔn g kpienm tan bu yied. Youg nba k u bo be tuntuug nba bo so muu nyan buol, u bo yiin Yonmdaan k Abraham Yendu yen Isaak Yendu yen Sakɔb Yendu.
42020038	Yendu g tie kpienm Yendu kaa, u tie fuodb Yendu i. K l maa u yaa po b kul fo i. »
42020039	G Yendu Kadaaɔg gbanbanda n ninŋ, yenm gaal maam g maad: « Canbaa, a maad bonŋann. »
42020040	B ji bo jie yen ban bual’o buali.
42020041	G Yiesu maad’b: « L tien nle i k b maad g Kristo tie Dafiid yaabuonn i ?
42020042	K l maa Dafiid mɔno bo diɛn g maad biɛyani kadaaɔg n ninŋ k nne: “ Yonmdaan Yendu maad n Yonmdaan: Kal n nuujendu, saa yen youg nba
42020043	k n tan bu te a ninnanda kul ń gbaan a nintual n. ”
42020044	Lann, Dafiid gii yi Kristo u Yonmdaan, l bu tien nle i, u Yonmdaan ń biɛ guan gii tie u yaabuonn i ? »
42020045	Niib kul n yaan cenŋ’o nyan, k u maad u ŋuantieb:
42020046	« Suol man i kua yen Yendu Kadaaɔg gbanbanda. Banm n bua ban tu liɛ liɛdfagd gii waa, g biɛ bua k b tu gii baal naan niib n ninŋ, niib ń gii fuond’b. G bua k ban gii kaal liig kinkaani po tintaann died n ninŋ, g biɛ bua k ban gii kaal nigbenŋa kinkaani po jaanm n be naan kul.
42020047	Banm n fe pekɔa n mɔg yal kul, g tu jaand lan wai bonciɛnn g niib ń la’b. B tan bu dad b tubl hal lan gbad’b. »
42021001	Yiesu bo yaad g diid yab nba kpiend ligli jaanddeciɛɔnŋ n ninŋ. B bo tie ŋalmandanm i.
42021002	K u tan la g pekɔtalg nne mɔ baal g kpien dibala ŋanle nba g mɔg fuom.
42021003	K u maad: « Yen mɔni n maad’i, pekɔtalg ne n kpien ligli nba yab g cie nil kul n kpien yal.
42021004	G dugn b kul ne kpien ligli nba kan wad b mɔgm i. Ama pekual ne nuan tond wan mɔg yal g baa di kul n nyan g baal g kpien. »
42021005	L puol po g siɛb maad jaanddeciɛɔnŋ n ŋan nand. K b maa’ɔg yen tanŋana, g tug paab nba k b tie Yendu nyan g tien’o naasend k l kul ŋan paaa. G Yiesu maad’b:
42021006	« Yal nba k i nyuan ne kul, dana baad k l kul tan bu bed g duan tinŋ n sa‑la‑la-la, g baa tanyenn kan tenn gii tua liel po. »
42021007	K b bual’o: « Canbaa, bɛ youg u, k l bona kul tan bu tien i ? Bɛ n tan bu ŋɔn, k l youg pund i ? »
42021008	K u maad: « Suol man i kua g daa ŋaa baa sua ń bɔnd’i. Niib bonciɛnn tan bu baal gii kub n sann g tua k banm n tie Kristo, g youg biɛ ji g fag. Daa ŋua’b man.
42021009	I tan gii gbiɛ k b maad tɔb yen ŋmadl maam, yin daa jie. L bual k l kul ne ń tien yo, ama l youg mɔno daa kaa baa tie ŋanduna juodu. »
42021010	K u biɛ maad’b: « Buolu tu tan bu fiil g kɔn yen buollua, doug ń fiil g kɔn yen dolieog.
42021011	Tinŋ tu tan bu jeg bonciɛnn. Yiɛli yen kom ń baa buol buol. Bona nba mɔg jijei yen yaalidug bonciɛnn bu tien polu po.
42021012	Ama l kul ne n tan fid g tien, b bu suol’i, g ŋɔn’i fala, g gad yen’i g te’i Suif‑nba tintaann died n nikpela, k ban bu’i. B bu luon’i dansaldied n ninŋ, g gad yen’i batieb buol, yen dougdanm buol, g dugn n po.
42021013	Nnyan i, k i bu kun mɔni n po.
42021014	I ban man k yinm kaa daan bu mali yin bu ŋmiɛn’m yal nba g kɔn i kua po.
42021015	K l maa min mɔno n bu te’i lanbona nba k i bu maad yen yanfuom, k i ninnanda n ninŋ sua kan fid g jiin siɛl l po, lann i kaa g nai yin maad yal nba.
42021016	Baa i danm, yen i ninjanm, yen i naataani, yen i dɔnn‑nba mɔno bu te ban suol’i, g kpi yenm i siign ninŋ.
42021017	Baa sua tan kan gii bua i nublu g dugn n po.
42021018	Ama baa i yuyeonŋ kan biɛl.
42021019	I bu la miɛl g dugn i mindl po. »
42021020	« I tan gii la g yab nba pua tɔb yen’i kaan g lind Serusalɛm, yin gii ban k u mudyoug nag n nyan.
42021021	L youg, yab nba be Suude n ninŋ, ń gii siɛn g kua jɔa n ninŋ. Yab nba be Serusalɛm doug n ninŋ ń nya g fagd. Yab nba be kpaand n ninŋ ń daa kpend doug n ninŋ.
42021022	K l maa l dana n ninŋ, Yendu bu dad u buolu tubl. Nnyan i g Yendu sogni‑nba n bo diɛn yal nba ji bu tien g gbenn.
42021023	L dani n ninŋ, fala bu gbad puotinpunma yen sanpandi naa‑nba. Fala bonciɛnn bu baa l doug n ninŋ, g Yendu mutuol ń lag b po.
42021024	B bu kpi yenm yen jugi, g suol lieb g gad yen’m dofani kul n ninŋ. Buolfanu yab bu sɔnd Serusalɛm yab, saa yen b youg n yaan tan bu gbenn.
42021025	I bu la bona k l mɔg yaalidug yendu n ninŋ, yen ŋmaalg n ninŋ, yen ŋmaabid n ninŋ. Tinŋ ne po buoli kul niib yam bu ŋmad, g dugn b bu gbad g mɔgl begl.
42021026	Jiwaani bu kpi niib gbanu, b gii mali yubɔnn nba bu baal ŋanduna po. K l maa yal nba be polu po kul g mɔg paalu bu jeg.
42021027	L youg u, k b bu la Nifosaal Bija, k u be tawalgband n ninŋ g baad yen u paaciɛnu yen yudand nba yab.
42021028	I tan gii la k l bona cil g tie, yin fiil g sed, i yula ń yaad, k l maa i fielu nag. »
42021029	G Yiesu tug maninnaɔnŋ nba ne g maad’b: « Diid man kinkanŋ yen tiidi kul.
42021030	B gii bund youg nba, k i nyuan, i tu bann g kpanyil nag o.
42021031	Nnyan, i mɔ tan gii la k l kul ne tie, yin bann g Yendu bal nag o.
42021032	Yen mɔni, n maad’i, l kul ne bu tien g sua g mɔlane niib nba be ne, g siɛb daa g kpe.
42021033	Polu yen tinŋ bu pend, ama n maam nuan kan ban g pend.
42021034	I ceg man i kua po. I daa tug i yula g lol yen jied yen daam. G biɛ daa cagn i kua ŋanduna ne ninŋ binbenu po. Lann i kaa l daal bu baal g cib’i nii,
42021035	nyan janbaaɔnŋ nyan, g baan ŋanduna niib kul.
42021036	Daa guand man, gii jaand youg kul, g Yendu ń te’i paalu k i fid g nya bonbiil nba baad ne ninŋ kul, g sed Nifosaal Bija nunŋ n ninŋ. »
42021037	Yentunn n ninŋ, Yiesu bo tu be jaanddeciɛɔnŋ n i, g tund niib Yendu maam. Nyiɛɔg, wan gad Oliif tiidi jual po.
42021038	G siŋapanpan kul, niib ń tigl u buol jaanddeciɛɔnŋ n ninŋ, gii cenŋ’o.
42022001	Jaanm nba k b tu ŋman kpanu nba k b g tien yen dibina nyan bo nag, l jaanm i k b yi Suif‑nba fielu jaanm.
42022002	Yendu salg-yidkab ciɛnm yen Yendu Kadaaɔg gbanbanda bo kpaan ban bu tien nand g biɛn Yiesu g yen jie niib.
42022003	G Sitaan kuan maalm Suuda nba k b yi’ug Iskariyɔt nyan pal n ninŋ. U bo tie Yiesu ŋuantieb piig yen banle ŋann ninŋ yend i.
42022004	K u gad g daan la Yendu salg-yidkab ciɛnm yen jaanddeciɛɔnŋ sijeciɛnm, k b joi wan bu tien nand g suol Yiesu g te’b.
42022005	K b pala manŋ, k b maad’o k b bu te’og ligli.
42022006	K u tuo, g ji kpaan youg nba k u bu suol Yiesu g te’b g niib g be l buol.
42022007	Daal nba k b bo tu cil g ŋman kpanu nba k b g tien yen dibina nyan bo pund. L daal i k b tu kpi pebid g di Fielu jaanm.
42022008	G Yiesu sun Piɛr yen San g maad’b: « Gad man g bobn man Suif‑nba fielu jaanm jied k tin di. »
42022009	K b maad’o: « A bua k tin gad lɛ i g bobn l jaanm jied i ? »
42022010	K u maad’b: « I ban ii ? I daan gii kua doug n ninŋ, i bu tuog jua nne k u tug sual yen nyum. Yin gii ŋua’ɔg. U daan gii kua ŋaag nba ninŋ,
42022011	yin maad ŋaagdaan: “ Canbaa n sun’ti k t bual’a k a ŋɔn’ti dieog nba ninŋ k u bu di Fielu jaanm yen u ŋuantieb. ”
42022012	U bu ŋɔn’i deciɛɔnŋ nne k l be detuadug po, g bona kul be l n ninŋ. L deciɛɔnŋ n ninŋ i, k i bu bobn Fielu jaanm. »
42022013	K b gad g la nyan wan bo maad nand nyan, g bobn Fielu jaanm.
42022014	L youg n yaan pund, k u kal yen u sundi g bu di
42022015	g maad’b: « N bo mand g niɛn k n taan g di yen’i Fielu jaanm ne yo, g fid g la fala.
42022016	K l maa, n maad’i: N ji kan ban g di l jaanm saa yen youg nba k l jaanm tan bu guan g tien Yendu ŋaag n ninŋ. »
42022017	Lann i k u juab dimɔunŋ, g tien Yendu balg, g maad: « Gaal man ne g bɔgd i lieb g nyu.
42022018	K l maa n maad’i, n ji kan ban g nyu dimɔunŋ ne, saa yen youg nba g Yendu tan bu kaan u bal g gbenn. »
42022019	K u biɛ juab kpanu, g tien Yendu balg, g jend jend g tie’b g maad: « Ne tie n gbannand i k n tug g yid salg i po. I tie man nnyan, gii tiɛd n po. »
42022020	Ban yaan dii g gbenn youg nba, k u tug dimɔunŋ yen ŋmanŋ g biɛ tien nnyan g maad: « Dimɔunŋ ne tie Yendu yen u niib dɔnnpaanu sɔm i, sɔm nba k n wul i po.
42022021	Ama i ban man, g yua nba kuad’n taan g kal g di yen’n.
42022022	Mɔni, Nifosaal Bija ji tɔgn sɔnu nyan Yendu n bo cab nand nyan i. Ama fala bu gbad yua nba kuad’o. »
42022023	K b ji cil g bual b ŋmiɛl n ninŋ k b siign ninŋ ne, ŋmaa n bu fid g tien nnyan i ?
42022024	Mɔniɛɔg bo tien Yiesu ŋuantieb siign ninŋ, k ban liɛ ŋmaa n tie ciɛn i ?
42022025	G Yiesu maad’b: « Dougdanm kub b niib yen paalu. G yab nba mɔg yikod bua k ban gii yi’b bulcindanm.
42022026	I yaa po, l kan gii tie nnyan kaa. Ama yua nba tie ciɛn i siign ninŋ, wan tien u kua nyan big nyan, g yua nba yen yul ń gii tie yua nba suun lieb po.
42022027	I ban g ŋmaa n tie ciɛn i ? Yua nba kal g di bii, yua nba nyanŋ jied i ? L g tie yua nba kal g di kaa aa ? Ama min tie nyan yua nba nyanŋ jied nyan i, i siign ninŋ ne.
42022028	Yinm n tie danm nba bo juun g be yen’n youg nba kul k b bo ŋɔnŋ’n fala.
42022029	L po n te k n din’i bal, nyan n Baa n din’n bal nand nyan,
42022030	k yin tan gii di g biɛ nyu yen’n n diem n ninŋ, g biɛ gii kal badkogi po g bu Israyɛl cuga piig yen ŋanle. »
42022031	G Yiesu maad Piɛr: « Simɔn Simɔn, a gii ban g Sitaan bual Yendu g bu lenn’i nyan ban tu lenn dii nand nyan.
42022032	Ama n miɛl Yendu a po, k a daa buon a dindann, k a tan gii guan g ŋuan’n yaa youg nba, ŋan paan a ninjanm pala. »
42022033	G Piɛr maad’o: « Yonmdaan, n tuo k l gii tie baa dansalg min yen fin n bu taan g kua, lann i kaa l gii tie kuum tin taan g kpe. »
42022034	Ama g Yiesu maad: « Piɛr, n maad’a, dinne mɔno, a bu nai taal muntaa k a g ban’n g sua g kolg daa g mɔ. »
42022035	K u biɛ maad’b: « Min daan sun’i youg nba, k i g diɛ ligli, g g kub kɔl, g g diɛ taacaad, siɛl daan pɔd’i nii ? » K b ŋmiɛn: « Baa siɛl daan g pɔd’ti. »
42022036	K u maad’b: « Mɔlane nuan, yua nba ji mɔg ligli, wan juab. Yua nba mɔg kɔl, u mɔ ń juab. G yua nba g mɔg jug, wan tug u liɛdl g kuad g daa.
42022037	K l maa n maad’i, yal nba bo diɛn Yendu Kadaaɔg n ninŋ n po, l tie k lan tien i. L bo diɛn k nne: “ B taan’o yen nibiid. ” Mɔni, ban bo diɛn yal n po, ji bu tien i. »
42022038	K b maad’o: « Diid a, Yonmdaan, jugi nle n nyan. » K u maad’b: « Ŋaa man. »
42022039	Lann i g Yiesu nyiɛ l buol g gad Oliif tiidi jual po, nyan wan bo tu tie nand nyan, k u ŋuantieb mɔ ciɛn’o.
42022040	Wan pund l buol, k u maad’b: « I jaand man, g daa baa bignn n ninŋ. »
42022041	G piɛd nyan taabana ŋanŋaa nne, g gbaan g jaand g maad:
42022042	« N Baa, l gii tie k a bua, ŋan fagn n buol fala nba baad ne. Ama, lan daa tie n buam kaa, lan tien nyan ŋan bua nand nyan. » [
42022043	L youg g malɛg nyiɛ polu po, g jiid g paan u pal.
42022044	Wan be l cicagciɛnm n ninŋ nyan, k u ŋanm g jaand bonŋann. K u tuntonjena ji tan tie nyan sɔm nyan, g cien g baal tinŋ n ninŋ.]
42022045	U jaandi puol po, k u fiil g guan u ŋuantieb buol, g sua k b guand, k l maa b bo be pabɔnn n ninŋ.
42022046	K u maad’b: « Laabaal k i guand i ? Fiil man gii jaand, g daa baa bignn n ninŋ. »
42022047	U daa bo g maad g gbenn mɔno, g niib bonciɛnn pund. K u ŋuantieb piig yen banle ŋann n ninŋ yend, yua k b yi’ug Suuda nyan be b liig, g nagn Yiesu buol, g bu muad u tankpinn.
42022048	G Yiesu maad’o: « Suuda, a bu muad Nifosaal Bija tankpinn i g kuad’o oo ? »
42022049	Yab nba bo be yen Yiesu n yaan la yal nba bu tien nyan, k b bual’o: « Yonmdaan, t nɔd jugi g cua’b ii ? »
42022050	L youg mɔno k b ninŋ yend cua g jiɛl salg-yidkab kul ciɛn tuonsunn nuujendu tubl.
42022051	G Yiesu maad: « Ŋaa’b man. » G sii l daan tubl g paag’o.
42022052	G Yiesu maad salg-yidkab ciɛnm yen jaanddeciɛɔnŋ sijenm yen Suif‑nba nikpela nba bo baal g bu suol’o: « N tie bibiɛdg yaa aa, k i baal g diɛ jugi yen lanbana aa ?
42022053	Daal kul n daan tu be yen’i jaanddeciɛɔnŋ n ninŋ, k i daan g suol’n. Ama mɔlane, i youg n pund ; g bunbɔnn n paaludaan suun u tuonn. »
42022054	Ban yaan suol Yiesu nyan, k b gad yen’o salg-yidkab kul ciɛn ŋaag. G Piɛr be hal puol g ŋua’b.
42022055	K b son muu lijɔug n, g niib taan g kal, g Piɛr mɔ kal b siign ninŋ.
42022056	G tuonsunsipaan nne tan la’ɔg k u kal muu yinyiem n ninŋ, k u ŋanm g diid’o g maad: « U ne mɔ daan tu be yen’o. »
42022057	G Piɛr nai g maad l puo: « Kai, min g ban’o. »
42022058	Lan yann waam, g jua nne mɔ la’ɔg g maad: « A mɔ tu be yen’m. » G Piɛr maad l jua: « Min g be b ninŋ. »
42022059	Lan tien nyan kudyeonŋ nyan, g lua nne biɛ ŋanm g maad: « L g tie tama tama kaa, u ne mɔ daan tu l be yen’o. K l maa u tie Galile yua i. »
42022060	G Piɛr maad: « N g ban ŋan maad yal. » U daa bo g maad g gbenn, g kuutounŋ buud l youg mɔno.
42022061	G Yonmdaan gbeg g nyuand Piɛr, g Piɛr tiɛd maam nba g Yonmdaan bo maad’o: « Dinne, a bu nai taal muntaa k a g ban’n g sua g kolg daa g buud. »
42022062	K u ji nyiɛ cincann g buud nyan u bu kpe nyan.
42022063	Niib nba bo guu Yiesu bo laa’ɔg g puag’o.
42022064	G tu tug cabl g pibn u nunŋ po g maad’o: « Bund g bann yua nba pua’a. »
42022065	K b sugd’o sugdbuoli kul.
42022066	L fann siŋapanpan g Suif‑nba nikpela yen salg-yidkab ciɛnm yen Yendu Kadaaɔg gbanbanda tigl g te k b baal yen Yiesu b buud buol.
42022067	K b maad’o: « A gii tie Kristo, ŋan maad’ti. » K u ŋmiɛn’m: « N gii maad’i, i kan gaal.
42022068	N biɛ gii bual’i buali, i kan ŋmiɛn’n.
42022069	Lan nya mɔlane g ji gii saa, Nifosaal Bija baa kal Yendu paaludaan jendu. »
42022070	K b kul maad: « Lann, a tie Yendu Bija yaa aa ? » K u maad’b: « Yinm n yed k n tie. »
42022071	K b maad: « L ji g tie k tin kpaan sieda‑nba kaa. Tinm mɔno gbad wan maad yal. »
42023001	K b kul fiil g gad yen’o Pilat buol.
42023002	K b cil g jalg’o, g maad: « T la nil ne k u baal yen ŋmadl t buolu n ninŋ. U yie k ban daa pa Rom badciɛn Sesaar lonpo, g biɛ maad k u tie Kristo, lan tie bad. »
42023003	G Pilat bual’o: « A tie Suif‑nba bad yaa aa ? » K u ŋmiɛn’o: « Fin n maad. »
42023004	G Pilat maad salg-yidkab ciɛnm yen niib kul: « N g la jua ne n biil yal, k l dagd yen suod. »
42023005	Ama k b yie g maad: « U tund niib Suude munn kul ninŋ, k u tundl sagnd niib yen dougdanm. U bo cil hal Galile n ninŋ i, g tan pund ne buol ne. »
42023006	Pilat n yaan gbad Galile sann nyan, k u bual: « Jua ne tie Galile yua yaa aa ? »
42023007	Wan yaan bann k u tie Erod diem n yua, k u te k b gad yen’o u buol, k l maa u mɔ bo be Serusalɛm l dana n ninŋ.
42023008	Erod n yaan la Yiesu k u pal manŋ bonciɛnn. L bo wai k u kpaan k wan la’ɔg, g dugn u bo gbiɛ ban yaan maad u po nand, g daan k u bu tien palug u nunŋ n ninŋ.
42023009	K u bual’o buali bonciɛnn, ama Yiesu g ŋmiɛn’o siɛl.
42023010	Salg-yidkab ciɛnm yen Yendu Kadaaɔg gbanbanda bo be l buol, g maad yen jad k u l biil i.
42023011	K Erod yen u sijenm sɔnd’o g laa laa’ɔg, g tug liɛdl nba nyili g lan’o, g te k b guan yen’o Pilat buol.
42023012	L daal i k Erod yen Pilat ji suol lieb dɔnnu, banm nba bo tu g man yen lieb.
42023013	G Pilat yiin salg-yidkab ciɛnm yen Suif‑nba yudanm yen niib kul, g maad’b:
42023014	« I baal yen jua ne n buol, g maad k u ŋmad doug. I kul yen la k n kpaan k n bann yin maad k u biil yal nba, g g la siɛl.
42023015	Erod mɔ biɛ g la siɛl. Lann n te k u te k b guan yen’o t buol. I la i, u g biil baa siɛl k l dagd yen kuum.
42023016	L yaa po, n bu te k ban pua’ɔg gbana, g fid g ŋaa’ɔg. » [
42023017	Suif‑nba fielu jaanm kul, l bo tie g Pilat ń luod b po dansalyenŋ i, g ŋaa’ɔg.]
42023018	K b kul taan g tand g maad: « Te k ban kpi’ug, g ŋaa Barabas. »
42023019	B bo luon Barabas dansalg, k l maa u bo kpid wounŋ doug n ninŋ, g biɛ kpii kuum.
42023020	Pilat n bo bua wan ŋaa Yiesu nyan k u guan g maad yen niib,
42023021	ama k banm tand g maad: « Kpaa’ɔg dapunpɔnn po, kpaa’ɔg dapunpɔnn po. »
42023022	G Pilat guan g bual’b taal muntaa po: « U biil bɛ i ? N g la wan biil yal k l dagd yen kuum. Lann, n bu te k ban pua’ɔg gbana, g fid g ŋaa’ɔg. »
42023023	Ama k b ŋanm g tand g maad k ban kpaa’ɔg dapunpɔnn po, k b tintandi tan nyan Pilat yam.
42023024	K u tan cab k ban tien ban bua yal,
42023025	g luod ban bua daan nba, lann n tie yua nba bo kpid wounŋ doug n ninŋ, g biɛ kpii kuum, k b luon’o dansaldieog n ninŋ nyan. G nyaan cab Yiesu nuan, k ban tien’o nyan ban bua nand nyan.
42023026	Ban yaan saa yen’o, k b tuog Siirɛnn jua nne k b yi’ug Simɔn, k u nyiɛ kpaab n g kun, k b niin g bugn’o dapunpɔnn, k u ŋua Yiesu puol po.
42023027	Niib bonciɛnn bo ŋua’ɔg, b ninŋ puob nne bo buud g fabn u po.
42023028	G Yiesu gbeg b po g maad’b: « Serusalɛm puob, daa buud man n po. I buud man i kua po, yen i bid po.
42023029	K l maa dana baad k b tan bu maad: “ Puob nba tie ŋɔli, yen puob nba g ban g mal, g biɛ g ban g ŋaan big, pamann tie b yal i. ”
42023030	L youg, b bu cil g maad jɔa: “ Baa man t po. ” G maad gbingbana: “ Piin man’ti. ”
42023031	G dugn, b gii tie dasɔnŋl nne, b tan bu tien dakuounŋ nle ? »
42023032	B bo saa yen nibiid banle nne mɔ g daan bu taan g kpi’b yen Yiesu.
42023033	Ban tan pund naan buol nba k b yi Yukpabug nyan, k b kpaa Yiesu yen l nibiid mɔ, yend u nuujendu po, lua u nuuganŋ po.
42023034	G Yiesu maad: « N Baa, di sugl b po, k l maa b g ban ban tiend yal. » G sijenm tɔ tiɛ tiɛ g biid u tiɛd.
42023035	Niib bo sie l buol g nyuan. G Suif‑nba yudanm laa’ɔg g maad: « U daan fiel nilieb. L gii tie k u tie Kristo, Yendu n lugd yua nba, wan ji fiel u kua mɔ. »
42023036	G sijenm mɔ laa’ɔg, g nagn u buol, g tie’og dimiigl, g maad:
42023037	« A gii tie Suif‑nba bad, ŋan fiel a kua. »
42023038	B bo diɛn diɛni nba ne g tabn dapunpɔnn po, Yiesu yul po: « U ne tie Suif‑nba bad i. »
42023039	G nibiid banle nba k b bo kpaa’b dapunpɔnn po nyan, b ninŋ yend sugd Yiesu g maad: « A g tie Kristo kaa aa ? Fiel a kua, g fiel’ti mɔ. »
42023040	Ama g lua gaal jad u po, g maad: « A mɔ bu kpe nyan wano nyan i, a g jie Yendu uu ?
42023041	Tinm nuan kan fid g nai, t be fala n ninŋ g dugn t bontitied po i. Wano nuan g biil siɛl. »
42023042	K u biɛ maad: « Yiesu, a gii dii bal g guan ŋan gii tiɛn n po. »
42023043	G Yiesu maad’o: « Yen mɔni, n maad’a, dinne mɔno, a baa be yen’n Yendu nimɔnm binbebuol. »
42023044	L bo tie yensikpikpalg po i g yendu libn, g doug kul bɔnn cinmm, saa yen daajuoug kud muntaa. G cincenciɛɔnŋ nba tu juan jaanddeciɛɔnŋ n ninŋ nyan, pad ŋanle.
42023046	G Yiesu tand g maad: « N Baa, n kubnd n miɛl a nui n ninŋ. » Wan maad nnyan, k u fuod g jiin.
42023047	Rom sijenm ciɛn n yaan la nnyan, k u dond Yendu g maad: « Yen mɔni, nil ne kon tie Yendu nimɔn i. »
42023048	G niib nba kul bo tigl l buol g diid nyan, n yaan la yal nba kul bo tien, k b ji leb g kun g fabn.
42023049	Yiesu dɔnn‑nba kul yen puob nba bo nyiɛ hal Galile g ciɛn’o bo be l buol, g sie fagm g nyuan yal nba tie kul.
42023050	L sua g jua nne be k b yi’ug Sosɛf k u nyiɛ Suif‑nba doug nba k b yi Arimati nyan. U bo tie nimɔn i, g cɔln Yendu g biɛ guu Yendu bal baalu. U bo tie Suif‑nba buuddanm n ninŋ yend i, g yen bo g tuo u lieb n jag g suol yal nba Yiesu po yen ban bo tien’o yal nba kul.
42023052	K u gad g la Pilat g miɛl’o k wan cab’o Yiesu gbannand, k u cab’o.
42023053	Lann i k u kpaad’o dapunpɔnn po, g kadm’o g gad g daan duan’o kakul nne ninŋ, k b bo lugl tangbaɔnŋ n, k b daa g ban g pii sua l n ninŋ.
42023054	L bo tie Saaba bobnu daal daajuoug u, g Saaba ji bua n cil.
42023055	Puob nba bo ŋua Yiesu hal Galile bo ciɛn Sosɛf g daan diid kakul, yen ban pii Yiesu nand.
42023056	L puol po, k b kun b ŋai n ninŋ, g bobn tilaali yen kpam g bu tien Yiesu gbannand po. G Saaba daal, k b kal g fei, nyan Mɔmaam n bual nand nyan.
42024001	Laad daal siŋapanpan, g puob gad kakul buol, g diɛ tilaali nba k b bo bobn,
42024002	g la g kakutann biid, g bind g dua siɛl po.
42024003	K b kua l ninŋ, g g la Yonmdaan Yiesu gbannand.
42024004	B ji bo g ban ban bu mali yal nba, b sua g niib banle sie b buol, k b liɛda nyili g tuud nyan tanyigdu nyan.
42024005	G jiwaani kua’b, k b tibn. K l niib maad’b: « Bɛ n te k i kpaan kpienm siign ninŋ, yua nba fo i ?
42024006	U g be ne buol ne. U yied o. Tiɛd man wan bo maad’i yal nba, youg nba k u daa bo be Galile.
42024007	U bo maad k l tie k ban suol Nifosaal Bija g mubn’o biiddanm nui n ninŋ, k ban kpaa’ɔg dapunpɔnn po, k wan yied daa ŋantaa daal. »
42024008	K b ji tiɛd Yiesu n bo maad’b yal.
42024009	G nyiɛ kakul buol g guan g muand u sundi piig yen yend yen lieb kul l kul ne.
42024010	L puob bo tie Magdala Mari, yen Sann, yen Mari yua nba tie Saak naa, yen puolieb, k b kul maad u sundi yal nba bo tien.
42024011	Ama k b g gaal l puob maam, k l maa b yaa po, l maam bo g mɔg yul.
42024012	Yen l yaa kul, g Piɛr fiil g san g gad kakul buol, g duand g la caba kua, g guan g lebd, k l yaa g lid’o yen yal nba tien ne.
42024013	L daal mɔno, l sua g Yiesu ŋuantieb banle saa doug nne k b yi Emayus. L doug yen Serusalɛm bo tie nyan taabana tuda piig yen ŋanle nyan i.
42024014	B bo paa g maad b ŋmiɛl n ninŋ yal nba kul bo tien nyan po i.
42024015	Ban bo paa g pag yen lieb nyan, g Yiesu mɔno nand’b g sonm yen’m.
42024016	K b nyuan’o yen b ninbina, g siɛl yen legn’m k b g fid g bann’o.
42024017	K u bual’b: « I sonm g pag yen lieb bɛ po i ? » K b sed cɔga.
42024018	K b ninŋ yend, yua k b yi’ug Kleyopas nyan, ŋmiɛn g maad: « Fin kukua n be Serusalɛm ne, g g ban yal nba tien dana ne ninŋ ii ? »
42024019	K u bual’b: « Bɛ n tien i ? » K b ŋmiɛn’o: « A g gbad yal nba baal Nasarɛt Yiesu ii ? U bo tie Yendu sogni i, g ŋɔnŋ u paalu u bontitied n ninŋ, yen u maam n ninŋ, Yendu yen niib kul nunŋ n ninŋ.
42024020	K t salg-yidkab ciɛnm yen t doug n yudanm suol’o, g mubn’o Rom gobna k wan jiɛl u buud g maad k u dagd yen kuum. K b kpaa’ɔg dapunpɔnn po.
42024021	K tinm yen bo daan k wano n bu fiel Israyɛl buolu b ninnanda nui n ninŋ. Yal nba biɛ pugn tie g dinne ji tie daa ŋantaa n nyan, k l bona tien.
42024022	K t siign ninŋ puosiɛb biɛ ŋmad t yam. B gad kakul po siŋapanpan,
42024023	g g la Yiesu gbannand, g guan g maad’ti, k b la malɛg‑nba k b maad k u fo.
42024024	K t siign ninŋ siɛb mɔ gad kakul po, g la nyan puob n yaan maad nand nyan. Ama b yen g la wano Yiesu. »
42024025	Lann i g Yiesu maad’b: « I yam g fo ! I g gaan tonm Yendu sogni‑nba n yaan bo maad yal nba.
42024026	L bo g tie g Kristo ń la fala ne kaa yo, g fid g kua u yudand n ninŋ ii ? »
42024027	Lann i k u ji cil g ŋɔnŋ’b yal nba bo diɛn Yendu Kadaaɔg n u po yen l niimn. U bo cil Moyis n bo diɛn yal g daan pund Yendu sogni‑nba kul n bo diɛn yal.
42024028	Ban yaan nag doug nba k b saa, k u tien nyan u bu pend nyan,
42024029	ama k b niid niid’o g tan gɔgl’o g maad: « I be yen tinm, k l maa yendu baa k l ji bua n bɔnn i. » G Yiesu kua yen’m ŋaag n.
42024030	Wan yaan kal g bu di yen’m, k u juab kpanu, g tien Yendu balg, g jend jend g tie’b.
42024031	K b ninbina ji luod k b bann’o. L youg k b kpaan g luol’o.
42024032	K b ji maad b ŋmiɛl n ninŋ: « Youg nba k u bo pag yen tinm sɔnu po, g ŋɔnŋ Yendu Kadaaɔg n diɛni niimn ninŋ, t pala tien bo g paag ii ? »
42024033	L youg mɔno, k b fiil g guan Serusalɛm, g la u ŋuantieb piig yen yend ŋann k b taan g be yen b lieb.
42024034	K b kul maad l ŋuantieb banle: « Yonmdaan l yied yen mɔni i, Simɔn la’ɔg. »
42024035	K banm banle mɔ dugn’m yal nba bo tien sɔnu po, g biɛ maad k b bann’o youg nba k u jend kpanu i.
42024036	Ban yaan maad nnyan, b sua g Yiesu sie b siign ninŋ, g maad’b: « Laafiɛ ń gii be yen’i. »
42024037	K b yam ŋmad, g jiwaani kua’b, k b mali k b la tinkpiil i.
42024038	Ama k u maad’b: « Bɛ n te k i yam ŋmad, k i mali munle-le i ?
42024039	Diid man n nui yen n titala. Min i yen mɔni. Sii man’n g diid. Tinkpiil g mɔg gbannand, g bual kpaba, nyan yin nyuan k n mɔg nand ne. »
42024040	Wan yaan maad’b nnyan, k u ŋɔn’m u nui yen u titala.
42024041	K u ŋuantieb pala manŋ k l yaa g lid’b bonciɛnn. B yen daa bo g gaal k l tie mɔni. Lann i k u maad: « Te’n man jied k n di. »
42024042	K b tie’og janpulgl,
42024043	k u gaal g ŋman b nunŋ n ninŋ,
42024044	g maad’b: « Min daan tu be yen’i, n daan maad’i g yal nba kul k b bo diɛn k l nyuan n po Moyis kadaaɔg n ninŋ yen Yendu sogni‑nba kadaaɔg n ninŋ yen biɛyani n ninŋ, k l tie k lan tien g gbenn i. »
42024045	Lann i k u fand’b, k ban fid g bann Yendu Kadaaɔg n diɛni niimn.
42024046	G maad’b: « L diɛn g Kristo bu la fala g kpe, g daa ŋantaa daal, wan yied kpienm siign.
42024047	K lan cil Serusalɛm saa yen buoli kul n ninŋ, k u sann po b bu muand g niib ń lebd b binbem, Yendu ń piin b biid.
42024048	Yinm n tie l sieda‑nba.
42024049	Min nuan bu sun n Baa n yaan puon yal nba g te’i. Yinm, i be man doug ne ninŋ saa yen daal nba k i tan bu gaal paalu nba nyiɛ polu po. »
42024050	K u tug’b g gad yen’m naan nba g fag yen Betani, g don u nui g yad yedŋanm b po.
42024051	Wan yaan tien nnyan, k u ŋaa’b g ji do polu po.
42024052	K b gbaan g pug’o, g ji fiil g lebd Serusalɛm yen pamanciɛnn.
42024053	G daal kul k b be jaanddeciɛɔnŋ n ninŋ g dond Yendu.
43001001	Cilg youg Yendu Maam bo be. L Maam yen Yendu n bo taan g be. L Maam bo tie Yendu i.
43001002	Wano yen Yendu n bo taan g be cilg youg.
43001003	Yendu tag bonn kul yen wano i. Siɛl g be g Yendu tag k l g tie yen wano.
43001004	Miɛl bo be u ninŋ i. L miɛl n bo tie yinyiem niib po.
43001005	K l yinyiem yien bunbɔnn n ninŋ, g bunbɔnn g tuo g gaal’o.
43001006	G Yendu sun jua nne k u baal. L jua sann n nyan San.
43001007	U baal g tie sieda i, k wan kun mɔni yinyiem po, g niib kul ń gii mɔg dindann g dugn wano San po.
43001008	Wano mɔno kaa bo tie yinyiem. Wano nuan bo bua n kun mɔni yinyiem po i.
43001009	Maam ŋano n bo tie yinyiem yen mɔni. L yinyiem n baad ŋanduna n ninŋ g fand nil kul.
43001010	U bo be ŋanduna n ninŋ i. Yendu te g ŋanduna nyiɛ u ninŋ i. Ŋanduna niib yen g bann’o.
43001011	U baal u doug n ninŋ mɔno, k u doug n niib g gaal’o.
43001012	Ama yab nba gaal’o, g dug u sann po, u cab b kul mɔb, k b te Yendu bid.
43001013	B g te Yendu bid nyan jua yen puo sɔm n tu taan liel g te big nand nyan kaa, l biɛ g tie nifosaal gbannand n tu bua lan tien nand. L biɛ g tie jua buam n ninŋ mɔ. Yendu buam n i k b te u bid.
43001014	L Maam bo te nifosaal i, g baal g be t siign ne, k t la u yudand, wano Bijayenml yudand nba k u gaal u Baa buol. U bo baal g gbie yen ŋalbalg yen mamɔni i.
43001015	San bo kun mɔni u po i g tand g tua: « N daan maad wano i g tua mii sua ŋua n puol g tie n liig yua, g dugn u bo be g sua k n daa g be.
43001016	U pal n ninŋ n gbie yen ŋanm nba i k u pii t kul paab g biɛ pugn’ti paab.
43001017	Yen mɔni, Yendu bo te g Moyis tie’ti u Mɔmaam, ama Yiesu Kristo n baal yen ŋalbalg yen mamɔni.
43001018	Sua g ban g la Yendu, Bijayenml nba be u Baa buol n ŋɔn Yendu n tie yua nba. »
43001019	Serusalɛm Suif‑nba yudanm bo sun Yendu salg-yidkab yen Lefi cugl n ninŋ yab San buol, k b gad g bual’o: « A tie ŋmaa i ? »
43001020	G San maad mɔni g g wuon: « Min kaa tie Kristo. »
43001021	K b guan g bual’o: « A yen tie ŋmaa i ? A tie Eli yaa aa ? » G San yed k: « N n, n g tie Eli. » K b bual’o k wano n tie Yendu sogni ii ? K u yed k « N n ».
43001022	Lann i k b ji bual’o: « K a yen ji tie ŋmaa i ? Maad’ti ŋan tie yua k tin guan g daan maad yab sun’ti naa ! A maad bɛ i a kua po i ? »
43001023	G San maad: « Nyan Yendu sogni Esaayi n bo maad nand nyan: “ Min n tie nil nba yign tinkuonŋ n ninŋ g tua: Piin man buod Yonmdaan sɔnu po ”. »
43001024	Ban bo sun yab nba nyan bo tie Farisiɛn-nba i.
43001025	K b bual’o: « A yed k a g tie Kristo, k a g tie Eli, k a biɛ g tie Yendu sogni mɔ, l tien nle i k a yen wuul niib nyum i ? »
43001026	G San ŋmiɛn’m g maad: « Min nuan wuul niib nyum n i. Sua be i siign ninŋ ne k i g ban’o.
43001027	U tie n puol po yua i, ama n yen g dagd yen k n lod baa u taacagbani. »
43001028	L kul ne bo tie Betani i, doug nba be Suurdɛn bɔnpuol po, San n bo wuul niib naan buol.
43001029	K l fann g San la g Yiesu baad u buol k u maad: « Diid man, Yendu Pebig n nyan. Wano n piind ŋanduna biid.
43001030	N won maad wano i g tua g jua nne ŋua n puol g tie n liig yua, g dugn u bo be g sua k n daa g be.
43001031	N mɔ bo g ban’o, ama n baal g wuul niib nyum n ninŋ, k lan te k Israyɛl yab ń bann’o i. »
43001032	G San biɛ kun mɔni, g maad: « N la g Foŋanm nyiɛ polu po nyan lanjelg nyan g jiid g be u po.
43001033	N mɔ bo g ban’o. Yua nba sun’n k n wul niib nyum n ninŋ n bo maad’n k nne: “ A gii la yua nba g Foŋanm jiid g be u po, ŋan gii ban k wano n baa wuul niib yen Foŋanm. ”
43001034	K n kon la nnyan, g ji kun mɔni mɔlane, k wano n tie Yendu Bija. »
43001035	K l yaan biɛ fann g San sie yen u ŋuantieb n ninŋ banle,
43001036	g tan la g Yiesu pend, k u maad: « Yendu Pebig n nyan. »
43001037	K u ŋuantieb banle ŋann gbad wan maad yal, g paan g ŋua Yiesu.
43001038	G Yiesu gbeg g sua k b ŋua’ɔg, k u bual’b: « I kpaan bɛ i ? » K b ŋmiɛn’o: « Rabi (Rabi bo tie yua nba tund niib Yendu maam i), a kua lɛ buol i ? »
43001039	K u maad’b: « Baal man, i bu la. » K b gad g la wan be naan, l bo sua k l tie kud munna po i. K b tund u buol l daal.
43001040	Banm banle nba bo gbad San n maad yal nba, g ŋuan Yiesu nyan, b bo yi yend Andre i. U bo tie Simɔn Piɛr ninja i.
43001041	K wano Andre kpiɛ g la u ninja Simɔn g maad’o: « T la Mɛsi. »
43001042	Lann i k Andre gad yen u ninja Yiesu buol. G Yiesu nyuan’o suoo g tan maad: « B yi fin i Simɔn, San bija. B ji baa yi’a Kefas i (l niimn tie tantiɛɔg). »
43001043	K l fann g Yiesu fiil k u saa Galile diem n ninŋ, g cend Filiip g maad’o: « I ŋua’n ».
43001044	Filiip bo tie Bɛtsayida doug n jua i. Andre yen Piɛr mɔ yaa doug n nyan.
43001045	G Filiip mɔ la Natanayɛl g maad’o: « T la yua nba g Moyis bo diɛn Yendu Mɔmaam kadaaɔg n ninŋ g maad u po, g Yendu sogni‑nba mɔ biɛ bo maad u po nyan, b yi wano i Yiesu, Sosɛf bija, u nyiɛ Nasarɛt i. »
43001046	G Natanayɛl bual’o: « Bonmɔnn bu fid g nya Nasarɛt ii ? » G Filiip guan g ŋmiɛn’o: « Baal g diid. »
43001047	Yiesu n la g Natanayɛl baad u buol, k u maad: « U ne l tie Israyɛl buolu jua i yen mɔni, u pal n pien. »
43001048	G Natanayɛl bual’o: « A ban’n lɛ i ? » G Yiesu ŋmiɛn’o: « N bo la’a k a kal kinkanŋ nyagl n, l sua g Filiip daa g yiin’a mɔno. »
43001049	Lann i g Natanayɛl maad: « Canbaa, a tie Yendu Bija i. Fin n tie Israyɛl bad. »
43001050	G Yiesu guan g ŋmiɛn’o: « Min yaan maad’a k n bo la’a kinkanŋ nyagl n nyan i, k a ji dug n po waa ! A bu la yal nba cie lann. »
43001051	G Yiesu guan g pugn: « Yen mɔni n maad’i, i tan bu la g polu po luod, g malɛg‑nba nya Nifosaal Bija buol g do Yendu buol g gɔ g ji u po. »
43002001	L wontunm po g puokuanu jaanm be Kaana, Galile diem n ninŋ, g Yiesu naa gad.
43002002	B bo yiin Yiesu yen u ŋuantieb mɔ l puokuanu jaanm.
43002003	G dimɔunŋ tan pɔd, g Yiesu naa maad’o: « B ji g mɔg daam. »
43002004	G Yiesu ŋmiɛn’o: « Laabaal i ? N youg daa g pund. »
43002005	K u naa maad yab nba gaan saanm nyan: « U gii maad k yin tien yal nba kul, yin tien. »
43002006	L sua g boba ŋanluob sie l buol. B bo tug tana i g kpied l boba g tu tien nyum l n, g niib ń gii kabi g nii, nyan Suif‑nba jaandi n bo bual k ban tien nand gii ŋan Yendu nunŋ n nyan. Bobl kul bo bu fid g gaal sɔciɛna ŋanmu lann i kaa ŋanluob.
43002007	G Yiesu maad sangaala ŋann: « Luun man nyum g gbien boba ne. » K b luun g gbien hal yen mɔgbana.
43002008	K u maad’b: « Ji kabl man g daan te jaanm cɔgda daan. » K b kabl g gad g tie’og.
43002009	G jaanm cɔgda daan lenm l nyum g sua k l kpand dimɔunŋ o. U g bann l daam n nyiɛ naan buol, ama sangaala nba bo luun nyum nuan bo ban ; lann i k u yiin puodaan
43002010	g maad’o: « B daa tu cind g nyan dimanm i, niib tan gii nyuu g buo yaa youg, ban ji nyan yal g ŋanm g man. K fin nuan bo wuon dimanm g ji tan nyan mɔlane ii ? »
43002011	Yiesu n cind g tien yaalidug bonn nba n nyan Kaana doug n, Galile diem n ninŋ, g ŋɔn u yudand, k u ŋuantieb dug u po.
43002012	L puol po i k u jiid Kafarnawunm doug n yen u naa yen u ninjanm yen u ŋuantieb. B bo tien l po dana ŋanŋaa nne kua i.
43002013	Suif‑nba fielu jaanm nba k b yi Pak nyan bo nag, g Yiesu duo Serusalɛm,
43002014	g gad g kua jaanddeciɛɔnŋ n ninŋ g la kpinkpenda k b kuad naabi yen pei yen lanjeli, g yab nba cend ligli mɔ kal yen b tieba.
43002015	G Yiesu tug tɔnd g piɛn k l tie nyan naapunn nyan g bel b kul g nyan’m jaanddeciɛɔnŋ n, banm yen b pei yen b naabi kul. G pua g yad ligcenda ligli, g tud b tieba g lu lu.
43002016	G maad lanjekuada: « Nyan man bona ne ! Yin daa tug n Baa ŋaag k lan te daag ! »
43002017	K u ŋuantieb tiɛd k l diɛn Yendu Kadaaɔg n g maad: « Yendu, pasiɛdug nba k n mɔg a ŋaag po tan bu di’n nyan muu nyan i. »
43002018	G Suif‑nba yudanm gaal maam lann i g bual’o: « A bu tien bɛ yaalidug bonn i, g ŋɔn’ti k a mɔg yiko yen ŋan tien yal nba k a tien ne i ? »
43002019	G Yiesu ŋmiɛn’m: « Mud man ŋaag ne, n bu guan g maa daa ŋantaa. »
43002020	G Suif‑nba maad’o: « T tug piinna yen bina ŋanluob i g maa Yendu ŋaag ne. K fin ji bu fid g guan g maa daa ŋantaa waa ! »
43002021	Yiesu n bo maad Yendu ŋaag nba nyan, u bo maad u gbannand mɔno i.
43002022	Wan ji bo tan yied kpienm siign yaa youg u, k u ŋuantieb tiɛd k u bo maad l maam, g gaal g Yendu Kadaaɔg n diɛni yen wan bo maad yal nba tie mɔni.
43002023	Yiesu n bo be Serusalɛm, Fielu jaanm youg nyan, u bo tien yaalidug bona nba yab g niib bonciɛnn la g ji cil g dug u po.
43002024	Ama wano Yiesu nuan yen bo g dug l niib po, g dugn u bo ban b kul n tie yaa nibuoli nba.
43002025	L bo g tie g nil kaa ń ŋɔn’o nifosaal n tie yua nba, wano mɔno bo ban yal nba be nifosaal pal n ninŋ.
43003001	Jua nne bo be k b yi’ug Nikodɛm. U bo tie Farisiɛn i, g biɛ tie Suif‑nba buolu n ninŋ yikodaan.
43003002	Diyenn k u tan baal nyiɛɔg Yiesu buol g maad’o: « Canbaa, t ban g Yendu n sun’a k a gii tund niib, g dugn, sua kan fid g tien yaalidug bona nba k a tie ne, l gii g tie g Yendu be yen’o i kaa. »
43003003	G Yiesu ŋmiɛn’o: « Yen mɔni n maad’a, b gii g guan g mal nil munle po i kaa, u kan fid g la Yendu diem. »
43003004	G Nikodɛm bual’o: « Nil bu tien nle i ban guan g mal’o munle k u yen ciɛnd o i ? U bu fid g biɛ guan g kua u naa tug n ninŋ k wan guan g mal’o i ? »
43003005	G Yiesu guan g ŋmiɛn’o: « Yen mɔni, n maad’a, yua nba k b g mal’o nyum yen Foŋanm malu, u kan kua Yendu diem n ninŋ.
43003006	Nifosaal n mal yal tie nifosaal i, Foŋanm n mal yal mɔ tie Foŋanm yal i.
43003007	N gii yed k l tie talad i k ban guan g mal’i, lan daa yaa g lid’a kaa.
43003008	Faalu pieb wan bua naan i. A bu gbad u fuug, ama a yen g ban wan nyiɛ naan buol g bual wan saa naan. Yua nba g Foŋanm mal’o mɔ, l tie nnyan i u mɔ yaa po. »
43003009	G Nikodɛm bual’o k l bu tien nle i g tien nnyan i ?
43003010	G Yiesu guan g ŋmiɛn’o: « Fin tie yua tund niib Israyɛl buolu n ninŋ, g biɛ g gbiɛ l bona niimn ninŋ ii ?
43003011	Yen mɔni n maad’a, t maad tin ban yal nba i, g biɛ kun mɔni tin la yal nba po, k i yen g tuo g gaal l mɔni.
43003012	N gii maad yen’i tinŋ n ne bona po, k i g gaal n maam, l ji bu tien nle i min maad yen’i polu bona po yin tuo g gaal n maam i ?
43003013	G dugn sua g ban g duo polu po, l gii g tie Nifosaal Bija nba nyiɛ polu g jiid i kaa.
43003014	Nyan Moyis n bo don waaɔg nand tinkuonŋ n ninŋ nyan, b bu don Nifosaal Bija mɔ nnyan i,
43003015	g nil nba dug u po kul ń la miɛl nba kan ban g gbenn.
43003016	L kon tie mɔni i, Yendu buad ŋanduna niib hal bonciɛnn, g tan tie u Bijayenml, g yua nba dug u po kul wan daa biɛl kaa, k wan gii mɔg miɛl nba kan ban g gbenn.
43003017	G dugn Yendu g sun u Bija ŋanduna n ninŋ k wan bu ŋanduna niib kaa, u sun’o g ŋanduna niib ń la fielu g dugn u po i.
43003018	Yua nba tuo’og, g dug u po, buud kan di’ug, ama yua g tuo g dug u po nuan, buud tuod g dii’ug o, g dugn u g dug Yendu Bijayenml sann po.
43003019	Wan bu bu’b yal nba po n ne: Yinyiem baal ŋanduna n ninŋ, g niib lugd bunbɔnn g ŋaa l yinyiem, g dugn b tuonbiid po.
43003020	Yen mɔni, nil nba suun tuonbiid kul, u g bua yinyiem maam, u g baad yinyiem buol, g dugn u jie k u tuonbiid bu nya finfanm n ninŋ i.
43003021	Yua nba suun mamɔni tuona n baad yinyiem n ninŋ, k u tuona ń ŋanm g nyuand k ban bann g Yendu taa u po u tuona nba k u suun kul n ninŋ. »
43003022	L puol po i g Yiesu yen u ŋuantieb bo gad Suude dingbankunkogi n ninŋ, k u tien nyan daa ŋanŋaa nne l po, g wuul niib nyum.
43003023	L sua g San mɔ be Enɔn. Enɔn bo g fag yen Salim. Nyum bo yab l buol bonciɛnn g niib baad g San wuul’b.
43003024	L bo sua k b daa g suol San dansalg.
43003025	G mɔniɛɔg tan tien San ŋuantieb yen Suif nne siign, biid ŋuulu bogda po.
43003026	K b gad g la San g maad’o: « Canbaa, yua nba daan be yen’a Suurdɛn bɔnpuol po, k a daan kun mɔni u po nyan mɔ ji wuul niib i. Niib kul ji saa u buol i. »
43003027	G San ŋmiɛn’m: « Sua kan fid g yend siɛl g Yendu g tie’og.
43003028	Yinm mɔno, i tie n sieda‑nba, i bo gbad k n maad mii, “ Min kaa tie Kristo, min nuan b sun’n k n gaal u liig i. ”
43003029	Yua nba kuan puo n tie puodaan. Ama puodaan dɔnn mɔ tu sie g cenŋ, u gii gbad puodaan niɛlu yaa youg u pal ń manŋ bonciɛnn. N mɔ, l tie’n nnyan i, n pal man hal bonciɛnn.
43003030	L bual k u yaa yikod i ń gii pugd, k n yal waagd. »
43003031	Yua nba nyiɛ polu po n cie niib kul. Yua nba tie tinŋ n yua nuan l tie tinŋ n yua i. U maad tinŋ n maam i. Yua nba nyiɛ polu po n cie niib kul.
43003032	U maad wan la yal, g gbad yal i. Sua yen g tuo g gaal k l tie mɔni.
43003033	Yua nba gaal u maam kon maad yen mɔni g Yendu tie mamɔni daan.
43003034	Yua nba g Yendu sun’o, l daan maad Yendu maam i, g dugn Yendu tie’og Foŋanm nba g mɔg po.
43003035	Yendu bua u Bija, g tug bonn kul g kubn u nuu n ninŋ.
43003036	Daan nba dug Yendu Bija po, u baa mɔg miɛl nba kan ban g gbenn. Ama daan nba yie Yendu Bija, u kan la miɛl ; Yendu mutuol n baa ŋua’ɔg.
43004001	Farisiɛn-nba bo gbad g Yiesu n laad niib nba g wuul’b nyum k b te u ŋuantieb nyan, yab g cie San yab. Mɔni nuan, Yiesu mɔno kaa bo wuul’b, u ŋuantieb n bo wuul’b. To, wano Yiesu n bann g Farisiɛn-nba gbad nnyan,
43004003	k u nyiɛ Suude g guan g lebd Galile.
43004004	L bo tie mabl i, k wan tɔgn g nya Samari.
43004005	U saa saa g daan pund Samari dobig nne ninŋ k b yi Sisaar. L buol g fag yen Sakɔb n bo tie u bija Sosɛf tinŋ nba nyan.
43004006	Wano Sakɔb caal mɔno bo be l buol i. Yiesu n sonm sonm g cɔg nyan, k u ji baal g kal l caal buol. L sua k l tie nyan piig yen kud munle nne i.
43004007	G Samari doug n puo nne tan baal g bu luun nyum, g Yiesu maad’o: « Te’n nyum k n nyu. »
43004008	L bo sua k u ŋuantieb daa gad doug n ninŋ k ban daan daa jied o.
43004009	Lann i g puo nba bo nyiɛ Samari doug n nyan bual’o: « Fin tie Suif buolu g tan miɛd min Samari puo nyum ii ? » U bo maad nnyan g dugn Suif‑nba yen Samari yab bo g man yen lieb.
43004010	G Yiesu ŋmiɛn’o: « A bo gii ban Yendu paab, g ban yua nba maad’a k a te’og nyum k wan nyu ne, fin mɔno n bo bu miɛl’o k wan te’a nyunŋanm. »
43004011	K l puo maad’o: « Canbaa, a g mɔg guoga, caal mɔ biɛ nyua, a bua la l nyunŋanm lɛ i ?
43004012	Bii fin n cie t yaaja Sakɔb nba bo tie’ti l caal ii ? L caal nyum i k wano mɔno yen u bid yen u bonkobd bo nyuu. »
43004013	G Yiesu ŋmiɛn’o: « Nil nba kul nyuu nyum ne, nyunnyuglu biɛ bu suol’o.
43004014	Ama yua nba bu nyu nyum nba k n bu te’og, nyunnyuglu ji kan ban g suol’o. Min bu te’og nyum nba baa tie nyan nyunbunbunn nyan i u ninŋ, g miɛl nba g mɔg gbennu nyum buni l n ninŋ. »
43004015	Lann i g puo ŋann maad’o: « Canbaa, te’n l nyum, g nyunnyuglu ń ji daa ban g suol’n, k n biɛ ji daa ban g baal ne mɔ g luun nyum. »
43004016	G Yiesu maad’o k wan gad g daan yiin u sal nii.
43004017	K l puo maad k u g mɔg sal. G Yiesu maad’o: « A maad mɔni i k a g mɔg sal.
43004018	G dugn a kun jab banmu i, ŋan biɛ be yen jua nba mɔlane mɔ g tie a sal kaa. A kon maad mɔni i. »
43004019	G puo ŋann ŋmiɛn’o: « Canbaa, n bann o, a tie Yendu sogni i.
43004020	T yaa baa‑nba bo pug Yendu jual ne po i, k yinm Suif‑nba yen ji yed g Serusalɛm n mɔg naan buol nba g sua kul baa pug’o waa ! »
43004021	G Yiesu guan g ŋmiɛn’o: « Puo ne, ŋanm g cenŋ n maam, youg baad k i tan kan do jual ne po, lann i kaa g gad Serusalɛm kaa yo, g daan pug t Baa Yendu.
43004022	Yinm nuan pug yin g ban yua nba i, k tinm pug tin ban yua nba, g dugn fielu nya Suif‑nba buol i.
43004023	G nyaan youg baad, l youg taan pund o, yab nba pug t Baa Yendu yen mɔni, b baa pug’o b pal n i yen mamɔni. G dugn t Baa Yendu kpaan yab nba baa pug’o nnyan i.
43004024	Yendu g mɔg gbannand, sua kan fid g la’ɔg, lann yab nba pug’o kul, b baa pug’o b pala n ninŋ i yen mamɔni. »
43004025	G puo ŋann guan g maad’o: « N ban g Mɛsi bu baal (ban yi yua nba Kristo nyan). U tan gii baal u bu ŋɔn’ti bona kul niimn ninŋ. »
43004026	G Yiesu ŋmiɛn’o: « Min i, min nba maad yen’a ne. »
43004027	L youg mɔno k wano Yiesu ŋuantieb guan. K l yaa g lid’b yen ban la’ɔg k u pag yen puo. Ama sua yen g tuo g bual’o wan bua yal nba l puo buol, lann i kaa wan maad yen’o yal nba po.
43004028	Lann i g puo ŋann ŋaa u nyunsual l buol, g san g lebd doug n ninŋ g daan maad niib:
43004029	« Baal man g diid jua nba maad’n min sun yal nba kul n binbem n ninŋ. Wano kaa baa tie Kristo ii ? »
43004030	G niib nyiɛ doug n ninŋ g saa Yiesu buol.
43004031	L youg nyan, l sua k u ŋuantieb balm’o g tua: « Canbaa, mɔnd g di. »
43004032	G Yiesu ŋmiɛn’m: « Min mɔg jied nba g bu di, i g ban. »
43004033	K u ŋuantieb ji maad b ŋmiɛl n ninŋ: « Sua baa tie’og jied k u dii daa aa ? »
43004034	G Yiesu maad’b: « N jied tie k min tien yua nba sun’n nyan n bua yal nba i, g sun u tuonn g juod.
43004035	I tu tua g diyendu tenn ŋmaali yinna i. Min maad’i, yaad man g diid kpaand, l ji pien i fuaa, diyendu youg pund n nyan.
43004036	Yua nba yend dii nuan gaal u paaɔg n nyan ! U ji taand dii i, g ŋuund miɛl nba kan ban g gbenn bunbual n ninŋ. Yua nba yend dii yen yua nba daan bul kul ji taan g be pamann n i.
43004037	Makpanjam nba k b tu yed g “ Yua buul be u kua, g yua yend be u kua ” nyan, kon tie mɔni i.
43004038	Min sun’i k yin yend yal nba, yinm kaa daan kuo. Siɛb n daan kuo g la fala o, k yinm ji duo b fala nyuad. »
43004039	L doug n ninŋ Samari niib bonciɛnn bo tuo Yiesu, g dug u po, k l maa puo ŋann bo maad’b: « U maad’n min ban g sun yal nba kul n binbem n ninŋ. »
43004040	Lann i g Samari yab ŋann pund wano Yiesu buol, g balm’o k wan baal gii be yen’m. G Yiesu tien daa ŋanle l doug n ninŋ.
43004041	G niib bonciɛnn biɛ pugn g dug u po, g dugn u maam po.
43004042	B bo maad puo ŋann mɔno: « L ji g tie ŋan maad yal nba kua kaa te k t dug u po, tinm mɔno gbad, g bann k wano n tie ŋanduna Fietua yen mɔni. »
43004043	L daa ŋanle n pend, g Yiesu nyiɛ l doug n g gad Galile,
43004044	g dugn wano mɔno n bo maad g Yendu sogni kan la cɔlunŋ u doug n yab buol.
43004045	Wan pund Galile, k l doug n yab ŋanm g gaal’o g dugn b mɔ bo gad Serusalɛm g bu di jaanm, g la wan tien yal nba kul l jaanm dana n ninŋ.
43004046	Lann i k u guan g lebd Kaana, Galile diem n, naan buol nba k u bo te g nyum kpand dimɔunŋ nyan. L sua g gobna tuonsungbenŋl nne be l buol, k u big be Kafarnawunm g yiɛl.
43004047	Wan gbad g Yiesu nyiɛ Suude g baal Galile nyan, k u baal g la’ɔg g miɛl’o sugl k wan mɔnd g jiid Kafarnawunm g paag u bija. L bo sua k l big nag kuum o.
43004048	Lann i g Yiesu maad’o: « I gii g la palug yen yaalidug bona, i kan ban gii dug n po. »
43004049	G tuonsungbenŋl ŋann guan g ŋmiɛn’o: « Canbaa, baal k t gad g sua k n big daa g kpe. »
43004050	G Yiesu maad’o: « I kun, a bija dii miɛl o. »
43004051	G jua ŋann tuo g gaal Yiesu maam, g paan g kun. U daa bo paa sɔnu po i k u tuonsunna tuog’o g maad’o k u bija paag o.
43004052	K u bual’b g bɛ youg u k l cil g su u po i ? K b maad’o lann i, g wonn kudyeonŋ po i, k u gbanu won sɔnŋ.
43004053	G bibaa tiɛd k l youg u g Yiesu won maad’o k u big dii miɛl o. L cil l daal i k wano yen u ŋaag yab kul tug b dindann g tien Yiesu n ninŋ.
43004054	Yiesu n nyiɛ Suude g guan Galile g tien yaalidug bonn nba n nyan, g guan taal munle po.
43005001	L puol po i g Suif‑nba jaanm nne bo be, g Yiesu gad Serusalɛm.
43005002	Serusalɛm mɔg nyunpindbuol nne k b yi Ebro‑nba maam n ninŋ g Bɛtɛsda. L kpiɛ yen Pei dimɔb i, g ciɛd tinmu nne mɔ be l kunŋ k b liɛ l polu po.
43005003	Yiɛnm bonciɛnn bo be l ciɛd n ninŋ. Siɛb bo tie juanm, g lieb tie diɛni, g lieb mɔ yaa titala yen b nui kul kpe. [B bo tu guu g nyum ń danm i, g dugn
43005004	Yonmdaan malɛg bo tu be be g tan jiid l nyunpindbuol g danm nyum. U gii danm nyum yaa youg g yiɛn nba cind g jiid l nyum n ninŋ, u gii yiɛl baa yiɛlbuolu nba, u bu paag i.]
43005005	L sua g jua nne be l buol g yiɛl hal bina piintaa yen ŋanniin n nyan.
43005006	Yiesu n la’ɔg k u dua l buol, g biɛ bann k u wai l buol, k u bual’o: « A bua k a paag ii ? »
43005007	G yiɛn ŋann ŋmiɛn’o: « Canbaa, n g mɔg sua k u bu yugd’n g jiin’n nyum n ninŋ lan tu danm yaa youg. N tu yed k min gad nne g sua g lua liid’n g jiid o. »
43005008	G Yiesu maad’o: « Fiil, tug a dunduanu gii saa. »
43005009	L youg g jua ŋann paag, g fiil g tug u dunduanu g paan g saa. L daal bo tie Saaba daal i.
43005010	G Suif‑nba yudanm maad jua nba bo paag nyan: « Dinne tie Saaba daal i, l g cab k a gii tug a dunduanu. »
43005011	K u guan g ŋmiɛn’m: « Yua nba te k n paag nyan n maad’n k min tug n dunduanu gii saa. »
43005012	K b bual’o k l daan tie ŋmaa i g maad’o k wan tug u dunduanu gii saa i ?
43005013	Jua nba bo paag nyan bo g ban yua bo te k u paag. Niib n bo yabd l buol nyan, g Yiesu kua niwulug n ninŋ k u ji g la’ɔg.
43005014	L puol po i, g Yiesu tan la’ɔg jaanddeciɛɔnŋ n ninŋ g maad’o: « N tua a la waa, a paag n nyan, ji daa fann g tien biid, g siɛl yaa bonbiiug ń tan daa baal’a gii cie cincinn yal. »
43005015	G jua ŋann gad g maad Suif‑nba yudanm g Yiesu n paag’o.
43005016	L po n te g Suif‑nba yudanm ji bo cil g kɔn yen Yiesu g dugn u bo sun l tuona Saaba daal i.
43005017	Lann i g Yiesu kɔn u kua po g maad’b: « N Baa daa l suun tuonn i saa yen mɔlane, k n mɔ suun. »
43005018	L po n te g Suif‑nba yudanm ji bo ŋanm g kpaan k ban kpi’ug mɔno. G dugn l g tie k u bo tien Saaba daal yiko n g cab yal nba kua kaa, ama wan biɛ bo yed g Yendu tie u Baamad nyan, u bo bua n ŋɔn k wano yen Yendu kul ji ja n nyan.
43005019	Lann i g Yiesu gaal maam g maad’b: « Yen mɔni n maad’i, Yendu Bija kan fid g tien siɛl u yul po, k l g tie k u la u Baa buol. Ama u Baa n suun yal nba kul, u mɔ suun lann i.
43005020	G dugn Yendu bua u Bija, g ŋɔnŋ’o wan suun yal nba kul. U biɛ bu ŋɔn’o tuona nba yab g cie yin la yal ne, lan yaa g lid’i.
43005021	Nyan Yendu n yied kpienm g tien’m miɛl nyan, u Bija mɔ tie nnyan i, wan bua yua i k u tien’o miɛl.
43005022	Yendu biɛ g bu sua mɔ, u tug buud kul g cab u Bija i ;
43005023	g niib kul ń gii cɔln u Bija nyan ban cɔln wano Yendu nand nyan. Yua nba g cɔln Yendu Bija, lann u g cɔln wano Yendu nba sun’o i.
43005024	Yen mɔni n maad’i, yua nba gbad n maam g dug yua nba sun’n po, l daan la miɛl nba kan ban g gbenn n nyan. U kan kua buud n ninŋ. Wano nyiɛ kuum n ninŋ g kua miɛl n ninŋ n nyan.
43005025	Yen mɔni n maad’i, youg baad, l youg taan pund o, g kpienm bu gbad Yendu Bija niɛlu. Yab nba bu gbad l niɛlu, b bu la miɛl.
43005026	G dugn Yendu n tie miɛl daan nyan, u te k u Bija mɔ tie miɛl daan i ;
43005027	g cab’o mɔb k wan bu buud, g dugn u tie Nifosaal Bija i.
43005028	Lan daa tie yaalidug kaa i po ; youg baad g yab nba be kakula n ninŋ kul tan bu gbad u niɛlu,
43005029	g nya. Yab nba tien ŋanm bu yied g la miɛl, g yab nba tien biid mɔ ń yied ban bu’b. »
43005030	Min kan fid g tien siɛl n kukua. N gbiɛ Yendu n maad’n nand i, g bu buud. K n buud biɛ tie mamɔni buud g dugn, n g kpaan k n tien min bua yal kaa, n kpaan k n tien yua nba sun’n yanbuam i.
43005031	L gii tie k n kun mɔni n kukua po, n mɔnkund g tie mɔni.
43005032	Ama nifan n kun mɔni n po k n ban k l daan mɔnkund tie mɔni.
43005033	I sun niib San buol, g San kun mɔni mamɔni po.
43005034	Min nuan g kpaan nifosaal n kun mɔni nba kaa, n maad k yin fid g la fielu i.
43005035	San bo tie nyan fidl nba k b tu son lan gii so g fand niib nyan i ; k i tuo k u fand’i waam k i pala manŋ.
43005036	Min n yen mɔg yal nba, l cie San mɔnkund. G dugn, n Baa n tie’n tuona nba k n sun, k n kon suun nyan, l tuona mɔno n ŋɔnŋ k wano n sun’n.
43005037	N Baa nba sun’n, wano n kun mɔni n po. I g ban g gbad u lantɔug, i g ban g la u nunŋ,
43005038	i biɛ g diɛ u maam mɔ i pala n ninŋ, g dugn yua nba k u sun’o nyan, i g dug u po.
43005039	I fiid diɛni nba be Yendu maam Kadaaɔg n ninŋ, g dugn i mali k l n ninŋ i, k i bu la miɛl nba kan ban g gbenn. L diɛni maad n yaa po i.
43005040	K i biɛ l g tuo k yin baal n buol g la miɛl.
43005041	Min g kpaan niib pinpagd kaa.
43005042	N ban yin tie yab nba. I pala n ninŋ, i g bua Yendu palb.
43005043	N baal n Baa sann po i, k i g gaal’n. Ama nifan gii baal wano mɔno sann po, i bu gaal’o i.
43005044	I kpaan pinpagd i lieb buol i, i g kpaan pinpagd nba nya Yendu buol, wano nba tie Yenduyend. L bu tien nle i yin gii dug n po i ?
43005045	Daa mali man k min n bu jalg’i n Baa buol. Moyis n bu jalg’i, wano nba k i tug i dindann kul g tien u ninŋ.
43005046	G dugn i bo gii gaal Moyis maam, i bo bu gaal n mɔ yaa maam, k l maa wan diɛn yal nba, l maad n po i.
43005047	K yin g tuo g gaal wan diɛn yal nba nyan i, l bu tien nle i yin tuo g gaal n maam i ?
43006001	L puol po, g Yiesu puod Galile mɔgl g gad bɔngbanliel po. L mɔgl i k b biɛ yi Tiberiad.
43006002	G niwulug ŋuan’o g dugn niib bo laad yaalidug bona nba k u bo tie g paagd yiɛnm.
43006003	G Yiesu yen u ŋuantieb duo jual po g kal.
43006004	L bo sua g Suif‑nba fielu jaanm nba k b yi Pak nyan nag o.
43006005	Ban be jual po nyan, g Yiesu ŋaand ninbina g sua g niwulug ŋann baad u buol, k u bual Filiip: « T bu daa jied lɛ i, niib ne kul ń la g di i ? »
43006006	Yiesu bo maad nnyan g bua k wan bign’o i, u bo tuod g ban wan bu tien yal nba.
43006007	G Filiip ŋmiɛn’o: « T gii tug dibala kobiinle mɔno g daa kpanu, g tie sua kul baa kpanu jenn, l kan pund biinu. »
43006008	Lann i k u ŋuantieb n ninŋ, yua nba bo tie Simɔn Piɛr ninja, k b bo yi’ug Andre nyan maad’o:
43006009	« Naasenbig nne be ne g diɛ kpanu ŋanmu yen jani nle. Kpanu ŋanmu yen janbid ŋanle bu tien niwulug ne bɛ ? »
43006010	G Yiesu maad: « Te man k ban kal. » L sua g muaɔg be l buol g yab. K b te g niib kul kal l po. B bo g luol jab tuda ŋanmu.
43006011	G Yiesu gaal l kpanu g tien Yendu balg, g biid niib nba k u bo te k b kal nyan. G biɛ gaal jani mɔ g tie’b, g yua kul gaal wan bua nand.
43006012	Ban dii g buo yaa youg, k u maad u ŋuantieb: « Taan man bonjena nba tenn kul g daa ŋaa siɛl ń biɛl. »
43006013	K u ŋuantieb wod ban bo ŋman kpanu ŋanmu g tenn bonjena nba, g gbien kpancubd piig yen ŋanle.
43006014	Niib n yaan la yaalidug bonn nba k u bo tien, k b maad: « U ne n tie Yendu sogni nba bo bu baal ŋanduna n ninŋ. »
43006015	Yiesu n bo bann k b bu baal g nyii’ug g din’o bal nyan, k u nyiɛ l buol g guan g duo jual po u kukua.
43006016	Daajuoug bo tan baal k u ŋuantieb jiid mɔgl kunŋ,
43006017	g kua ŋadunŋ g fiil g bu puod bɔngbanliel po g gad Kafarnawunm. L bo tan bɔnn g Yiesu daa l g ŋuan’m.
43006018	G faalu tan kpid mɔgl po yen paalu g fiind nyunguona.
43006019	B bo kud ŋadunŋ g fagd, g tien nyan taabana tuda ŋanmu lann i kaa ŋanluob nyan yo, g tan sua g Yiesu sonm nyum po g nagd ŋadunŋ buol. G jiwaani kua’b.
43006020	Lann i g Yiesu maad’b: « Min i, daa jie man siɛl. »
43006021	K b yam duan, k b kuan’o b ŋadunŋ n ninŋ nne, b sua g ŋadunŋ ji be bɔngbann i, ban bo saa naan buol.
43006022	L siŋaaɔg po, g niwulug nba won tenn bɔngbanliel po nyan tiɛd g ŋadnyeonŋ kua n won be, g Yiesu won g kua l ŋadunŋ n ninŋ yen u ŋuantieb, k u ŋuantieb kua n won kua l ŋadunŋ g yaad.
43006023	L siŋaaɔg n, g ŋadnlied nyiɛ Tiberiad po g baal naan buol nba g Yonmdaan won tien Yendu balg kpanu po k b ŋman nyan.
43006024	Ban yaan la g Yiesu yen u ŋuantieb kul sua g be l buol nyan, k b kua l ŋadnd g gad Kafarnawunm g daan bu kpaan Yiesu.
43006025	B bo puod bɔngbanliel po i g ji la’ɔg g bual’o: « Canbaa, a pund ne buol bɛ youg u ? »
43006026	G Yiesu ŋmiɛn’m: « Yen mɔni n maad’i, yaalidug bona nba k i won la po kaa te k i kpaan’n, i kpaan’n g dugn kpanu nba k i won ŋman g buo nyan po i.
43006027	Daa suun man tuona jied nba bu biil po kaa, i suun man miɛl nba g mɔg gbennu jied po, jied nba g Nifosaal Bija bu te’i, g dugn t Baa Yendu n cab’o mɔb. »
43006028	Lann i k b bual’o: « T bu tien nle i gii suun Yendu n bua yal nba i ? »
43006029	G Yiesu ŋmiɛn: « Yendu n bua k yin sun yal nba tie k yin gaal wan sun yua nba, gii dug u po i. »
43006030	K b guan g bual’o: « A bu tien bɛ yaalidug bonn i, tin la gii dug a po i, a bu sun bɛ tuonn i ?
43006031	T baa‑nba n bo be tinkuonŋ n ninŋ yaa youg, b bo dii jied nba k b yi mann. L diɛn Yendu Kadaaɔg n nnyan i: “ U bo tie’b jied nba nyiɛ polu po i k b dii ”. »
43006032	G Yiesu guan g maad’b: « Yen mɔni n maad’i, Moyis kaa bo tie’i jied nba nyiɛ polu po, n Baa n tien’i jied nba nyiɛ polu po, lann n tie jemɔnd,
43006033	g dugn Yendu jied tie yal nba nya polu po g tien ŋanduna niib miɛl i. »
43006034	Lann i k b biɛ maad’o: « Canbaa, i tien’ti l jied youg kul. »
43006035	G Yiesu maad’b: « Min n tie miɛl jied. Yua nba baal n buol, kom ji kan ban g suol’o. Nyunnyuglu mɔ kan ban g suol yua nba dug n po.
43006036	Min yen tuod g maad’i no ; i la’n g yen g dug n po.
43006037	N Baa n tie’n yab nba kul bu baal n buol. Yua baal n buol mɔ, n kan ban g yie’og ;
43006038	k l maa n g nyiɛ polu po g jiid k n tien min bua yal nba kaa, n jiid k min tien yua nba sun’n nyan n bua yal nba i.
43006039	Yua nba sun’n nyan n bua yal nba n ne: U bua k wan tie’n yab nba kul, min daa buon sua, k min yied b kul dijijuog daal.
43006040	Yen mɔni, n Baa n bua yal n nyan: G nil nba kul la u Bija n tie yua nba, g dug u po, l daan ń la miɛl nba kan ban g gbenn, k n tan yied’o dijijuog daal. »
43006041	G Suif‑nba ji buln, g dugn wan bo maad k wano n tie jied nba nyiɛ polu g jiid nyan po.
43006042	G ji buln g tua: « U ne g tie Sosɛf bija Yiesu kaa aa ? Tinm ban u naa yen u baa, k l tien nle i k u ji tua k u nyiɛ polu po i, g jiid i ? »
43006043	G Yiesu ŋmiɛn’m g maad: « Daa buln man i ŋmiɛl n ninŋ.
43006044	Sua kan fid g baal n buol, l gii g tie k n Baa nba sun’n i kaa dad’o g baal yen’o n buol. Yua baal n buol kul, n tan bu yied’o dijijuog daal.
43006045	Yendu sogni‑nba kadaaɔg n ninŋ, l diɛn g maad: “ Yendu bu fand b kul. ” Nil nba cenŋ n Baa Yendu n maad yal, g biɛ gaal u tundl, l daan bu baal n buol.
43006046	L g bua n maad g sua ban g la n Baa Yendu kaa. Yua nba nyiɛ Yendu buol kukua n ban g la’ɔg.
43006047	Yen mɔni n maad’i: Yua nba dug n po, u la miɛl nba kan ban g gbenn n nyan,
43006048	k l maa min n tie miɛl jied.
43006049	I baa‑nba n bo be tinkuonŋ n ninŋ yaa youg, b bo dii jied nba k b yi mann, ama b yen bo tan l kpe i.
43006050	Jied nba ne n nyiɛ polu po g jiid, g yua nba dii l jied wan daa kpe.
43006051	Min n tie jied nba fo, g nyiɛ polu po g jiid. Yua nba dii l jied, u baa fo mɔlane saa yen youg nba g mɔg juog. Min bu te jied nba tie n gbannand i. N bu te l jied, g ŋanduna niib ń fid gii mɔg miɛl i. »
43006052	L maam po, g Suif‑nba yaan ji gag yen lieb g maad: « U ne bua n tien nle i g te’ti u gbannand tin ŋman i ? »
43006053	Lann i g Yiesu ŋmiɛn’m: « Yen mɔni n maad’i, i gii g ŋman Nifosaal Bija gbannand g biɛ nyuu u sɔm, i kan gii mɔg miɛl i ninŋ.
43006054	Yua nba ŋman n gbannand g biɛ nyuu n sɔm, wano n mɔg miɛl nba kan ban g gbenn. N tan bu yied wano i, dijijuog daal.
43006055	G dugn, n gbannand n tie jied yen mɔni, k n sɔm mɔ tie bonnyukal yen mɔni.
43006056	Yua nba ŋman n gbannand g biɛ nyuu n sɔm, u be n ninŋ k n mɔ be u ninŋ.
43006057	N Baa nba sun’n fo, k n mɔ fo g dugn u po. Nnyan yua nba ŋman n gbannand mɔ baa fo g dugn n po i.
43006058	Jied nba nyiɛ polu po g jiid n nyan. L g tie i baa‑nba n bo dii yal nba g yen tan kpe nyan kaa. Yua nba dii yaa jied ne nuan, u baa l mɔg miɛl i youg kul. »
43006059	Yiesu bo maad l bona kul ne, yaa youg nba k u bo tund niib Suif‑nba tintaann dieog n, Kafarnawunm doug n ninŋ i.
43006060	Yiesu ŋuantieb n gbad u maam, k b ninŋ bonciɛnn ji maad: « Maam ne paa, ŋmaa n bu fid g cenŋ i ? »
43006061	G Yiesu mɔno bann k u ŋuantieb buln b ŋmiɛl n l maam po. Lann i k u maad’b: « L maam ŋmad i yam yaa aa ?
43006062	K i ji tan gii la g Nifosaal Bija guan g duo wan bo kpiɛ g be naan buol i ?
43006063	Yendu Fuom n tien miɛl, nifosaal g tie siɛl. Lanbona nba k n maad’i ne tie Yendu Fuom yal i, g biɛ tie miɛl.
43006064	Ama siɛb yen be i ninŋ ne, g g gaal k l tie mɔni. » Yen mɔni, hal cilg youg yo, k wano Yiesu bo tuod g ban yab nba g dug u po yen yua nba bo bu kuad’o.
43006065	G Yiesu pugn lann i g maad: « L po n te k n maad’i g sua kan fid g baal n buol, k n Baa g cab’o. »
43006066	Lan cil l daal, k u ŋuantieb bonciɛnn ji sud g gɔ puol, b ji bo g yegd yen’o.
43006067	Lann i g Yiesu bual u sundi piig yen banle ŋann: « K yinm i, i mɔ bua n yad yaa aa? »
43006068	G Simɔn Piɛr ŋmiɛn’o: « T Yonmdaan, t mɔ mɔg ŋmaa g saa u buol i ? A maam n tien miɛl nba kan ban g gbenn.
43006069	K t mɔ tuo g gaal yen mɔni, k fin n tie Yendu niŋan. »
43006070	G Yiesu guan g ŋmiɛn’m: « Min kaa lugd yinm piig yen banle ne ii ? Ama i ninŋ ne, yend yen tie Sitaan yua i. »
43006071	U bo maad Suuda i, Simɔn Iskariyɔt bija. Wano n bo bu kuad Yiesu g mɔ yen bo tie u sundi piig yen banle ŋann n ninŋ yend.
43007001	L po n pend g Yiesu saa Galile dingbana n. U bo g bua k u waa Suude g dugn Suif‑nba yudanm bo kpaan k ban kpi’ug u.
43007002	Suif‑nba jaanm nba k b yi Jond jaanm nyan bo nag.
43007003	Lann i g Yiesu ninjanm maad’o: « Nya ne g gad Suude, k a ŋuantieb mɔ ń daan la tuona nba k a suun.
43007004	Yua n bua g niib ń bann’o u g wuod wan suun tuona nba. Ŋan yaan suun tuona nba ne, mɔnd g ŋanduna niib kul ń la’a. »
43007005	U ninjanm mɔno bo g mɔg dindann u ninŋ.
43007006	Lann i g Yiesu maad’b: « Min yaa youg daa g pund. Yinm nuan, youg kul dagd i po.
43007007	Ŋanduna niib kan fid gii nan yinm. Min nuan b yen nan’n, g dugn n kun mɔni k ban suun tuona nba g ŋan.
43007008	Yinm ń gii saa jaanm. Min nuan kan gad l jaanm, g dugn n yaa youg daa g pund. »
43007009	Wan maad’b nnyan, k u nyind g be Galile.
43007010	U ninjanm bo gad jaanm yo, k u mɔ tan yuand g gad. Ama u bo g gad g niib kul ban kaa. U bo wuon i, g gad.
43007011	Suif‑nba yudanm bo kpaan’o jaanm n ninŋ g tua k u be lɛ ?
43007012	Niwulug n ninŋ bonciɛnn bo sɔbn sɔbn g maad u maam. Yenm bo tua k u tie nimɔn i, g lieb tua g kai, k u bɔnd niib i.
43007013	Ama sua yen bo g kad g maad u maam niib kul nunŋ n, g dugn b bo jie Suif‑nba yudanm i.
43007014	B bo dii jaanm g kua siign yo, g Yiesu gad jaanddeciɛɔnŋ n g cil g tund niib.
43007015	K l yaa g lid Suif‑nba k b maad: « U ne tien nle i g ban kadaaɔg g yen g kua kalaatu i ? »
43007016	Lann i g Yiesu ŋmiɛn’m g maad: « N tundl g nyiɛ n buol kaa, l nyiɛ yua nba sun’n buol i.
43007017	Yua bua wan tien Yendu buam, u bu bann n tundl buol i, g liɛ l nyiɛ Yendu buol bii n maad n yul po i.
43007018	Yua nba maad u yul po, u kpaan wano mɔno yudand i. Yua nba kpaan yua sun’o yudand, wano n tie mamɔnmaad, u biɛ g mɔg siɛl yaa faaɔg.
43007019	Moyis bo g tie’i Yendu Mɔmaam ii ? I ninŋ ne sua g cɔln l Mɔmaam n bual yal. Bɛ po i k i kpaan k yin kpi’n i ? »
43007020	G niwulug guan g ŋmiɛn’o: « A mɔg sanpol i. Ŋmaa kpaan k wan kpi’a nii ? »
43007021	G Yiesu ŋmiɛn g maad’b: « Tuonyenn kua i k n sun, k l yaa g lid i kul nne.
43007022	L po n te g Moyis bo tie’i kɔnd. Yen mɔni, kɔnd taan bo g nyiɛ wano Moyis buol mɔno kaa, l bo cil i yaajanm buol i, k i tu kɔnd nil Saaba daal mɔno.
43007023	L gii tie k i bu fid g kɔnd nil Saaba daal, k yin daa kand Moyis Mɔmaam po, bɛ po i k n teb nifomunn Saaba daal k i pala ji be n po i ?
43007024	Daa tu la man bonn g kpil g maad siɛl l po, tu jiɛl man buud nba dagd. »
43007025	Yab nba bo kua Serusalɛm nyan, siɛb bo maad: « U ne kaa k b kpaan k ban kpi’ug uu ?
43007026	K u yen maad g g wuod k b g maad’o baa siɛl ii ? Bii yudanm ji tan tuo k wano n tie Kristo i ?
43007027	U ne nuan t ban wan nyiɛ naan. Ama Kristo nuan tan gii baal sua kan gii ban wan nyiɛ naan. »
43007028	L sua g Yiesu tund niib jaanddeciɛɔnŋ n i, k u tand g maad: « I yed k i ban’n, g ban min nyiɛ naan. N yen g baal n yul po baalu kaa. Yua nba sun’n be yen mɔni, i g ban’o.
43007029	Min nuan yen ban’o. G dugn n nyiɛ u buol i, wano n biɛ sun’n. »
43007030	Lann i k b ji kpaan k ban suol’o. Ama sua g sun nuu u po, g dugn u youg daa bo g pund.
43007031	Ama niwulug n ninŋ bonciɛnn bo tuo g gaal u maam, g ji bual b ŋmiɛl n: « Kristo tan gii baal, u bu fid g sun yaalidug tuona nba cie u ne n tien yal ii ? »
43007032	Farisiɛn-nba bo gbad g niwulug sɔbn g maad l bona Yiesu po, k banm yen salg-yidkab ciɛnm sun b sijenm k ban suol’o.
43007033	G Yiesu maad: « N bu tien waam nne i yen’i, g guan g lebd yua daan sun’n po.
43007034	I tan bu kpaan’n, i kan la’n, g dugn min tan baa be naan, i kan fid g gad l buol. »
43007035	G Suif‑nba ji maad b ŋmiɛl n ninŋ: « U ne bua n gad lɛ i k t kan la’ɔg u ? Bii u bua n gad Suif‑nba nba yad g be buolfanu yab doi n ninŋ buol yaa aa, g daan gii tund buolfanu yab i ?
43007036	Wan maad u maam nba g yed k t tan bu kpaan’o, t kan la’ɔg ; k wan tan baa be naan, t kan fid g gad l buol, l maam niimn i ? »
43007037	Jaanm dijijuog daal, yaa daal nba ŋanm g tie dimɔnn n nyan, g Yiesu fiil g tand g maad: « Nyunnyuglu gii mɔg yua nba wan baal n buol g nyu.
43007038	Nyan lan diɛn nand nyan, “ yua dug n po, miɛl nyum n baa puub nyan bɔnŋ n nyum nyan g nya u pal n ninŋ ”. »
43007039	U maad Yendu Fuom nba g yab nba dug u po bu gaal i, g dugn Yiesu n daa bo g gaal u yudand nyan, Yendu Fuom mɔ daa bo g baal.
43007040	Niwulug n ninŋ siɛb bo gbad u maam g yed k: « U ne n l tie Yendu sogni yen mɔni. »
43007041	G lieb yed k: « Wano n tie Kristo. » G lieb mɔ yed g « Kristo bu nya Galile yaa aa ?
43007042	G Yendu Kadaaɔg g diɛn g maad g Kristo baa tie Bad Dafiid yaabuonn kaa aa, l g yed k b bu mal’o Bɛtlɛm, wano Dafiid mɔno danm doug n ninŋ kaa aa ? »
43007043	Paadu tien n nyan niwulug ŋann siign g dugn Yiesu po.
43007044	B ninŋ siɛb bo bua ban suol’o, ama sua g tuo g sun nuu u po.
43007045	Sijenm ŋann n guan, g Yendu salg-yidkab ciɛnm yen Farisiɛn-nba bual’b: « Laabaal k i g guan yen’o i ? »
43007046	G sijenm ŋmiɛn: « Sua daa g ban g maad maam nyan jua ne nyan. »
43007047	Lann i g Farisiɛn-nba guan g bual: « I mɔ ŋaa k u bɔnd’i yaa aa ?
43007048	I ban g la k t liig yab n ninŋ, lann i kaa Farisiɛn-nba ninŋ baa sua dug u po i ?
43007049	Ama niwulug ne nuan yen g ban Yendu Mɔmaam, banm biɛl fam n nyan. »
43007050	G Nikodɛm nba mɔ bo tie Farisiɛn, g bo gad g la Yiesu siɛnyoug nyan, bual u lieb:
43007051	« T yiko cab k tin bu nil buud g daa g gbad u mɔb n maam, g biɛ g bual g bann wan tien yal ii ? »
43007052	K b guan g ŋmiɛn’o g maad: « A mɔ nyiɛ Galile yaa aa ? A gii lii Yendu Kadaaɔg a bu bann g Yendu sogni g ban g nyiɛ Galile tinŋ n. » [
43007053	G sua kul paan g kun u ŋaapo,
43008001	g Yiesu nuan duo Oliif tiidi jual po.
43008002	K l fann siŋapanpan, k u lebd g gad jaanddeciɛɔnŋ n ninŋ. G niib kul tigl u buol k u kal g ji tund’b.
43008003	G Yendu Kadaaɔg gbanbanda yen Farisiɛn-nba tan baal yen puo nne k b bo pibl’o k u tie cunconm. K b sen’o sinsiign g ji bual Yiesu:
43008004	« Canbaa, t pibl puo ne k u tie cunconm i.
43008005	To, Yendu Mɔmaam kadaaɔg n ninŋ, Moyis bo cab mɔb k ban tu jaa l puobuolu tana g kpi’b. A mɔ la nle ? »
43008006	B bo maad nnyan g kpaan k wan kpiɛd, k ban la ban bu jalg’o yal nba po i. Lann i g Yiesu tibn g ji da diɛni tinŋ n ninŋ yen u nuubil.
43008007	Ban bo bual’o buali g kuud’o nyan, k u yaad yul g maad: « I ninŋ ne, yua nba g ban g tien biid ń kpiɛ g jaa’ɔg tann. »
43008008	Lann i g guan g tibn g da tinŋ n ninŋ.
43008009	Ban gbad nnyan, g nikpela gaal liig, k b ji yad yend yend, g tan ŋaa Yiesu kukua yen puo ŋano k u sie l buol.
43008010	G Yiesu yaad yul g maad: « Puo, b be lɛ ? Sua g jiɛl a buud g yed k a biil ii ? »
43008011	K l puo ŋmiɛn’o: « Yonmdaan, baa sua g yed siɛl. » G Yiesu maad’o: « N mɔ kan jiɛl a buud. I saa g ji daa fann g tien biid. »]
43008012	Yiesu biɛ bo maad yen niwulug g yed k nne: « Min n tie ŋanduna yinyiem. Yua nba ŋua’n, u kan ban g sonm bunbɔnn n ninŋ. Yinyiem nba tien miɛl baa tie u yal i. »
43008013	G Farisiɛn-nba maad’o: « A kun mɔni a kua po, a mɔnkund g tie mɔni. »
43008014	G Yiesu guan g ŋmiɛn’m: « Baa n gii kun mɔni n kua po mɔno, n mɔnkund tie mɔni i, g dugn n ban min nyiɛ naan buol yen min saa naan buol ; k yinm yen g ban min nyiɛ naan, g bual min saa naan.
43008015	Yinm ja buud nyan nifosaal n ban nand i. Min nuan g ja sua buud.
43008016	L gii bual k n jiɛl buud mɔno, n buud tuag mamɔni sɔnu, g dugn n g bu n kukua kaa, n Baa nba sun’n be yen’n.
43008017	I Mɔmaam kadaaɔg n ninŋ, l diɛn mɔno k l dagd yen ban tuo niib banle n yaan taan g kun mɔni nba.
43008018	Min kun mɔni n kua po, k n Baa nba sun’n mɔ kun mɔni n po. »
43008019	Lann i k b bual’o: « A baa be lɛ ? » G Yiesu ŋmiɛn: « I g ban’n, i biɛ g ban n Baa mɔ. I bo gii bann’n, i bo bu bann n Baa mɔ. »
43008020	Yiesu bo maad l lanbona yaa youg nba k u bo be ban bo tu kpiend salg paab naan buol jaanddeciɛɔnŋ n, g tien niib tundl i. Sua yen bo g suol’o, g dugn u youg daa bo g pund.
43008021	G Yiesu biɛ maad’b: « Min nuan saa n nyan, i tan bu kpaan’n. I bu kpe yen i biid i. Min saa naan nyan, i kan fid g gad l buol. »
43008022	Lann i g Suif‑nba yudanm ji maad yen lieb: « U ne bua n kpi u kua yaa aa ? Bii bɛ po n te k u yed k wan saa naan, t kan fid g gad l buol i ? »
43008023	G Yiesu ŋmiɛn’m: « Yinm tie tinŋ n ne yab i, k min tie polu po yua. I tie ŋanduna ne yab i, min g tie ŋanduna ne yua kaa.
43008024	L po n te k n maad’i mii i bu kpe yen i biid. I gii g tuo g gaal k n tie min tie yua nba, i bu kpe yen i biid i. »
43008025	K b bual’o k u tie ŋmaa i ? G Yiesu ŋmiɛn’m: « Min yaan l maad’i k n tie yua nba hal cilg youg.
43008026	N mɔg maam bonciɛnn i po, g bo bu maad, g jiɛl i buud. Ama yua nba sun’n n tie mamɔnmaad nyan, yal nba k n gbad u buol i, k n maad ŋanduna niib ».
43008027	B bo g bann k u maad u Baa i.
43008028	Lann i g Yiesu biɛ maad’b: « I tan gii don Nifosaal Bija yaa youg u, k i bu bann min tie yua. I bu bann k n g suun siɛl n yul po, k n maad yal nba k n Baa banŋ’n i.
43008029	Yua nba sun’n be yen’n. U g ŋaa’n n kukua, g dugn youg kul n suun wan bua yal nba. »
43008030	Yiesu n bo maad nnyan g niib bonciɛnn tug b dindann g tien u ninŋ.
43008031	Yiesu bo maad Suif‑nba nba bo tug b dindann g tien u ninŋ nyan k nne: « I gii gaal n maam, i baa tie n ŋuantieb i yen mɔni.
43008032	Nnyan, i bu bann mamɔni, l mamɔni ń nyan’i yonmd n ninŋ. »
43008033	K b guan g ŋmiɛn’o: « T tie Abraham yaabuona i, t g ban g te sua yaa yonmi. A bu tien nle i g maad k t bu nya yonmd n ninŋ i ? »
43008034	G Yiesu maad’b: « Yen mɔni n maad’i, nil nba tie biid, u tie biid yonm i.
43008035	Yonm n be ŋaag nba ninŋ g tie u ŋaag kaa. U kan fid gii tun g be l ŋaag n. Ama ŋaagdaan bija nuan l be u ŋaag n i youg kul.
43008036	Lann Yendu Bija gii nyan’i yonmd n, i kon l nyiɛ yonmd n ninŋ i yen mɔni.
43008037	N ban k i tie Abraham yaabuona. Ama i yen kpaan k yin kpi’n, k l maa n maam g kua i tuba n ninŋ.
43008038	Min n la yal nba n Baa buol, n maad’i lann i, k yinm suun i baa n maad’i yal nba. »
43008039	K b ŋmiɛn’o: « Abraham n tie t baa. » G Yiesu maad’b: « I bo gii tie Abraham yaabuona, i bo baa suun Abraham n bo sun yal nba i.
43008040	N maad’i mamɔni nba k n gbad Yendu buol i, k i ji kpaan k yin kpi’n. Abraham bo g ban g sun lann palb.
43008041	Yinm nuan suun i baa tuona i. » K b yie g maad: « T g tie kpiɛba kaa. T mɔg baayend kua i, wano n tie Yendu. »
43008042	G Yiesu ŋmiɛn’m: « Yendu bo gii tie i Baa, i bo baa bua’n, g dugn n nyiɛ Yendu buol i g baal ne. N g baal n yul po kaa, wano n sun’n.
43008043	I ban yal po te k i g gbiɛ n maam ii ? I kan fid g cenŋ min maad’i yal nba.
43008044	Sitaan n tie i baa, k i kpaan k yin sun i baa n bua yal nba. Hal cilg youg, u bo l tie nikpiil i. U g ban g tɔgn mamɔni sɔnu, k l maa mamɔni g be u ninŋ. U gii yaad mɔb faaɔg kua n bu fid g nya, g dugn wano mɔno tie faaɔgdaan i, g biɛ tie faaɔg baa.
43008045	Min nuan n maad’i mamɔni nyan i, k i g tuod g gaan n maam.
43008046	I ninŋ ne, ŋmaa n bu fid g ŋɔn n biid i ? Bɛ po i k n yen maad’i mɔni, k i g gaan n maam i ?
43008047	Yua nba tie Yendu yua n cenŋ Yendu maam. Yin g tie Yendu yab nyan, l po n te k i g cenŋ n maam. »
43008048	Suif‑nba bo guan g ŋmiɛn Yiesu g maad: « L g mɔg mɔni yen tin maad k a tie Samari yua a, g sanpol ŋua g mabnd’a nii ? »
43008049	G Yiesu ŋmiɛn: « Sanpol g ŋua min. N cɔln n Baa i, k yinm yen g cɔlm’n.
43008050	Min taan g kpaan yudand n kua po. Ama sua be g kpaan n po wano n biɛ bu buud.
43008051	Yen mɔni, n maad’i, yua nba cɔln n maam, u kan ban g kpe. »
43008052	G Suif‑nba maad: « Mɔlane t ji bann yen mɔni g sanpol ŋua’a. Abraham bo kpe, g Yendu sogni‑nba mɔ biɛ kpe, k fin ji tan baal g yed g yua nba cɔln a maam, u kan ban g kpe.
43008053	Fin n cie t yaaja Abraham ii ? Wano mɔno bo tan kpe i, g Yendu sogni‑nba mɔ kpe. A yi a kua ŋmaa i ? »
43008054	G Yiesu ŋmiɛn’m: « N gii pag n kua, n pinpagd tie fam i. Ama n Baa, yua nba k i tua k u tie i Yendu nyan, wano n pag’n.
43008055	I g ban’o. Min nuan yen ban’o. N gii yed k n g ban’o, n mɔ ji baa tie faaɔgdaan nyan yinm nyan i. Min ban’o g biɛ cɔln u maam.
43008056	I yaaja Abraham bo mali k wan la n baal daal, k u pal man. K u kon tan l la l daal, k u pal manŋ g pend. »
43008057	Lann i g Suif‑nba bual’o: « Fin daa g pund baa bina piinmu mɔno g yed k a bo la Abraham ii ? »
43008058	G Yiesu ŋmiɛn’m: « Yen mɔni, n maad’i, n be g sua k b daa g mal Abraham. »
43008059	Lann i k b gann tana g bu jaa’ɔg. G Yiesu wuon g nyiɛ jaanddeciɛɔnŋ n ninŋ.
43009001	Yiesu bo paa sɔnu po, g tan la jua nne k b bo mal’o k u tie juan.
43009002	K u ŋuantieb bual’o: « Canbaa, l tien nle i k b mal jua ne k u tie juan i ? Wano n tien biid bii u danm i ? »
43009003	G Yiesu ŋmiɛn’m: « U biid po kaa, l biɛ g tie u danm yal mɔ. L bo tien nnyan g niib ń la u buol i Yendu tuona.
43009004	Min daa be yensiig n ne, l tie k min sun yua nba sun’n tuona i. Nyiɛɔg baad, sua ji tan kan fid g sun siɛl.
43009005	Min daa be ŋanduna n ninŋ ne, n tie ŋanduna yinyiem i. »
43009006	Yiesu n maad nnyan g gbenn, k u sii mɔsand tinŋ n ninŋ g buun tand yen l mɔsand, g faan juan ninbina.
43009007	Lann i g maad juan: « Gad g daan faal Silowe nyuncinn n ninŋ. » (Silowe niimn tie sundu.) G juan gad g faal, g nyiɛ l buol, g ji nyuan.
43009008	K u kunkuanyuag‑nba yen yab nba daan tu nyuan’o k u miɛd nyan ji maad: « U ne kaa daan tu l kal g miɛd ii ? »
43009009	G yenm yed k wano i, g lieb yed k wano kaa, k b naan i. G yua bo nyuand nyan maad: « Min i ».
43009010	K b bual’o k l tien nle i k u nyuand i ?
43009011	K u ŋmiɛn: « Jua nba k b yi’ug Yiesu nyan n buun tand g faan n ninbina, g maad’n k n gad g daan faal Silowe nyuncinn n ninŋ. K n gad g daan faal g ji sua k n nyuan. »
43009012	K b bual’o k l jua be lɛ ? K u ŋmiɛn’m k u g ban.
43009013	K b tug jua nba daan tu tie juan nyan g gad yen’o Farisiɛn-nba buol.
43009014	Yiesu n bo buun tand g faan juan ninbina k u nyuand yaa daal nyan bo tie Saaba daal i.
43009015	L po n te g Farisiɛn-nba mɔ bo bual l jua lan tien nand k u ji nyuan. K u maad: « U buun tand i waam nne g faan n ninbina k n gad g faal, g ji nyuan. »
43009016	G Farisiɛn-nba ninŋ yenm yed g yua nba sun l tuonn g tie Yendu nil kaa, g dugn u g cɔln Saaba daal kual. G lieb yie g biiddaan kan fid g sun yaa yaalidug tuona ne. K b paad caga ŋanle.
43009017	G Farisiɛn-nba biɛ bual jua nba bo nyuand nyan: « Fin mɔno a mali bɛ i yua nba te k a nyuand ne po i ? » K u ŋmiɛn: « U tie Yendu sogni i. »
43009018	Suif‑nba yudanm bo g tuo yen mɔni g jua ŋano bo tu tie juan i, g ji tan nyuand. Lann i k b sun g yiin u danm g bual’b:
43009019	« Yen mɔni i g jua ne tie i big ii ? K u bo mal g tie juan ii ? L tien nle i k u ji nyuan i ? »
43009020	K l jua danm ŋmiɛn: « T ban k u tie t big, k u bo mal g tie juan.
43009021	Ama t g ban lan tien nand k u ji nyuan mɔlane. T biɛ g ban yua nba te k u nyuand mɔ. Bual’o man a, u yen ji g tie big kaa, u bu fid g maad u kua. »
43009022	L jua danm bo maad nnyan g dugn b bo jie Suif‑nba yudanm i. Suif‑nba yudanm bo tuod g bobn g yua nba kul bu sed g maad g Yiesu tie Kristo, b bu nyan’o b tintaann dieog n ninŋ i.
43009023	L po n te k u danm bo maad k u ji g tie big kaa, k ban bual’o.
43009024	G Farisiɛn-nba biɛ guan g yiin juan nba bo nyuand nyan g maad’o: « Jie Yendu g maad mɔni, tinm yen ban g jua ŋano tie biiddaan i. »
43009025	K u ŋmiɛn: « Wan tie biiddaan ii, wan g tie biiddaan ii, min g ban. Ama n ban bonyenn kua i, n daan tu tie juan i, mɔlane n ji nyuan. »
43009026	K b bual’o: « U tien’a bɛ i ? U tien nle i k a nyuand i ? »
43009027	K u ŋmiɛn’m: « N bo maad’i l kul o. Bɛ po i k i g cenŋ i ? Bii i mɔ bua yin te u ŋuantieb yaa aa ? »
43009028	K b sugd sugd’o g maad: « Fin n tie u ŋuantua, tinm tie Moyis ŋuantieb i.
43009029	T ban g Yendu bo maad yen Moyis, u ne nuan, t taan g ban wan nyiɛ naan mɔno. »
43009030	G jua ŋano ŋmiɛn’m: « To, yal nba mɔg yaalidug n nyan a, i yed k i g ban wan nyiɛ naan buol, ama k u yen te k n nyuand.
43009031	T ban g Yendu g cenŋ biiddanm. U cenŋ yua nba cɔlm’o, g tie wan bua yal i.
43009032	Sua daa g ban g gbad, g nil te g yua nba mal g tie juan nyuand.
43009033	Jua ne bo gii g nyiɛ Yendu buol, u bo kan fid g tien siɛl. »
43009034	K b ŋmiɛn’o g maad: « Fin mal yen biid i a munn kul, g mɔ ji mɔg biɛ cegli i g bu te’ti nii ? » Lann i k b bel g nyan’o b tintaann dieog n ninŋ.
43009035	Yiesu bo gbad k b bel’o. Lann i k u gad g la’ɔg g bual’o: « A dug Nifosaal Bija po ii ? »
43009036	K u maad: « Canbaa, maad’n wan tie yua nba, k n gii dug u po. »
43009037	G Yiesu maad’o: « A la’ɔg o, wano n taan maad yen’a ne mɔno. »
43009038	K l jua maad: « Yonmdaan, n dug a po. » Lann i g gbaan g pug Yiesu.
43009039	G Yiesu maad: « N baal ŋanduna n ninŋ k n bu buud i, g yab nba tu g nyuan ń nyuand, yab nba tu nyuan mɔ ń te juanm. »
43009040	Farisiɛn-nba ninŋ siɛb bo be yen’o, g gbad wan maad yal, g bual’o: « T mɔ tie juanm yaa aa ? »
43009041	G Yiesu ŋmiɛn’m: « I bo gii tie juanm, i bo kan gii mɔg biid. Ama yin yed k i nyuan nyan, i biid baa l be i. »
43010001	« Yen mɔni, n maad’i, yua nba n bua kua pedel n ninŋ, g g kua dimɔb kaa, g yen yuug guonn g kua nyan, u tie naayig i, u tie bibiɛdg i.
43010002	Yua nba tɔg pedel dimɔb g kua n tie pekpaal.
43010003	Yua nba guu pei tu luod gann i, wan kua, pei ń gbad u niɛlu. Pei nba tie u yab kul, u tu yiin yua kul g taa u sann i, g nya yen’m cincann.
43010004	U gii nyan b kul cincann, wan gaal b liig ban gii ŋua u puol po, k l maa b ban u niɛlu.
43010005	B yen kan tuo g ŋuan saan nuan. B taan bu san mɔno g fagd yen’o i, g dugn b g ban u niɛlu. »
43010006	Yiesu n bo pua’b l makpanjam, ama b yen bo g gbad l niimn ninŋ.
43010007	Yiesu bo guan g maad lann i: « Yen mɔni n maad’i, min n tie pedel dimɔb.
43010008	Yab nba bo kpiɛ g baal g sua k n daa g baal kul, b bo tie naayiga yen bibiɛdi i. Pei yen bo g ŋuan’m.
43010009	Min n tie dimɔb, yua nba kua n buol, u ciɛl n nyan. U bu fid gii kua g gɔ g nya, g laad u jied g di.
43010010	Naayig nuan baad k wan jan, g kpi, g biɛn kukua i. Min nuan baal k ban la miɛl i, k ban la miɛl yen mɔni.
43010011	Min n tie pekpaamɔn. Pekpaamɔn n tu lu u miɛl g fiel u pei.
43010012	Ama yua nba kpaa pei ligli po, g yen g tie pekpaal yen mɔni, g biɛ g yen pei nuan gii la g fuabɔjɔug baad, u tu ŋaa pei i g san, fuabɔjɔug ń baal g kua pei n ninŋ g yaan’m.
43010013	U tu san g dugn u suun ligli po i, pei g tie siɛl u po.
43010014	Min nuan tie pekpaamɔn i. N ban n pei, k n pei mɔ biɛ ban’n,
43010015	nyan n Baa n ban’n k n mɔ ban n Baa nyan, n bu lu n miɛl g fiel n pei.
43010016	N biɛ mɔg pelei k b g tie pelol ne ninŋ yab. L tie k min kpaa b mɔ i. B mɔ bu cenŋ n maam, b kul ń ji taan gii tie peloyenn n ninŋ pei, gii mɔg pekpaayeno kukua.
43010017	N Baa bua’n g dugn n bu lu n miɛl g biɛ guan g gaal l miɛl.
43010018	Sua kaa bu fiel n miɛl, n yanbuam n i k n bu lu n miɛl. N mɔg yiko nba k n bu fid g lu n miɛl, n biɛ mɔg yiko nba k n bu fid g guan g gaal l miɛl. N Baa n yed k min sun yal nba n nyan. »
43010019	Yiesu n maad nnyan, k l yaan baal yen gigaɔg Suif‑nba yudanm siign.
43010020	B ninŋ bonciɛnn bo yed g sanpol n diɛ’ɔg, k u tie waad i, g bɛ po i k b cenŋ u maam i ?
43010021	G lieb yed g sanpol n ŋua yua nba g maad nne kaa, g sanpol bu fid g te juanm ń nyuand ii ?
43010022	Suif‑nba bo di jaanm nba k b tu guan g tiɛd jaanddeciɛɔnŋ ŋanmu po nyan. L bo tie fawaaɔg youg u,
43010023	g Yiesu be jaanddeciɛɔnŋ n, Salomɔn ciɛɔg n ninŋ, g sonm g saa g gɔ g leb.
43010024	G Suif‑nba yudanm gob g lind’o g bual’o: « Saa yen bɛ daal i k a biɛ daa bu ŋaa tin gii mali munle-le a po i ? A gii tie Kristo ŋan kad g maad’ti. »
43010025	G Yiesu ŋmiɛn’m: « N maad’i no, i g tuo i. Min suun yaalidug tuona nba n Baa sann po, l ŋɔnŋ min tie yua nba.
43010026	Ama yinm n g tuo k l tie mɔni, k l maa i g tie n pelol n pei.
43010027	N pei gbiɛ n niɛlu. N ban’m, k b ŋua’n.
43010028	N tien’m miɛl nba g mɔg gbennu. B kan ban g kpe, sua mɔ biɛ kan fid g nyan’m n nuu n ninŋ.
43010029	N Baa n tug’b g tie’n. U cie bonn kul. Sua kan fid g fiel siɛl n Baa nuu n ninŋ.
43010030	Min yen n Baa taan g tie niyend i. »
43010031	G Suif‑nba yudanm yaan gann tana g bu jaa’ɔg.
43010032	Lann i g Yiesu maad’b: « N sun tuonŋana bonciɛnn yen n Baa paalu k i la, i bua n jaa’n tana g dugn tuonlann po i ? »
43010033	G Suif‑nba yudanm ŋmiɛn’o: « T g bua n jaa’a tana g dugn siɛl yaa tuonŋann po. T bua n jaa’a tana g dugn ŋan yaan sugd Yendu nyan po i. A tie nifosaal i, g yen ji yi a kua Yendu. »
43010034	G Yiesu maad: « L g diɛn i Mɔmaam kadaaɔg n g maad g Yendu yed k i tie yendui i ?
43010035	Sua kul ban g Yendu Kadaaɔg n diɛni g mɔg piinu. Yendu yiin niib nba k u bo tie’b u maam g yendui,
43010036	k min nba k u ji tug’n, g sun’n ŋanduna n ninŋ k n sun u tuonn, k i yed k n sugd Yendu, g dugn min yed k n tie Yendu Bija po i ?
43010037	N gii g suun n Baa n yed k n sun yal nba, yin daa gaan n maam.
43010038	Ama n gii suun n Baa tuona, baa i gii g gaal n maam mɔno, yin yen tuo k n tuona nyiɛ u buol, g fid g bann k n Baa be n ninŋ k n mɔ be n Baa n ninŋ. »
43010039	G Suif‑nba yudanm yaan ji kpaan k ban suol’o, k u ŋmad g yaad.
43010040	G Yiesu guan g lebd Suurdɛn bɔnpuol, naan buol nba g San bo cind g wuul niib nyan, g ji be l po.
43010041	G niib bonciɛnn ji baad u buol g tua g « San bo g sun baa tuonyenn k l tie yaalidug bonn. Ama wan bo maad jua ne po yal nba kul bo tie mɔni i. »
43010042	L buol g niib bonciɛnn tuo g gaal Yiesu.
43011001	Betani jua nne bo be k b yi’ug Lasar, k u tan duan yiɛlu. Betani bo tie Mari yen u niipuo Mart mɔ yaa doug u.
43011002	Wano Mari n bo bud tilaali Yonmdaan Yiesu titala po, g fiɛl fiɛl yen u yud nyan. Jua nba k b bo yi’ug Lasar k u yiɛl nyan bo tie u ninja i.
43011003	Mari yen Mart bo sun k ban maad Yiesu k u dɔnn yiɛl.
43011004	K b gad g maad Yiesu, k u maad k l yiɛlu kan baal yen kuum kaa, k l bua lan ŋɔn Yendu yudand i. K l buol i, g Yendu Bija bu gaal yudand.
43011005	Yiesu bo bua Mart yen u niipuo yen Lasar bonciɛnn.
43011006	Wan gbad g Lasar yiɛl nyan, k u biɛ daa tien dana ŋanle wan bo be naan buol nyan.
43011007	L puol po i, k u ji maad u ŋuantieb k ban lebd Suude.
43011008	K u ŋuantieb maad’o: « Diid a, Canbaa, l daa g wai mɔno k l po yab daan bua n jaa’a tana g kpi’a ; k a biɛ bua n lebd l po i ? »
43011009	G Yiesu ŋmiɛn’m: « Daal n ninŋ g mɔg piig yen kud munle kaa aa ? Yua nba sonm yensiig n ninŋ g sonm g tuud, g dugn u nyuan ŋanduna ne yinyiem.
43011010	Yua nba sonm nyiɛɔg n tuud g dugn u g mɔg yinyiem u ninŋ. »
43011011	Yiesu n maad nnyan, k u biɛ pugn: « T dɔnn Lasar guand i, n yen bu gad g find’o. »
43011012	K u ŋuantieb maad g Canbaa, g Lasar gii guand nuan k lann k u bu paag o.
43011013	Yiesu bo bua n maad k u kpe i, k banm yen mali k u maad gɔmɔnm i.
43011014	K u ji gbal g kad g maad’b g yed: « Lasar kpe o.
43011015	Ama n pal n man yal nba tie k t ninŋ ne baa sua bo g be l buol. Lann n bu te yin gaal n maam. T gad man u buol. »
43011016	G Toma, yua nba k b bo yi’ug Didiim nyan maad u lieb: « Ŋaa man k t kul ń gad, k tinm yen t Yonmdaan ń daan taan g kpe. »
43011017	Yiesu tan pund Betani g gbad k ban pii Lasar l daa ŋanna po n nyan.
43011018	Betani bo g fag yen Serusalɛm, l bo tie nyan taabana tuda ŋantaa nyan i.
43011019	L po n te g Suif‑nba bonciɛnn bo baal Mart yen Mari buol k ban fuond’b b ninja kufuondi.
43011020	Mart n gbad g Yiesu baad, k u nyiɛ g tuog’o g nyaan ŋaa g Mari kal dieog n ninŋ.
43011021	G Mart maad Yiesu: « Yonmdaan, a daan bo gii be ne, n ninja daan bo kan kpe.
43011022	N biɛ yen l ban g baa mɔlane mɔno a gii miɛl Yendu yal nba kul, u bu te’a. »
43011023	G Yiesu maad’o: « A ninja bu yied ».
43011024	G Mart guan g ŋmiɛn: « N ban k u tan bu yied dijijuog daal, kpienm kul n bu yied yaa daal nba. »
43011025	G Yiesu maad: « Min n tie yiedu, min n biɛ tie miɛl. Yua nba dug n po u baa fo yen mɔni, baa u gii kpe.
43011026	Yua nba biɛ fo yen mɔni g dug n po mɔ u kan ban g kpe. A tuo k min maad yal ne tie mɔni i ? »
43011027	G Mart yed k ɛɛn, k u tuo. G pugn: « N ban k fin n tie Kristo, Yendu Bija nba bo bu baal ŋanduna n ninŋ. »
43011028	Mart n maad nnyan, k u gad g yiin u niipuo Mari g sɔb g maad’o g Canbaa baal g kpaan’o.
43011029	Mari n gbad nnyan k u kud g fiil g san g tuog Yiesu.
43011030	L sua g Yiesu daa g kua doug n ninŋ. K u daa l be Mart n bo tuog’o naan buol nyan i.
43011031	Suif‑nba nba bo be ŋaag n ninŋ g paand Mari pal nyan n la k u kud g fiil g siɛn g nya, k b mɔ fiil g siɛn g ŋua’ɔg. B bo mali k u saa kakul po i, g daan baa buud.
43011032	Mari n pund Yiesu buol g la’ɔg yaa youg, g baa g gbaan u nintual n ninŋ g maad: « Yonmdaan, a daan bo gii be ne n ninja daan bo kan kpe. »
43011033	Yiesu n la g Mari buud, g Suif‑nba nba bo siɛn g ŋua’ɔg mɔ buud nyan, k u tug n ninŋ kul ŋann ŋann, k u yam ŋmad.
43011034	K u bual k b pii’ug lɛ i ? K b ŋmiɛn: « Yonmdaan, baal g diid. »
43011035	G Yiesu mɔ ji caan bubuul.
43011036	G Suif‑nba maad k b la i ? K u daan l bua’ɔg u paaa.
43011037	K b ninŋ siɛb maad k wano nba daan te g juan nyuand, k u daan bo kan fid g te g Lasar ń daa kpe i ?
43011038	G Yiesu tug n ninŋ yaan biɛ ŋann ŋann. Lann i k u gad kakul po. Kakul bo tie tanfalu i, g tann nne bii l mɔb.
43011039	G Yiesu maad k ban biid l tann. Lann i g Mart, yua nba bo kpe nyan niipuo maad: « Diid a, Yonmdaan, u baa nuug o, daa ŋanna n nyan. »
43011040	G Yiesu maad’o: « N g maad’a k a gii mɔg dindann, a bu la Yendu yudand ii ? »
43011041	K b biid kakutann, g Yiesu yaad g diid polu po g maad: « N Baa, n tiend’a balg yen ŋan cenŋ n maam.
43011042	N ban k a l cenŋ n maam youg kul. Ama n maad g dugn niib nba be ne po i, k ban bann yen mɔni, k fin n sun’n. »
43011043	Wan maad nnyan g gbenn k u tiɛn g maad: « Lasar, nya l n ninŋ. »
43011044	G kuum fiil g nyiɛ k u titala yen u nui kul luol yen caba, g kpalcad fuun u nunŋ po. G Yiesu maad k ban lod’o g ŋaa’ɔg k wan gii saa.
43011045	Suif‑nba nba bo baal Mari buol nyan n la Yiesu n tien yal nba, k b ninŋ bonciɛnn ji cil g dug u po.
43011046	G lieb nuan yen gad g la Farisiɛn-nba g dugn’m Yiesu n tien yal nba kul.
43011047	Lann i g salg-yidkab ciɛnm yen Farisiɛn-nba taan Suif‑nba nikpela g maad’b: « I la i ? Jua ne suun yaalidug tuona bonciɛnn, t ji bu tien nle ?
43011048	T gii ŋaa’ɔg k u suun nnyan niib kul ji tan baa dug u po i. L gii tien nnyan mɔ, Rom yab bu fiil g pua g mud t jaanddeciɛɔnŋ yen t doug u. »
43011049	B ninŋ yend bo be k b yi’ug Kaayif, wano n bo tie salg-yidkab kul ciɛn l binn. K u gaal maam g maad: « I g gbiɛ bona niimn ninŋ.
43011050	I g ban g niyend gii gaal t buolu po g kpe, lann n su i po yen doug munn ń biɛl ii ? »
43011051	U yanbuam kaa k u bo maad l maam. L binn wan bo tie Yendu salg-yidkab kul ciɛn nyan i, g Yendu bo te k l maam nyiɛ u mɔb n g Yiesu bu kpe Suif‑nba buolu po.
43011052	L kan gii tie l buolu po kukua kaa, u bu kpe g taan Yendu niib nba yad ŋanduna n ninŋ kul i, k ban gii tie bonyenn.
43011053	L daal i g Suif‑nba yudanm lol k b bu kpi Yiesu.
43011054	L po n te g Yiesu mɔ ji bo g gbiɛ k u saa niwulug n ninŋ, Suif‑nba yudanm n bo tu be naan buol. U ji bo gad g be dingbann nne ninŋ i k l g fag yen tinkuonŋ n ninŋ, dobig nne ninŋ k b yi Efraayim. Wano yen u ŋuantieb ji bo be l po i.
43011055	Suif‑nba fielu jaanm bo nag g niib bonciɛnn nyiɛ dingbanbid n ninŋ g duo Serusalɛm g daan bu tien bogda g ŋanm b kua g sua g jaanm daa g pund.
43011056	B ji bo kpaan Yiesu i. Ban bo be jaanddeciɛɔnŋ n ninŋ yaa youg k b ji maad maad yen lieb g tua k b mali nle i, k u bu l baal jaanm nuan ii ?
43011057	Salg-yidkab ciɛnm yen Farisiɛn-nba bo tie mɔb, g yua nba gii ban Yiesu n be naan buol, k l daan ń maad’b k ban suol’o.
43012001	Fielu jaanm bo tenn daa ŋanluob i, g Yiesu gad Betani. Wan bo yied jua nba k b yi’ug Lasar nyan doug n bo nyan.
43012002	K u baal k b tien jied g cand’o. Mart n bo tugd jied g tien niib, g Lasar kal yen saanm nba bo be yen Yiesu.
43012003	Lann i g Mari tug tilaali nne k b tien yen naar kukua k l daaɔg paa bonciɛnn, g bud Yiesu titala po. G nyaan tug wano mɔno yud g fiɛl fiɛl Yiesu titala. K l tilaali nubl g yend ŋaag kul.
43012004	Lann i g Suuda Iskariyɔt, Yiesu ŋuantieb n ninŋ, yua nba bo tan bu kuad’o nyan maad:
43012005	« Laabaal k b g tug tilaali ne g kuad g gaal dibala kobiintaa g biid tali i ? »
43012006	U bo g maad nnyan g dugn u pal siɛd taladdanm po kaa. U bo tie naayig i. Wano n bo diɛ b ligkpalpiɛg g jaan g ŋund ban ŋuun yal nba l n ninŋ.
43012007	G Yiesu maad: « Ŋaa’ɔg suoo, l tilaali tu be k wan tug g seln n kuum i.
43012008	Tali nuan baa l be yen’i nii youg kul, min nuan yen kan gii tund g be yen’i. »
43012009	Suif‑nba bonciɛnn bo gbad g Yiesu be Betani, k b baal. B bo g baal Yiesu po kua kaa, b bo bua ban la Lasar mɔ, yua nba g Yiesu bo yied’o g nyan’o kpienm n ninŋ nyan.
43012010	Lann i g salg-yidkab ciɛnm taan g lol k ban kpi Lasar mɔ.
43012011	G dugn u yaa po i g Suif‑nba bonciɛnn ji bo ŋaa’b g tug b dindann kul g tien Yiesu n ninŋ.
43012012	K l fann g niwulug nba bo tigl g bu di Fielu jaanm nyan gbad g Yiesu baad Serusalɛm.
43012013	K b tug kaadi faad g nyiɛ g ji togi’ug g yign g tua: « Osaana, Yendu ń yad u yedŋanm yua nba baad wano Yonmdaan sann po. Yendu ń yad u yedŋanm Israyɛl bad po. »
43012014	G Yiesu la bonbig g jag, k l tien nyan lan bo diɛn Yendu Kadaaɔg n ninŋ nand nyan:
43012015	« Siyɔn yab, daa jie man siɛl. I bad n baad nyan. U jag bonpanŋ i. »
43012016	U ŋuantieb daa bo g gbad l bona kul niimn ninŋ. U bo tan gaal u yudand yo, k b ji tiɛd k l kul ne bo tuod g diɛn Yendu Kadaaɔg n, g maad u maam. G niib n tien yal nba kul u po bo bu tien i.
43012017	Niwulug nba bo be yen Yiesu, g la yaa youg nba k u bo yiin Lasar k u nyiɛ kaaɔg n ninŋ, k u yied’o g nyan’o kpienm n ninŋ nyan bo muand niib l laabaal i.
43012018	Niib bonciɛnn n bo gbad k u daan sun l yaalidug tuonn nyan po n bo te k b tuog’o.
43012019	G Farisiɛn-nba ji maad b ŋmiɛl n ninŋ g tua: « I la ii ? I ji kan fid’o. Ŋanduna niib kul ji ŋua’ɔg u. »
43012020	Yab nba bo baal Serusalɛm jaanm youg g bu pug Yendu nyan, buolfanu yab bo be b siign ninŋ.
43012021	K b gad g la Filiip, yua nba bo nyiɛ Galile dingbanbig nba k b yi Bɛtsayida nyan, g maad’o: « Canbaa, t bo bua k t la Yiesu. »
43012022	G Filiip mɔ maad Andre, k banm banle gad g la Yiesu g maad’o.
43012023	G Yiesu guan g ŋmiɛn’m g maad: « Nifosaal Bija n bu gaal u yudand yaa youg nba pund o.
43012024	Yen mɔni, n maad’i, dibim gii g piin tinŋ n ninŋ g bed, l baa l tie dibinyenm i. Ama dibim nba piin tinŋ n ninŋ g bed n tu pa g nan dibim nba yab.
43012025	Yua nba mandg bua u miɛl u bu buon l miɛl. Ama yua nba g yiin u miɛl siɛl ŋanduna ne ninŋ, wano n bu la miɛl nba kan ban g gbenn.
43012026	Yua nba bua wan gii suun n tuonn, wan gii ŋua’n. Min be naan buol, n tuonsunn mɔ baa be l buol i. Yua nba suun n tuonn, n Baa bu don’o. »
43012027	« Mɔlane n yam kul ŋmad k n ji g ban min bu maad yal nba. N maad n Baa k wan nyan’n fala nba baad ne ninŋ ii ? N n, l po n te k n baal g tan pund yaa youg ne.
43012028	N Baa, te k a sann ń do. » G niɛlu nne nyiɛ polu po g maad: « N te k n sann duo o, ama n biɛ bu te lan ŋanm g do g pugn. »
43012029	Niwulug nba bo be l buol n gbad nnyan, g yenm yed g tatintandi i, g lieb yed g malɛg n maad yen’o.
43012030	G Yiesu guan g maad: « L g tie n yaa po kaa g niɛlu ne maad. L maad k lan tod yinm i.
43012031	Ŋanduna ne buud youg pund n nyan. B bu nyan ŋanduna ne bad g lu’ug cincann.
43012032	Ama min nuan gii nyiɛ tinŋ n ne g duo polu po, n bu dad niib kul g baal yen’m n buol. »
43012033	U bo maad nnyan g ŋɔnŋ wan bu kpe kubuolu nba i.
43012034	G niwulug guan g ŋmiɛn’o: « Yendu Mɔmaam maad’ti g Kristo baa be g mɔg miɛl youg kul, k fin yed k l tie g Nifosaal Bija ń do polu po i. Nifosaal Bija daa tie ŋmaa i nuan i ? »
43012035	Lann i g Yiesu maad’b: « Yinyiem daa be i buol, ama l ji kan wai. I sonm man yaa youg nba k i daa mɔg yinyiem, g bunbɔnn ń tan daa naag’i. G dugn yua nba sonm bunbɔnn n ninŋ, u g ban wan saa naan buol.
43012036	Yaa youg nba g yinyiem daa be yen’i, yin tuo g gaal yinyiem gii dug u po, g te yinyiem bid. » Yiesu n maad nnyan g gbenn k u yaad g ŋaa’b g gad g wuon.
43012037	Yen Yiesu n bo l sun yaalidug tuona nba kul b nunŋ ninŋ, Suif‑nba bo g dug Yiesu po.
43012038	L bo tien nnyan g Yendu sogni Esaayi n bo maad yal nba ń te mɔni i. U kon bo maad: « Yonmdaan, ŋmaa tuo g gaal t maam i ? Yendu ŋɔn ŋmaa i u paalu i ? »
43012039	Esaayi biɛ bo ŋɔn yal po te k b kan fid gii mɔg dindann. Lann n tie g:
43012040	« Yendu n juan’m, g kuan kangbadm b pala n ninŋ, k b ninbina ń daa nyuan siɛl, k ban biɛ daa gbad bona niimn, k ban daa fid g lebd b binbem g guan n buol k n paag’b. »
43012041	Esaayi bo maad nnyan g dugn u bo la Yiesu yudand i g maad u maam.
43012042	Yen l kul ne Suif‑nba yudanm siign ninŋ mɔno, bonciɛnn bo tug b dindann g tien Yiesu ninŋ, ama ban bo jie Farisiɛn-nba nyan, b bo kan tuo g kad g maad, g dugn b bo jie k b bu bel’b g nyan’m tintaann dieog n i.
43012043	B bo bua niib pinpagd i g cie Yendu yal.
43012044	G Yiesu tand g maad: « Yua nba dug n po, u g dug n po kaa, u dug yua nba sun’n po i.
43012045	Yua nba la’n, u la yua nba sun’n n nyan.
43012046	Min n tie yinyiem. N baal ŋanduna n ninŋ g yua nba dug n po, wan ji daa be bunbɔnn n ninŋ i.
43012047	Yua nba cenŋ n maam g yen g tug g sun yenn tuonn, min kaa bu bu’ug. N g baal k n bu ŋanduna kaa, n baal k n fiel’o i.
43012048	Yua nba yie’n, g biɛ g gaal n maam, l daan mɔg yua nba bu jiɛl u buud. N maam nba k n maad ne n tan bu jiɛl u buud dijijuog daal.
43012049	K l maa n g maad n yul po maam kaa, n maad n Baa n sun’n, g tie’n mɔb k n maad g yed yal nba i.
43012050	N biɛ ban k n Baa mɔbonn n tie miɛl nba kan ban g gbenn. Lann n te k min n maad yal nba, n maad nyan wan tie’n mɔb k n maad nand nyan i. »
43013001	Fielu jaanm bo nag, g Yiesu ban g youg pund yen wan nya ŋanduna ne ninŋ g guan u Baa buol. L sua k u bo tuod g buad yab nba tie u niib ŋanduna ne ninŋ, k u ŋɔn k u l bua’b i saa yen juog.
43013002	Yiesu yen u ŋuantieb bo di daajuoug jied i. L sua g Sitaan kuan maalm Simɔn bija Suuda Iskariyɔt pal n ninŋ k wan kuad Yiesu u.
43013003	Wano Yiesu mɔno bo ban g Yendu tug bonn kul g kubn u nuu n ninŋ, k u nyiɛ Yendu buol g biɛ bu guan g lebd Yendu po.
43013004	K u fiil jied po, g land u tiɛd g bil, g tug cabl g lol siɛg n ninŋ.
43013005	Lann i g tug nyum g kuol tadug n ninŋ, g ji tu ŋuul ŋuul u ŋuantieb titala g tug cabl nba k u bo lol u siɛg n ninŋ nyan g fiɛl fiɛl.
43013006	K u tan pund Simɔn Piɛr buol k u bual’o: « Yonmdaan, fin mɔno n bu ŋuul n titala aa ? »
43013007	G Yiesu ŋmiɛn’o g maad: « A daa g ban min tie yal nba ne niimn ninŋ, ama l gii yann waam, a bu gbad l niimn ninŋ. »
43013008	G Piɛr yie g maad: « Kai, Yonmdaan, a kan ŋuul min yaa titala. » G Yiesu ŋmiɛn’o: « A gii yie k n kan ŋuul a titala, lann a ji g mɔg siɛl n buol. »
43013009	G Simɔn Piɛr maad: « Yonmdaan, l gii tie nnyan nuan ŋan daa ŋuul n titala kukua kaa, ŋuul n nui yen n yul kul. »
43013010	G Yiesu maad: « L g bual g yua nba wul ń biɛ guan g wul g led, l gii g tie k wan ŋuul u titala i kaa. K l maa wano ji g mɔg siɛl yaa jɔgnd. Yinm nuan ji g mɔg jɔgnd. Ama i kul biɛ kaa. »
43013011	U bo ban yua nba bu kuad’o. Lann n te k u bo maad k b kul kaa g mɔg jɔgnd.
43013012	Wan yaan ŋuul b titala g gbenn, k u guan g tug u tiɛd g liɛ g guan u kinkaanu n ninŋ, g bual u ŋuantieb: « I ban min tien yal nba i po ne niimn ninŋ ii ?
43013013	I yi’n k i Canbaa yen i Yonmdaan. I mɔg mɔni k yin gii yi’n nnyan, g dugn n kon l tie wano i.
43013014	K min nba tie i Yonmdaan yen i Canbaa gii ŋuul i titala i, l g dagd yen k i mɔ ń ŋuul i lieb titala ii ?
43013015	N tien nnyan k yin la n buol g mɔ ń gii tie i lieb min tien’i yal nba i.
43013016	Yen mɔni n maad’i, tuonsunn g cie u canbaa, yua nba k b sun’o mɔ g cie yua n sun’o.
43013017	Yal nba k i ji ban ne, i gii tug g sun yenn tuonn, i bu sua k i be pamann n ninŋ i.
43013018	N g maad i kul kaa, n ban min lugd yab nba. L yen bual g Yendu Kadaaɔg n bo maad yal nba ne ń tien i. L bo diɛn g maad: “ Yua nba daan taan g di yen’n, wano n biɛ guan g lind n puol. ”
43013019	N tuod g maad’i k l bonn daa g tien ne, k l tan gii tien yaa youg nba yin gii dug n po, k min n l be.
43013020	Yen mɔni n maad’i, daan nba gaal min sun yua nba, u gaal min i. Daan nba gaal’n mɔ, u gaal yua nba sun’n i. »
43013021	Yiesu n maad nnyan k u yam kul ŋmad k u maad: « Yen mɔni n maad’i, i ninŋ ne yend bu kuad’n. »
43013022	K u ŋuantieb yaad g diid diid lieb, b yen g fid g bann wan maad yua nba.
43013023	L sua k u ŋuantieb n ninŋ yend, yua nba k wano Yiesu bo bua’ɔg nyan kpaag g kuul’o.
43013024	G Simɔn Piɛr gognd yul g ŋɔn’o k wan bual Yiesu g liɛ u maad ŋmaa i ?
43013025	K l ŋuantua nagn Yiesu g bual’o: « Yonmdaan, a maad ŋmaa i ? »
43013026	G Yiesu ŋmiɛn’o: « N gii ŋuu kpanu jenn g tie yua nba, ŋan gii ban k wano n nyan. » Lann i g ŋuu kpanu jenn g tie Suuda, Simɔn Iskariyɔt bija.
43013027	Suuda n l gaal kpanu jenn yaa youg, g Sitaan kua u ninŋ. G Yiesu maad’o: « Tien tonm g sun ŋan bu sun yal nba. »
43013028	Banm nba bo be l buol kul, sua g bann yal nba po te k u maad’o nnyan.
43013029	Suuda n bo diɛ b ligli kɔl nyan, g siɛb mali g Yiesu baa maad’o k wan gad g daa ban bu tug yal nba g di jaanm i, lann i kaa k wan te tali siɛl i.
43013030	G Suuda gaal u kpanu jenn g fiil l youg mɔno g nyiɛ. L sua k l bɔnn o.
43013031	Suuda n nyiɛ yaa youg g Yiesu maad: « Mɔlane po Nifosaal Bija gaal yudand, g biɛ te g Yendu mɔ gaal yudand.
43013032	Yendu gii gaal yudand g dugn u Bija po, wano Yendu mɔ bu ŋɔn u yudand u Bija n ninŋ. L ji kan wai yen lan tien.
43013033	N bid, n ji kan gii be yen’i lan wai. I bu kpaan’n. N ji maad i mɔ min daan maad Suif‑nba yudanm yal nba i: Min saa naan buol nyan, i kan fid g gad l buol.
43013034	Mɔmapaanm n nyan k n tien’i: I bua man i lieb. I bua man i lieb nyan min buad’i nand nyan.
43013035	I gii bua i lieb i, g niib kul bu bann k i tie n ŋuantieb. »
43013036	G Simɔn Piɛr bual Yiesu: « Yonmdaan, a saa lɛ i ? » G Yiesu ŋmiɛn: « Min saa naan buol, a daa kan fid g ŋuan’n mɔlane. Ama a tan bu ŋuan’n siɛnyoug. »
43013037	G Piɛr bual’o: « Yonmdaan, bɛ po i k n kan fid g ŋuan’a mɔlane i ? L gii bual k n kpe a po mɔlane mɔno, min be i. »
43013038	G Yiesu ŋmiɛn’o: « A bu kpe n po i ? Yen mɔni n maad’a, dinne a bu nai taal muntaa k a g ban’n g kolg daa g mɔ. »
43014001	G Yiesu maad: « Daa ŋmad man i yam kaa. I dug man Yendu po, g biɛ gii dug n po mɔ.
43014002	N Baa ŋaag n died be bonciɛnn. L bo gii g tie mɔni, n bo kan maad’i k n bu gad g daan cegn yiɛl i po.
43014003	N gii gad g cegn yiɛl i po, n bu guan g tug’i k yin mɔ ń daan gii be min baa be naan buol.
43014004	I yen ban sɔnu nba saa min saa naan buol. »
43014005	G Toma maad: « Yonmdaan, t g ban ŋan saa naan buol mɔno, t ji bu tien nle i gii ban l sɔnu i ? »
43014006	G Yiesu ŋmiɛn’o: « Min n tie sɔnu, min n tie mamɔni, min n tie miɛl. Sua kan fid g gad n Baa buol g g maan nuu n po.
43014007	I bo gii ban’n, i ban n Baa mɔ n nyan. Lan cil dinne gii saa, i ban’o g biɛ la’ɔg. »
43014008	G Filiip maad’o: « Yonmdaan, ŋɔn’ti a Baa. Lann kukua bu dagd’ti. »
43014009	G Yiesu ŋmiɛn’o: « Filiip, min be yen’i k l wai nand ne, k a tan g ban’n ii ? Yua nba la’n, u la n Baa n nyan. Laabaal k a biɛ tua k n ŋɔn’i n Baa i ?
43014010	A g tuo g gaal yen mɔni k n be n Baa n ninŋ, k n Baa mɔ be n ninŋ ii ? Lanbona nba k n maad’i ne g tie n yul po maam kaa. N Baa nba be n ninŋ n suun u tuona.
43014011	Tuo man g gaal yen mɔni k n be n Baa n ninŋ k n Baa mɔ be n ninŋ. L gii g tie nnyan mɔno yin yen tuo g dugn l tuona po.
43014012	Yen mɔni n maad’i, yua nba dug n po, u bu fid g sun tuona nba k n suun ne kul. U bu fid g sun yal cie nnyan mɔno, g dugn n saa n Baa buol i.
43014013	Yal nba k i bu miɛl n sann po kul, n bu tien, g niib ń fid g la Yendu Bija n ninŋ, Yendu yudand.
43014014	I gii miɛl’n yal nba kul n sann po, n bu tien.
43014015	I gii bua’n, i baa kub n mɔmaam.
43014016	N bu miɛl n Baa wan te’i todkɔlua nba baa be yen’i youg kul.
43014017	Wano n tie Foŋanm, yua nba ŋɔnŋ mamɔni. Ŋanduna niib kan fid g gaal’o, g dugn b kan fid g la’ɔg, b biɛ kan fid g bann’o. Yinm nuan yen bu bann’o, g dugn u baa be yen’i, g biɛ be i ninŋ.
43014018	N kan ŋaa’i yin gii be i kukua nyan kpiebi nyan, n bu guan i buol.
43014019	L gii pugn waam, ŋanduna ne niib ji kan la’n. Ama yinm nuan bu la’n, g dugn min baa fo nyan, i mɔ baa fo.
43014020	L daal, i bu bann k n be n Baa n ninŋ, k i be n ninŋ, k n mɔ be i ninŋ.
43014021	Yua nba tuo g gaal n mɔmaam g cɔln, wano n bua’n. N Baa baa bua yua nba bua’n, k n mɔ bua l daan. N bu legd g ŋɔn’o min tie yua nba. »
43014022	Lann i g Suuda bual’o (l g tie Suuda Iskariyɔt kaa): « Bɛ po i k a bu legd g ŋɔn a kua, tinm ń la’a, k a yen ji kan ŋɔn a kua ŋanduna yab i ? »
43014023	G Yiesu guan g ŋmiɛn’o: « Yua nba bua’n, u baa kub n maam. N Baa baa bua’ɔg. Min yen n Baa bu baal u buol gii be yen’o.
43014024	Yua nba g bua’n, u kan kub n maam. Min maad’i yal nba ne g tie n yul po maam kaa. N Baa nba sun’n yal i.
43014025	N maad’i l kul ne g daa be yen’i.
43014026	Foŋanm nba tie i Todkua, k n Baa bu sun’o n sann po nyan n tan bu ŋɔn’i bonn kul niimn ninŋ, g tiɛd’i min daan maad’i yal nba kul.
43014027	N bu cab’i yin gii be laafiɛ. N laafiɛ i k n tien’i. Min yen g tien’i nyan ŋanduna yab n tien nand nyan kaa. Daa ŋmad man i yam, daa jie man siɛl.
43014028	N tua i gbad k n maad’i mii n saa n nyan g yen bu guan i buol aa ? L bo gii tie k i bua’n, min maad k n saa n Baa buol nyan, i bo baa kpanm i, g dugn n Baa yab g cie’n.
43014029	N tuod g maad’i mɔlane k l bona daa g tien, k l tan gii tien yin tuo g gaal yen mɔni i.
43014030	N ji kan maad yen’i bonciɛnn, g dugn Sitaan baad, wano nba tie ŋanduna ne bad. N ban k u g mɔg paalu n po,
43014031	ama l bual g ŋanduna kul ń bann k n bua n Baa, k n suun n Baa n yed k n sun yal nba i. Fiil man k t yaad ne buol. »
43015001	Yiesu bo maad: « Min n tie dimɔunŋ tiig yen mɔni, k n Baa tie dimɔunŋ tiidi kpadaan.
43015002	Bendl nba be n po, g g luon luana, u tu cua’ɔg u. Yua nba luon mɔ, wan gbad gbad’o, lan ŋanm g lon g pugn.
43015003	Yinm nuan, min muand’i laabaal nba tuod g ŋanm i pala o.
43015004	I be man yen’n, k n mɔ baa be yen’i. Tibendl gii g be tinyagl po, u kan fid g lon luana. I mɔ gii g be yen’n, i mɔ kan fid g lon luana.
43015005	Min n tie dimɔunŋ tiig, k i tie benda. Yua nba be yen’n k n mɔ be yen’o, l daan bu lon luana bonciɛnn, g dugn i gii paad i kua, i kan fid g tien baa siɛl.
43015006	Yua nba g be yen’n, b bu lu’ug cincann i, nyan dikuounŋ nyan. B tu gann l dikuond i g kuun muu n ninŋ lan di g buod.
43015007	I gii be yen’n, k n maam mɔ be i ninŋ, yin bua yal nba kul yin miɛl, i bu la.
43015008	I gii luon luana bonciɛnn, g ŋɔnŋ k i tie n ŋuantieb, lann n baad yen yudand n Baa po.
43015009	N bua’i nyan n Baa n buad’n nand nyan i. I be man n buam n ninŋ.
43015010	I gii kub n mɔmaam, i baa be n buam n ninŋ i, nyan min yaan kub n Baa mɔmaam g be u buam n ninŋ nyan.
43015011	N maad’i l kul ne k yin gii mɔg pamann nba k n mɔg i, k i pala ń l manŋ canyiin.
43015012	N mɔmaam n ne: I bua man i lieb nyan min bua’i nand nyan.
43015013	Buam g be g cie g nil ń lu u miɛl g dugn u dɔnn‑nba po.
43015014	I tie n dɔnn‑nba i, l gii tie k i suun min yed k i sun yal nba.
43015015	N ji kan gii yi’i n tuonsunna, g dugn tuonsunn g ban u canbaa n suun yal nba. N ji baa yi’i n dɔnn‑nba i, k l maa n ŋɔn’i min banŋ yal nba kul n Baa buol o.
43015016	Yinm kaa lugd’n. Min n lugd’i g sun’i k yin gad g lon luana nba bu wai. Nnyan, i gii miɛl n Baa yal nba kul n sann po, u bu te’i.
43015017	Min n maad’i yal nba n ne: I bua man i lieb.
43015018	Ŋanduna niib gii g bua i nublu, yin gii ban k b bo kpiɛ g g bua n yaa nublu i.
43015019	I bo gii tie ŋanduna yab, ŋanduna niib pala bo baa man i po g dugn banm n yen’i. I yen g tie ŋanduna yab. Min yaan lugd’i, g nyan’i ŋanduna n ninŋ po n te k b g bua i nublu.
43015020	I tiɛn man min maad’i yal nba: “ Tuonsunn g cie u canbaa. ” B gii ŋɔn’n fala yin gii ban k b bu ŋɔn i mɔ fala. B gii gaal n maam, b bu gaal i mɔ yaa maam.
43015021	B bu tien’i l kul ne n yaa sann po i, g dugn b g ban yua nba sun’n.
43015022	L bo gii tie k n g baal, g biɛ g maad yen’m, sua bo kan jalg’b k b tien biid. Mɔlane po, b ji kan fid g nya b biid n ninŋ.
43015023	Yua nba g bua n nublu, u g bua n Baa mɔ.
43015024	N bo gii g baal b siign, g tien bona nba g sua g ban g tien, sua bo kan jalg’b k b tien biid. Ama b la l kul ne yo, g biɛ l g bua min yen n Baa kul nublu.
43015025	L bona tie nnyan, g yal nba bo diɛn b Mɔmaam kadaaɔg n ninŋ ń te mɔni i. L kon bo diɛn: “ B l yie k b g bua n nublu finfam i. ”
43015026	Yaa youg nba k n tan bu sun i Todkua Foŋanm nba tie mamɔnmaad, wan nya n Baa buol g baal nyan u bu kun mɔni n po.
43015027	I mɔ biɛ bu kun mɔni n po, g dugn yinm n tu l be yen’n hal cilg youg.
43016001	N maad’i l kul ne, k yin tan daa buon i dindann i.
43016002	B tan bu nyan’i Suif‑nba tintaann died n ninŋ. Youg baad mɔno g yab nba bu kpi’i baa mali k b suun Yendu tuonn i.
43016003	B bu sun l tuona k l maa b g bann n Baa, b biɛ g bann n mɔ.
43016004	Ama n tuod g maad’i mɔlane, k l youg tan gii pund k b suun l tuona, yin tiɛd k n daan maad’i no. N bo g maad’i cilg youg k l maa n daa bo be yen’i.
43016005	Mɔlane n ji gɔ g leb yua nba bo sun’n po n nyan, k i ninŋ baa sua g bual’n min saa naan ii ?
43016006	Bɛ n tien k n maad’i l bona k i ji kal yen pabɔnn i ?
43016007	N yen maad’i mɔni i. N gii gad, lann n baa su i po. K l maa n gii g gad, i Todkua kan baal i buol. N gii gad nuan, n bu sun’o i buol.
43016008	U gii baal u bu ŋɔn ŋanduna niib k b kpiɛd sɔnu yal tie biid po yen mɔnkund po yen Yendu buud po.
43016009	B kpiɛd sɔnu yal tie biid po g dugn b g dug n po.
43016010	Yal tie mɔnkund po mɔ b biɛ kpiɛd sɔnu, g dugn n saa n Baa buol, k i ji kan la’n.
43016011	B biɛ kpiɛd sɔnu yal tie Yendu buud po mɔ, g dugn u jiɛl ŋanduna ne bad buud o.
43016012	N biɛ mɔg maam bonciɛnn g bu maad’i, i yen daa kan fid g tug l tugl mɔlane.
43016013	Foŋanm nba tie mamɔnmaad tan gii baal, u bu ŋɔn’i mamɔni kul. U kan gii maad’i u yul po maam kaa, u baa maad’i wan gbad yal nba i. U bu maad’i yal nba bu tien kul.
43016014	U bu don n sann, k l maa u bu tug min mɔg yal nba i g ŋɔn’i.
43016015	N Baa n mɔg yal nba kul tie n yal i, l po n te k n maad g Foŋanm bu tug min mɔg yal nba i g ŋɔn’i.
43016016	L gii yann waam, i ji kan la’n. Ama l gii pugn waam yin biɛ guan g la’n. »
43016017	K u ŋuantieb n ninŋ yenm ji maad b ŋmiɛl n g tua: « U bua n maad bɛ i g tua k l gii yann waam t ji kan la’ɔg, ama l gii pugn waam tin biɛ guan g la’ɔg u ? K wan maad yal nba k u saa u Baa buol nyan niimn ii ?
43016018	Waam niimn ii ? T g ban wan bua n maad yal nba. »
43016019	G Yiesu bann k b bua n bual’o buali, lann i g maad: « N maad’i mii l gii yann waam, i ji kan la’n. Ama l gii pugn waam yin biɛ guan g la’n. L maam po i k i bual bual i lieb ii ?
43016020	Yen mɔni n maad’i, i tan baa buud g fabn g ŋanduna niib be pamann n ninŋ i. I tan baa kal yen pabɔnn, ama l pabɔnn bu lebd gii tie pamann i po.
43016021	Puo gii bua n mal yaa youg, u tu be yanbani n ninŋ i, g dugn u fala youg pund n nyan. Ama u gii mal g gbenn, u ji tu g tiɛn u fala po. U ji tu be pamann n ninŋ i, k l maa u baal yen nifuog ŋanduna n ninŋ.
43016022	L tie nnyan i, i mɔ yaa po. Mɔlane, i daa kal yen pabɔnn i, ama n tan bu guan g la’i, i pala ń manŋ bonciɛnn. Sua kan fid g nyan l pamann i ninŋ.
43016023	L daal gii pund, i ji kan bual’n baa siɛl po. Yen mɔni n maad’i, i gii miɛl n Baa yal nba kul n sann po, u bu te’i.
43016024	Tin be yen dinne, i daa g ban g miɛl siɛl n sann po. I miɛd man, i baa laad, k i pala ń gii man lan bual nand.
43016025	N tu pua’i makpanjam i g maad’i l kul ne. Ama youg baad k n tan kan gii pua makpanjam kaa g maad yen’i. N tan bu maad’i n Baa po g kan dɔgn’i baa siɛl.
43016026	L daal gii pund i bu miɛl’o n sann po i, n g yed k min kaa bu miɛl n Baa i po.
43016027	K l maa n Baa mɔno yen bua’i. U bua’i g dugn i bua’n, g biɛ tuo g gaal k n nyiɛ Yendu buol.
43016028	N kon nyiɛ n Baa buol i g baal ŋanduna n ninŋ ne. Mɔlane n ji bua n nya ŋanduna n ninŋ g guan g lebd n Baa po. »
43016029	K u ŋuantieb maad: « Mɔlane a ji maad g dɔgd, g g pua makpanjam.
43016030	T ji bann k a ban bonn kul, k a g guu k ban daa bual’a buali kaa. L po n te k t gaal yen mɔni k a nyiɛ Yendu buol. »
43016031	G Yiesu ŋmiɛn’m: « Mɔlane nuan i ji tuo g gaal aa ?
43016032	Youg baad, l youg taan pund o, k i kul bu yad g kun g ŋaa’n n kukua. G nyaan n yen g be n kukua kaa, n Baa be yen’n.
43016033	N maad’i l kul ne k i gii be yen’n i yam ń gii dua i. I bu la fala ŋanduna ne ninŋ. Ama yin mɔnd g paan i pala k l maa min paad ŋanduna o. »
43017001	Yiesu n maad nnyan g gbenn, k u yaad g nyuan polu po g maad: « N Baa, youg pund o, ji te a Bija yudand, k a Bija mɔ ń ŋɔn niib a yudand.
43017002	K l maa a tie’og yikod nifosaal kul po, k wan fid g te niib nba k a kubn u nuu n ninŋ kul, miɛl nba g mɔg gbennu.
43017003	Miɛl nba g mɔg gbennu tie k ban bann fin i, fin kukua nba tie Yendu yen mɔni, g bann Yiesu, Kristo nba k a sun’o.
43017004	Tuonn nba k a bo tie’n nyan, n sun g gbenn o, n ŋɔn niib a yudand n nyan tinŋ po ne.
43017005	Lann mɔlane po, n Baa, ji te’n yudand a buol, yudand nba k n bo mɔg a buol g sua g ŋanduna daa g be nyan.
43017006	N ŋɔn niib ŋan tie yua nba, niib nba k a nyan’m ŋanduna n ninŋ g tie’n nyan. B bo tie a yab i k a tug’b g tie’n, k b tuo g cenŋ a maam.
43017007	Mɔlane b ji ban k ŋan tie’n yal nba kul nyiɛ a buol i.
43017008	G dugn n maad’b ŋan maad’n maam nba i, k b mɔ tuo g gaal, g bann g yen mɔni k n nyiɛ a buol i, g tuo k fin n sun’n.
43017009	N jaand b po i. N g jaand ŋanduna niib po kaa, n jaand ŋan tie’n yab nba po i, g dugn b tie a yab i.
43017010	Yal nba tie n yal kul tie a yal i. Yal nba tie a yal mɔ tie n yal i. B po n te k n sann duo.
43017011	Min ji kan gii be ŋanduna n ninŋ. Ama banm nuan daa baa be ŋanduna n ninŋ i. Min ji baad a buol i. N Baa papiendaan, ŋanm gii diɛ’b a sann paalu po, sann nba k a tie’n, k ban fid g taan gii tie niyend, nyan min yen fin n taan g tie yend nyan.
43017012	Min daan tu be yen’m, n daan guu’b a sann paalu po i, sann nba k a tie’n. N daan guul’b k b ninŋ baa yend g biɛl ; l gii g tie yua nba bo tuod g nyiɛ biɛfanm k lan ŋɔn g Yendu Kadaaɔg n diɛni tie mɔni i kaa.
43017013	Mɔlane po, n ji baad a buol i. N daa be ŋanduna n ninŋ ne i, g maad nnyan k min mɔg pamann nba ń gii be b ninŋ, pamann nba g mɔg po.
43017014	Min yaan tie’b a maam nyan i, g ŋanduna niib ji g bua b nublu, g dugn b g tie ŋanduna n yab kaa ; nyan min mɔ n yaan g tie ŋanduna yua nyan.
43017015	N g miɛd’a k a nyan’m ŋanduna n ninŋ kaa, n miɛd’a k a guul’b g Bonbiildaan ń daa nand’b i.
43017016	B g tie ŋanduna yab, nyan min mɔ n g tie ŋanduna yua nyan.
43017017	Te g mamɔni ń te k ban gii tie fin kukua yab, g dugn a maam n tie mamɔni.
43017018	Nyan ŋan bo sun’n ŋanduna n ninŋ nand nyan, n mɔ suun’m ŋanduna n ninŋ nnyan i.
43017019	B po i k n tugd n munn kul g cabd k n sun a tuonn, k ban mɔ ń tug b munn kul g cab’a yen mɔni.
43017020	N g jaand g miɛd’a b po kua kaa, n miɛd’a yen yab nba tan baa dug n po g dugn ban bu muand’b maam nba po.
43017021	N jaand k b kul ń taan gii tie niyend i, nyan fin, n Baa ŋan be n ninŋ k n mɔ be a ninŋ nyan, ban mɔ ń taan gii be t ninŋ g ŋanduna niib ń tuo g gaal k fin n sun’n.
43017022	N tie’b yudand nba k a tie’n, k ban fid gii tie niyend nyan tin tie yend nyan,
43017023	k min gii be b ninŋ k a mɔ be n ninŋ k ban taan gii tie bonyenn yen mɔni, g ŋanduna niib ń bann k fin n sun’n, k a bua’b nyan ŋan bua’n nand nyan.
43017024	N Baa, n bua g yab nba k a tug’b g tie’n, ń mɔ ń gii be yen’n min baa be naan buol, gii nyuan yudand nba k a tie’n, g dugn a bo bua’n g sua g ŋanduna daa g tag.
43017025	N Baa mɔnkundaan, ŋanduna niib g ban’a, min nuan yen ban’a, k b ne mɔ biɛ ban k fin n sun’n.
43017026	N te k b bann’a. N biɛ bu te ban gii band’a g pugd, k ŋan bua’n yaa buam nba ń gii be b ninŋ, k n mɔ ń gii be b ninŋ. »
43018001	Yiesu n maad nnyan g gbenn, k u nyiɛ l buol k wano yen u ŋuantieb puod Sedrɔn bɔnkɔdg. L sua g gɔglug nne be l buol. K b gad g kua l n ninŋ.
43018002	Suuda, yua nba bo bu kuad Yiesu nyan bo ban l gɔglug buol, g dugn Yiesu bo tund g saa l buol yen u ŋuantieb i.
43018003	Lann i k wano Suuda baal g kua l gɔglug n ninŋ g yeg yen Rom sijenm yen jaanddeciɛɔnŋ n sijenm nba g salg-yidkab ciɛnm yen Farisiɛn-nba bo sun’m, k b diɛ naamaani yen fida yen jakɔntiɛd.
43018004	Yiesu bo tuod g ban yal nba bu baal’o kul, lann i k u fiil g tuog’b g bual’b: « I kpaan ŋmaa i ? »
43018005	K b ŋmiɛn’o: « T kpaan Nasarɛt Yiesu i. » G Yiesu maad: « Min n nyan. » L sua g Suuda, yua bo bu kuad Yiesu nyan be b siign.
43018006	Yiesu n maad yaa youg k « min n nyan », k b lebd puotuntuna g baa baa.
43018007	G Yiesu biɛ guan g bual’b: « I kpaan ŋmaa i ? » K b yed g Nasarɛt Yiesu.
43018008	G Yiesu maad’b: « N g maad’i mii min n nyan ii ? L gii tie k min i k i kpaan, yin ŋaa g lieb ne ń gii saa. »
43018009	Nnyan i k wano Yiesu n bo maad yal nba ji tien yen mɔni. U kon bo maad: « N Baa, ŋan daan guun’n yab nba, n g ŋaa g baa yend biɛl. »
43018010	L sua g Simɔn Piɛr ŋuu jug. K u nɔd l jug g cua g jiɛl salg-yidkab kul ciɛn tuonsunn nuujendu tubl. B bo yi l tuonsunn Malkus i.
43018011	G Yiesu maad Piɛr: « Guan g ŋuun a jug u tuaɔg n ninŋ. A mali k n kan nyu n Baa n tie’n fala nyunŋmanŋ nba k n nyu yaa aa ? »
43018012	L youg g Rom sijenm yen b canbaa, yen Suif‑nba mɔ yaa sijenm suol Yiesu g lol’o.
43018013	B bo cind g gad yen’o Ann ŋaag i. Ann bo tie Kaayif diɛnm i. Kaayif n bo tie salg-yidkab kul ciɛn l binn.
43018014	Wano n bo maad Suif‑nba yudanm g niyend gii gaal b buolu po g kpe lann n su.
43018015	Simɔn Piɛr yen Yiesu ŋuantelua nne bo ŋua Yiesu. Salg-yidkab kul ciɛn bo ban l ŋuantua. L po n te k u bo ŋuan Yiesu g baal g kua salg-yidkab kul ciɛn lijɔug n ninŋ.
43018016	G Piɛr nuan sed cincann, dimɔb buol. G Yiesu ŋuantelua nba g salg-yidkab kul ciɛn bo ban’o nyan nyiɛ g pag yen puo nba bo guu dimɔb nyan g kuan Piɛr.
43018017	G puo nba bo guu dimɔb nyan bual Piɛr: « A tien tu g tie jua ne ŋuantua kaa aa ? » G Piɛr ŋmiɛn’o g yed: « Kai, min g tie u ŋuantua. »
43018018	Wad n bo be nyan, g tuonsunna yen sijenm son muu g yie. G Piɛr mɔ sie b buol g yie muu.
43018019	G salg-yidkab kul ciɛn bual Yiesu buali u ŋuantieb yen u tundl po.
43018020	G Yiesu ŋmiɛn’o: « Min tu l maad niib nunŋ n i, g yua kul gbiɛ. N tu tund n tundl mɔ tintaann died n yen jaanddeciɛɔnŋ n i, naan buol g Suif‑nba kul taand lieb. N g ban g maad siɛl wuol n ninŋ.
43018021	Laabaal k a bual’n l buali i ? Bual yab nba daan cenŋ n maam, banm ban min daan maad yal nba. »
43018022	Yiesu n maad nnyan yaa youg, l sua g sije nne sie u buol, k l sije peb’o tanpaɔg g nyaan bual’o: « Ŋan baa ŋmiɛnd Yendu salg-yidkab kul ciɛn nand n nyan ii ? »
43018023	G Yiesu ŋmiɛn’o: « L gii tie k n maad g kpiɛd, ŋan ŋɔn min kpiɛd naan buol nba. Min maad yal nba gii tie mɔni, bɛ po i k a yen ji pua’n i ? »
43018024	K Ann yed k ban gad yen’o salg-yidkab kul ciɛn Kaayif buol. U bo l luol i.
43018025	Simɔn Piɛr daa bo l be l buol g yie muu i, k b tan baal g bual’o: « A g tie jua ne ŋuantua kaa aa ? » G Piɛr nai g maad: « Kai, min g tie u ŋuantua ».
43018026	L sua g salg-yidkab kul ciɛn tuonsunna n ninŋ jua nne be l buol, u bo tie Piɛr n bo cua g jiɛl yua nba tubl nyan naataanu i. K l jua bual Piɛr: « N bo g la’a gɔglug n ninŋ k a be yen’o oo ? »
43018027	G Piɛr biɛ nai. L youg u g kuutounŋ buud.
43018028	K l fann siŋapanpan g Suif‑nba yudanm nyiɛ yen Yiesu Kaayif ŋaag g gad yen’o Rom gobna ŋaag. Ama yab nba bo gad yen’o bo g tuo g kua, g dugn b bo g bua k b mɔg siɛl yaa jɔgnd Yendu nunŋ n ninŋ, nnyan i k b bo bu fid g di Fielu jaanm.
43018029	L po n te g Pilat bo nyiɛ g tuog’b cincann g bual’b: « Jua ne biil bɛ i k i baal yen’o i ? »
43018030	K b guan g ŋmiɛn’o: « U bo gii g tie nibiiug, t bo kan suol’o g baal g te’a. »
43018031	Lann i g Pilat maad’b: « Yinm mɔno n tug’o g daan bu’ug, nyan i yiko n bual nand nyan. » K b guan g ŋmiɛn’o: « T g mɔg nuu yen tin kpi nil ».
43018032	L bona bo tien nnyan, g Yiesu n bo maad maam nba g ŋɔn kubuolu nba k u bu kpe nyan, ń te mɔni i.
43018033	G Pilat guan g kua ŋaag n ninŋ g te g sijenm kua yen Yiesu k u bual’o: « A tie Suif‑nba bad yaa aa ? »
43018034	G Yiesu mɔ guan g bual’o: « Fin mɔno pal n maam i k a maad bii, siɛb n maad n po k a gbad i ? »
43018035	G Pilat ŋmiɛn’o: « N mɔ tie Suif yaa aa ? A doug n yab, mandg salg-yidkab ciɛnm n tug’a g baal g tie’n. A biil bɛ i ? »
43018036	G Yiesu ŋmiɛn’o: « N bal g tie ŋanduna ne yal kaa. L bo gii tie ŋanduna ne yal, n naasenm bo bu kɔn n po, b bo kan ŋaa ban suol’n g te Suif‑nba yudanm. N bal yen g tie ŋanduna ne yal. »
43018037	G Pilat biɛ guan g bual’o: « Lann a tie bad yaa aa ? » G Yiesu ŋmiɛn’o: « Fin n maad k n tie bad. B mal’n, k n baal ŋanduna n ninŋ ne, k n ŋɔn niib mamɔni i. Yua nba tie mamɔni nil kul cenŋ n maam. »
43018038	G Pilat guan g bual’o: « Mamɔni tie bɛ i ? » Lann i g biɛ guan g nyiɛ cincann g la Suif‑nba yudanm g maad’b: « Min g la jua ne n biil yal nba.
43018039	Ama n ban g siɛl be g ji tie nyan bogdl nyan i po. Fielu jaanm kul n tu luod dansalyenŋ g ŋaa’ɔg. I bua k n luod i po Suif‑nba bad ii ? »
43018040	Lann i k b ji ta g maad: « T g bua wano kaa, t bua Barabas i. » Wano Barabas bo tie bibiɛdg i.
43019001	L youg u g Pilat te k b tug Yiesu g pua’ɔg gbana.
43019002	G Rom sijenm tug kunkoni g lug feglg g yilm’o. G tug gaalmɔunŋ g lan’o.
43019003	G ji tu nagn u buol g maad: « T fuond’a naa, Suif‑nba bad ! » G nyaan peb’o tanpaɔg.
43019004	G Pilat biɛ guan g nyiɛ cincann g maad yab bo be l buol: « I la ii ? N bu nyan’o cincann, i buol ne, k yin bann k min g la wan biil yal nba. »
43019005	Lann i k b nyan Yiesu k u yil kunkoni feglg, g liɛ gaalmɔunŋ. G Pilat maad’b: « Diid man, nil ne ! »
43019006	Salg-yidkab ciɛnm yen b sijenm n la’ɔg yaa youg k b ji ta g maad: « Kpaa’ɔg dapunpɔnn po, kpaa’ɔg dapunpɔnn po. » G Pilat maad’b: « Tug’o man g daan kpaa’ɔg i kua, g dugn min g la wan biil yal nba. »
43019007	G Suif‑nba yudanm guan g ŋmiɛn’o: « Tinm mɔg yiko nne, k l yiko ŋɔn k u kon l dagd yen ban kpi’ug, k l maa u maad k u tie Yendu Bija. »
43019008	Pilat n gbad l maam, g jiwaani kua’ɔg bonciɛnn.
43019009	K u guan g kua ŋaag n ninŋ g bual Yiesu, k u nyiɛ lɛ i ? Yiesu g jiin’o baa siɛl.
43019010	Lann i g Pilat maad’o: « A ŋmin yen min yaa aa ? A g ban k n mɔg yikod g bu fid g te k ban luod’a, g biɛ mɔg yikod g bu fid g te k ban kpaa’a dapunpɔnn po ii ? »
43019011	G Yiesu ŋmiɛn’o: « A bo kan fid g te ban tien’n baa siɛl, l bo gii g tie g Yendu tie’a nuu. L po n te g yua nba suol’n g tie’a nyan yaa biid ŋanm g yabd. »
43019012	L youg u g Pilat ji cil g kpaan wan bu tien nand g luod Yiesu g ŋaa’ɔg. Ama g Suif‑nba yudanm ŋanm g tand g maad: « A gii luod jua ne g ŋaa’ɔg, lann a g taa Sesaar po. Yua nba yiin u kua bad kul, l daan tie Sesaar ninnand i. »
43019013	Pilat n gbad nnyan, k u nyan Yiesu cincann, g kal buud kog po, naan buol nba k b kpaa yen tana. B bo yi l binbindl i Gabata, Ebro‑nba maam n ninŋ.
43019014	L bo tie daal nba k b tu bobn Saaba i, k l Saaba daal tuu yen Fielu jaanm dana, yensiig po, g Pilat maad Suif‑nba: « I bad n nyan ! »
43019015	K b tand g ŋmiɛn’o: « Kpi’ug, kpi’ug, kpaa’ɔg dapunpɔnn po. » G Pilat bual’b: « N kpaa i bad dapunpɔnn po ii ? » G salg-yidkab ciɛnm ŋmiɛn’o: « Tinm g mɔg badfano, Sesaar kua i kaa. »
43019016	G Pilat cab mɔb k ban kpaa Yiesu dapunpɔnn po. K b tug Yiesu g gad yen’o.
43019017	Yiesu mɔno n bo bug u dapunpɔnn hal k b daan nyiɛ doug n ninŋ, g gad naan buol nba k b yi Yukpabug buol, k Ebro‑nba maam n ninŋ k b yi Gɔlgota.
43019018	L buol i k b kpaa Yiesu dapunpɔnn po. G kpaa niib banle nne mɔ g kpiɛn’o, g yend be u nuujendu po, g lua be u nuuganŋ po, k u be sinsiign ninŋ.
43019019	G Pilat te k b diɛn diɛni nne g tabn dapunpɔnn po. L diɛni n bo maad yal nba n ne: « Nasarɛt Yiesu, Suif‑nba bad ».
43019020	Suif‑nba bonciɛnn bo lii l diɛni k l maa ban bo kpaa Yiesu naan buol bo g fag yen doug n ninŋ, k b biɛ bo diɛn l diɛni Ebro‑nba maam n ninŋ yen Rom yab maam n ninŋ yen Grɛk‑nba maam n ninŋ.
43019021	Lann i g Suif‑nba salg-yidkab ciɛnm gad g maad Pilat: « A bo kan diɛn k u ne tie “ Suif‑nba bad ” kaa, a bo bu diɛn g “ jua ne maad k wano n tie Suif‑nba bad ”. »
43019022	G Pilat ŋmiɛn’m: « Min n diɛn yal nba, lann n nyan. »
43019023	Rom sijenm n kpaa Yiesu g gbenn, k b tug u tiɛd g bɔgd kpega ŋanna g yua kul gaal kpegyenn. K l ji tenn gaalug. Lann bo tie cabmunn i, l bo g mɔg nyalm baa siɛl buol.
43019024	G Rom sijenm maad b ŋmiɛl n ninŋ: « T kan pad gaalug ne kaa, t bu tɔ tiɛ tiɛ i g bann yua nba bu yend’o. L bo tien nnyan g Yendu Kadaaɔg n diɛni ne ń tien yen mɔni i: “ B biid n tiɛd, g tɔ tiɛ tiɛ g tug n gaalug. ” » Rom sijenm bo sun l tuonn n nyan.
43019025	L sua g Yiesu naa sie g kpiɛ ban bo kpaa Yiesu dapunpɔnn nba po. Wano yen u niipuo yen Kleyopas ŋaapuo Mari yen Magdala Mari n bo sie.
43019026	Yiesu n yaan la u naa, k u ŋuantua nba k u bo bua’ɔg nyan sie u buol, k u maad u naa: « Diid, a bija n nyan. »
43019027	Lann i g maad u ŋuantua mɔ: « Diid, a naa n nyan. » L daal i k l ŋuantua ji kun yen’o k u be u ŋaapo.
43019028	L puol po, Yiesu n ji bo ban g bonn kul tien g gbenn nyan, k u maad: « Nyunnyuglu mɔg’n. » L bo tien nnyan g yal nba bo diɛn Yendu Kadaaɔg n ninŋ kul ń tien g juod i.
43019029	L sua g sual sie l buol g gbie yen dimiigl. K b tug ciesuobu g nyua l dimiigl n ninŋ, g tuun daaɔg po g gad yen u mɔb po.
43019030	Yiesu n l nyuu yaa youg k u maad: « Bona kul ji tien g gbenn. » Lann i g tibn, g ji jiin.
43019031	L bo tie ban tu bobn Saaba yaa daal nba i. Suif‑nba yudanm bo g bua k ban kpaa niib nba ń gii juan dapunpɔna po Saaba daal, g dugn l Saaba daal bo tie digbenŋl i b po. Lann i k b gad g miɛl Pilat k wan cab g Rom sijenm ń kɔnn kɔnn ban kpaa niib nba nyan titala k ban kpe tonm, k ban nyan’m dapunpɔna po.
43019032	G sijenm baal ban bo kpaa yab nba g kpiɛn Yiesu nyan buol, g kɔnn yend titala, g guan g kɔnn lua titala.
43019033	B pund Yiesu buol g sua k u kpe u. L po n te k b ji bo g kɔnn u yaa titala.
43019034	Yen l kul g sijenm ninŋ yend tug kpann g cɔg u logl n ninŋ g sɔm yen nyum nyiɛ l youg.
43019035	Yua nba maad l bona kul ne la yen u ninbinn i. Wan maad yal nba tie mɔni i. U ban k u maad mɔni k i mɔ ń tuo g gaal i.
43019036	L bo tien nnyan g Yendu maam ne ń tien yen mɔni i: « Baa u kpabyenn kan mud. »
43019037	L biɛ diɛn liel buol g maad: « B ninbina tan baa maa yua nba k b cɔg g lond’o po i. »
43019038	L bona po n pend, k Arimati jua nne k b yi’ug Sosɛf gad g miɛl Pilat k wan cab’o k wan tug Yiesu gbannand. U mɔ bo tie Yiesu ŋuantua i g yen wuod, g dugn u bo jie Suif‑nba yudanm. G Pilat cab’o k u gad g tug Yiesu gbannand.
43019039	G Nikodɛm, jua nba bo gad diyenn nyiɛɔg g la Yiesu nyan baal yen tilaali cilo piintaa. B bo tien l tilaali yen tiidi nne siim i, k b yi l tiidi miir yen alowɛs.
43019040	Banm jab banle n bo tug Yiesu gbannand g pɔbn caba n ninŋ, g tien tilaali nyan Suif‑nba n bo tu tien nand g pii b kuum nyan.
43019041	Ban bo kpaa Yiesu naan buol nba nyan, gɔglug nne bo be l buol, g kakupaann nne be l n ninŋ, k b daa g ban g pii sua l kakul n ninŋ.
43019042	Lan bo tie Suif‑nba Saaba bobnu daal, k l kakul biɛ kɔb yen l buol nyan, k b gad g duan Yiesu l n ninŋ.
43020001	Laad daal siŋapanpan Magdala Mari bo gad kakul po g sua k l daa bɔn. U baal g sua g kakutann biid g dua siɛl po.
43020002	K u san g gad g la Simɔn Piɛr yen Yiesu ŋuantelua nba g Yiesu bo bua u maam nyan, g maad’b: « B nyan t Yonmdaan kakul n ninŋ, t yen g ban ban bil’o naan buol nba. »
43020003	G Piɛr yen ŋuantelua ŋano nyiɛ g saa kakul po.
43020004	B kul bo siɛn i, g lua ŋano yen san g liid Piɛr g kpiɛ g pund kakul po,
43020005	g dɔnn g la g caba dua, ama u yen g kua.
43020006	G Simɔn Piɛr yuand g pund, g kua kakul n ninŋ g diid g sua g caba dua.
43020007	Ama cabl nba k b bo tug g fun Yiesu yul nuan bo g be yen cablaa kaa, l bo piɛd g dua l kua i.
43020008	Lann i g ŋuantelua nba bo kpiɛ g pund kakul buol nyan mɔ ji kua, g la g ji tuo g gaal yen mɔni.
43020009	B daa bo g gbad Yendu Kadaaɔg n diɛni niimn. Diɛni bo maad k l tie talad i k wan yied kpienm siign ninŋ.
43020010	G Yiesu ŋuantieb lebd g kun ŋaag.
43020011	Mari nuan bo l sie kakul buol i g buud. Wan bo buud nyan, k u tan dɔnn k wan diid kakul n ninŋ.
43020012	U sua g malɛg‑nba banle liɛ tiɛpiend g kal ban daan duan Yiesu naan buol nyan. G yend kal yul kpagn buol, g lua kal titala bil buol.
43020013	G malɛg‑nba bual’o: « Puo ne, bɛ po i k a buud i ? » K u ŋmiɛn’m: « B nyan n Yonmdaan k n g ban ban bil’o naan buol. »
43020014	Wan maad nnyan k u gbeg g sua g Yiesu sie, ama u bo g bann k wano i.
43020015	G Yiesu bual’o: « Puo ne, bɛ po i k a buud i ? A kpaan ŋmaa i ? » Mari bo mali g yua nba guu gɔglug u, lann i g maad’o: « Canbaa, l gii tie k fin n tug’o, ŋan maad’n ŋan bil’o naan buol k n bu gad g daan juab’o. »
43020016	G Yiesu yiin’o: « Mari. » K u gbeg g maad Ebro‑nba maam n ninŋ: « Rabuni. » L niimn tie g Canbaa.
43020017	G Yiesu maad’o: « Daa so’n, k l maa n daa g duo n Baa po. Gad g daan la n ninjanm g maad’b k n do n Baa po n nyan, yua nba tie i mɔ yaa Baa ; k n do n Yendu po, yua nba tie i mɔ yaa Yendu. »
43020018	Lann i g Magdala Mari gad g la Yiesu ŋuantieb g maad’b k u la Yonmdaan. G dugn’m Yiesu n maad’o yal nba.
43020019	L laad daal daajuoug Yiesu ŋuantieb bo be ŋaag nne ninŋ, g luon g kpal gana g dugn b bo jie Suif‑nba yudanm. B tan sua g Yiesu sie b siign ninŋ, g maad: « Laafiɛ ń gii be yen’i. »
43020020	Wan maad nnyan yaa youg, k u ŋɔn’m u nui yen u logl. K u ŋuantieb pala manŋ bonciɛnn yen ban la Yonmdaan.
43020021	G Yiesu biɛ guan g maad: « Laafiɛ ń gii be yen’i. N Baa n sun’n nand nyan, n mɔ suun’i nnyan i. »
43020022	Wan maad nnyan, k u pieb faam b po g maad: « Gaal man Foŋanm.
43020023	I gii dii sugl yab nba biid po, b biid piin n nyan, i gii g dii sugl yab nba biid po mɔ, b yaa biid baa l be i. »
43020024	Yiesu n bo baal yaa youg, l bo sua k u ŋuantieb piig yen banle ŋann n ninŋ Toma g be. B bo yi wano Toma i Didiim.
43020025	U ŋuantelieb n bo maad’o k b la Yonmdaan. G Toma guan g ŋmiɛn’m g maad: « Min gii g la penbona u nui n ninŋ, g g suun n nuubil l penbona n ninŋ, g biɛ g suun n nuu yiɛɔg nba be u logl n nyan ninŋ, n kan ban g gaal k l tie mɔni. »
43020026	L daa ŋanniin po, g Yiesu ŋuantieb yaan be ŋaag n ninŋ, l sua g Toma be yen’m l daal. K b yaan luon g kpal gana kul. B tan sua g Yiesu sie b siign ninŋ, g maad: « Laafiɛ ń gii be yen’i. »
43020027	Lann i g maad Toma: « Nagn g suun a nuubil ne, diid n nui, nagn a nuu g suun n logl n ninŋ. Daa mali munle-le, tuo g gaal yen mɔni. »
43020028	G Toma ŋmiɛn’o: « N Yonmdaan, n Yendu. »
43020029	G Yiesu maad’o: « Ŋan la’n nyan po n te k a ji tuo g gaal yen mɔni waa ! Yab nba tuo g gaal g yen g la, pamann tie b yal i. »
43020030	Yiesu biɛ sun yaalidug tuona bonciɛnn k u ŋuantieb la, k l yen g diɛn kadaaɔg ne ninŋ.
43020031	Ama yal nba be kadaaɔg ne ninŋ diɛn k lan tod’i, yin tuo g gaal yen mɔni g Yiesu tie Kristo, Yendu Bija. I gii gaal yen mɔni, i bu la miɛl g dugn u sann po.
43021001	L bo tien nyan dana ŋanŋaa nne i, g Yiesu biɛ legd g ŋɔn u kua u ŋuantieb Tiberiad mɔgl kunŋ. Wan bo ŋɔn u kua nand n ne:
43021002	Simɔn Piɛr yen Toma, yua k b bo yi’ug Didiim nyan, yen Natanayɛl, yua nba bo nyiɛ Kaana, Galile doug n ninŋ, yen Sebede bid yen Yiesu ŋuantieb banle nne n bo taan g be.
43021003	G Simɔn Piɛr tan maad: « N bu gad jansuolu. » K u lieb maad’o: « T mɔ bu gad, tinm yen fin n bu yeg. » K b nyiɛ g kua ŋadunŋ n ninŋ. Ama l nyiɛɔg b g suol baa siɛl.
43021004	Lan tan fani yaa youg, g Yiesu baal g sie bɔngbann, ama k u ŋuantieb yen g bann k wano i.
43021005	G Yiesu bual’b: « Ŋaajab, i g la jani yaa aa ? » K b ŋmiɛn’o g yed: « Ɛɛn, t g la siɛl. »
43021006	K u guan g maad’b: « Lu man i janbaaɔnŋ ŋadunŋ jendu po, i bu la jani. » K b lu janbaaɔnŋ g baan jani g ji gbaa k ban dad g nyan nyum n ninŋ g gbal, g dugn b bo suol jani bonciɛnn.
43021007	G Yiesu n bo bua u ŋuantua nba nyan maad Piɛr: « Yonmdaan i. » L sua g Piɛr bo land u liɛdl g bil. Wan gbad g Yonmdaan yaa youg, k u tug u liɛdl g liɛ, g yug g baa mɔgl n ninŋ.
43021008	G Yiesu ŋuantelieb ŋann guan yen ŋadunŋ bɔngbann g diɛl janbaaɔnŋ k l gbie yen jani. L bo sua k ban be naan buol yen bɔngbann g fag. L bo tie nyan taabana kobg nne i.
43021009	Ban duo bɔngbann yaa youg, k b la g kuana so g jani maa l po, g kpanu mɔ be.
43021010	G Yiesu maad’b: « Bɔgd man jani nba k i daa l suol mɔlane nii. »
43021011	G Simɔn Piɛr guan g kua ŋadunŋ n ninŋ g dad janbaaɔnŋ g don yen jangbenŋa kobg yen piinmu yen jani ntaa. L jani n bo l yab nand kul, g nyaan janbaaɔnŋ bo g pad.
43021012	G Yiesu maad: « Baal man g ŋman. » U ŋuantieb n ninŋ sua g tuo g bual’o wan tie yua nba. G dugn b bo ban g Yonmdaan i.
43021013	G Yiesu baal g tug kpanu g tie’b, g biɛ tie’b jani mɔ.
43021014	Yiesu n yied kpienm siign ninŋ, u ji bo ŋɔn u kua u ŋuantieb g guan taal muntaa po n nyan.
43021015	Ban dii g gbenn, g Yiesu bual Simɔn Piɛr: « San bija Simɔn, a bua’n g cie yab nba ne ii ? » G Simɔn ŋmiɛn’o: « Ɛɛn, Yonmdaan, fin mɔno ban k n bua’a bonciɛnn. » G Yiesu maad’o: « Ŋanm gii kub n pebid. »
43021016	G Yiesu biɛ guan g bual’o munle po: « San bija Simɔn, a bua’n ii ? » G Simɔn ŋmiɛn’o: « Ɛɛn, Yonmdaan, fin mɔno ban k n bua’a bonciɛnn. » G Yiesu maad’o: « I kpaa n pei. »
43021017	K u biɛ guan g bual’o taal muntaa po: « San bija Simɔn, a bua’n bonciɛnn ii ? » G Piɛr yam ŋmad g dugn Yiesu n bual’o taal muntaa po g yed: « A bua’n bonciɛnn ii ? » Lann i g Piɛr ŋmiɛn’o: « Yonmdaan, fin n ban bonn kul, a yen ban k n bua’a bonciɛnn. » G Yiesu maad’o: « Ŋanm gii kub n pei.
43021018	Yen mɔni n maad’a, ŋan bo tie naasen, fin mɔno n bo tu bob g gbenn, g lol a gbann gii saa ŋan bua naan buol kul. Ama a tan gii ciɛnd, a bu tand nui i, nifan ń bobn’a g lol a gbann g gad yen’a naan buol nba k a bo g bua k a gad. »
43021019	Yiesu bo maad nnyan g ŋɔnŋ Piɛr n tan bu kpe yaa kubuolu nba g don Yendu sann i. L puol po g Yiesu maad’o: « I ŋua’n. »
43021020	Piɛr bo gbeg g la Yiesu n bo bua u ŋuantua nba nyan, k u ŋua’b. L ŋuantua n bo kal g kpiɛ Yiesu yaa youg nba k b bo di nyan. Wano n bo nagn g bual’o g « Yonmdaan, ŋmaa n bu kuad’a nii ? »
43021021	Piɛr n la’ɔg nnyan, k u bual Yiesu: « Yonmdaan, k u ne i, bɛ n bu baal’o i ? »
43021022	G Yiesu ŋmiɛn’o: « L gii tie n buam n ninŋ k wan gii be saa yen n guanu i, l la’a lɛ i ? Fin ń gii ŋua’n. »
43021023	L laabaal n bo yad Yiesu ŋuantieb siign ninŋ k b ji tua k l yaa ŋuantua kan kpe. Yiesu yen bo g maad Piɛr k l ŋuantua kan kpe kaa. U bo maad’o g yed g: « L gii tie n buam n ninŋ k wan gii be saa yen n guanu i, l la’a lɛ i ? »
43021024	L ŋuantua n kun mɔni bona ne kul po, wano n biɛ diɛn l kul. T ban k wan maad yal nba kul tie mamɔni.
43021025	Bona bonciɛnn biɛ be g Yiesu bo tien. B bo gii bu diɛn l kul yenn yenn, n mali k b bo kan la yiɛl ŋanduna n ninŋ g bil kadaad nba k b bo bu diɛn kul.
44001001	Tewofiil, n kadacincinn n ninŋ n bo diɛn g ŋɔn Yiesu n cil g suun yal nba kul g biɛ tund niib nand
44001002	saa yen daal nba g Yendu don’o polu po. U bo tie u sundi nba k u bo lugd’b nyan, u mɔbonn Foŋanm paalu po yo, g fid g duo.
44001003	U fala yen u kuum puol po, u bo yied g ŋɔn u kua u sundi taal munŋaa kul. G tien bona bonciɛnn g ŋɔn’m k u mɔg miɛl yen mɔni. U bo tien daa piinna i k u sundi laad’o k u maad’b Yendu bal po.
44001004	G diyenn k u tan di yen u sundi g maad’b: « Daa fagd man yen Serusalɛm. I guu man min daan maad’i k n Baa puon’i yal nba.
44001005	San nuan bo wuul niib yen nyum i, ama yinm nuan, daa ŋanle b bu wul’i yen Foŋanm i. »
44001006	G Yiesu sundi nba bo taan u buol nyan bual’o: « Yonmdaan, mɔlane i k a bu kaan Israyɛl bal ii ? »
44001007	G Yiesu ŋmiɛn’m: « L g tie k yinm kaa ń bann youg nba lann i kaa dana nba k n Baa sen yen u yikod.
44001008	Ama Foŋanm bu jiid i po g te’i paalu. L youg, i bu kun mɔni n po Serusalɛm doug n yen Suude doug n kul, g tuad Samari g ji daan tuu yen ŋanduna munn kul. »
44001009	Yiesu n maad l kul g gbenn, k b la k u do polu po. G tawalgbaɔnŋ nne baal g legn’o k b ji g nyuan’o.
44001010	Yiesu n do k b daa sie g nyuan polu po, b sua niib banle nne sie b buol g liɛ tiɛpiend
44001011	g maad’b: « Galile niib, laabaal k i sie g nyuan polu po i ? Yendu n nyan Yiesu i siign g don’o nand k i la ne, u biɛ tan bu guan nnyan i. »
44001012	Yiesu sundi bo nyiɛ Oliif tiidi jual po g lebd Serusalɛm doug n. L jual bo g ŋanm g fag yen Serusalɛm. L bo tie nyan taabana tudl nyan i.
44001013	Ban pund doug n, k b duo detuadug po ban bo tu paa g be naan. Yab bo be n ne: Piɛr yen San yen Saak yen Andre yen Filiip yen Toma yen Bartelemi yen Matieog yen Alfe bija Saak, yen Simɔn, yua bo kɔn u doug po, yen Saak bija Suud.
44001014	Banm yen puob yen Yiesu ninjanm yen u naa Mari bo taan g mɔg maalyenm i, g jaand daal kul.
44001015	G diyenn, g yab dug Yiesu po taan lieb g g luol niib kobg yen piinle. G Piɛr fiil g maad’b:
44001016	« N ninjanm, l bo tie g Foŋanm n maad yal Yendu Kadaaɔg n, ń l tien i. U bo te g Dafiid liid g maad maam k l nyuan Suuda. Wano Suuda n tan ciɛn niib k b suol Yiesu.
44001017	U daan tie t yegnu i, k b tie u mɔ tuonn nba k t kul suun ne.
44001018	Wan daan kuad Yiesu g gaal ligli nba, u daan tug l ligli i g daa kpaab. L buol i k u daan baa finfabug, g puol pud g nuad yad.
44001019	Serusalɛm niib kul daan gbad l maam. G ji pul l kpaab b maam n ninŋ k Akɛldama: l niimn tie sɔm kpaab.
44001020	L yen diɛn Biɛyani kadaaɔg n ninŋ g maad: “ G sua ń daa kua u ŋaag n, l ŋaag ń te digbeonŋ. ” G biɛ maad: “ G sua ń gaal u tuonn. ”
44001021	Lan cil youg nba g San wul Yonmdaan Yiesu nyum saa yen daal nba g Yendu nyan’o t siign ninŋ, niib daan be g ŋua tinm yen wano Yiesu youg kul. Mɔlane, l tie k tin gann b siign ninŋ niyend i, k u mɔ ń gii kun mɔni g Yonmdaan Yiesu yied. »
44001023	Lann i k b sen niib banle: lan tie Matias yen Sosɛf, yua k b bo yi’ug Barsabas k u sanliel tie Sustus.
44001024	K b kul tien jaandi g maad: « Yonmdaan, fin nba nyuan yua kul pal n, ŋɔn’ti banm banle ne siign ŋan gann yua
44001025	Suuda yiɛl n k wan te a sundu, yiɛl nba k wano Suuda ŋaa g ji be naan dagd yen’o ne. »
44001026	Lann i k b tɔ tiɛ tiɛ g gann Matias, k u ji pugn Yiesu sundi piig yen yend ŋann po.
44002001	Jaanm nba k b yi Pantekuot nyan daal bo pund g sua g yab dug Yiesu po kul taan lieb yenn buol i.
44002002	B tan gbad g fuug nne nyiɛ polu nyan faaciɛnu nyan g baal g begl ŋaag nba ninŋ k b bo kal.
44002003	K b la g siɛl nne tie nyan lani nyan g naan muukpaana g paad paad, g maan nil kul po.
44002004	L youg k b kul gbie yen Foŋanm g ji maad mabuoli. Nil kul bo maad mabuolu nba g Foŋanm bo cab’o k wan maad i.
44002005	L bo sua g Suif‑nba nba ŋua Yendu yen b pal kul nyiɛ doi kul g baal g be Serusalɛm.
44002006	Ban gbad nyɔgl, k b tigl g g mɔg dindin. K l lid’b bonciɛnn yen nil kul n gbiɛ k b maad u maam n.
44002007	L bo yaa g lid’b bonciɛnn k b pala manŋ k b ji maad: « Niib nba maad ne kul g tie Galile yab kaa aa ?
44002008	K l tien nle i k t ninŋ ne, g yua kul gbiɛ k b maad u maam n i ?
44002009	T ninŋ ne, niib be g nyiɛ Part g lieb nyiɛ Medi g lieb nyiɛ Elam. Mesopotami yab be, g Suude yab be, g Kapadɔs yab be, g Pɔn yab be, k Asi yab be.
44002010	G lieb mɔ nyiɛ Frisi g lieb nyiɛ Panfili g lieb nyiɛ Esipt g lieb nyiɛ Libi dingbann nba k b yi Siirɛnn. Lieb be g nyiɛ Rom:
44002011	siɛb tie Suif‑nba g lieb tie buolfanu yab nba kua Suif‑nba jaandi. G lieb be g tie Krɛt yab g lieb mɔ tie Arabi yab. Yen l kul ne, t kul gbiɛ k b maad t maam n, Yendu n sun tuonŋana nba kul. »
44002012	L bo yaa g lid’b bonciɛnn k b ji g ban ban mali yal, g ji maad b ŋmiɛl n ninŋ: « Ne mɔ tie bɛ n ne i ? »
44002013	Ama g lieb yen laa’b g maad: « B ne nyuu dimɔunŋ u g buo. »
44002014	L sua g Piɛr be yen Yiesu sundi piig yen yend ŋann. K u fiil g gaal maam, g don niɛlu g maad niwulug: « Yinm Suif‑nba yen yinm nba kul be Serusalɛm ne, ŋanm g cenŋ man ne, l tie k yin gbad bonn nba tien ne niimn i.
44002015	Niib nba k i nyuan’m ne, daa mali man k b buo daam kaa. T daa be siŋaaɔg n kud munwai i.
44002016	Ama Yendu sogni Sowɛl n bo maad yal, lann n ji tie ne. U bo yed
44002017	g Yendu maad: “ Dijijuog dani n, n bu te n Foŋanm ń paad paad g jiid nil kul po. I bijabi yen i bipuobi baa maad min ŋɔn’m yal nba. N bu ŋɔn i nipaaɔnŋ, bona nba wuo. I nikpela bu la bona danŋd n ninŋ.
44002018	Yen mɔni, l dani n ninŋ, n bu jiin n Foŋanm jab yen puob nba tie n tuonsunna po. K ban gii maad min ŋɔn’m yal nba.
44002019	N bu tien yaalidug bona polu po g tien palug tinŋ po: sɔm tan baa be, g muu be, g munyinaajuaɔg be.
44002020	Yendu tan bu bɔnn, ŋmaalg ń mɔnn peounŋ nyan sɔm nyan. L kul ne bu tien yo, Yonmdaan daal ń pund. L daal baa tie digbenŋl i, g tie yudand daal.
44002021	Nnyan, yua nba kul taa Yonmdaan sann, u bu la fielu. ” » G Piɛr pugn g maad:
44002022	« Israyɛl yab, cenŋ man min bu maad yal ne. Yendu bo ŋɔn’i wan tie Nasarɛt Yiesu yikod nba. Yinm mɔno, i ban Yendu n te g Yiesu tien palug yen yaalidug bona nba i buol.
44002023	B daan suol l jua i g tie’i, nyan Yendu n bo liid g jag nand nyan. Yendu bo liid g ban l po. Yinm n daan te g yab g ban Yendu kpaa’ɔg dapunpɔnn po k u kpe.
44002024	Ama g Yendu nyan’o kuum fala n, g yied’o kpienm siign. G dugn kuum yen u paalu kul, u daan kan fid gii diɛ’ɔg.
44002025	Dafiid mɔno bo maad u po k nne: “ N daan tu nyuan Yonmdaan k u be yen’n youg kul g be n nuujendu k min daa jie siɛl.
44002026	L po n te k n pal man k n yiin pamanyani kua g ban g baa n gbannand tan gii be kakul n, n baa dua g mɔg dindann
44002027	g dugn n ban k a kan nyɔl’n tinkpiiug n, k a kan ŋaa a niŋan gbannand ń bed kakul n.
44002028	A ŋɔn’n miɛl sɔni g baa be yen’n, k n pal man. ” »
44002029	Lann i g Piɛr biɛ maad: « N ninjanm, l dagd yen min maad’i mamɔni. T yaaja Dafiid bo kpe k b pii’ug. U kakul biɛ daa be yen dinne, bii i ?
44002030	Dafiid bo tie Yendu sogni i, g ban g Yendu bo puon’o g pol, k u yaabuona n ninŋ yend tan bu kal u badkog po.
44002031	L po n te k u bo liid g ban g Kristo tan bu yied kpienm siign. U bo maad u po k nne: “ Yendu kan nyɔl’o tinkpiiug n, u gbannand mɔ kan bed kakul n. ”
44002032	T kul tie sieda‑nba g Yendu yied wano Yiesu kpienm siign,
44002033	g don’o polu po g kaan’o u jendu, g tie’og Foŋanm nba k u bo puon. L Foŋanm i k u yad t po k i nyuan g biɛ gbiɛ ne.
44002034	Wano Dafiid mɔno bo g duo polu po, ama g yen maad: “ Yonmdaan Yendu maad n Yonmdaan: kal n jendu,
44002035	saa yen min tan bu te ŋan paad a ninnanda. ”
44002036	Lann l tie k Israyɛl buolu kul ń bann yen mɔni i: Yiesu nba k i daan kpaa’ɔg dapunpɔnn po k u kpe nyan, wano i g Yendu te k u tie Yonmdaan g biɛ tie yua nba k u lugd’o. »
44002037	Ban gbad l maam, k l siɛ b pala ; lann i k b bual Piɛr yen u lieb: « T ninjanm, t bu tien nle i ? »
44002038	G Piɛr ŋmiɛn’m: « Lebd man i binbem, k ban wul’i nyum Yiesu Kristo sann po, g Yendu ń piin i biid g te’i Foŋanm.
44002039	G dugn Yendu n bo puon’i puoni nba tie yinm yen i bid yal i, yen yab nba kul be banfagl, yab nba kul g Yonmdaan t Yendu bu l yiin’m k ban te u yab. »
44002040	G Piɛr biɛ maad maam bonciɛnn g kpaan k ban tuo, g paan b pala g maad’b: « Ŋaa man Yendu ń fiel’i g nyan’i biiddanm siign. »
44002041	L daal, yab bo tuo g gaal Piɛr maam k b wul’b nyum, k b pugn yab dug Yiesu po bo g luol tuda ŋantaa.
44002042	B bo g ped yen Yiesu sundi tundl, g naataann be b siign, k b taand g bɔgd kpanu g ŋman g biɛ taand g jaand.
44002043	Yiesu sundi bo tie palug yen yaalidug bona bonciɛnn k l kuand nil kul jiwaani.
44002044	Yab bo dug Yiesu po kul bo taa mɔb i, g yua kul n mɔg yal tie tintaanbonn.
44002045	B bo tu kuad b tini yen b mɔgm g biid yua kul yen u payiɛnu i.
44002046	B bo mɔg maalyenm i g taand lieb jaanddeciɛɔnŋ n daal kul. B ŋai n ninŋ, b bo biid kpanu, g di b jied yen pamann yen cɔlunŋ.
44002047	B bo dond Yendu, g niib kul pal man b po. Daal kul Yonmdaan n bo tu fiel yab nba, u bo tu pugn’m Kristo‑yab tintaanu n ninŋ i.
44003001	Diyenn g Piɛr yen San gad jaanddeciɛɔnŋ n, g bu jaand daajuoug kud muntaa jaandi.
44003002	L sua k b baal yen jua nne k b mal’o k u tie wabg, g kaan’o jaanddeciɛɔnŋ dimɔb n. B bo yi l dimɔb « Dimɔŋanm » i. Daal kul, b bo tu baal yen l wabg l buol i k wan gii miɛd niib nba kua jaanddeciɛɔnŋ n ligli.
44003003	Wan la g Piɛr yen San bua n kua jaanddeciɛɔnŋ n, k u miɛl’b ligli.
44003004	Lann i, g Piɛr yen San nyuan’o suoo, g Piɛr maad’o: « Diid’ti ».
44003005	G wabg ji ŋanm g nyuan’m suoo, g daan k b bu te’og siɛl.
44003006	Ama g Piɛr maad’o: « N g mɔg ligli, n biɛ g mɔg wula mɔ. Min mɔg yal, n bu te’a lann i. Nasarɛt Yiesu Kristo sann po, fiil g sonm. »
44003007	Lann i g Piɛr suol u nuujendu g fiin’o. L youg mɔno, k u taapuod yen u taagbina tod.
44003008	K u yug g cii. K wano yen Piɛr yen San yeg g kua jaanddeciɛɔnŋ n ninŋ, k u yuug g ciid g dond Yendu.
44003009	G niib nyuan’o k u sonm, g dond Yendu.
44003010	Ban bann k wano n tu kal g miɛd jaanddeciɛɔnŋ Dimɔŋanm buol nyan, k l yaa g lid’b g jiwaani kua’b yen yal tien.
44003011	L jua bo g bua k u kpiɛd Piɛr yen San. K l yaa g lid niwulug k b siɛn g ŋua’b ciɛɔg n. B bo yi l ciɛɔg Salomɔn ciɛɔg u.
44003012	Piɛr n la nnyan k u maad niwulug: « Israyɛl niib, laabaal g yal tien ne suol’i yaalidug u ? Bɛ n tien k i nyuan nyan t paalu po i, lann i kaa tin ŋua Yendu po n te g wabg ne paag i ?
44003013	Yua nba tie t baa‑nba Yendu, Abraham, Isaak yen Sakɔb Yendu, wano n tie u tuonsunn Yiesu yudand. Yinm mɔno n bo suol’o g tie yikodanm, g yie k i g ban’o Pilat nunŋ n, g Pilat yen bo bua k wan ŋaa’ɔg.
44003014	I yie yua nba tie niŋan, g tie mɔnkundaan yo, g maad Pilat k wan luod nikpiil g ŋaa.
44003015	Nnyan i, k i daan te k b kpii miɛldaan. Yendu mɔ yen yied’o kpienm siign o. Tinm tie sieda‑nba.
44003016	Jua nba k i nyuan’o g biɛ ban’o ne paag Yiesu nba k t daan u ninŋ nyan sann po i. T dindann Yiesu ninŋ n paag jua ne, i kul nunŋ n.
44003017	N ninjanm, n ban k yinm yen i canbaa‑nba daan sun l kul ne yen yanbɔnm i.
44003018	Ama g Yendu nuan yen bo tuod g te k u sogni‑nba maad k wan lugd yua nba bo bu l cagn i. U tien lann n nyan.
44003019	Ji lebd man i binbem g tug i kua g cab Yonmdaan, k wan di sugl i biid po.
44003020	Nnyan i k u bu te yin fuod, g biɛ sun Kristo nba k u bo liid g puon’i. Wano n tie Yiesu.
44003021	U yen daa baa be polu yo, saa yen bona kul n tan bu ŋmagd g gbenn, nyan Yendu n bo te k u sogni‑nba nba tie niŋanm maad siɛnyoug nand nyan.
44003022	Moyis n daa bo cind g maad: “ Yonmdaan i Yendu bu nyan i ninjanm n ninŋ niyend, wan gii tie Yendu sogni nyan min nyan. I cenŋ man u maam man.
44003023	Nil nba kul yie g g cenŋ u maam, Yonmdaan bu nyan’o i siign g biɛn’o. ”
44003024	Yendu sogni‑nba, lan cil hal Samiɛl saa yen u mɔ yaa puol po ŋuani, b mɔ bo tuod g maad yal tie mɔlane.
44003025	Yinm n tie Yendu sogni‑nba yaabuona. Yendu bo puon yinm i youg nba k u bo suol dɔnnu yen t yaajanm. U bo maad Abraham: “ A yaabuona yaa yaabuona buol i g ŋanduna buoli kul bu gaal n yedŋanm. ”
44003026	Yendu n nyan u tuonsunn, u cind g sun’o i buol i, g sua kul ń ŋaa tuonbiid sunu, k wan yad u yedŋanm i po. »
44004001	Piɛr yen San biɛ daa bo l sie g maad yen niwulug u, g salg-yidkab yen jaanddeciɛɔnŋ sijenm canbaa yen Sadusien-nba baal b buol.
44004002	B pala bo bie bonciɛnn g dugn Piɛr yen San bo nyii Yiesu yiedu po i, g tund niib g kpienm tan bu yied.
44004003	K b suol’b g luon’m g ji guu siŋaaɔg, g dugn l bo sua k l bɔnn o.
44004004	Yen l kul, niib nba bo cenŋ Piɛr yen San tundl, b ninŋ bonciɛnn bo tuo g gaal Kristo. Yab bo dug Yiesu po ji bo g luol niib tuda ŋanmu.
44004005	Lan fann, g Suif‑nba yudanm yen b nikpela, yen Yendu Kadaaɔg gbanbanda taan lieb Serusalɛm.
44004006	Salg-yidkab kul ciɛn Ann bo be, g Kaayif be, g San be, k Alɛksandr be. Yab nba kul bo tie salg-yidkab kul ciɛn cugl n yab mɔ bo be.
44004007	K b te k b baal yen Piɛr yen San b buol. Lann i k b bual’b: « Yiko lann po i, lann i kaa ŋmaa yaa sann po i, k i paag jua ne i ? »
44004008	L youg, g Piɛr gbie yen Foŋanm g maad: « Doug n yudanm yen doug n nikpela,
44004009	t tien wabg ŋanm k i bual’ti dinne tin tien ŋanm nba po yen lan tien nand g jua ne paag.
44004010	Bann man, yinm yen Israyɛl buolu kul g Nasarɛt Yiesu Kristo, yua k i daan kpaa’ɔg dapunpɔnn po, k u kpe, g Yendu te k u yied kpienm siign, u yaa sann po i g jua nba ne sie i buol ne g mɔg laafiɛ.
44004011	“ Yiesu n tie tann nba k yinm tanmaala bo lu. L tann n tan guan g te dieog fiɛgl tanjal. ”
44004012	Yiesu buol i kaa, nil kan fid g la fielu. G dugn ŋanduna ne ninŋ Yiesu sann i kaa sanfann ji g be g Yendu tie k t bu fid g taa g la fielu. »
44004013	Ban bo la g Piɛr yen San maad g g jie siɛl, g yen tie niib nba bo g kua kalaatu k b nunŋ po biɛ g luod nyan, k l yaa g lid’b. K b bann k b tie niib nba daan tu ŋua Yiesu i.
44004014	Ban biɛ bo nyuan g jua nba bo paag sie b buol nyan, b ji bo kan fid g jiin siɛl.
44004015	K b te k b nyan Piɛr yen San, g ji taan g kal b ŋmiɛl n g maad:
44004016	« T bu tien niib ne nle i ? G dugn Serusalɛm niib kul ban yaalidug bonn nba k b tien ne. T kan fid g nai.
44004017	Ama l tie k tin mɔnd k l maam ń ji daa yad naan kul i. T bu fu yen’m i, g bel’b k ban ji daa ban g taa l jua sann baa sua buol. »
44004018	Lann i k b yiin Piɛr yen San g bel’b k ban ji daa fann g taa Yiesu sann, g biɛ daa ban g tund nil Yiesu maam.
44004019	Ama g Piɛr yen San ŋmiɛn’m: « Yinm mɔno n diid g liɛ Yendu buol, l dagd k tin cɔln Yendu bii, tin cɔln yinm i ? Maad man’ti.
44004020	Tinm nuan kan fid gii ŋmin, g kan maad tin la yal yen tin gbad yal. »
44004021	Lann i k b biɛ fu yen’m. B bo g la ban bu tien nand g dad b tubl. Lann i, k b ŋaa’b g dugn niwulug po, k l maa b kul ji bo yiin g dond Yendu, yal nba bo tien po i.
44004022	L kon bo tie yaalidug bonn i g dugn jua nba bo paag nyan, u bina bo cie bina piinna.
44004023	Ban tan ŋaa Piɛr yen San, k b gad g la b lieb g dugn’m salg-yidkab ciɛnm yen Suif‑nba nikpela n maad’b yal kul.
44004024	Ban gbad l maam, k b kul taan mɔb g jaand Yendu g maad: « Yonmdaan, fin n tag polu yen tinŋ yen mɔgl yen bona nba be kul.
44004025	Fin n bo tie t yaaja Dafiid a tuonsunn Foŋanm k u maad: “ Laabaal g buoli ne fiil g nyɔgl i ? Laabaal g niib jaad b kua k b taand mɔb i ?
44004026	Ŋanduna ne batieb pol g sed, g doug n yudanm mɔ taan mɔb g kɔn yen Yonmdaan yen wan lugd yua nba. ”
44004027	L tie mɔni i, Erod yen Pɔns Pilat taan mɔb doug ne ninŋ yen buolfanu niib, yen Israyɛl yab g kɔn yen Yiesu, a tuonsunŋan nba k a lugd’o.
44004028	B tien yal nba kul k a bo liid g bobn k a bu tien yen a paalu yen a buam n ninŋ.
44004029	Yonmdaan, ji diid ban cagn’ti nand, g te k a tuonsunna ń muand a maam g daa jie siɛl ;
44004030	tand a nuu g te g niib ń paag, g yaalidug bona yen palug ń tien a tuonsunŋan Yiesu sann po. »
44004031	Ban jaand g gbenn, g tinŋ jeg naan buol nba k b bo taan lieb nyan. K b kul gbie yen Foŋanm g ji muand Yendu maam yen papaal.
44004032	Niib nba kul bo dug Yiesu po bo taa mɔb i, g mɔg maalyenm. Sua bo g diɛ u mɔgm k l tie u kua yal. Yua kul n bo mɔg yal bo tie tintaanbonn i.
44004033	Yiesu sundi bo muand yen Yendu paalu g maad g Yonmdaan Yiesu yied. Yendu ŋalbalg biɛ bo be yen b kul bonciɛnn.
44004034	Siɛl bo g pɔd baa sua b siign. G dugn yab bo mɔg tini lann i kaa ŋai bo tu kuad g baal yen l ligli
44004035	g bil Yiesu sundi buol. B bo tu bɔgd yua kul yen u payiɛnu i.
44004036	Nnyan i g Sosɛf, yua g Yiesu sundi bo pul’o Barnabas bo kuad u kpaab g baal yen l ligli g tie’b. U bo tie Lefiit i, g nyiɛ Sipr. (Barnabas sann niimn tie jua nba paand niib pala.)
44005001	Jua nne mɔ bo be g yi Ananias k u ŋaapuo yi Safiira. Wano n bo kuad u kpaab g juog yen u ŋaapuo
44005002	g bɔgd ligli g wuon. G tug yal tenn g gad g tie Yiesu sundi.
44005003	Lann i g Piɛr maad’o: « Ananias, l tien nle i k a ŋaa g Sitaan kua a pal n g yend’a, g te k a bɔgd a kpaab ligli g wuon, g baal g bɔnd Foŋanm i ?
44005004	A bo bu fid g ŋaa g daa kuad a kpaab, lann i kaa ŋan kuad nyan, a bo bu fid g tug l ligli g tien ŋan bua yal. A tien nle i g ŋaa k l maalm kua a pal n i ? A g bɔnd niib kaa, a bɔnd Yendu i. »
44005005	Ananias n gbad l maam, k u baa k l gbenn nnyan. G jiwaani kua niib nba kul bo gbad yal tien.
44005006	Lann i g naasenm fiil g tug’o g pɔbn’o cabl n, g gad g pii.
44005007	Lan tien nyan kud muntaa nyan, k Ananias ŋaapuo baal g kua. U daa bo g ban yal tien.
44005008	G Piɛr bual’o: « Diid a, yin kuad i kpaab, i gaal ligli ne yaa aa ? » G puo ŋmiɛn’o k ɛɛn, k b gaal l ligli i.
44005009	Lann i g Piɛr maad’o: « L tien nle i k fin yen a sal taan mɔb g bign k yin bɔnd Yonmdaan Foŋanm i ? A la i, yab gad g pii a sal, banm n be dimɔb n nyan. B bu tug a mɔ g gad yen’a. »
44005010	L youg mɔno k u mɔ caad g baa Piɛr nunŋ n k l gbenn nnyan. G naasenm kua g sua k u kpe g dua. K b tug u mɔ g gad g pii’ug g kpiɛn u sal.
44005011	G jiwaani kua yab nba kul bo dug Yiesu po yen yab nba bo gbad l maam kul.
44005012	Yiesu sundi bo tie yaalidug bona yen palug bonciɛnn niib kul buol. Yab bo dug Yiesu po kul bo taa mɔb, g taand lieb Salomɔn ciɛɔg n.
44005013	Nifanm nba bo be bo bua b maam bonciɛnn, ama g baa sua yen g paand pal g kua b ninŋ.
44005014	Yen l kul jab yen puob, bonciɛnn bo tan tuo g gaal Yonmdaan g pugn b po.
44005015	Niib bo baad yen yiɛnm g duand’b liɛni yen dinduantiɛd po sɔnjakuni, k l gii tie g Piɛr tan pend, u jinjunŋ ń pend b ninŋ baa yend po.
44005016	Lann i g lieb bonciɛnn mɔ nya Serusalɛm dingbankunkogi n g siɛn g baad yen yiɛnm yen yab g sanpola bo ŋua’b. K b kul ne laad laafiɛ.
44005017	L youg, g salg-yidkab kul ciɛn yen yab bo be yen’o g tie Sadusien-nba cagl n ninŋ yab nyan, fiil yen nanŋ g te
44005018	k b suol Yiesu sundi g luon’m dansaldieog n.
44005019	Ama g Yonmdaan malɛg tan baal nyiɛɔg, g luod dansaldieog gana g nyan’m cincann g maad’b:
44005020	« Gad man g sed jaanddeciɛɔnŋ n g muand niib manfopaann maam. »
44005021	Ban gbad nnyan, k b fiil siŋapanpan g gad g kua jaanddeciɛɔnŋ n, g cil g tund niib. L sua g Yendu salg-yidkab kul ciɛn yen yab bo be yen’o mɔ gad, g taan g kal yen Suif‑nba buuddanm yen Suif‑nba nikpela, g sun k ban gad g luod Yiesu sundi g baal yen’m nii.
44005022	G sijenm gad g g la Yiesu sundi dansaldieog n, g guan g maad’b:
44005023	« T pund g sua g dansaldieog gana kul ŋanm g luo, g sijenm sie dimɔb n g guu. Ama tin luod dansaldieog t g la baa sua l ninŋ. »
44005024	Ban gbad l maam, k l yaa g lid jaanddeciɛɔnŋ sijenm kul ciɛn yen salg-yidkab ciɛnm, yen lan tien nand g Yiesu sundi nyiɛ. K b ji mali yal bu baal l puol po.
44005025	L youg g nil baal g maad’b: « Yab nba k i won suol g luon’m nyan, sie jaanddeciɛɔnŋ n g tund niib. »
44005026	Lann i g jaanddeciɛɔnŋ sijenm kul ciɛn tug sijenm k b gad g tug Yiesu sundi g guan yen’m. B yen bo g tuo g sii’b g dugn b bo jie g niib tan bu jaa’b tana.
44005027	Ban guan yen’m Suif‑nba buuddanm buol, g salg-yidkab kul ciɛn bual’b:
44005028	« T daan g bel’i yen ninmɔnn k yin daa tund niib l sann po ii ? Ama k yinm yen yad l tundl Serusalɛm doug n kul, g bua g niib ń jalg’ti k tinm n kpii l jua. »
44005029	Lann i g Piɛr yen u lieb ŋmiɛn’m: « T bu cɔln Yendu i, t kan cɔln niib kaa.
44005030	Yinm n daan kpaa Yiesu dapunpɔnn po, k u kpe. Ama k t yaajanm Yendu te k u yied kpienm siign.
44005031	Wano i g Yendu don’o g kaan’o u jendu, g te k u tie Bad g biɛ tie Fietua, k wan te k Israyɛl yab ń lebd b binbem, k wan di sugl b biid po.
44005032	Tinm yen Foŋanm tie sieda‑nba. Wano Foŋanm i, g Yendu tie yaa danm nba cɔlm’o. »
44005033	Suif‑nba buuddanm n gbad nnyan, k b pala bie g pend k b ji lolg k ban kpi Yiesu sundi.
44005034	Ama g jua nne fiil Suif‑nba buuddanm siign g maad k ban daa nyan Yiesu sundi u. U bo tie Farisiɛn i, k b yi’ug Gamaliɛl. U biɛ bo tie Yendu Kadaaɔg gbanband i, g niib kul cɔlm’o.
44005035	Lann i k u maad: « Israyɛl yab, suol man i kua yen yin bua n tien niib ne yal.
44005036	Bann man k l daa g wai mɔno, g jua nne bo fiil k b yi’ug Tewudas. U bo yi u kua nigbenŋl i, g niib nba g luol kobiinna ŋuan’o. Ama k b tan kpii’ug, g yab bo ŋuan’o nyan kul san g yad, k b tintaanu yod.
44005037	U yal po n pend, g Galile jua Suuda fiil cɔdl youg, g mɔ yaan te g niib bonciɛnn ŋuan’o. K b tan kpii u mɔ, k u niib kul san g yad.
44005038	L po n te k n ji maad’i: Daa kua man b maam n. Ŋaa’b man k ban gii saa. G dugn l gii sua k b didugd lann i kaa k b tuona tie niib maalm, l bu yod l kua i.
44005039	Ama l gii sua k l tie Yendu yal, i kan fid g tien’m baa siɛl. Lann suol man i kua g daa tan kɔn yen Yendu. » K b kul tuo k u maam tie mɔni.
44005040	Lann i k b guan g yiin Yiesu sundi g te k b pua’b gbana. G bel’b k ban daa ban g taa Yiesu sann. G ji ŋaa’b.
44005041	K b nyiɛ Suif‑nba buuddanm buol g paan g saa. K b kul pala man yen Yendu n diid g sua k b dagd yen ban cagn’m Yiesu sann po.
44005042	Daal kul b bo be jaanddeciɛɔnŋ n yen ŋai n ninŋ, g tund g biɛ muand Yendu Laabamann, g maad niib g Yiesu n tie yua nba g Yendu lugd’o.
44006001	L dana n ninŋ g Yiesu ŋuantieb pugn bonciɛnn. B ninŋ, g Suif‑nba nba maad grɛk nyan yie Ebro‑nba po, g maad’b k l tien nle i k b tu bua n biid pekɔa jied, g sunm b yaa pekɔa po i ?
44006002	Lann i g Yiesu sundi piig yen banle ŋann, taan yab bo ŋua Yiesu nyan kul g maad’b: « L g dagd k tin ŋaa Yendu maam muandu gii nyuan jied biidu n ninŋ.
44006003	Lann n ninjanm, lugd man i ninŋ niib banlile, yab nba g sua kan fid g jalg’b baa siɛl po, g Foŋanm be yen’m k b mɔg yanfuom, k t bu te’b l tuonn.
44006004	Nnyan, t yaa tuonn ji baa tie jaandi yen Yendu maam muandu i. »
44006005	G niib kul tuo l maam. Lann i k b lugd Etiɛnn, u bo tie nil nba mɔg dindann bonciɛnn g gbie yen Foŋanm. G lugd Filiip yen Prokɔr yen Nikanɔr yen Timɔn yen Parmena yen Nikola, yua bo tie Antiyɔs jua g bo kua Suif‑nba jaandi,
44006006	g baal yen’m g Yiesu sundi jaand g maan nui b po.
44006007	Yendu maam bo yad g saa, g Yiesu ŋuantieb pugd bonciɛnn Serusalɛm doug n. G salg-yidkab bonciɛnn mɔ tuo g gaal Yiesu.
44006008	Yendu bo tie Etiɛnn u ŋalbalg yen u paalu k u tie palug yen yaalidug bona bonciɛnn, g niib kul nyuan.
44006009	Suif‑nba nne bo mɔg b tintaann dieog k b yi « Yab‑nyiɛ-yonmd‑n. » B ninŋ siɛb bo fiil g cil g nai yen wano Etiɛnn. L tintaann dieog n, yenm bo nyiɛ Siirɛnn yen Alɛksandri, g lieb nyiɛ Silisi yen Asi.
44006010	Ama b bo kan fid g nai g paad Etiɛnn g dugn Foŋanm bo te k u maad yen yanfuom.
44006011	Lann i k b la niib g tie’b ligli k ban maad k b gbad k u maad g sugd Moyis yen Yendu.
44006012	K b tig muu g nyɔgl tien, g niib fiil yen Suif‑nba nikpela yen Yendu Kadaaɔg gbanbanda, g gad g suol Etiɛnn, g gad yen’o Suif‑nba buuddanm buol.
44006013	K b kpaan niib k b baal g fa faaɔg g jalg’o g maad: « Jua ne l maad mabiid i Yendu jaanddeciɛɔnŋ po yen Moyis yiko po.
44006014	T gbad k u maad g Nasarɛt Yiesu bu mud jaanddeciɛɔnŋ g biɛ lebd bogda nba g Moyis bo tie’ti. »
44006015	G danm nba kul bo kal buud po nyuand Etiɛnn g la k u nunŋ naan nyan malɛg yal nyan.
44007001	G salg-yidkab kul ciɛn bual Etiɛnn: « Ban maad yal a po ne tie mɔni yaa aa ? »
44007002	K Etiɛnn ŋmiɛn: « N baa‑nba yen n ninjanm, cenŋ man ne: T Yendu nba mɔg yudand bo ŋɔn u kua t yaaja Abraham g sua k u daa be Mesopotami, g daa g kua Aran doug n.
44007003	U bo maad’o: “ Nya g ŋaa a doug yen a ŋaag yab, g gad doug nba ninŋ k n bu ŋɔn’a. ”
44007004	Lann i k Abraham nyiɛ Kalde‑nba doug n g gad g kua Aran. U baa kpe yo k l puol po g Yendu te k u nyiɛ l buol, g baal g kua doug nba ninŋ k i be mɔlane.
44007005	Yendu bo g tie’og baa siɛl, baa tinŋ boncebg nne l doug n. Ama u yen bo puon’o g maad: “ N bu te’a l doug, a tan gii g be a yaabuona ń yend. ” L yen bo sua k Abraham daa g mɔg baa big.
44007006	Yendu biɛ bo maad’o: “ A yaabuona bu gad g kua dofanu n g te yonmi, k ban cagn’m bina kobiinna.
44007007	Ama min, n tan bu bu buolu nba tug’b g tien’m b yonmi nyan. L po gii pend, a yaabuona bu nya l dofanu n g guan doug ne ninŋ gii dond’n. ”
44007008	Lann i g Yendu suol dɔnnu yen Abraham. L dɔnnu banm n tie kɔnd. K Abraham mal Isaak g kɔnd’o daa ŋanniin daal, k Isaak mɔ tan kɔnd Sakɔb, g Sakɔb mɔ tan kɔnd u bid piig yen banle nba tie t yaajanm.
44007009	K t yaajanm ŋanm fiil yen nanŋ b ninja Sosɛf po, g kuad’o k b gad yen’o Esipt, k u te yonm. Ama Yendu bo be yen’o,
44007010	g nyan’o fala n ninŋ kul. G tie’og u ŋalbalg yen u yanfuom k u tu bu fid g maad yen Faraaɔn, yua bo tie Esipt bad. G Faraaɔn din Sosɛf Esipt gobna, g tug u ŋaag kul g kubn’o.
44007011	Lann i g kom tan baa Esipt doug n kul yen Kanaan doug n, g niib cagn bonciɛnn, k t yaajanm ji tan g laad siɛl g di.
44007012	Sakɔb n gbad g jied be Esipt, k u sun t yaajanm l doug n.
44007013	Ban gad taal munle po g Sosɛf te k u ninjanm bann’o. G Faraaɔn ji bann Sosɛf n nyiɛ ŋaag nba ninŋ.
44007014	Lann i g Sosɛf sun k b baal yen u baa Sakɔb yen u ŋaag yab kul. B kul bo tie niib piinlile yen banmu i.
44007015	G Sakɔb jiid Esipt. L buol i k u kpe, wano yen t yaajanm,
44007016	k b tug’b g baal yen’m Sisem, g pii’b kakul nba ninŋ k Abraham bo daa yen u ligli Emɔr bid buol, Sisem doug n.
44007017	Ama Yendu n bo puon Abraham k u bu tien yal, l youg ji bo nag g sua g Suif‑nba pugn, g mal g yabd Esipt doug n.
44007018	Diyenn g badpaanŋ nne tan gaal kog Esipt doug n, wano nuan bo g ban Sosɛf.
44007019	L bad bo bɔnd t buolu niib, g cagn t yaajanm g tan niin’m mɔno k b lunn b bid, k b kpenn.
44007020	L youg u, k b mal Moyis k u ŋan g pend. K b ŋub’o u baa ŋaag n ninŋ ŋmaali yintaa.
44007021	B bo tan lu’ug u, g Faraaɔn bipuo gann’o, g kun g ŋub’o nyan u big nyan.
44007022	L bo tien nnyan i, g Moyis gaal Esipt yab banm kul, g ban maam bonciɛnn g biɛ paa tuonn.
44007023	Wan tan la bina piinna, k u tug yanjagl k u bu gad g la u ninjanm Israyɛl bid.
44007024	Wan gad, k u la k Esipt jua cagn u ninja, k u gaal u ninja po g kpii Esipt jua.
44007025	U bo mali k u ninjanm bu gbad g Yendu tug wano i, k wan fiel’b, ama k b yen bo g gbad l niimn.
44007026	K l fann, g Moyis la k u ninjanm banle sie g kɔn yen lieb, k u bua n pad’b g maad: “ N dɔnn‑nba, i tie ninjann i, g laabaal k i kɔn yen i lieb i ? ”
44007027	Ama g yua nba bo cagn u lua nyan, pii g tud Moyis g maad’o: “ Ŋmaa tug’a k a gii tie t bad g biɛ gii bu t buud i ?
44007028	A bua n kpi n mɔ nyan ŋan won kpii Esipt jua nand nyan yaa aa ? ”
44007029	Moyis n gbad l maam k u san g gad g kua Madian. L buol i k u mal bijabi banle.
44007030	Bina piinna bo pend yo, g Yonmdaan malɛg ŋɔn u kua Moyis, tuntuug nba bo suol muu nyan ninŋ tinkuonŋ n ninŋ, Sinaayi jual buol.
44007031	Wano Moyis n la nnyan k l yaa g lid’o yen wan la yal. K u nagn k wan diid, lann i g gbad Yonmdaan niɛlu k l maad k nne:
44007032	“ Min n tie a yaajanm Yendu: Abraham yen Isaak yen Sakɔb Yendu ”. G jiwaani kua Moyis k u ji jegl, g g bua k u yaad g diid mɔno.
44007033	L youg g Yonmdaan maad’o: “ Pid a taacaad g dugn ŋan sie tinŋ nba po ne, n be l buol i.
44007034	Yen mɔni, n la n buolu n cagn nand Esipt doug n, g gbad u finfabni, lann i k n jiid k n fiel’o. Baal mɔlane k n bu sun’a Esipt doug n. ”
44007035	Moyis nba k Israyɛl yab bo yie’og g maad g ŋmaa n tug’o k wan gii tie b bad g biɛ gii bu b buud nyan, wano i g Yendu tan sun’o g te g malɛg tod’o, k u tie b bad g biɛ tie b Fietua. L malɛg n bo be tuntuug nba bo so muu nyan ninŋ.
44007036	L Moyis n tan tien yaalidug bona yen palug, g nyan Israyɛl buolu Esipt doug n, g te k b puod mɔgmɔnn, k u ŋmagd’b tinkuonŋ n ninŋ bina piinna siign.
44007037	Wano n biɛ bo maad Israyɛl yab: “ Yendu bu lugd i buolu n yeno, wan gii tie Yendu sogni nyan min nyan. ”
44007038	Youg nba k t yaajanm Yendu buolu bo taan lieb tinkuonŋ n ninŋ, Moyis bo be banm yen malɛg siign, g gaan maam nba tien miɛl malɛg buol Sinaayi jual po, g sɔgnd’ti.
44007039	Ama t yaajanm bo g bua k b cɔlm’o, g yie’og k b yam guan Esipt.
44007040	Lann i k t yaajanm maad Aharɔn: “ Naan yendui nba baa be t liig k t ŋua, g dugn Moyis nba nyan’ti Esipt doug n nuan, t ji g ban yal baal’o. ”
44007041	L dana n ninŋ mɔno k b naan yendu k u tie naabig, k b baad yen sali g yid’o, k b tien jaanciɛnm yen banm mɔno n sun yaa tuonn.
44007042	Lann i g Yendu nyɔl’b, g ŋaa’b k b dond polu po ŋmaabid nyan lan bo tan diɛn Yendu sogni‑nba kadaaɔg n nand nyan. L bo diɛn g maad: “ Israyɛl yab, bina piinna nba k i bo be tinkuonŋ n ninŋ, i bo diɛ bonkobd yen sali g yid min yaa aa ?
44007043	I bo tug yendu nba k b yi Molɔk nyan yen u jounŋ, yen yendu nba k b yi Refann nyan ŋmaabig ninnaɔnŋ u. L yendui i k i bo naan g dond’b. L po n te k n bu nyan’i i doug n, g gad yen’i hal Babilɔnn yaa liig. ”
44007044	T yaajanm n bo be tinkuonŋ n ninŋ, b bo mɔg Yendu-cend‑buol-jounŋ g Yendu Mɔmaam be l ninŋ. Yendu n bo te g Moyis pua l jounŋ. U bo pua nyan wan bo la l jounŋ k l naan nand nyan i.
44007045	T yaajanm ji bo tan gaal l jounŋ u g diɛ, youg nba g Sosuwe bo be b liig. B bo kua yen l jounŋ u, doug nba ninŋ g Yendu bo te k b pua tɔb g yaan l doug n niib g yend. K l jounŋ ji be yen’m saa yen Dafiid youg.
44007046	Yendu bo tie Dafiid u ŋalbalg, g Dafiid miɛl’o k wan cab’o k wan maa ŋaag g te wano Sakɔb Yendu.
44007047	Ama Salomɔn n ji bo tan maa ŋaag g tie’og.
44007048	Yendu Badciɛn mɔ yen g kua ŋai nba g niib maa yen b nui kaa. Yendu bo te k u sogni maad lann n nyan:
44007049	“ Polu tie n kinkaanbuol i, g tinŋ tie n taaŋmaabuol. I bu fid g maa ŋalanŋ i g te’n i ? Lɛ buol n bu fid g te n dinduanbuol i ?
44007050	Min mɔno kaa tag l bona kul ne ii ? ” » Lann i k Etiɛnn biɛ maad Suif‑nba buuddanm:
44007051	« Yinm kangbada ne, i yie k i kan lebd i pala g cenŋ Yendu, yinm l yie Foŋanm i. I tie nyan i yaajanm nyan i.
44007052	Yendu sogni lano po i, k i yaajanm g ŋɔn’o fala i ? B kpii yab bo liid mɔno g muand Mɔnkundaan baalu. I kuad wano i mɔlane, g biɛ kpii’ug.
44007053	Yinm nba gaal Yendu Mɔmaam u malɛg‑nba buol, i biɛ g cɔln l Mɔmaam. »
44007054	Suif‑nba buuddanm n gbad l maam, k b pala bie Etiɛnn po, k b ji ŋman nyina.
44007055	Ama wano n yen bo gbie yen Foŋanm nyan, k u yaad g diid polu po, g la Yendu yudand yen Yiesu k u sie Yendu nuujendu.
44007056	Lann i k u maad: « Cenŋ man, n la g polu luod k n nyuan g Nifosaal Bija sie Yendu nuujendu. »
44007057	Ban gbad l maam k b kul yign yen paalu, g pii b tuba, g bed g gad g gob Etiɛnn.
44007058	G dad g nyan’o doug kunŋ g jaa’ɔg tana g bu kpi’ug. G yab bo fa faaɔg g jalg Etiɛnn nyan, land b tiɛd g bil naasen nne buol k b yi’ug Sɔl.
44007059	Ban bo jaag Etiɛnn tana yaa youg, u bo jaand g maad k nne: « Yonmdaan Yiesu, gaal n nalnŋ. »
44007060	L puol po k u baa g gbaan g yign yen paalu g maad: « Yonmdaan, di sugl biid nba k b tien ne po. » Wan maad l lanbona g gbenn, k u jiin.
44008001	Sɔl mɔ bo taa yab bo kpii Etiɛnn nyan po i. L daal k l mɔnn yab bo dug Yiesu po Serusalɛm doug n. K b kul yad g kua Suude yen Samari dingbana n ninŋ, g ŋaa Yiesu sundi kua.
44008002	G yab nba bo ŋua Yendu yen b pal kul tug Etiɛnn g gad g pii g mɔ u kumɔni hal bonciɛnn.
44008003	Ama g Sɔl nuan gbaa k wan biɛn yab bo dug Yiesu po. U bo kua b ŋai n i, g so jab yen puob g luond’b dansaldieog n.
44008004	G yab nba bo dug Yiesu po g san g ciɛl nyan, waa dingbana n g muand Laabamann.
44008005	L bo tien nnyan i g Filiip gad dopienu nne ninŋ k l be Samari g muand niib Kristo n tie yua.
44008006	Niwulug bo tu gbad Filiip n maad yal, g biɛ la wan tie yaalidug bona nba, g ŋanm g luod tuba g cenŋ u maam.
44008007	Niib bonciɛnn bo be l buol g sanpola ŋua’b, k l sanpola ji tu yign bag bag g yaad g ŋaa’b. G yab k b gbanu bo kpe yen wabi mɔ paagd.
44008008	Lann i g pamanciɛnn kpen l doug n.
44008009	L sua g jua nne bo be l doug n k b yi’ug Simɔn. U bo tie belbɔnd i, k l mɔg yaalidug Samari niib po. U mɔ bo yi u kua k u tie wano i.
44008010	G bid yen nikpela kul ŋua’ɔg g cenŋ u maam. B kul bo tua g jua ne nuan mɔg Yendu paalu i, ban yi yal nba Paaciɛnu mɔno.
44008011	Niib bo cenŋ u maam g dugn u bo cil g tie l belbɔnd k l wai. L po mɔno n te g niib bo ŋua’ɔg.
44008012	Ama Filiip n bo muand’b Yendu diem Laabamann, g biɛ maad’b Yiesu Kristo n tie yua k b gaal nyan, jab yen puob bo te k b wuul’b nyum.
44008013	K wano Simɔn mɔno tuo g gaal Kristo k b wul’o nyum. U ji bo g bua k u sud g ŋaa Filiip. U bo tu la yaalidug bona yen palug nba tie, lan suol’o yaalidug.
44008014	Yiesu sundi bo be Serusalɛm g gbad g Samari niib mɔ tuo g gaal Yendu maam, k b sun Piɛr yen San b buol.
44008015	Ban pund Samari, k b jaand yab dug Yiesu po, k ban gaal Foŋanm.
44008016	G dugn Foŋanm daa bo g jiid b ninŋ baa sua po. B daa bo wul’b nyum kua i Yonmdaan Yiesu sann po.
44008017	Lann i g Piɛr yen San maan nui b po k b gaal Foŋanm.
44008018	Simɔn n la g Piɛr yen San maand nui yab dug Yiesu po k b gaan Foŋanm, k u tug ligli g tie’b
44008019	g maad: « Te man n mɔ l paalu, k n tu gii maan nui yab nba po ban gaal Foŋanm. »
44008020	G Piɛr jiin’o: « Fin yen a ligli kul ń biɛl fam, g dugn a mali k a bu fid g tug ligli g daa Yendu n piin yal fam.
44008021	Yal nba tie ne buol ne, a g mɔg baa siɛl l n ninŋ ; a g mɔg yiko yen ŋan kua l n ninŋ, g dugn a maalm fag yen Yendu.
44008022	Ŋaa a maalbiid g jaand g miɛl Yonmdaan, l g kua u bu di sugl a maalbiid po.
44008023	G dugn n la k a tug n gbie yen nanŋ, k a biɛ kan ŋaa biid tienu. »
44008024	G Simɔn jiin’m g maad: « Yinm mɔno ń jaand Yonmdaan n po, k yin maad yal ne, baa siɛl ń daa baal’n. »
44008025	G Piɛr yen San ŋɔn niib Yiesu n tie yua, g biɛ muand’b Yendu maam. L puol po k b lebd Serusalɛm doug n. Ban leb Serusalɛm k b muand Laabamann Samari dingbana bonciɛnn n ninŋ.
44008026	Yonmdaan malɛg bo maad Filiip: « Fiil g tɔgn yanbaɔnŋ po, g tug sɔnu nba nyiɛ Serusalɛm g ji Gasa. Niib g paa g tɔg l sɔnu. »
44008027	G Filiip fiil g gad l youg mɔno, g la jua nne sɔnu po. L jua bo tie Etiyopi Puobad tuonsungbenŋl i. Wano i k b bo biil u jatiɛd k u guu l puo mɔgm kul. B bo yi l puo Kandas i. U bo baal Serusalɛm g pug Yendu i,
44008028	g ji leb g kun. U bo kal tolug n ninŋ, g taanm diɛl’o, k u lii Yendu sogni Esaayi kadaaɔg.
44008029	Lann i g Foŋanm maad Filiip: « Nagn tantolug ne buol. »
44008030	G Filiip san g nagn g gbad k l jua lii Yendu sogni Esaayi kadaaɔg. G Filiip bual’o: « A gbiɛ ŋan lii yal ne niimn ii ? »
44008031	K l jua ŋmiɛn’o: « N bu tien nle i g gbad l niimn g nil g ŋɔn’n i ? » K u maad Filiip k wan do g kal u buol.
44008032	Wan bo lii yal Esaayi kadaaɔg n n ne: « B daan saa yen’o k u ŋmin nyan ban tu tug pieog g saa g daan bu kod nyan i. U daan ŋmin nyan pebig n tu ŋmin yab ja u kobd nunŋ n nyan i. U daan g yaad mɔb g maad baa siɛl.
44008033	B daan sɔnd’o i, g yie g g kun’o mɔni. Ŋmaa n tan bu fid g maad u tennm po i ? G dugn, b junn u miɛl tinŋ po ne u. »
44008034	K l jua ji bual Filiip: « N miɛd’a sugl, maad’n Yendu sogni n maad yua nba. U maad wano mɔno bii, u maad sua i ? »
44008035	Lann i g Filiip gaal maam, g cil l kadaaɔg n, g muand’o Laabamann Yiesu po.
44008036	K b saa saa g daan la nyum sɔnu po. K l jua maad Filiip: « Nyum n nyan, bɛ n biɛ pɔd yen ŋan wul’n i ? » [
44008037	G Filiip maad’o: « A gii dug Yiesu po yen a pal kul, l bu fid g tien. » K l jua maad: « N tuo g Yiesu Kristo tie Yendu Bija. »]
44008038	Lann i k l jua te k b sen tolug, k wano yen Filiip jiid nyum n, g Filiip wul’o.
44008039	Ban nyiɛ nyum n ninŋ yaa youg, g Yonmdaan Foŋanm tug Filiip g yaad yen’o k l jua ji g la’ɔg, g tug u sɔnu g paan g saa yen pamann.
44008040	Filiip nuan tan sua k u ji be Asɔt doug n i. Lann i k u nyiɛ l buol g gad Sesaare. Wan saa, k u muand Laabamann doi nba be sɔnu po g daan pund Sesaare.
44009001	L youg Sɔl pal daa bo l ŋub Yonmdaan ŋuantieb po, k u ŋua’b yen ninmɔnn k wan biɛn’m. U bo gad g la salg-yidkab kul ciɛn
44009002	g te k u tie’og kadaad nba bu cab’o yikod k wan fid g kua Damas tintaann died n ninŋ, l gii tie k u la yab tuag Yonmdaan sɔnu, jab lann i kaa puob, wan suol g lol’b g guan yen’m Serusalɛm.
44009003	Wan bo paa sɔnu po g tan nag Damas, u sua g yinyiem nne nyiɛ polu po g baal g fand g lind’o.
44009004	K u baa tinŋ n, g gbad g niɛlu nne maad’o: « Sɔl, Sɔl, laabaal k a cagn’n i ? »
44009005	G Sɔl bual’o: « Yonmdaan, a tie ŋmaa i ? » K l niɛlu guan g ŋmiɛn’o: « Min n tie Yiesu, min i k a cagn’n.
44009006	Fiil g kua doug n, b daan bu maad’a ŋan bu tien yal. »
44009007	Lann i g jiwaani kua u yegni, k b sie g kan fid g maad baa siɛl. B bo gbiɛ g niɛlu n maad, ama b bo g nyuan baa sua.
44009008	G Sɔl fiil g nuul ninbina g yen ji g nyuan baa siɛl. K b suol u nuu g dadb’o g kua yen’o Damas.
44009009	L buol i k u tien daa ŋantaa g g nyuan, g g dii g biɛ g nyuu.
44009010	L bo sua g Yiesu ŋuantua nne be Damas k b yi’ug Ananias. K l tien’o nyan danŋd nyan g Yonmdaan yiin’o: « Ananias ! » K u tuo: « Min n nyan, Yonmdaan. »
44009011	G Yonmdaan maad’o: « Fiil g gad sɔnu nba po k b yi Sɔnsunsonn nyan, g kua Suuda ŋaag, g bual jua nne po k b yi’ug Sɔl k u nyiɛ Tars. U be l buol g jaand.
44009012	Wan jaand yaa youg, k l tien’o nyan danŋd nyan k u la jua nne k b yi’ug Ananias, k u kua g maan nui u po k wan nyuand. »
44009013	K Ananias ŋmiɛn: « Yonmdaan, niib bonciɛnn maad’n l jua n sun yab nba dug a po tuonbiid nba kul Serusalɛm doug n.
44009014	U baal ne yen salg-yidkab ciɛnm yikod i, k wan suol yab nba kul jaand g taan a sann. »
44009015	Ama g Yonmdaan maad’o: « Gad, g dugn min n tug’o g tien’o n tuonsunn, k wan ŋɔn buolfanu yab yen b batieb yen Israyɛl yab min tie yua.
44009016	Min mɔno n bu ŋɔn’o cicagm nba kul k u bu cagn n po. »
44009017	Lann i k Ananias gad g kua l ŋaag n, g maan nui u po g maad: « N ninja Sɔl, Yonmdaan Yiesu nba te k a la’ɔg youg nba k a bo paa sɔnu po g baad nyan, wano n sun’n k ŋan fid g guan g nyuand g biɛ gbie yen Foŋanm. »
44009018	L youg g bona nne nyiɛ u ninbina n g baa g naan waga. K u ji nyuand. K b wul’o nyum.
44009019	K u la jied g dii g paalu tien. Sɔl bo g luol daa ŋanŋaa g be yen Yiesu ŋuantieb Damas doug n.
44009020	U bo cil l youg mɔno g muand tintaann died n g Yiesu tie Yendu Bija.
44009021	Yab bo cenŋ l tundl kul k l ji yaa g lid’b, k b maad: « Wano tien kaa daan tu cagn yab taan Yiesu sann Serusalɛm ii ? L po kaa te k u baal ne k wan suol’b g lol’b, g gad yen’m g daan te salg-yidkab ciɛnm ii ? »
44009022	Sɔl paalu bo pugd daal kul Yendu mamuandu n ninŋ. K u muand g ŋɔnŋ niib g Yiesu kon l tie Kristo i. G Suif‑nba nba be Damas ji g ban ban bu maad’o yal.
44009023	L bo wai bonciɛnn yo, g Suif‑nba tan taan mɔb g bu kpi Sɔl.
44009024	G Sɔl bann ban taan mɔb g lol yal u po. Yendu n yen nyiɛɔg, b bo guu doug dimɔi mɔno g kpaan k ban kpi’ug.
44009025	Diyenn nyiɛɔg k u ŋuantieb duo yen’o guonn nba bo kaan g lind doug nyan po, g kpien’o kpancubug n, g jiin’o cincann po.
44009026	Sɔl bo gad Serusalɛm g kpaan k wan kua Yiesu ŋuantieb n ninŋ, ama k b kul yen jie’og. G dugn b bo g tuo k u te Yiesu ŋuantua yen mɔni.
44009027	Lann i g Barnabas juab’o g gad yen’o Yiesu sundi buol, g dugn’m nand nba g Sɔl bo la Yonmdaan, sɔnu po, yen Yonmdaan n bo maad yen’o nand, yen nand nba k u bo muand Yendu maam Damas doug n yen papaal Yiesu sann po.
44009028	Lan cil l youg, Sɔl bo be yen Yiesu sundi i. U bo yegd yen banm i, g waa g muand Yendu maam yen papaal, Yonmdaan sann po, Serusalɛm doug n.
44009029	U bo pag yen Suif‑nba nba maad grɛk nyan mɔ bonciɛnn, k l tan tien mɔniɛɔg, k b ji kpaan k ban kpi’ug.
44009030	Sɔl lieb n gbad nnyan, k b tug’o g gad yen’o Sesaare, g te k u kun Tars.
44009031	L youg, yab bo dug Yiesu po, g be Suude yen Galile yen Samari bo be b yam n, k b dindann pugd, k b cɔln Yonmdaan, g Foŋanm tod’b g niib pugd bonciɛnn b po.
44009032	Piɛr bo waa doug n naan buol kul. Diyenn, k u tan gad g can yab bo dug Yiesu po g kua Lida,
44009033	g la jua nne k u be l buol k b yi’ug Ene. U bo yiɛl i, k u gbanu kpe k u dua dunduanu po. Wan bo duan l yiɛlu bina nniin n nyan.
44009034	Lann i g Piɛr maad’o: « Ene, Yiesu Kristo paag’a no. Fiil g ŋanm a dunduanu. » L youg mɔno k Ene fiil.
44009035	Lida niib yen Sarɔn niib n la nnyan, k b kul gaal Yonmdaan.
44009036	Jope doug n bo mɔg puo nne k u dug Yiesu po k b yi’ug Tabita, (g Grɛk‑nba maam n k b yi’ug Dɔrkas). U bo tie ŋanm bonciɛnn g biɛ tod tali.
44009037	K l tuu k l dana n ninŋ, g yiɛlu suol’o, k u kpe. K b wul’o g duo g duan’o detuadug po.
44009038	G Yiesu ŋuantieb gbad g Piɛr be Lida. Jope bo g fag yen Lida. Lann i k b sun niib banle k b gad g maad’o k wan di sugl g baal tonm nii.
44009039	G Piɛr fiil l youg mɔno g ŋuan’m. Ban pund yaa youg, k b duo yen’o detuadug po. G pekɔa kul baal u buol g buud, g ŋɔnŋ’o liɛdbid yen liɛdgbenŋa nba k wano Dɔrkas daan tu luug youg nba k u daan be yen’m.
44009040	G Piɛr te k b nyan niib kul, k u gbaan g jaand g tan tol u nunŋ kuum n dua naan po, g maad: « Tabita, fiil. » K u ligd ninbina. Wan la Piɛr, k u fiil g kal.
44009041	G Piɛr suol u nuu, g fiin g sen’o. Lann i, g yiin yab dug Yiesu po yen pekɔa g ŋɔn’m k u fo.
44009042	G Jope yab kul gbad yal tien, g niib bonciɛnn tuo g ŋuan Yonmdaan.
44009043	Piɛr bo g luol g tien dana ŋanŋaa Jope doug n, gbanjabl nne ŋaag, k b yi’ug Simɔn.
44010001	Jua nne bo be Sesaare doug n, k b yi’ug Kɔrnai. U bo tie Rom sijenm ciɛn i, g kub sijenm kobg u yul po, k b be cagl nne ninŋ k b yi l cagl « Itali sijenm ».
44010002	U bo tie nil nba k u pal pien i, k u biɛ jie Yendu, wano yen u ŋaag yab kul. U bo tod Suif‑nba buolu n ninŋ taladdanm, g biɛ jaand youg kul.
44010003	G diyenn, daajuoug kud muntaa po, k l tien’o nyan danŋd nyan, k u la Yonmdaan malɛg ninprurr. G malɛg kua u buol g yed g « Kɔrnai ! »
44010004	G Kɔrnai yaad g diid’o g jiwaani kua’ɔg k u bual malɛg: « Yonmdaan, laabaal tie bɛ i? » G malɛg ŋmiɛn’o: « A jaandi yen todl nba kul k a tod tali pund Yendu buol. U tiɛn l po.
44010005	Ji sun niib mɔlane mɔno Jope doug n, k ban daan yiin Simɔn, yua k b yi’ug Piɛr nyan.
44010006	U be Simɔn gbanjabl ŋaag. L ŋaag kpiɛ yen mɔgl i. »
44010007	Malɛg nba bo maad yen Kɔrnai n yaad g ŋaa’ɔg, k u yiin u tuonsunna banle yen u sijenm nba guu’ug nyan ninŋ yend, yua k u pal pien,
44010008	g dugn’m yal tien kul. Lann i g sun’m Jope doug n.
44010009	Lan fann k b paa sɔnu po g tan nagd doug n, l sua g Piɛr duo deliɛkaɔg po g bu jaand. L bo tie yensikpikpalg n i.
44010010	G kom suol’o k u kpaan k wan di. Ban tie jied yaa youg nba, k l tien’o nyan danŋd nyan,
44010011	k u la g polu po luod g bonn nne juan g ji, g naan cincenciɛɔnŋ k l mɔgbana ŋanna kul luol. L bo jiid g daan sii tinŋ i.
44010012	L n ninŋ, bonkobd nba mɔg titala ŋanna kul bo be, g tinŋ n bonbalnkaa kul be, g polu po bonyugda kul be.
44010013	K u gbad g niɛlu nne maad’o: « Piɛr, fiil g kpi g ŋman. »
44010014	G Piɛr ŋmiɛn: « Kai Yonmdaan ! N g ban g dii jied nba k b kuan’ti, lann i kaa jɔgnd jied. »
44010015	K l niɛlu guan g maad’o taal munle po: « Yendu n ŋanm yal nba, ŋan daa yed k l tie kual. »
44010016	K l tien’o nnyan g daan biin taal muntaa. K l cincenciɛɔnŋ guan g duo polu po g bod.
44010017	K l yaa g lid Piɛr bonciɛnn, k u ji bual u kua k wan la yal ne niimn tie bɛ i ? L youg, l sua g Kɔrnai n bo sun niib nba nyan, bual bual g bann Simɔn ŋaag n be naan, g baal g ji sie dimɔb n i.
44010018	Lann i k b yiin g bual: « L tie mɔni i g Simɔn nba k b yi’ug Piɛr nyan be ŋaag ne ninŋ ii ? »
44010019	Piɛr daa bo mali wan la yal po i, g Foŋanm maad’o: « Diid, niib bantaa kpaan’a.
44010020	Fiil g jiid g ŋuan’m g daa mali munle-le, g dugn min n sun’m. »
44010021	Lann i g Piɛr jiid b buol, g maad’b: « Min n tie yua nba k i kpaan’o. I paa k l man ii ? »
44010022	K b ŋmiɛn’o: « Rom sijenm ciɛn Kɔrnai n sun’ti a buol. U tie nimɔn i, g jie Yendu, g Suif‑nba cɔlm’o. Yendu malɛg n cegl’o, k wan te k ŋan baal u buol, k wan cenŋ ŋan mɔg yal g bu maad’o. »
44010023	G Piɛr te k b kua l ŋaag n, k b duan l nyiɛɔg. K l fann, k banm yen Piɛr yeg g lebd. G Jope yab nba dug Yiesu po nyan ninŋ yenm ciɛn’m.
44010024	K l wonn po, k b pund Sesaare. L sua g Kɔrnai yiin u naataani yen u dɔnn‑nba g guu’b.
44010025	Piɛr n kua ŋaag n yaa youg, g Kɔrnai tuog’o, g gbaan u nintual n, g pug’o.
44010026	Ama g Piɛr gbaa g suol u nuu g fiin’o g maad: « Fiil, g dugn n mɔ tie nil nyan fin nyan i. »
44010027	K wano yen Piɛr ji yeg g pag g kua dieog n. Ban kua dieog n, g Piɛr la g niib tigl g g mɔg dindin,
44010028	k u maad’b: « I ban k tinm Suif‑nba yiko g cab g Suif ń gii be yen buolfanu nil, lann i kaa wan kua u ŋaag n ninŋ. Ama g Yendu yen maad’n k min daa nyuan sua k u jɔgn, lann i kaa k u g dagd yen min gii nagd’o.
44010029	L po n te ŋan yiin’n yaa youg nba, k n g yie yen min baal. N ji bua min bann yal po te k a yiin’n i. »
44010030	G Kɔrnai maad’o: « Daa ŋanna n nyan, l youg n ne, k n daan jaand n ŋaag ne, daajuoug kud muntaa jaandi, g tan la jua nne k u liɛ tiɛpiend k l nyili g tuud, k u kua g sed n buol,
44010031	g maad: “ Kɔrnai, Yendu gaal a jaandi, u g sunn todl nba k a tod tali nyan po.
44010032	Lann, sun niib Jope doug n, g te g Simɔn, yua k b yi’ug Piɛr nyan ń baal. U be Simɔn gbanjabl ŋaag. L ŋaag kpiɛ yen mɔgl i. ”
44010033	L youg mɔno k n sun k b yiin’a, k a tuo g baal. Mɔlane t kul ji taan g be Yendu nintual n i, g bu cenŋ Yonmdaan n yed k a maad’ti yal. »
44010034	Lann i g Piɛr gaal maam g maad: « Mɔlane, n ji bann yen mɔni g Yendu g mɔg lugdm.
44010035	Nil kul, u gii tie baa buolu nba, g cɔln Yendu, g suun tuona nba tuag mamɔni sɔnu, Yendu pal man u po.
44010036	Yendu bo tie Israyɛl buolu u laabaal. L Laabamann tie, g Yiesu Kristo po n te g manu kal Yendu yen niib siign, wano Yiesu n tie niib kul Yonmdaan.
44010037	I kul ban yal nba tien Suude doug n ninŋ kul. San bo muand niib u nyunwulu yo, g bona kul fid g cil Galile g ji yad Suude doug n.
44010038	I biɛ ban Yendu n yad u Foŋanm paalu nand nba Nasarɛt Yiesu po. Yendu bo be yen’o k u waa doug n naan kul, g tie ŋanm g biɛ paagd niib nba kul bo be Sitaan nuu n, g dugn Yendu bo be yen’o.
44010039	Tinm la wan tien yal nba kul Serusalɛm yen Suif‑nba n l kua naan kul. B kpaa’ɔg dapunpɔnn po i k u kpe.
44010040	Ama daa ŋantaa daal, g Yendu yied’o kpienm siign, g te k u legd g ŋɔn u kua.
44010041	Niib kul kaa bo la’ɔg, ama tinm nba g Yendu bo tuod g lugd’ti, k t tie u sieda‑nba n la’ɔg. Wan yied, tinm n taan g dii g biɛ nyuu yen’o.
44010042	K u maad’ti k tin gii muand niib Yendu maam g biɛ gii ŋɔnŋ’b yen mɔni k wano Yiesu n tie yua nba g Yendu lugd’o, k u bu bu fuodb yen kpienm buud.
44010043	Yendu sogni‑nba kul bo maad wano i g tua g yaa daan nba kul dug u po, u bu la u biid sugl. »
44010044	Piɛr daa bo g maad g gbenn mɔno g Foŋanm jiid yab nba kul bo cenŋ u maam nyan po.
44010045	K l yaa g lid Suif‑nba nba dug Yiesu po g bo ciɛn Piɛr nyan, yen ban la g Yendu te k u Foŋanm jiid hal yen yab nba g tie Suif‑nba mɔ yaa po.
44010046	B ji bo gbiɛ k b maad mabuoli nba k b g ban g gbad i, g biɛ dond Yendu.
44010047	Lann i g Piɛr maad: « Yab nba gaal Foŋanm nyan tinm nyan, t biɛ bu fid g yie g kan wul’b nyum ii ? »
44010048	G cab mɔb k ban wul’b nyum Yiesu Kristo sann po. Lann i k b ji miɛl’o k wan tien daa ŋanŋaa b buol.
44011001	Yiesu sundi yen Suude yab nba bo dug u po bo gbad, g yab g tie Suif‑nba mɔ tuo g gaal Yendu maam.
44011002	Youg nba g Piɛr guan g lebd Serusalɛm, yab nba bo kɔnd Suif‑nba kɔnd, g dug Yiesu po, bo jalg’o
44011003	g maad: « Laabaal k a gad g kua yab g kɔnd ŋaag n ninŋ g biɛ dii yen’m i ? »
44011004	Lann i g Piɛr cil g dugn’m lan daan cil nand, g yed:
44011005	« N daan be Jope doug n i g jaand, k l tan tien’n nyan danŋd nyan k n la bonn nne k l nyiɛ polu po g ji. L bonn daan naan cincenciɛɔnŋ u, k l mɔgbana ŋanna kul luol k l jiid g tan pund n buol.
44011006	K n ŋanm g diid l n ninŋ, g la bonkobd nba mɔg titala nna‑na yen muaɔg n bonkobd yen bonbalnkaa yen bonyugda.
44011007	K n gbad g niɛlu nne maad’n: “ Piɛr, fiil g kpi g ŋman. ”
44011008	Ama k n ŋmiɛn’o: Kai Yonmdaan ! Hal min be min be o, jɔgnd bonn lann i kaa ban kuan’ti yal daa g ban g kua n mɔb n.
44011009	K l niɛlu biɛ guan g maad’n taal munle po: “ Yendu n ŋanm yal nba, ŋan daa yed k l tie kual. ”
44011010	L daan tien nnyan i g daan biin taal muntaa, g guan g duo polu po.
44011011	K l youg mɔno, g niib bantaa pund ŋaag nba ninŋ k t daan be. B daan sun’m k b nyiɛ Sesaare g baal n buol.
44011012	G Foŋanm maad’n k min fiil gii ŋua’b g daa mali munle-le. Niib banluob nba ne, banm n daan ciɛn’n k t yeg g gad Kɔrnai ŋaag.
44011013	K u dugn’ti g maad: “ N daan la malɛg n ŋaag n, k u maad’n k n sun niib Jope doug n, k ban daan yiin Simɔn, yua k b yi’ug Piɛr.
44011014	U bu maad’a maam nba bu te ŋan la fielu, fin yen a ŋaag yab kul. ”
44011015	Min tan cil yaa youg g maad, g Foŋanm jiid Kɔrnai yen u ŋaag yab kul po, nyan lan bo jiid t po cilg youg nand nyan.
44011016	L youg mɔno k n tiɛd Yonmdaan n bo maad yal nba. U bo maad: “ San bo wul niib yen nyum i, yinm nuan, b tan bu wul’i yen Foŋanm i. ”
44011017	Tin daan dug Yonmdaan Yiesu Kristo po g Yendu tie’ti paab nba, u gii pii’b l paab, n tie ŋmaa i g bu yie Yendu n tien yal b po i ? »
44011018	Ban cenŋ Piɛr maam g gbenn, k b pala sɔnŋ, k b ji dond Yendu g tua: « Yendu cab yab g tie Suif‑nba mɔ k ban lebd b binbem g la miɛl nba kan gbenn. »
44011019	B bo kpii Etiɛnn, k l puol po g cicagm baa yab dug Yiesu po. K b yad g yenm gad Fenisi, g lieb gad Sipr, g lieb mɔ gad Antiyɔs. Ama b bo muand Suif‑nba kua i Yendu maam.
44011020	G nyaan b ninŋ, yenm bo be g nyiɛ Sipr yen Siirɛnn, g gad Antiyɔs g muand yab nba g tie Suif‑nba Yonmdaan Yiesu Laabamann.
44011021	Yonmdaan paalu bo be yen’m. L po n te g bonciɛnn bo tuo g gaal Yonmdaan g te u ŋuantieb.
44011022	Serusalɛm Kristo tintaanu yab bo gbad l maam g sun Barnabas Antiyɔs doug n.
44011023	Wan pund g la g Yendu ŋalbalg be yen Yiesu ŋuantieb, k u pal manŋ bonciɛnn. K u paan b pala k ban ŋanm gii ŋua Yonmdaan yen b pala kul.
44011024	U bo tie nimɔn i, g gbie yen Foŋanm, g mɔg dindann. L po n te g niib bonciɛnn bo tuo g ŋuan Yonmdaan.
44011025	Lann i g Barnabas gad Tars g kpaan Sɔl.
44011026	Wan la’ɔg, k u gad yen’o Antiyɔs. K banm banle kul tien binmunn g be Antiyɔs Kristo‑yab tintaanu n ninŋ, g ŋɔnŋ niib bonciɛnn bona niimn. Antiyɔs doug n i, k b cind g yiin Yiesu ŋuantieb, Kristo‑yab.
44011027	L dana n ninŋ, g Yendu sogni‑nba nyiɛ Serusalɛm g jiid Antiyɔs.
44011028	B ninŋ, yend, yua k b bo yi’ug Agabus, Yendu Foŋanm bo te k u maad g kom bu baa ŋanduna n ninŋ kul. L kom kon bo tan baa g sua g Klod n tie Rom bad.
44011029	Lann i g Yiesu ŋuantieb tug yanjagl, g maad g yua kul ń te wan mɔg yal, k ban tod Suude Kristo‑yab.
44011030	B bo taan lann i g sun Barnabas yen Sɔl, k b gad g tie Suude Kristo‑yab nikpela.
44012001	L youg g Bad Erod cil g cagn Kristo‑yab tintaanu n ninŋ yenm,
44012002	g te k b kpii Saak yen jug. Saak bo tie San ninja i.
44012003	Erod n la g Suif‑nba pala manŋ l po, k u biɛ te k b suol Piɛr mɔ. L bo tie youg nba k b tu ŋman kpanu nba k b g tien yen dibina nyan i.
44012004	Erod n te k b suol Piɛr k u luon’o, u bo te g sijenm caga ŋanna n guu’ug. Cagl n ninŋ kul bo mɔg sijenm banna i. U bo guu g Suif‑nba fielu jaanm po ń pend yo, wan fid g bu’ug niib kul nunŋ n.
44012005	Piɛr bo be dansaldieog n i, g Kristo tintaanu yab l jaand u po yen ninmɔnn.
44012006	Nyiɛɔg nba bo bu pend, lan fann Erod ń bu Piɛr niib kul nunŋ n, l nyiɛɔg, l sua g Piɛr luol yen kudsiseli yinle, g dua sijenm banle siign, g gɔ. G sijelieb sie dimɔb n g guu.
44012007	Lann i g malɛg tan kpil g legd, g yinyiem yend dieog, k u paa paa Piɛr logl, g fiin’o g maad: « Fiil tonm. » L youg mɔno, g kudsiseli nyiɛ u nui po g baa.
44012008	G malɛg biɛ maad’o: « Lol a gbann g pil a taacaad. » G Piɛr tien nnyan. G malɛg guan g maad’o: « Liɛ a gbagdl gii ŋua. »
44012009	G Piɛr ŋuan malɛg g nyiɛ. U bo g ban g malɛg n tien yal tie mɔni. U bo mali k l tie danŋd i.
44012010	K b pend cincinn cagl sijenm, g guan g pend munle po yab g ji pund dimɔjal nba k l gann tien yen kuda nyan buol. L dimɔb bo tuol yen sɔnu nba saa doug n i. K l gann luod l kukua k b nyiɛ g tug sɔnu g saa. K b tan pund l sɔnu juog, g malɛg kpil g yaad g ŋaa Piɛr.
44012011	L youg u g Piɛr ji fid g bann yal nba tien g maad: « Mɔlane, n ji bann k l tie mɔni i g Yonmdaan sun u malɛg k wan baal g fiel’n Erod nui n, g biɛ nyan’n bonbiiug nba ninŋ g Suif‑nba bo mali k ban kuan’n. »
44012012	Wan gbad l niimn k u gad Mari ŋaag. Wano Mari bo tie San nba k b yi’ug Mark nyan naa i. L buol, Kristo‑yab bonciɛnn bo taan g jaand.
44012013	Piɛr n pund g kuo kuo dimɔjal gann, g sipaan nba suun l buol k b yi’ug Rode nyan baal k wan diid.
44012014	Wan bann k l tie Piɛr niɛlu, k u pal manŋ g pend, k u ŋaa gann luodu, g san g lebd u lieb buol, g maad’b g Piɛr be dimɔb n.
44012015	K b ŋmiɛn’o: « A baa waad i ! » Ama k u ŋanm g maad k wano i, k l tie mɔni i. K b maad k lann l yen baa tie u malɛg i.
44012016	L sua g Piɛr l sie g pua gann i. K b luod g la k l tie wano, k l suol’b yaalidug.
44012017	G Piɛr ŋag’b nuu g maad k ban suon. Lann i g dugn’m Yonmdaan n tien nand g nyan’o dansaldieog n ninŋ. G biɛ maad: « Gad man g maad Saak yen t ninjanm Kristo‑yab nba tenn. » L puol po, k u nyiɛ l buol g tol siɛl po.
44012018	Lan fann, g nyɔgl tien hal bonciɛnn sijenm siign. K b ji bual g Piɛr ji juod lɛ yaa a ?
44012019	K Erod sun k b kpaan’o naan kul, ama b yen g la’ɔg. Lann i k u bual sijenm nba bo guu Piɛr nyan buali, g cab mɔb k ban kpi’b. L puol po, g bad Erod nyiɛ Suude g gad Sesaare, g tien daa ŋanŋaa l po.
44012020	Erod pal bo bie Tiir yen Sidɔn niib po bonciɛnn. K b taan mɔb g bu gad g la’ɔg, g baa yen Blastus, yua bo guu bad n dua naan, k b gad g miɛl Erod sugl g laafiɛ ń gii be. G dugn b jied kul bo nya u doug n i.
44012021	Ban bo bu la Erod yaa daal bo pund, k Erod liɛ u kpanbatiɛd, g kal u badkog po, g pii laabaal niib kul nunŋ n.
44012022	G niib kul ji yign g maad g yendu n maad ne, k l g tie nisaal kaa.
44012023	K l youg mɔno, g Yonmdaan malɛg baal g pua’ɔg, g dugn u bo gaal Yendu yudand. G nanguba ŋman ŋman’o k u kpe.
44012024	Ama Yendu maam nuan bo l yad naan kul i.
44012025	Barnabas yen Sɔl n bo sun b tuonn g gbenn Serusalɛm doug n, b bo tug San, yua k b yi’ug Mark nyan, k b kul lebd Antiyɔs.
44013001	Antiyɔs Kristo‑yab tintaanu n, Yendu sogni‑nba bo be, g yab tund niib Yendu maam mɔ be. Lan tie Barnabas yen Simeyɔn yua k b yi’ug Nibɔnn, yen Siirɛnn jua Lusiyus, yen Manayɛn yua k b bo taan g ŋub’o yen gobna Erod. Sɔl mɔ bo be.
44013002	G diyenn k b lol mɔb g dond Yonmdaan g Foŋanm maad’b: « Lugd man Barnabas yen Sɔl k ban sun tuonn nba k n yiin’m k ban sun. »
44013003	Ban lol mɔb g jaand g gbenn, k b maan nui Barnabas yen Sɔl po g ji cab’b k ban gii saa.
44013004	Lann i g Foŋanm sun’m k b gad Selesi. L buol i, k b kua ŋadunŋ g gad doug nne ninŋ g nyum kaan g lind, k b yi Sipr.
44013005	Ban tan pund Salamiinn doug n, k b muand Yendu maam Suif‑nba tintaann died n. San Mark bo be yen’m g tod’b.
44013006	K b nyiɛ l buol g tɔgn Sipr doi n ninŋ kul, g daan pund doug nba juod k b yi Pafɔs, g la nyɔgdaan nne k u yi u kua k u tie Yendu sogni. U bo tie Suif i, k b yi’ug Bar‑Yiesu.
44013007	U bo be gobna Sɛrgiyus Pɔlus buol i. L gobna yam bo fo. Wano n bo tan yiin Barnabas yen Sɔl g bua yen u pal kul wan cenŋ Yendu maam.
44013008	Ama g yua bo tie belbɔnd, g Grɛk‑nba maam n k b yi’ug Elimas nyan, bo yie g kpaan k wan bel Sipr gobna k wan daa tuo g gaal Yendu maam.
44013009	Lann i g Sɔl, yua k b biɛ bo yi’ug Pɔl nyan, bo gbie yen Foŋanm g nyuan’o suoo g tan maad:
44013010	« A tie nil nba gbie yen janmi g biɛ gbie yen tonu i. A tie Sitaan bija i, g mɔg nanŋ yal ŋan kul po. Bɛ youg po i, k a tan bu ŋaa g kan biil Yonmdaan sɔni i ?
44013011	Mɔlane po, cenŋ ne. Yonmdaan bu dad a tubl g te ŋan juan. L bu yann k a ninbinn g la yendu yinyiem. » L youg mɔno k u juan g ji jiln g kpaan yua nba bu dadb’o.
44013012	Sipr gobna n la yal nba bo tien yen wan bo cenŋ tundl nba Yonmdaan po, k l sii u pal hal bonciɛnn k u tuo g gaal Yiesu.
44013013	Pɔl yen u yegni bo nyiɛ Pafɔs g tug ŋadunŋ g gad Pɛrse, Panfili doug n. L buol i g San Mark ŋaa’b g lebd Serusalɛm.
44013014	Lann i g Barnabas yen Pɔl nyiɛ Pɛrse g gad Antiyɔs, Pisidi doug n. G Saaba daal k b kua Suif‑nba tintaann dieog n ninŋ g kal.
44013015	Ban lii Moyis kadaaɔg yen Yendu sogni‑nba kadaaɔg g gbenn, k l tintaann dieog n canbaa‑nba sun k b maad’b: « T ninjanm, i gii mɔg siɛl yaa lanbona g bu paan niib pala, yin gaal maam g maad. »
44013016	Lann i g Pɔl fiil g ŋag nuu g maad: « Israyɛl buolu yen yinm yab nba jie Yendu, cenŋ man ne:
44013017	Israyɛl yab, Yendu n bo lugd t yaajanm, g te k b mal g yabd youg nba k b bo be Esipt doug n g tie saanm. K u paalu po k u yuand g te k b nyiɛ Esipt doug n.
44013018	Wano n bo kub’b bina piinna tinkuonŋ n ninŋ,
44013019	g biɛ pua g yaan buoli ŋanlile Kanaan doug n, g tug b tinŋ g tie’b.
44013020	L kul ne bo tien bina kobiinna yen piinmu siign i. L puol po k u lugd t yaajanm siign buuddanm saa yen Yendu sogni Samiɛl youg.
44013021	K b yuand g bual bad po, g Yendu tie’b Kis bija Saawul, k u kaln kog po bina piinna. U bo tie Bɛnsamɛn cugl n jua i.
44013022	G Yendu tan yie’og g lugd Dafiid k u te b bad. Yendu bo maad wano i g tua: “ N la Sese bija Dafiid, u dagd n po g bu fid g tien min bual yal kul. ”
44013023	Wano Dafiid yaabuona n ninŋ i, g Yendu lugd Yiesu k wan fiel Israyɛl buolu nyan wan bo puon nand nyan.
44013024	San bo liid g muand Israyɛl buolu k ban lebd b binbem g wul nyum ; l bo sua g Yiesu daa g baal.
44013025	San tuonn n ji bo saa g bua n gbenn, u bo maad: “ Yin mali k n tie yua nba nyan, n g tie wano kaa. N puol po sua be g baad. N g dagd yen min lod u taacagbani. ”
44013026	N ninjanm, yinm nba tie Abraham yaabuona yen yinm nba jie Yendu, Yendu sun k b maad tinm i l fielu maam.
44013027	Serusalɛm yab yen b yudanm bo g bann Yiesu n tie yua. B biɛ bo g gbad Yendu sogni‑nba kadaaɔg nba k b lii Saaba daal kul niimn. L po n te k b bo jalg Yiesu. Nnyan, k b tien Yendu sogni‑nba n bo liid g maad yal.
44013028	B bo g la ban bu jalg’o yal nba po g kpi’ug. Yen l kul, b yen bo miɛl Pilat k wan te k ban biɛn’o.
44013029	Ban tien’o nyan lan bo liid g diɛn nand u po Yendu Kadaaɔg n ninŋ nyan, k b nyan’o dapunpɔnn po g jiin’o kakul n ninŋ.
44013030	Ama g Yendu te k u yied kpienm siign.
44013031	G niib nba bo yegd yen’o g nyiɛ Galile g gad Serusalɛm nyan la’ɔg dana bonciɛnn. Banm n ji tie u sieda‑nba mɔlane Israyɛl niib buol.
44013032	Tinm mɔno, t muand’i l Laabamann n nyan. Laabamann nba g Yendu bo puon t yaajanm.
44013033	U tien lann n nyan tinm nba tie b yaabuona po, g yied Yiesu nyan lan diɛn Biɛyani kadaaɔg n lanmgbenŋa ŋanle buol nand nyan. L bo diɛn g maad: “ A tie n Bija i. Dinne min n tie a Baa. ”
44013034	Yendu bo maad k u bu yied Yiesu kpienm siign, k wan ji daa ban g kpe. U bo maad lann i g tua: “ N bu te’i bona nba k n bo puon Dafiid, yal ŋan g dagd g biɛ bu tien yen mɔni. ”
44013035	L po n te k l biɛ bo diɛn siɛl buol g maad: “ A kan ŋaa a niŋan gbannand ń bed kakul n. ”
44013036	Dafiid nuan n bo be yaa youg, u bo sun Yendu tuonn nyan Yendu n bo bua nand nyan i, k l puol po k u kpe, k b pii’ug g kpiɛn u yaajanm k u gbannand yen bed.
44013037	Ama Yendu n yied yua nba, u yaa gbannand g la g bed.
44013038	N ninjanm, l tie k yin bann ne i, Yiesu po n te k b muand’i biid sugl maam. Moyis yiko bo g fid g piin i biid. Ama yab nba kul dug Yiesu po, b biid bu piin.
44013040	Lann, suol man i kua g daa ŋaa Yendu sogni‑nba n bo maad yal ń baal’i. B bo maad:
44013041	“ Yinm nba nund Yendu maam ne, diid man, n bu tien bonn g sua k i daa be g mɔg miɛl ne, k lan lid’i k yin bod. L bo gii tie g nil n maad’i l bonn, i bo kan tuo. ” »
44013042	Pɔl yen Barnabas n tan nyiɛ tintaann dieog n yaa youg, k b maad’b, k ban daan guan Saaba daal nba ŋua g biɛ pag yen’m l maam po.
44013043	Tintaanu n gbenn k b yad, g Suif‑nba yen yab nba bo kua Suif‑nba jaandi, b ninŋ bonciɛnn bo ŋuan Pɔl yen Barnabas. K b pag yen’m g pugn’m papaal k ban gii be Yendu ŋalbalg n.
44013044	L Saaba daal n pund, g doug n niib kul ŋman g tigl g bu gbad Yonmdaan maam.
44013045	Suif‑nba n la niwulug, k b fiil yen nanŋ Pɔl po, g nai u maam g sugd’o.
44013046	Lann i g Pɔl yen Barnabas maad’b g g jie baa siɛl: « B daa bo bu cind g muand yinm i Yendu maam. Ama yin yie l maam, g biɛ diid g sua k i g dagd yen yin la miɛl nba kan ban g gbenn nyan, to, lann t ji bu gad g muand yab g tie Suif‑nba i.
44013047	G dugn Yonmdaan n tie’ti mɔbonn nba n ne: “ Min n tug’a k a gii tie ŋanduna yinyiem, g fid g muand fielu maam ŋanduna n ninŋ kul ”. »
44013048	Yab g tie Suif‑nba n gbad l maam, k b pala manŋ bonciɛnn, k b ji tua g Yonmdaan maam man. G yab kul bo tie k ban la miɛl nba kan ban g gbenn, tuo g gaal Kristo.
44013049	Nnyan i g Yonmdaan maam bo yad l doug n kaannaa kul.
44013050	Ama g Suif‑nba tud tud b tintaanu n ninŋ puoŋalmandanm yen doug n yudanm, k b biil biil maam k b kul fiil g yie Pɔl yen Barnabas po, g bel’b g nyan’m b doug n.
44013051	Lann i g Pɔl yen Barnabas pid pid tangulunŋ b titala po k l ŋɔnŋ k l la banm i, g nyiɛ l buol g gad Ikoniyɔm.
44013052	Kristo‑yab nba bo be Antiyɔs nuan bo be pamann n i, g biɛ gbie yen Foŋanm.
44014001	Pɔl yen Barnabas bo pund Ikoniyɔm, g yaan gad g kua Suif‑nba tintaann dieog n, g maad maam hal k l kua Suif‑nba yen yab nba g tie Suif‑nba pala n, g bonciɛnn tuo g gaal Yiesu.
44014002	Ama g Suif‑nba nba bo g tuo b maam nyan, tud tud yab bo g tie Suif‑nba k b yam nyiɛ b ninjanm nba tie Kristo‑yab n ninŋ.
44014003	G Pɔl yen Barnabas kal g wai Ikoniyɔm doug n. B bo dug Yonmdaan po, g muand u maam g g jie baa siɛl. G Yonmdaan ŋɔn k u ŋalbalg be yen’m, g te k b tie yaalidug bona yen palug.
44014004	L doug n niib ji bo bɔgd caga ŋanle i, g yenm ŋua Suif‑nba g lieb mɔ ŋua Yiesu sundi.
44014005	Suif‑nba yen yab g tie Suif‑nba yen b yudanm bo bobnd g bu cagn Pɔl yen Barnabas g biɛ jaa’b tana g kpi’b.
44014006	Ama banm banle n gbad l maam yaa youg, k b san g gad Listr g tuad Dɛrb yen l dingbankunkogi n. L doi be Likaaɔni tinŋ n i.
44014007	L po mɔ k b biɛ muand Laabamann.
44014008	Listr doug n bo mɔg jua nne k u titala kul kpe. B bo mal’o k u tie wabg i, u bo g ban g sonm palb.
44014009	G diyenn k u tan kal g cenŋ Pɔl maam, g Pɔl nyuan’o suoo g la k u dug k u bu fid g paag.
44014010	K u maad’o yen paalu: « Fiil g sed a titala po. » K u yug g cii, g ji sonm.
44014011	Niwulug nuan n l la Pɔl n tien yal, k b yign yen paalu banm Likaaɔni yab maam n g maad: « T yendui n kpand niib g jiid t buol. »
44014012	Lann i k b pul Barnabas « Seos », g pul Pɔl mɔ « Ɛrmɛs », g dugn wano n bo tun g maad.
44014013	G yua bo tu yid yendu Seos salg nyan, tug tiidi puud g tien laani g lan naatona g baal yen’m doug dimɔb n. K wano yen niwulug bu yid Pɔl yen Barnabas salg.
44014014	Ban gbad nnyan, k b dad g pad b tiɛd, g san g kua niwulug n g ta g maad:
44014015	« T ninjanm, laabaal k i tie nnyan i ? T mɔ tie niib nyan yinm nyan i. T baal g muand’i Laabamann i, k l tie k yin ŋaa yin naan bona nba g yi g yendui, k l yen g mɔg niimn nyan, g ji tug i kua g cab Yendu nba fo, g tag polu yen tinŋ yen mɔgl, yen bona nba kul be l kul ne ninŋ.
44014016	Youg nba pend Yendu bo ŋaa g buolu kul tuag u yul po sɔnu i.
44014017	Ama yen l kul ne, Yendu nba be polu po bo tie’b ŋanm g ŋɔnŋ’b u buam ; g te g taag baa, g te g jied tie siɛɔg kul, g biɛ te k b be pamann n. »
44014018	Pɔl yen Barnabas n bo l maad’b yal kul, b bo la fala bonciɛnn yo, g tan pan’m k b g fid g yid’b salg.
44014019	L youg g Suif‑nba nyiɛ Ikoniyɔm yen Antiyɔs nba be Pisidi nyan, g baal g sagn niwulug yen Pɔl‑nba, g jaa Pɔl tana g tan mali k u kpe i, g fil g nyan’o doug n.
44014020	G Kristo‑yab baal g sed g lind’o, k u fiil g kua doug n. K l fann k wano yen Barnabas gad Dɛrb doug n.
44014021	Ban muand Laabamann l doug n, g niib bonciɛnn te Kristo‑yab, k b lebd Listr yen Ikoniyɔm yen Antiyɔs nba be Pisidi nyan.
44014022	B bo paand Kristo‑yab pala, k ban ŋanm gii sie dindann n. B bo maad: « T bu la fala bonciɛnn yo, g fid g kua Yendu diem n. »
44014023	Lann i k b lugd nikpela Kristo‑yab tintaanu n ninŋ kul, g lol mɔb g jaand b po, g tug’b g kubn’m Yonmdaan nuu n, wano nba k b dug u po.
44014024	G nyiɛ l buol, g pend Pisidi g gad Panfili doug n,
44014025	g daan muand Yendu maam Pɛrse, yen Atali.
44014026	L buol i k b tug ŋadunŋ g lebd Antiyɔs. L doug n i, g Kristo‑yab bo miɛl Yendu ŋalbalg, g kubn’m tuonn nba k b sun.
44014027	Ban pund l doug n, k b taan Kristo‑yab tintaanu niib, g dugn’m Yendu n te k b tien yal kul, yen lan tien nand g Yendu luod sɔnu, g buolfanu yab mɔ ji bann’o.
44014028	K b kal l buol yen Kristo‑yab g wai bonciɛnn.
44015001	Niib nne bo nyiɛ Suude g baal Antiyɔs g tund b ninjanm Kristo‑yab g maad: « I gii g te k b kɔnd’i nyan Moyis n bo ŋɔn nand nyan, i kan la fielu. »
44015002	Pɔl yen Barnabas bo g tuo l maam po, k b gag yen lieb hal bonciɛnn. Lann i g Kristo tintaanu tug yanjagl g sun Pɔl yen Barnabas yen lann Antiyɔs Kristo‑yab n ninŋ yenm, k ban gad Serusalɛm g daan la Yiesu sundi yen Kristo‑yab nikpela l maam po,
44015003	g tie’b bona nba bu tod’b ban gad l sɔnu. Ban saa, b nyiɛ Fenisi yen Samari i, g dugd niib, buolfanu yab n gaal Yendu nand. K l maam manŋ b ninjanm Kristo‑yab pala bonciɛnn.
44015004	Ban pund Serusalɛm, g Kristo‑yab tintaanu yen b nikpela yen Yiesu sundi gaal’b. Lann i k b dugn’m Yendu n te k b sun yal kul.
44015005	Ama g Farisiɛn-nba cagl n, yab bo te Kristo‑yab, yenm fiil g maad: « L tie k ban kɔnd Kristo‑yab nba g tie Suif‑nba, g biɛ te ban gii cɔln Moyis yiko i. »
44015006	G Yiesu sundi yen Kristo‑yab nikpela taan g kal g bu diid l maam.
44015007	B bo nai yen lieb k l wai yo, g Piɛr tan fiil g maad: « N ninjanm, i ban g Yendu lugd’n i siign k l wai, k min muand yab g tie Suif‑nba Laabamann k ban gbad g mɔ ń tuo g gaal Yiesu.
44015008	Yendu nba ban yal be niib pala n ninŋ, n tie’b Foŋanm nyan t mɔ nyan. G ŋɔn k u tuo g gaal’b.
44015009	U g tien baa siɛl yaa lugdm tinm yen banm siign. U penn b pala g dugn b dug u po.
44015010	Laabaal k i dalg Yendu, g tunŋ Kristo‑yab tugl nba k t yaajanm bo g fid g tug k tinm mɔno biɛ g fid g tug i ?
44015011	Ama Yonmdaan Yiesu Kristo ŋalbalg po i, k t dug k t la fielu nyan banm nyan. »
44015012	L youg, g yab bo be l buol kul suon. G Barnabas yen Pɔl dugn’m yaalidug bona nba yen palug nba g Yendu bo te k b tien yab g tie Suif‑nba siign. K b kul cenŋ.
44015013	Ban maad g gbenn, g Saak gaal maam g maad: « N ninjanm, cenŋ man n maam.
44015014	Simɔn dugn Yendu n cind g lugd niib nand, yab g tie Suif‑nba siign k ban te u buolu.
44015015	K l tuag yen Yendu sogni‑nba n bo maad yal ; g dugn Yendu Kadaaɔg n, Yonmdaan bo maad:
44015016	“ L po gii pend, n bu guan g maa Dafiid ŋaag nba bo baa. G ŋanm g fiin u digbeonŋ g sen.
44015017	L youg niib nba tenn bu kpaan Yonmdaan, banm yen buoli nba kul k n yiin’m k ban te n yab. Yonmdaan n maad yal nba n nyan.
44015018	U ŋɔn l bona kul hal youg n ninŋ yo ”. »
44015019	G Saak pugn g maad: « L po n te k min diid g sua k t bo kan gii pugd buolfanu yab tuga, yab tug b kua g cab Yendu.
44015020	Ama t diɛn g maad’b man, k ban suol b kua yen padnand yen cunconm yen bonkobd nba kpe k b g kod, g suol b kua g daa di sɔm.
44015021	G dugn hal youg n ninŋ yo, g niib lii Moyis kadaaɔg g muand dingbana kul n ninŋ, g biɛ lii tintaann died n Saaba daal kul. »
44015022	Lann i g Yiesu sundi yen Kristo‑yab nikpela yen Kristo‑yab tintaanu niib kul kal, g suol k l tie k ban lugd siɛb b ninŋ i, g sun’m k ban yeg yen Pɔl yen Barnabas g gad Antiyɔs. B bo lugd Silas yen Suud, yua k b bo yi’ug Barsabas. B bo tie niib nba k b ninjanm Kristo‑yab cɔln’m i.
44015023	Ban bo diɛn yal kadaaɔg n g tie’b k ban gad yenn n ne: « Yiesu sundi yen Kristo‑yab nikpela fuond b ninjanm Kristo‑yab nba g tie Suif‑nba g be Antiyɔs yen Siiri yen Silisi.
44015024	T gbad g niib nyiɛ t siign, g gad i buol yen maam g ŋmad i yam g kuan’i maalm, k t yen g sun’m.
44015025	L po n te k t taan mɔb g lugd niib t siign g sun’m k ban yeg yen t dɔnn‑nba Barnabas yen Pɔl, g gad i buol.
44015026	Banm nba tuo g lu b miɛl t Yonmdaan Yiesu Kristo po.
44015027	T sun Suud yen Silas n nyan i buol k banm mɔno n maad’i tin diɛn’i yal.
44015028	Tinm mɔno yen Foŋanm diid g sua k l g dagd k tin gii pugd’i tuga, l gii g tie kɔa nba tie bonmɔnn k i kan fid g ŋaa kua i kaa.
44015029	Lan tie k i kan ŋman padnand, i kan di sɔm, i kan ŋman bonkobug nba kpe k b g kod, i kan gii conm. L gii tie k i ŋaa l bona kul ne, l baa ŋan. I be man pamann n. »
44015030	Lann i g yab nba k b bo sun’m nyan cab’b g gad Antiyɔs. Ban pund, k b tigl Kristo‑yab g tie’b l kadaaɔg.
44015031	Ban lii l kadaaɔg k l paan b pala, k b pala manŋ bonciɛnn.
44015032	Suud yen Silas mɔno bo tie Yendu sogni‑nba i. B bo maad maam bonciɛnn g paan b pala, g yed k ban ŋanm gii diɛ k l paa.
44015033	Ban tien dana ŋanŋaa, k b ninjanm Kristo‑yab nba be l buol cab’b k ban lebd g kun yab daan sun’m buol yen laafiɛ. [
44015035	G Pɔl yen Barnabas nuan be Antiyɔs, k banm yen b lieb bonciɛnn tund g biɛ muand niib Yonmdaan Laabamann.
44015036	Lan tien dana waam, g Pɔl maad Barnabas: « T lebd doi nba ninŋ kul k t daan muand Yonmdaan maam nyan, g gɔnn t ninjanm Kristo‑yab, g liɛ b be nle. »
44015037	Barnabas bo bua k b gii saa ban tug San, yua k b yi’ug Mark nyan i, k ban yeg.
44015038	Ama g Pɔl yie g Mark ji kan ŋuan’m ; g dugn Mark bo yie hal Panfili doug n yo, g paad, g g taan’m k b bu sun b tuonn.
44015039	B bo gag yen lieb bonciɛnn g tan juod g paad. G Barnabas tug Mark k b kua ŋadunŋ g gad Sipr.
44015040	G Pɔl mɔ tug Silas. K b ninjanm Kristo‑yab jaand g miɛl Yonmdaan ŋalbalg Pɔl po, k wano yen Silas tol,
44015041	g tɔgn Siiri yen Silisi doi n ninŋ g paand Kristo‑yab tintaanu niib pala.
44016001	Pɔl bo tan pund Dɛrb, g pend Listr. Listr doug n bo mɔg jua nne k u tie Yiesu ŋuantua k b yi’ug Timote. U naa bo tie Suif i, g tie Kristo‑yua. U baa n bo tie Grɛk.
44016002	Kristo‑yab nba bo be Listr yen Ikoniyɔm bo tun g maad g Timote tie nimɔn i.
44016003	Pɔl bo bua Timote ń te u yegnu. Lann i g tug’o g kɔnd’o, g dugn b bo be Suif‑nba siign i, g yua kul biɛ ban k u baa tie Grɛk.
44016004	Ban bo pend doi nba ninŋ, b bo maad Kristo‑yab k ban cɔln lanbona nba g Yiesu sundi yen Kristo‑yab nikpela suol Serusalɛm doug n.
44016005	L po bo te g Kristo‑yab pala paagd dindann n, g niib biɛ pugd b po daal kul.
44016006	Foŋanm bo yie g Pɔl yen Silas ń daa muand maam Asi dingbana n ninŋ. Lann i k b tɔgn Frisi yen Galasi.
44016007	Ban saa g daan nag Misi k b bign k ban gad Bitini. Ama g Yiesu Foŋanm g cab’b sɔnu.
44016008	Lann i k b tɔgn Misi g pend g gad Trowas.
44016009	G nyiɛɔg tan baal k l tien Pɔl nyan danŋd nyan, k u la Maseduann jua nne k u sie g baln’o g tua: « Baal Maseduann g tod’ti. »
44016010	Lan tien’o nnyan g pend, k t kpaan k tin gad Maseduann tonm ; k l maa t ji bo bann g Yendu yiin’ti l buol i, k tin muand u Laabamann.
44016011	Lann i k t kua ŋadunŋ Trowas doug n, g gbaa g gad tonm doug nba g nyum kaan g lind, k b yi Samotras nyan. K l fann, k t gad Neyapolis.
44016012	G nyiɛ ŋadunŋ n l buol g gad Filiip, Rom yab n bo yend yaa doug. Filiip bo tie Maseduann docincinn i. T bo g luol g tien dana ŋanŋaa l doug n.
44016013	Saaba daal k t nyiɛ doug kunŋ, g gad siɛl buol nne k l be bɔngbann. T bo mali k t bu la naan buol g Suif‑nba tu taand lieb g jaand i. K t baal g la puob, g kal g pag yen’m.
44016014	L puob n ninŋ, puo nne bo be g tie yua nba dond Yendu, k b yi’ug Lidi. U bo tie kpinkpendl i, g nyiɛ Tiatiir doug n, g kuad cabmɔna nba k l daaɔg paa. U bo cenŋ tin maad yal, g Yonmdaan fand’o k u tug Pɔl maam g bil u pal n ninŋ.
44016015	Tin wul wano yen u ŋaag yab nyum g gbenn, k u gɔgl’ti g maad: « Yin diid g sua k n dug Yonmdaan po nyan, lann baal man gii be n ŋaapo. » K u niid’ti k tin tuo.
44016016	Diyenn k t tan saa jaandi g daan tuog sipaan nne k u tie yonm, g mɔg nindanm. L nindanm n bo te k u tie ninnyuandaan. Wan bo nyuan bona nba g maad bo te k u canbaa‑nba laad ligli bonciɛnn.
44016017	U ji bo ŋua tinm yen Pɔl i, g yign yen paalu g maad: « Jab ne tie Yendu Badciɛn tuonsunna i.
44016018	B baal k ban ŋɔn’i yin bu tɔgn sɔnu nba g la fielu i. » L sipaan bo l ŋua g maad nnyan i daal kul. G Pɔl pal tan bie k u gbeg g gaal jad l nindanm po g maad: « Yiesu Kristo sann po, ŋaa man sipaan ne. » L youg mɔno g nindanm yaad g ŋaa’ɔg.
44016019	Yonm ŋann canbaa‑nba n la k b yonm ji kan fid g te ban la ligli nyan, k b suol Pɔl yen Silas g fil g gad yen’m niib n bo tu taand lieb naan, doug n yudanm buol.
44016020	G tuad yen’m buuddanm buol g maad’b: « Jab ne n ŋmad t doug. B tie Suif‑nba i
44016021	g tund niib b danm bogda, k l yen g cab k tinm Rom yab ń tuo, lann i kaa k tin gii tie l bogda. »
44016022	Lann i g niwulug mɔ fiil g yie b po. G buuddanm te k b dad g land Pɔl yen Silas tiɛd, g cab k ban pua’b gbana.
44016023	K b pua pua’b, g luon’m g nyaan maad yua guu nyan, k wan ŋanm gii guu’b.
44016024	G yua nba k b bo maad’o k wan ŋanm gii guu’b nyan, kuan’m dansaldieog n hal liig po, g kpaa’b.
44016025	Yɔugsiiug po, g Pɔl yen Silas tan jaand g yiin g dond Yendu, g dansallei cenŋ.
44016026	G tinŋ tan kpil g jeg yen paalu. G dansaldieog fiɛgl mig mig. L youg mɔno g gana kul luod, g kudsiseli nba bo luol dansali nyan mɔ lod lod.
44016027	G yua bo guu dansaldieog nyan nyuand g sua g dansaldieog gana luod. Lann i k u nɔd jug g bu kpi u kua, g dugn u bo mali g dansali kul yad o.
44016028	G Pɔl yign yen paalu g maad: « Daa tie a kua siɛl yaa bonbiiug ! T kul be ne. »
44016029	L youg g yua bo guu dansaldieog nyan ji jegl, g bual fidl po, g san g kua g baa g gbaan Pɔl yen Silas nintual n,
44016030	g tug’b g nyan’m cincann g bual’b: « Canbaa‑nba, n bu tien nle i g la fielu i ? »
44016031	K b ŋmiɛn’o: « I dug Yonmdaan Yiesu po, a bu la fielu fin yen a ŋaag yab. »
44016032	K b muand wano yen yab bo be u ŋaag n ninŋ kul Yonmdaan maam.
44016033	L youg mɔno k u tug’b l nyiɛɔg, g ŋuul b nala. K b wul wano yen u ŋaag yab kul nyum.
44016034	K u tug’b g duo yen’m u ŋaapo, g cand’b. Wano yen u ŋaag yab kul bo be pamann n, yen ban dug Yendu po.
44016035	Lan fann, g buuddanm sun b tuonsunna k ban gad g maad yua guu dansaldieog k wan ŋaa l niib.
44016036	G yua guu dansaldieog nyan gad yen l maam Pɔl buol g maad’o: « Buuddanm sun g maad k min ŋaa’i. Lann, nya man g ji gii saa man yen laafiɛ. »
44016037	G Pɔl maad ban bo sun yab k nne: « B g bu’ti g yen te k b pua’ti gbana niib kul nunŋ n, tinm nba tie Rom yab. G tug’ti g gad g luon. G ji bua mɔlane ban wuon g ŋaa’ti. Lann kan tien. Banm mɔno ń baal g luod’ti ! »
44016038	Lann i g tuonsunna ŋann lebd yen l maam g maad buuddanm. G jiwaani suol’b yen ban gbad g Pɔl yen Silas tie Rom yab.
44016039	K b baal g miɛl’b sugl, g luod’b g baln’m k ban nya b doug n.
44016040	Pɔl yen Silas n nyiɛ dansaldieog n, k b gad Lidi ŋaag. L buol i k b la b ninjanm Kristo‑yab, g pugn’m papaal, g nyiɛ l doug n.
44017001	B bo tɔgn Anfipolis yen Apoloni i, g pund Tɛsaloniik. Suif‑nba bo mɔg tintaann dieog l buol.
44017002	G Pɔl saa g kua l n ninŋ Saaba daal kul, g pag yen Suif‑nba nyan wan bo tu tie nand tintaann delied n ninŋ nyan, g daan biin Saaba‑nba ŋantaa. U bo diɛ Yendu Kadaaɔg n diɛni i,
44017003	g ŋɔnŋ’b l niimn g tua g: « Kristo bo bu l cagn i, g yied kpienm siign. L Kristo n tie Yiesu, yua k n maad’i u maam ne. »
44017004	B ninŋ siɛb bo gbad l maam g tuo yen mɔni, g pugn Pɔl yen Silas po. Grɛk‑nba ninŋ, yab bo dond Yendu, b ninŋ bonciɛnn yen puob nba bo mɔg yudand mɔ bo pugn b po.
44017005	Ama g Suif‑nba yie, g fiil yen nanŋ, g tug yukpiena nba waa sɔnjala po, g tigl niib g te k b kpil doug. K b gad Jasɔn ŋaag g kpaan Pɔl yen Silas, k ban suol’b, g gad yen’m niwulug buol.
44017006	Ban gad g g la’b nyan, k b ji suol Jasɔn yen b ninjanm Kristo‑yab n ninŋ yenm, g fil g gad yen’m buuddanm buol, g yign g maad: « Niib nba ŋmad ŋanduna munn, ji be t doug ne i.
44017007	Jasɔn n gaal’b u ŋaag n. L niib kul n tie yal g tuag Rom badciɛn yiko n bual nand. G dugn b maad g badfano be k b yi’ug Yiesu. »
44017008	L maam bo ŋmad niwulug yen buuddanm kul yam.
44017009	B bo te g Jasɔn yen u lieb ŋanm bil ligli yo, k b fid g ŋaa’b.
44017010	Lan tan l bɔnn yaa youg, g Kristo‑yab te g Pɔl yen Silas gad Bere. Ban pund l doug n, k b gad g kua Suif‑nba tintaann dieog n.
44017011	L buol Suif‑nba bo gbiɛ maam niimn g cie Tɛsaloniik yab. B bo gaal Yendu maam yen b pala kul. Daal kul b bo tu diid Yendu Kadaaɔg n i, g liɛ Pɔl n maad yal tie mɔni i.
44017012	B ninŋ niib bonciɛnn bo te Kristo‑yab. Grɛk‑nba ninŋ mɔ, puob nba bo mɔg yudand, yen jab bonciɛnn mɔ bo te Kristo‑yab.
44017013	Ama Tɛsaloniik Suif‑nba n gbad g Bere doug n mɔ Pɔl biɛ muand Yendu maam, k b baal yen ŋmadl g don niwulug mutuol.
44017014	Lann i k t ninjanm Kristo‑yab tien tonm g te g Pɔl tol mɔgl po, g nyaan ŋaa Timote yen Silas nuan l buol.
44017015	Yab nba bo ciɛnd Pɔl bo ciɛn’o g daan pund hal Atɛnn doug n. Ban leb, g Pɔl nagn’m k ban daan maad Timote yen Silas k ban ŋuan’o tonm nii.
44017016	Pɔl ji bo guu Timote yen Silas Atɛnn i. U bo la k b maa yendui l doug n kaannaa kul, k u pal biil bonciɛnn.
44017017	K u pag yen Suif‑nba yen yab nba kua Suif‑nba jaandi, tintaann dieog n. Daal kul u bo tu pag yen niib nba k u cend’b, niib n bo tu taand lieb naan i.
44017018	Kadabanda nne bo be k b yi yenm Epikuriɛn-nba, g yi lieb Stoyisiɛn-nba. B mɔ bo baal g pag yen Pɔl, g yenm tan maad: « Maciɛndaan ne bua wan maad bɛ i ? » G lieb maad: « U ne baa muand dingbanfana yendui maam i. » G dugn Pɔl bo muand Yiesu Laabamann yen u yiedu maam i.
44017019	Lann i k b tug’o g gad yen’o jual nne po, k b yi l jual Areyopaas, g bual’o: « A bu fid g ŋɔn’ti tundpaann nba k a tund ne niimn ii ?
44017020	G dugn ŋan maad bona nba ne tie bonsaana i t po. T bua tin gbad l niimn. »
44017021	Atɛnn yab kul yen saanm nba bo be b doug n mɔ yaa tuonn n yen bo tie k ban gii maad, lann i kaa ban gii cenŋ masaanm.
44017022	Lann i g Pɔl fiil g sed buuddanm siign g maad: « Atɛnn yab, n la g bona kul ninŋ k i dond yendui hal bonciɛnn.
44017023	G dugn min waa i doug ne ninŋ kul, n la k i maa yendui g dond. N tan la binbindyenn po mɔno k l diɛn k nne: “ Yendu nba k t g ban’o yal ”. Yin dond yua g yen g ban’o nyan, n baal g ŋɔnŋ’i wano i.
44017024	Yendu nba tag ŋanduna yen bona nba kul be l n ninŋ, wano nba tie polu yen tinŋ Yonmdaan, u g be jaanddied nba ninŋ g niib maa yen b nui kaa.
44017025	U biɛ g bua g baa sua tien siɛl u po, g dugn baa siɛl g pɔd’o. Wano n tien niib kul miɛl yen fuom yen bona kul.
44017026	U cil niyend buol i, g tag niib nba kul be tinŋ po ne. Wano n sen bona kul youg, g biɛ ŋɔn niib kul n baa kua naan.
44017027	U tien nnyan k ban gii kpaan’o i. L gii tie baa k b tuln g kpaan’o, l bu fid g tuu ban la’ɔg. Yen mɔni Yendu g fag yen t ninŋ baa sua.
44017028	G dugn wano n te k t mɔg miɛl, g be, g biɛ waa. I yanyinna n ninŋ siɛb mɔno bo maad lann i g tua: “ T mɔ tie u bid i. ”
44017029	Nyan tin tie Yendu bid nyan, t ji kan gii mali g Yendu naan yen yendui nba k b tag yen wula, lann i kaa yen ligli, lann i kaa yen tana nba g niib mɔno mali g kpied.
44017030	B bo tien l bona kul ne g dugn b bo g ban Yendu i. Yendu mɔ g tug l yanbɔnm youg g sun yen tuonn. Mɔlane u ji maad niib kul k ban be naan kul, ban lebd b binbem.
44017031	U sen daal nba k u bu bu ŋanduna niib kul yen mɔnkund. U bo lugd nil l po, g yied’o kpienm siign. U tien nnyan i, g ŋɔn nil kul k u lugd wano i yen mɔni, k wan gii tie mɔnkundaan. »
44017032	Ban gbad g Pɔl maad kpienm yiedu maam g yenm ji laa’ɔg. G lieb mɔ maad: « Disiɛl yo, k t bu ŋanm g cenŋ a maam ne. »
44017033	L bo tien nnyan i g Pɔl yaad g ŋaa’b.
44017034	Yen l yaa kul, siɛb bo gaal Pɔl maam g ji dug Yiesu po. B ninŋ Deniis bo be. U bo tie l buol buuddanm n ninŋ yeno i. G puo nne be k b yi’ug Damariis. Lieb mɔ biɛ bo be.
44018001	L puol po g Pɔl nyiɛ Atɛnn g gad Korɛnt.
44018002	L buol i, k u la jua nne k b yi’ug Akilas, k u tie Suif. U bo tie Pɔn doug n jua i. U daa bo l nyiɛ Itali n nyan g baal, wano yen u ŋaapuo Prisiil. G dugn bad Klod bo nyan yiko g Suif‑nba kul ń nya Rom doug n. Lann i g Pɔl gad b pin.
44018003	Banm yen Pɔl kul bo suun tuonyenn i, b bo tie jonpuala i. L po n te g Pɔl bo be b ŋaag n, k b taan g suun.
44018004	Saaba daal kul, Pɔl bo saa tintaann dieog n i, g gaan maam g maad g gbaa g Suif‑nba yen Grɛk‑nba ń tuo k wan maad yal tie mɔni.
44018005	Silas yen Timote n nyiɛ Maseduann g pund, Pɔl ji bo tug u yaam kul g muand Yendu maam i, g ŋɔnŋ Suif‑nba g Yiesu n tie Kristo.
44018006	Ama g Suif‑nba yie Pɔl po g ji sugd’o. Lann i g Pɔl yog yog u tiɛd g nyan tangulunŋ, g maad: « Yal baal kul l bu tuan i yula po i. Min g mɔg siɛl yaa biid. Lan cil mɔlane, n ji baa saa yab g tie Suif‑nba buol i. »
44018007	G Pɔl nyiɛ l buol g gad jua nne ŋaag k b yi’ug Titiyus Sustus. L jua bo tie yua dond Yendu i k u ŋaag kpiɛ yen tintaann dieog.
44018008	Krispus, yua bo tie tintaann dieog n canbaa nyan, bo gaal Kristo, wano yen u ŋaag yab kul. G Korɛnt yab nba bo cenŋ Pɔl nyan, bonciɛnn mɔ gaal Kristo k b wul’b nyum.
44018009	G nyayeonŋ, k l tien Pɔl nyan danŋd nyan g Yonmdaan maad’o: « Daa jie siɛl, yi maad g daa ŋmin.
44018010	G dugn n baa be yen’a. Sua kan fid g suun nuu a po g tien’a bonbiiug. N niib be doug ne ninŋ g yab. »
44018011	Pɔl bo tien l buol binn yen ŋmaali nluob i, g tund niib Yendu maam.
44018012	Youg nba g Galiyɔn bo tie yudaan Akaayi doug n g kal Rom badciɛn sann po, diyenn, g Suif‑nba taan mɔb g yie Pɔl po, g tug’o g gad yen’o buuddanm buol
44018013	g maad: « Jua ne n gbaa g niib ń gii dond Yendu nand nba k t yiko g cab. »
44018014	Pɔl bo yed k wan maad nne g Galiyɔn gaal maam g maad Suif‑nba: « L bo gii tie k u tien yal n biɛ, lann i kaa k u sun yal nba kua, n bo bu cenŋ’i lan bual nand.
44018015	Ama yin jalg i lieb lanbona po yen sana po yen i yiko po nyan, yinm mɔno ń diid l n ninŋ. Min kan bu l buud. »
44018016	Lann i k u bel g yaan’m.
44018017	G Suif‑nba kul suol tintaann dieog n canbaa Sostɛnn, g pua’ɔg buuddanm nunŋ n, k l g maad Galiyɔn baa siɛl.
44018018	Pɔl biɛ bo wai bonciɛnn Korɛnt doug n. G tan nyiɛ l buol g ŋaa u ninjanm Kristo‑yab. K wano yen Prisiil yen Akilas kua ŋadunŋ g gad Siiri. Pɔl bo kuol yukolnpaanu Sankre doug n yo, g fid g kua ŋadunŋ, g dugn u bo puon puoni nne.
44018019	Ban tan pund Efɛs doug n, g Pɔl paad g ŋaa u yegni, g gad g kua tinaanu dieog n, g pag yen Suif‑nba.
44018020	Lann i g Suif‑nba gɔgl’o k wan daa gii be yen’m. G Pɔl yie
44018021	g cab’b g nyaan maad’b: « Yendu gii bua, disiɛl n bu guan i buol. » L puol po, k u kua ŋadunŋ Efɛs g gad Sesaare doug n.
44018022	Wan pund Sesaare k u duo Serusalɛm g fuond Kristo‑yab tintaanu, g guan g jiid Antiyɔs.
44018023	U bo kal l doug n waam yo, g guan g lebd g tɔgn Galasi yen Frisi doi n ninŋ g paand Yiesu ŋuantieb kul pala.
44018024	Jua nne n bo be g tie Alɛksandri jua g baal Efɛs. B bo yi l jua Apolɔs i, k u tie Suif. U bo ban maam, g biɛ ban Yendu Kadaaɔg n diɛni lan bual nand.
44018025	U bo tie yua nba k b tund’o g ŋɔn’o Yonmdaan Sɔnu i. U pal bo kɔn Yendu maam po k u muand g biɛ tund niib yen mɔni Yiesu n tie yua. Ama u bo ban San nyunwulu kua i.
44018026	Lann i k u gaal maam tintaann dieog n g maad yen papaal. Prisiil yen Akilas n gbad u maam, k b tug’o b kua n ninŋ g biɛ ŋanm g ŋɔn’o yen mɔni Yendu Sɔnu.
44018027	Apolɔs bo bua wan gad Akaayi doug n, k u ninjanm Kristo‑yab paan u pal g diɛn kadaaɔg k wan daan te l po Yiesu ŋuantieb k ban ŋanm g gaal’o. Wan pund yaa youg, Yendu ŋalbalg po k u tod l buol niib nba dug Yiesu po.
44018028	G dugn u bo tu maad g di Suif‑nba mɔni niib kul nunŋ n. U bo diɛ Yendu Kadaaɔg n diɛni i g ŋɔnŋ’b yen mɔni g Yiesu n tie Kristo.
44019001	Apolɔs n bo be Korɛnt yaa youg, l bo sua g Pɔl paa sɔnu i. U bo tɔgn doi nba be jɔa n ninŋ i, g daan pund Efɛs. U bo la Yiesu ŋuantieb n ninŋ yenm l buol
44019002	g bual’b: « Yin tuo g dug Kristo po, i gaal Foŋanm ii ? » K b ŋmiɛn’o: « T g ban g gbad g Foŋanm be mɔno. »
44019003	K u biɛ bual’b: « B wul’i nyunwullann po i ? » K b mɔ ŋmiɛn’o: « B wul’ti San nyunwulu i. »
44019004	Lann i g Pɔl maad’b: « San bo wuul niib nba bua ban lebd b binbem i. U bo maad niib k ban tuo g gaal yua nba bu baal u puol po, lan tie Yiesu. »
44019005	Ban cenŋ l lanbona g gbenn, k b te k b wul’b nyum Yonmdaan Yiesu sann po.
44019006	G Pɔl maan nui b po g Foŋanm jiid b po, k b maad mabuoli g biɛ sɔgn Yendu lanbona.
44019007	L niib kul bo taan g tie nyan piig yen niib banle nyan i.
44019008	Pɔl bo tien ŋmaali ntaa g saa tintaann dieog n, g tu gaal maam g maad yen papaal. U bo muand’b Yendu bal po i g kpaan g yab cenŋ’o ń gaal u maam.
44019009	Ama siɛb bo tien kangbadm i, g yie g g cenŋ u maam, g maad mabiid Yendu Sɔnu maam po niib kul nunŋ n. Lann i g Pɔl yaad g ŋaa’b, g tug Yiesu ŋuantieb g gad yen’m Tiranus kalaatu ŋaag, g pag yen’m daal kul Yendu maam po.
44019010	Pɔl bo tie nnyan i, g daan biin bina ŋanle, hal g Suif‑nba nba be Asi dingbana n ninŋ yen yab nba g tie Suif‑nba kul, tan gbad Yonmdaan maam.
44019011	Yendu bo te g Pɔl tie yaalidug bona nba g mɔg l liel.
44019012	Hal g niib tan tugd Pɔl gbannand n sii ninfiɛni nba, lann i kaa caba nba mɔno, g saa g maand yiɛnm po k b paagd. G yab nba bo mɔg sanpola mɔ, k l sanpola ŋaan’m.
44019013	L bo sua g Suif‑nba nne be g waa dingbana g biel g yaand sanpola nba bo ŋua niib. B mɔ bo bign k ban gii taan Yonmdaan Yiesu sann g biel g yaand sanpola. B bo maad sanpola: « Yiesu nba g Pɔl muand u maam nyan sann po, n maad’i ŋaa’b man. »
44019014	Sefa bid banlile n bo suun l tuonn. Sefa mɔ bo tie Suif‑nba salg-yidkab ciɛn i.
44019015	Lann i g sanpola ŋmagd g maad’b: « T ban Yiesu g biɛ ban Pɔl mɔ n tie yua, k i mɔ i, i tie b lɛ i ? »
44019016	G jua nba g sanpola bo ŋua’ɔg nyan yug g baa b po, g pua g paad’b, g janm’b hal k b san g nyiɛ niiyana l ŋaag n.
44019017	Yab bo kua Efɛs nyan kul, Suif‑nba yen yab g tie Suif‑nba, b kul bo gbad yal tien. Jiwaani bo kua b kul, k b ji dond Yonmdaan Yiesu sann.
44019018	Niib bonciɛnn nba bo tuo g gaal Yiesu bo baad g maad b biid niib kul nunŋ n.
44019019	G yab bo mɔg nyɔgu g tie palug nyan, b ninŋ bonciɛnn baal yen b kadaad g juu niib kul nunŋ n. K b kal g dugn g la k l kadaad daaɔg tie dibala tuda piinmu.
44019020	L bo tien nnyan i, g Yonmdaan maam yad kaannaa kul, g biɛ ŋɔnŋ k l mɔg paalu.
44019021	L po n pend g Pɔl tug yanjagl k u bu gad Maseduann yen Akaayi doi n yo, g fid g gad Serusalɛm. U bo maad: « N gii pund Serusalɛm, l tie k min gad Rom i. »
44019022	Lann i k u sun u todkab Timote yen Erast Maseduann doug n, g nyaan biɛ tien dana waam Asi dingbana n.
44019023	L youg, g nyɔgl tien bonciɛnn Yendu Sɔnu maam po,
44019024	g dugn Demetriyus po. Wano Demetriyus bo tie mamaal i. U bo diɛ ligtana i g maal yendu Artemis dondl dieog bonninnana. L tuonn n bo kuand wano yen u tuonsunna ligli nba bo g tie ligbig kaa.
44019025	Lann i k u taan mamaala kul yen yab nba bo suun l tuonbuolu kul g maad’b: « N ninjanm, i ban k t tuonn ne po n te k t be t yam n.
44019026	N tua i gbad g biɛ la Pɔl n tie yal a. U maad g niib n tag yendui nba yen b nui g tie yendui kaa. U te g niib bonciɛnn gaal u maam k l tie mɔni. L g tie Efɛs doug n ninŋ ne kua kaa, l tenn waam nne yen l maam ń yad Asi dingbana n ninŋ kul.
44019027	L maam g bua n biil t tuonn kukua kaa, ama l bu yuan yenduciɛn Artemis dondl dieog mɔ g biɛ te wan juod fam ; wano nba k Asi dingbana kul yen ŋanduna niib kul pug’o. »
44019028	Ban gbad l maam, k b pala biil, k b ji yign g maad: « Efɛs yab yendu Artemis n tie yenduciɛn ! »
44019029	G nyɔgl yad doug n ninŋ kul. K b suol Pɔl yegni Gaayus yen Aristark g gad yen’m doug n, niib n bo tu tigi naan. Pɔl yegni banle ŋann bo tie Maseduann yab i.
44019030	Pɔl bo bua wan gad niib n tigl naan nyan i, g Yiesu ŋuantieb bel’o.
44019031	K Asi tuonsungbenŋa nba bo tie u dɔnn‑nba nyan, mɔ sun g maad’o k wan di sugl g daa saa l buol.
44019032	L youg l sua g niib nba bo tigl nyan, g ŋmadl tien b siign. G yenm yign k nne, g lieb yign k nne. B ninŋ bonciɛnn bo g ban yal po te k b tigl monɔ.
44019033	Lann i g Suif‑nba tug Alɛksandr g nyan’o niwulug n g sen’o liig. G niwulug n ninŋ siɛb ŋɔn’o yal po te k b yign. K u don nuu g bu gaal maam g maad mɔni.
44019034	Ama niwulug n bann k u tie Suif, k b yie, g ji tand g maad k l g luol nyan kud munle nyan. B bo tand g tua: « Efɛs yab yendu Artemis n tie yenduciɛn ! »
44019035	Yua nba k u tuonn bo tie k wan gii diɛ b doug n kadaad nyan n bo tan fid g te g niwulug suon, k u maad’b: « Efɛs yab, nil kul ban k Efɛs doug n guu yenduciɛn Artemis dondl dieog, yen u ninnaɔnŋ nba nyiɛ polu g baa.
44019036	Baa sua kan fid g nai k l g tie nnyan, lann suol man i kua, g ŋanm g mali u, g fid g sun yin bu sun yal nba.
44019037	I baal yen niib ne, ne buol k b yen g biil baa siɛl t yendu dondl dieog n, g bual k ban sugl t yendu.
44019038	L gii tie g Demetriyus yen u tuonsunlieb mɔg maam yen sua i yaa, buuddanm be, g mɔg ban bu niib daal nba. Ban gad yen l maam b buol.
44019039	L biɛ gii tie k i mɔg siɛl g bu bual i yaa, tintaanciɛɔnŋ nba mɔg yiko nyan n bu diid l maam.
44019040	Dinne tintaann nba k t tien ne, b tan bu fid g jalg’ti k t tie niib nba g cɔlm i. G dugn t kan fid g maad yal po te k t taan lieb ne buol ne. »
44019041	Wan maad nnyan g gbenn k u cab niwulug.
44020001	L nyɔgl po n gbenn, g Pɔl taan Yiesu ŋuantieb g paan b pala. Lann i g cab’b g tug sɔnu g saa Maseduann.
44020002	Wan pund Maseduann, k u waa dingbana n ninŋ kul, g paan Yiesu ŋuantieb pala, g pend g gad Grɛs.
44020003	U bo tien l doug n ŋmaali ntaa i. Wan bo tan bua n tug ŋadunŋ g gad Siiri yaa youg, k u gbad g Suif‑nba bua n kpi’ug. Lann i k u tug yanjagl g guan g tɔgn Maseduann po.
44020004	Yab bo ciɛn’o sana n ne: Piirus bija Sopatɛr yua bo tie Bere jua, yen Tɛsaloniik jab Aristark yen Sekundus, yen Dɛrb jua Gaayus, yen Timote, yen Asi jab Tisiik yen Trofiim.
44020005	Banm n bo liid g daan bu guul’ti Trowas.
44020006	Jaanm nba k b bo tu ŋman kpanu nba k b g tien yen dibina nyan bo pend yo, k tinm mɔno tug ŋadunŋ Filiip doug n. T bo tien daa ŋanmu yo, g fid g pund b buol Trowas. T kul bo tien l buol daa ŋanlile i.
44020007	G laad n ninŋ dacincinn daal, k t taan lieb g bu biid kpanu. L bo sua k l wonn po g Pɔl bu fiil. Lann i k u gaal maam g maad yen Kristo‑yab g yɔug tan yɔgd.
44020008	Tin bo taan lieb naan detuadug po, fida bo be bonciɛnn.
44020009	L bo sua g naasen nne be k b yi’ug Etiis k u kal detuada ŋantaa takobonn po. Pɔl n bo maad g g gbend tonm nyan, g guam tan suol l naasen k u guan g lagd l detuada ŋantaa po g baa. K b fiin’o g sua k u kpe o.
44020010	G Pɔl jiid g gbaa g gad g wob’o g maad: « I yam ń daa ŋmad man. U mɔg miɛl ! »
44020011	Lann i k u guan g duo g jend kpanu g ŋman, g biɛ gaal maam g maad k l tan fann, k u yaad g ŋaa’b.
44020012	K b tug l naasen g ciɛn’o k u mɔg miɛl. G nil kul yam duan.
44020013	Pɔl bo bua wan sonm i g gad Asɔs. K tinm tug ŋadunŋ g gaal liig g daan bu tug’o l doug n.
44020014	Wan tan pund Asɔs, k t tug’o yen ŋadunŋ g gad Mitilɛnn.
44020015	K t nyiɛ l buol yen ŋadunŋ, k l wonn po k t pund Siiyo. L wontunm po k t pund Samɔs. K l dinnedaal po k t pund Mile.
44020016	Pɔl bo g bua k u sed Efɛs doug n, g dugn u bo g bua wan biɛn yaam Asi dingbana n. U bo bua wan tien tonm, l gii tie k l bu fid wan pund Serusalɛm, Pantekuot daal.
44020017	Pɔl bo be Mile doug n i, g sun g yiin Efɛs Kristo‑yab tintaanu nikpela.
44020018	Ban tan baal u buol, k u maad’b: « Yinm mɔno, i ban lan cil hal dacincinn daal nba k n pund Asi doug n, min bo tu be yen’i nand.
44020019	N jiin n kua g sun Yonmdaan tuonn yen ninsiid, g biɛ la fala g dugn Suif‑nba bo kpaan k ban janm’n.
44020020	Yal nba tie bonmɔnn k n bo bu maad’i, n g ŋaa baa siɛl. N muand’i, g biɛ tund’i Yendu maam, niib kul buol yen i ŋai n.
44020021	N biɛ muand Suif‑nba yen yab g tie Suif‑nba mɔ, k ban lebd b binbem g tug b kua g cab Yendu, g biɛ tuo g gaal t Yonmdaan Yiesu.
44020022	Mɔlane, Foŋanm niin’n g saa yen’n Serusalɛm n nyan. N g ban yal daan bu baal’n.
44020023	Ama n ban g doug kul ninŋ, Foŋanm tu maad’n k n bu cagn k ban biɛ luon’n dansalg.
44020024	Yen l kul ne, n g tug n miɛl k l tie siɛl n po. Yal tie bonmɔnn n po, l tie k min fid g sun g gbenn tuonn nba k t Yonmdaan Yiesu kubn’n i. Lan tie k min muand Yendu ŋalbalg Laabamann.
44020025	N kal i buol ne, g muand’i Yendu diem maam. Mɔlane n ban k i ninŋ ne, baa sua ji kan ban g la’n.
44020026	L po n te k n bua min maad’i k i ninŋ ne baa sua gii tud sɔnu, l ji g la’n,
44020027	g dugn n ŋɔn’i Yendu n bua n tien yal nba kul, g g wuon’i baa siɛl.
44020028	I tiɛn man i kua po, g biɛ gii guu pelol nba g Foŋanm tug’i k yin gii kpaa l pei. Ŋanm man gii kpaa Yendu tintaanu nba g Yonmdaan wul u sɔm g yend.
44020029	N ban k n gii kun, n puol po fuabɔjad bu baal g kua i ninŋ. B kan ŋaa pelol.
44020030	G baa i ninŋ mɔno, niib bu fiil g fa faaɔg g bɔnd Yiesu ŋuantieb ban ŋuan’m.
44020031	Lann, i ceg man gii tiɛn g bina ŋantaa siign, yendu n yen nyiɛɔg, yen ninsiid i, k n ŋmagd yua kul k wan tɔgn sɔnŋanu n.
44020032	Mɔlane n ji kubnd’i Yendu nuu n, u ŋalbalg maam ń gii ŋmagd’i. L maam n mɔg paalu nba bu paan i pala, g biɛ te yin di faal nba k u cegn g bu te yab nba kul tie u yab.
44020033	N g buad nil ligli, lann i kaa u wula, lann i kaa u tiɛd.
44020034	Yinm mɔno, i ban k n sun yen n nui ne i, g la min yen n yegni n bo bua yal nba.
44020035	N l tun g ŋɔnŋ’i k yin gii suun nnyan i, g fid g tod tali g biɛ gii tiɛn t Yonmdaan Yiesu mɔno n bo maad yal. U bo maad: “ L tie pamann i yua tien po g cie yua gaan. ” »
44020036	Pɔl n maad g gbenn, k u taan g gbaan yen’m g jaand.
44020037	Lann i k b kul ŋmaa bubuul g yuug g jɔlg Pɔl g cabd’o.
44020038	B kul pala bo wad yen Pɔl n bo maad’b k b ji kan ban g la’ɔg. K b ciɛn’o g daan pund ŋadunŋ buol.
44021001	L puol po k t yaad g ŋaa’b l pin, g tug ŋadunŋ g tol Kɔs. K l wonn po, k t pund Rod. G nyiɛ l buol g tuad Patara.
44021002	L buol i, k t la ŋadunŋ k u saa Fenisi doug n, k t kua.
44021003	Tin saa saa g tan nyuan Sipr yaa youg, k t gɔgd g tɔgn yanbaɔnŋ g ŋaa l kpendegl, g saa Siiri po. T maa maa nnyan i g daan pund Tiir, naan k b bo bu nyan tiɛd ŋadunŋ n.
44021004	L buol i k t la Yiesu ŋuantieb g tien yen’m daa ŋanlile. G Foŋanm te k b maad Pɔl k wan daa saa Serusalɛm.
44021005	Ama l daa ŋanlile po n pend, k t guan g tug t sɔnu. K banm yen b puob yen b bid ciɛn’ti, g daan nyan’ti doug n. K t kul gbaan mɔgl kunŋ g tien jaandi.
44021006	Lann i k t cab t lieb. K tinm kua t ŋadunŋ Tiir nyan, k b mɔ lebd g kun.
44021007	K t kaag g saa saa g daan pund Pitolemaayis doug n, g gad g fuond t ninjanm Kristo‑yab g tund yen’m.
44021008	K l fann k t gad Sesaare, g daan can Filiip, yua nba bo muand Laabamann nyan. U bo tie niib banlile nba k b bo lugd’b Serusalɛm nyan ninŋ yend i.
44021009	U bo mɔg bipuobi banna i, k b kul ne sua daa g ban jua. Banm n bo tu maad Yendu n yed k ban maad yal.
44021010	T bo g luol g tien l buol dana ŋanŋaa nne, g Yendu sogni nba k b yi’ug Agabus nyan nyiɛ Suude g baal t buol.
44021011	Lann i g juab Pɔl gbann g lol wano mɔno nui yen u titala g maad: « Foŋanm n maad yal n ne: “ Jua nba yen gbann ne, Suif‑nba daan bu lol’o nne i Serusalɛm, g tug’o g te’og buolfanu yab. ” »
44021012	Tin gbad l maam, k tinm yen Sesaare yab miɛl Pɔl sugl k wan ji daa saa Serusalɛm.
44021013	Ama g Pɔl ŋmiɛn’ti: « Laabaal k i buud g bua n wad n pal i ? Min g tuo k ban lol’n kukua kaa, n tuo k ban kpi’n mɔno Yonmdaan Yiesu sann po Serusalɛm doug n. »
44021014	Nyan wan bo g tuo t maam nyan, t ji bo ŋaa i g nyaan maad k lan tien nyan Yonmdaan n bua nand nyan.
44021015	Tin tien l buol dana waam, k t bobn t tiɛd g gad Serusalɛm.
44021016	G Yiesu ŋuantieb nba bo be Sesaare nyan, g yenm ciɛn’ti, g gad yen’ti jua nne ŋaag k b yi’ug Minasɔn. L jua bo nyiɛ Sipr i, g bo te Yiesu ŋuantua k l wai. T bo bu duan u ŋaag i.
44021017	Tin pund Serusalɛm youg nba, k t ninjanm Kristo‑yab gaal’ti yen pamann.
44021018	K l fann k tinm yen Pɔl gad Saak ŋaag. L bo sua g Kristo‑yab nikpela kul tigl l buol.
44021019	Pɔl n fuond’b g gbenn, k u ŋanm g dugn’m Yendu n te k u sun tuona nba kul, yab g tie Suif‑nba siign.
44021020	Kristo‑yab nikpela n gbad l maam, k b ji dond Yendu g nyaan maad Pɔl: « T ninja, a la waa, Suif‑nba tie tuda tuda i g tuo g gaal Kristo, k b kul ne pal biɛ kɔn Moyis kadaaɔg n diɛni po.
44021021	B maad’b k a tund Suif‑nba nba be buolfanu siign k ban daa cɔln yal be l kadaaɔg n, g daa kɔnd b bid, g biɛ daa cɔln Suif‑nba bogda.
44021022	T ji bu tien nle i ? B yen bu l bann k a be ne buol ne.
44021023	Lann, tien tin bu maad’a yal. Jab banna be t buol ne g puon puoni Yendu nunŋ n.
44021024	Tug’b, k i kul ń gad g daan taan g tien l bogdl g ŋanm i kua, k a pa b po, k ban fid g kuol yud. Nnyan i g nil kul bu bann k ban maad a po yal kul tie faaɔg u. Lann i k b bu bann k a mɔ cɔln yal be Moyis kadaaɔg n.
44021025	Ama yab g tie Suif‑nba g yen tuo g gaal Yiesu nuan, t daan diɛn’m kadaaɔg g maad’b tin kal g suol yal o. Lan tie k ban daa ŋman padnand, g daa di sɔm, g daa ŋman bonkobug nba kpe k b g kod, g biɛ daa conm. »
44021026	K l fann g Pɔl tug l jab banna k b gad g tien l bogdl g ŋanm b kua, g yuand g kua jaanddeciɛɔnŋ n. G Pɔl ji ŋɔn daal nba k b bu yid salg sua kul po, k l ŋanml bogdl po ń juab.
44021027	L ŋanml daa ŋanlile po n ji bo bua n gbenn, k Asi Suif‑nba la Pɔl jaanddeciɛɔnŋ n. Lann i g tud tud niwulug k b fiil g yie Pɔl po, k b suol’o
44021028	g tand g maad k nne: « Israyɛl niib, baal man g tod’ti ! Jua ne n muand naan kul g kɔn yen t buolu, g tud niib k ban daa mɔg siɛl yaa cɔlunŋ t bogda yen t jaanddeciɛɔnŋ po, g tan te g yab g tie Suif‑nba mɔno kua jaanddeciɛɔnŋ n. B kuan jɔgnd n nyan Yendu ŋaag n. »
44021029	B bo maad nnyan g dugn b bo la Pɔl doug n k u yeg yen Efɛs jua Trofiim. B ji bo mali g Pɔl kua yen’o jaanddeciɛɔnŋ n i.
44021030	Lann i g nyɔgl tien doug n kul, g niib san g tigl. K b suol Pɔl g fil g nyan’o jaanddeciɛɔnŋ n, g luon dimɔi l youg mɔno.
44021031	B ji bo kpaan k ban kpi Pɔl i, g niib gad g maad Rom sijenm kul ciɛn k l mɔn Serusalɛm doug n.
44021032	L youg mɔno k u fiil g tug sijebid yen sijeciɛnm, k b san g gad niwulug buol. Niwulug n l la sijenm kul ciɛn yen sijenm yaa youg, k b ŋaa g ji g pua Pɔl.
44021033	Lann i g sijenm kul ciɛn nagn u buol g cab mɔb k ban suol g lol’o yen kudsiseli nle, g nyaan bual k u tie ŋmaa i ? K u tien bɛ i ?
44021034	Ama g niwulug n ninŋ g yenm yign k nne g lieb yign k nne. L po bo te g sijenm kul ciɛn kan fid g bann yal n tien. Lann i k u cab mɔb k ban tug Pɔl g gad yen’o sijekanŋ n.
44021035	Ban do dimɔŋmaada po yaa youg, g niwulug yie Pɔl po g sijenm tan gbal g tug’o.
44021036	G dugn niwulug bo ŋua g yign g tua: « Kpi’ug man ! Kpi’ug man ! »
44021037	Youg nba k b ji bo bua n kuan Pɔl sijekanŋ n, k u bual sijenm kul ciɛn: « N bu fid g maad’a siɛl ii ? » K u ŋmiɛn’o: « A gbiɛ grɛk yaa aa ?
44021038	Lann fin kaa tie Esipt jua nba daan kpid wounŋ, g tug bibiɛdi tuda ŋanna, dana nba pend ne ninŋ, g gad yen’m tinkuonŋ n ninŋ ii ? »
44021039	G Pɔl ŋmiɛn: « Min tie Suif i, b mal’n Tars i, Silisi doug n. N tie l dogbenŋl n ninŋ big i. Cab’n k min maad yen niwulug. »
44021040	G sijenm kul ciɛn cab’o. Lann i g Pɔl sed dimɔŋmaada ŋann po, g ŋag niwulug nuu k b suon silb. K u gaal maam g maad’b Ebro‑nba maam n k nne:
44022001	« N baa‑nba yen n ninjanm, cenŋ man min mɔg yal mɔlane g bu maad’i g kɔn n kua po. »
44022002	Ban gbad g Pɔl maad yen’m Ebro‑nba maam, k b ŋanm g tien suoo. Lann i k u maad’b:
44022003	« N tie Suif i, g mal Tars, Silisi doug n. Ama b ŋub’n Serusalɛm ne i. G Gamaliɛl te n canbaa. Wano n tund’n, g ŋanm g ŋɔn’n t yaajanm bogda. N pal bo siɛd Yendu po nyan lan tie i mɔ nand dinne nyan i.
44022004	N cagn yab nba bo tuag sɔnu nba k n tuag mɔlane, g tan kpii’b mɔno. N fid g suol jab yen puob g luon’m dansaldieog n.
44022005	Salg-yidkab kul ciɛn yen Suif‑nba nikpela bu fid g maad k n maad mɔni i. N gaal kadaad mɔno b buol g bu te t ninjanm nba be Damas. N bo saa l buol i, g daan bu suol yab nba bo tuag l sɔnu g lol’b g gad yen’m Serusalɛm g te k ban dad b tubl.
44022006	Min bo paa sɔnu po g saa g tan nag Damas, yensikpikpalg po, n tan sua g yinyiem nyiɛ polu po g baal g fand n buol kul.
44022007	K n baa tinŋ n, g gbad niɛlu nne, k l maad’n: “ Sɔl, Sɔl, laabaal k a cagn’n i ? ”
44022008	K n ŋmiɛn: “ Yonmdaan, a tie ŋmaa i ? ” K l niɛlu ŋmiɛn’n: “ Min n tie Nasarɛt Yiesu, a cagn min i. ”
44022009	Yab nba bo be yen’n, b bo la yinyiem nuan, ama b bo g gbad yua nba bo maad yen’n nyan yaa niɛlu.
44022010	Lann i k n bual: “ Yonmdaan, a bua k n sun bɛ i ? ” G Yonmdaan maad’n: “ Fiil g gad Damas, l buol b daan bu maad’a min bua ŋan sun yal nba kul. ”
44022011	Nyan l yinyiem n bo te k n juan nyan, n lieb n ji bo suol n nuu g gad yen’n Damas.
44022012	L bo sua g jua nne be l doug n k b yi’ug Ananias. U bo tie yua nba ŋua Yendu yen u pal kul i, g cɔln Moyis kadaaɔg n diɛni, g biɛ mɔg sann Suif‑nba nba kul bo kua Damas nyan buol.
44022013	Wano n bo baal g maad’n: “ N ninja Sɔl, guan g nyuand. ” L youg mɔno k n nyuand g ji la’ɔg.
44022014	Lann i k u biɛ maad’n: “ T yaajanm Yendu n liid g lugd’a, k ŋan bann u yanbuam, g la Mɔnkundaan g biɛ gbad u mɔb n maam.
44022015	G dugn a tuonn tie k a gii tie u sieda gii maad niib kul ŋan la yal g biɛ gbad yal.
44022016	Lann ji daa taand kaa. Baal g wul nyum, g taa u sann k a biid ń piin. ”
44022017	L puol po k n lebd Serusalɛm. Diyenn k n tan jaand jaanddeciɛɔnŋ n, k l tan tie nyan danŋd nyan
44022018	k n la Yonmdaan k u maad’n: “ Tien tonm, g nya Serusalɛm doug n, g dugn l doug n niib kan tuo g gaal maam nba k a bu maad g kun mɔni n po. ”
44022019	K n ŋmiɛn: “ Yonmdaan, banm mɔno ban k n bo tu saa tintaann died n, g so yab nba dug a po, g puag’b g biɛ luond’b dansalg.
44022020	K ban biɛ bo kpii a sieda Etiɛnn, n mɔ bo be l youg. N bo taa yab nba bo kpii’ug nyan po i. Min n bo guu b tiɛd. ”
44022021	Lann i g Yonmdaan maad’n: “ Fiil, n bu sun’a ŋan gad fagm, yab g tie Suif‑nba buol. ” »
44022022	Niwulug bo l cenŋ Pɔl maam i. Wan tan maad yab g tie Suif‑nba maam yaa youg, k b yign g maad: « Biɛn man jua ne, l ji g dagd yen wan gii mɔg miɛl ! »
44022023	B ji bo l yign i, g lunn b tiɛd, g yad tand polu po.
44022024	G sijenm kul ciɛn maad k ban tug Pɔl g kua yen’o sijekanŋ n, g pua’ɔg gbana, g niin’o k wan maad yal po te g niwulug yign u po nne.
44022025	Ama ban lol’o g bu pua’ɔg gbana, k u bual sijenm ciɛn nba bo be l buol nyan: « Yiko cab k yin pua Rom jua k b g bu’ug mɔno oo ? »
44022026	Sijeciɛn n gbad l maam k u gad g maad b canbaa: « A ji bu tien nle i ? Jua ne tie Rom jua i. »
44022027	Lann i g sijenm kul ciɛn gad g bual Pɔl: . « Maad’n, a tie Rom jua yaa aa ? » G Pɔl ŋmiɛn k ɛɛn.
44022028	Lann i g sijenm kul ciɛn maad’o: « Min pa ligciɛnŋ yo, g fid g te Rom jua. » G Pɔl ŋmiɛn: « Min nuan b mal’n k n tie Rom jua i. »
44022029	L youg mɔno yab bo bu niin Pɔl k wan maad nyan yad g ŋaa’ɔg. G jiwaani kua sijenm kul ciɛn yen wan gbad g Pɔl tie Rom jua k u yen te k b lol’o yen kudsiseli.
44022030	Lan fann, g sijenm kul ciɛn l bua wan bann Suif‑nba n jalg Pɔl yal nba po, k u cab mɔb k b lod’o. Lann i g te k b taan salg-yidkab ciɛnm yen Suif‑nba buuddanm. G biɛ te k b baal yen Pɔl g sen’o b kul nunŋ n.
44023001	G Pɔl nyuan nyuan Suif‑nba buuddanm g tan maad: « N ninjanm, hal min cil g ŋua Yendu saa yen mɔlane, n l ŋua’ɔg yen papienn i. »
44023002	Lann i g salg-yidkab kul ciɛn Ananias maad yab bo kpiɛ Pɔl nyan, k ban pua u mɔb po.
44023003	G Pɔl maad’o: « Fin i g Yendu bu pua’a, diid wan naan guonpieonŋ. A kal l buol g yed k a bu’n nyan yiko n bual nand i, k fin mɔno yen kand l yiko po n nyan, g yed k ban pua’n. »
44023004	G yab bo kpiɛ Pɔl nyan maad’o: « Fin n sugd Yendu salg-yidkab kul ciɛn a ! »
44023005	G Pɔl ŋmiɛn’m: « N ninjanm, n bo g ban k u tie salg-yidkab kul ciɛn. Yen mɔni l diɛn Yendu Kadaaɔg n ninŋ g maad: “ A kan maad mabiid a doug n bad po. ” »
44023006	Pɔl n bo ban g Suif‑nba buuddanm siign Sadusien-nba yen Farisiɛn-nba be nyan, k u maad: « N ninjanm, n tie Farisiɛn i k n baa‑nba mɔ tie Farisiɛn-nba. Min dug g kpienm tan bu yied nyan po n te k b bu’n ne. »
44023007	Wan maad nnyan, g Farisiɛn-nba yen Sadusien-nba ji gag yen lieb, g bɔgd caga ŋanle.
44023008	G dugn Sadusien-nba bo tu maad g kpienm tan kan yied, g malɛg‑nba g be, g cicili mɔ biɛ g be. Ama g Farisiɛn-nba nuan yen tuo k l kul ne be.
44023009	Nyɔgl bo pugd bonciɛnn, g Farisiɛn-nba cagl n, yab nba tie Yendu Kadaaɔg gbanbanda nyan, g yenm fiil g gaal jad g maad: « Tinm g la jua ne n biil yal. L g kua cicilg lann i kaa malɛg n pag yen’o. »
44023010	Nyan l gigaɔg n ji bo ŋanm g paag nyan, g sijenm kul ciɛn jie k b tan bu dad g pad pad Pɔl. Lann i g te g sijenm jiid g tug’o l niib siign, g guan g kua yen’o sijekanŋ n.
44023011	K l daal nyiɛɔg g Yonmdaan baal Pɔl buol g maad’o: « Paan a pal g daa jie. Ŋan maad n po nand Serusalɛm ne, l tie k ŋan biɛ daan maad n po nnyan i, Rom doug n. »
44023012	K l fann g Suif‑nba ninŋ siɛb taan g kal, g taan mɔb g pol k b gii g kpii Pɔl, b daa kan di, b biɛ daa kan nyu.
44023013	Yab nba bo taan g pol k b bu kpi Pɔl bo cie niib piinna.
44023014	B bo gad g la salg-yidkab ciɛnm yen Suif‑nba nikpela g maad’b: « T taan mɔb g pol k t gii g kpii Pɔl, t daa kan di baa siɛl.
44023015	Lann, yinm yen Suif‑nba buuddanm, sun man mɔlane mɔno k ban maad sijenm kul ciɛn, k wan te k ban baal yen Pɔl i buol, k lan gii tie k i bua n ŋanm g diid u maam i. Tinm, t cegn g bu gbenn u maam k u daa g pund i buol. »
44023016	Ama g Pɔl niipuo bija gbad l maam, g gad sijekanŋ n g kua g maad Pɔl.
44023017	Lann i g Pɔl yiin sijeciɛnm n ninŋ yend g maad’o: « Ciɛn naasenbig ne i canbaa buol, u mɔg maam g bu maad’o. »
44023018	K l sijeciɛn tug’o g kua yen’o b canbaa buol g maad: « Pɔl nba k t luon’o n yiin’n g maad’n, k min ciɛn naasenbig ne a buol, k u mɔg maam g bu maad’a. »
44023019	G sijenm kul ciɛn suol naasenbig nuu, g piɛd yen’o g bual’o k u mɔg bɛ i, g bua n maad’o i ?
44023020	G naasenbig ŋmiɛn: « Suif‑nba taan mɔb g bu baal g miɛl’a ŋan won te ban baal yen Pɔl Suif‑nba buuddanm buol. B bu maad’a k b bua ban ŋanm g diid Pɔl maam i,
44023021	ama ŋan daa tuo b maam. G dugn b taan g cie niib piinna g won bu laan g guul Pɔl. B pol k b won gii g kpii Pɔl i kaa, b daa kan di, b biɛ daa kan nyu. B bobn g gbenn o, b ji guu k fin i ń cab k ban gad yen Pɔl. »
44023022	G sijenm kul ciɛn cab naasenbig g nyaan maad’o: « Daa ŋaa baa sua ń gbad k a maad’n l maam. »
44023023	L puol po g sijenm kul ciɛn yiin sijeciɛnm n ninŋ banle, g maad’b: « Taan man sijenm kobiinle yen tanjagla piinlile yen niib kobiinle nba baa diɛ kpana, k b kul ń bobn g gbenn, k i gad Sesaare nyiɛɔg kud munwai.
44023024	Bobn man taani mɔ, g Pɔl ń jag, k i ciɛn’o g daan te’og gobna Feliks yen laafiɛ. »
44023025	K u biɛ diɛn kadaaɔg nba k b daan bu te wano Feliks g maad k nne:
44023026	« Min Klod Lisias n da kadaaɔg ne g fuond canbaaciɛɔnŋ Feliks.
44023027	Jua nba k n te k b baad yen’o a buol ne, Suif‑nba n daan suol’o g bu kpi’ug. Min gbad k u tie Rom jua nyan, k n tug n sijenm k t gad g fiel’o.
44023028	Min daan bua min bann yal po te k b jalg’o nyan, k n gad yen’o banm Suif‑nba buuddanm buol.
44023029	N tan la k b jalg’o yal tie banm Suif‑nba yiko po i. Ama n g la wan tien yal k l dagd yen ban kpi’ug lann i kaa k wan kua dansalg.
44023030	Ban biɛ maad’n g Suif‑nba bobn g bu kpi’ug nyan, l po n te k n sun sijenm k ban baal yen’o a buol. G nyaan maad yab jalg’o nyan, k ban gad yen l maam a buol. »
44023031	G sijenm tien nyan wan yed k ban tien nand nyan. G tug Pɔl nyiɛɔg g saa saa g daan pund yen’o Antipatris,
44023032	k l fann g sijenm nba bo sonm nyan lebd sijekanŋ n, g ŋaa tanjagla kua k b saa yen’o.
44023033	Ban tan pund Sesaare yaa youg, g tanjagla tug kadaaɔg g tie gobna Feliks g biɛ kubn’o Pɔl mɔ.
44023034	Wan lii kadaaɔg g gbenn, k u bual Pɔl wan nyiɛ yaa diem nba ninŋ. Wan gbad g Pɔl tie Silisi jua,
44023035	k u maad’o: « N tan bu cenŋ a maam youg nba g yab jalg’a pund. » Lann i g te k b luon’o bad Erod ŋaag n.
44024001	Daa ŋanmu po bo pend yo, k Ananias, yua bo tie salg-yidkab kul ciɛn nyan, pund Sesaare yen Suif‑nba nikpela n ninŋ yenm, yen buud maband nne k b yi’ug Tɛrtulus, k b kua g la gobna Feliks g maad’o k b mɔg maam yen Pɔl.
44024002	Lann i k b yiin Pɔl, g Tɛrtulus gaal maam g bu ŋɔn ban mɔg maam nba yen’o, g maad k nne: « Canbaaciɛɔnŋ Feliks, a yaa po n te k t be t yam n yen laafiɛ. Ŋan ŋanm g kub doug yen yanfuom po n te, g bona lebd g ji ŋan g doug sonm.
44024003	Tin be naan nba kul, t gaan l ŋanm daal kul. T tiend’a balg bonciɛnn l bona kul po.
44024004	Min g bua k n biɛn’a yaam nyan, l po n te k n miɛd’a k a di sugl g cenŋ’ti waam.
44024005	T la g jua ne n ŋmad doug. Wano n kuand ŋmadl Suif‑nba kul ninŋ ŋanduna munn kul. U tie cagl nba k b yi Nasariɛn-nba nyan canbaa i.
44024006	U bign k wan tien bonsiɛl mɔno g biil t jaanddeciɛɔnŋ k lan te fam, k t suol’o. [T daan bua tin bu’ug nyan t yiko n bual nand i,
44024007	ama g sijenm kul ciɛn Lisias baal g fiel’o yen paalu t nui n ninŋ.
44024008	G biɛ maad g yab jalg’o nyan ń baal a buol.] L gii tie k a bual l jua buali, fin mɔno bu bann k tin jalg’o yal po kul tie mɔni. »
44024009	G Suif‑nba taan u po, k wan maad yal tie mɔni i.
44024010	G gobna cab Pɔl mɔb k wan maad. G Pɔl gaal maam g maad: « N ban g bina bonciɛnn n nyan k a bu buud doug ne ninŋ. L po n te k n pal paa k n bu maad g kɔn n kua po a buol ne.
44024011	A bu fid g bual g diid, dana piig yen ŋanle n nyan, k n baal Serusalɛm g bua k n pug Yendu.
44024012	Baa sua g la’n k n sie g kɔn yen nil g bual k n kpid wounŋ jaanddeciɛɔnŋ n, lann i kaa tintaann desiɛɔg n, lann i kaa doug n siɛl buol.
44024013	B biɛ kan fid g ŋɔn, k ban jalg’n yal po mɔlane mɔno tie mɔni.
44024014	Ama min ban yal n ne: Min pug Yendu nba k t yaajanm bo pug i, g tuag Yonmdaan sɔnu. K banm yen yie k l tie sɔnbiiug u, k n yen tuo g yal diɛn Moyis kadaaɔg n yen Yendu sogni‑nba kadaaɔg n kul tie mɔni.
44024015	Min mɔg dindann nba Yendu n ninŋ, b mɔ biɛ mɔg l dindann i. Lan tie g yaa danm nba kpe g tie nimɔnm ii, nibiid ii, b kul tan bu yied.
44024016	L po n te k n l gbaa k n daa mɔg siɛl yaa biid Yendu nunŋ n yen niib buol.
44024017	L tien bina ŋanŋaa n nyan k n tu g be Serusalɛm. N daan kpen k n tod n buolu yen ligli i, g biɛ yid Yendu salg.
44024018	L po n te k n daan be jaanddeciɛɔnŋ n, k b tan baal g la’n. L daan sua k n gad k min ŋanm n kua nyan t danm bogda n bual nand nyan i. Niib daan g tigl n buol, siɛl yaa nyɔgl mɔ biɛ daan g tien.
44024019	Ama Asi doug n Suif‑nba yenm daan be. L bo gii tie k ban jalg’n, banm n bo bu fid g sed a nintual n g jalg’n.
44024020	Lann i kaa, niib nba jalg’n mɔlane ń ji ŋɔn ban daan bu’n Suif‑nba buuddanm buol, g la k n biil yal nba.
44024021	L gii g tie min daan sed b nunŋ n, g maad maam nba yen paalu i kaa. N daan maad: “ Min daan g kpienm tan bu yied po n te k b bu’n dinne. ” »
44024022	Feliks n bo ban hal bonŋann, Kristo‑yab jaandi n tie yal nyan, k u lie buud daal g maad: « Sijenm kul ciɛn Lisias gii baal, n bu jiɛl i buud. »
44024023	Lann i g maad sijeciɛn k wan gii guu Pɔl g ji daa mabnd’o bonciɛnn. K wan daa biel u dɔnn‑nba, g ŋaa’b k ban gii baad g nyuan u ninŋ.
44024024	L bo tien dana waam yo, g Feliks tan baal yen u ŋaapuo Drusiil. Wano Drusiil bo tie Suif i. G Feliks te k b yiin Pɔl, g Pɔl maad’b dindann Yiesu Kristo n ninŋ n tie yal nba, k b cenŋ.
44024025	Ama Pɔl n ji bo tan ŋɔnŋ’b nil n baa be nand k l ŋan Yendu po, yen nil n baa so u kua nand, yen buud nba baad ŋanduna po, g jiwaani kua Feliks k u maad Pɔl: « L daa dagd nnyan dinne o. N tan gii la yaam n bu guan g yiin’a. »
44024026	Feliks bo tun g yi Pɔl k b pag k u daan g Pɔl bu te’og ligli i.
44024027	Bina ŋanle bo pend yo, g Pɔrsiyus Fɛstus gaal Feliks yiɛl g te gobna. Feliks n bo bua Suif‑nba pala ń gii man u po nyan, k u ŋaa Pɔl dansaldieog n.
44025001	Fɛstus bo baal u diem n, k l daa ŋantaa daal k u nyiɛ Sesaare g duo Serusalɛm.
44025002	L buol i g salg-yidkab ciɛnm yen Suif‑nba nba tie nigbenŋa baal g la’ɔg, g maad k b mɔg maam yen Pɔl.
44025003	Ban bo bobn g bua ban kpi Pɔl sɔnu po nyan, k b maad Fɛstus k wan di sugl g te g Pɔl ń baal Serusalɛm.
44025004	G Fɛstus ŋmiɛn’m g Pɔl luo Sesaare dansaldieog n, k wano mɔno kan wai yen wan lebd Sesaare,
44025005	k b liig yab ń ŋuan’o, k ban gad Sesaare, k b daan gii mɔg maam nba g bu maad g ŋɔn’m Pɔl n biil yal nba, ban maad.
44025006	Fɛstus bo tien l buol dana ŋanniin lann i kaa dana piig kua i. Wan lebd g kun Sesaare k l fann, k u kal ban tu bu buud naan g te k b baal yen Pɔl.
44025007	Pɔl n l pund yaa youg, g Suif‑nba nba nyiɛ Serusalɛm nyan kaan g lind’o, g jalg’o bona bonciɛnn po hal k l biɛ. B yen bo kan fid g ŋɔn k ban jalg’o yal po tie mɔni.
44025008	G Pɔl kɔn u kua po g maad: « N g tien siɛl k l g tuag yen Suif‑nba yiko, n g tien siɛl g biil jaanddeciɛɔnŋ, n biɛ g biil Rom badciɛn mɔ baa siɛl. »
44025009	Fɛstus n bo bua wan manŋ Suif‑nba pala nyan, k u bual Pɔl k nne: « A tuo k a bu gad Serusalɛm ban daan bu’a n nunŋ n, ban jalg’a yal po ii ? »
44025010	G Pɔl ŋmiɛn: « Min be naan ne mɔ tie Rom badciɛn buud buol i. L buol i k b bu bu’n. Fin mɔno a ban k n g biil Suif‑nba baa siɛl.
44025011	L gii tie k n biil siɛl, l gii tie k n tien siɛl k l dagd k ban kpi’n, n kan yie k ban daa kpi’n. Ama l gii tie k ban jalg’n yal nba ne po kul, g baa siɛl g tie mɔni, baa sua g mɔg yiko k wan tug’n g cab’b. N bua g Rom badciɛn mɔno i ń bu n buud. »
44025012	Lann i g Fɛstus pag yen u kpaaga g maad Pɔl: « A yed k a bua Rom badciɛn i ń bu a buud a, lann a bu gad u buol i. »
44025013	L bo tien dana waam yo, g bad Agripa yen Berenis baal Sesaare g bu fuond Fɛstus.
44025014	Ban bo wai l buol nyan, g Fɛstus tan tug Pɔl maam g maad bad k nne: « Jua nne be ne buol ne, Feliks n daan luon’o dansalg.
44025015	Min daan gad Serusalɛm i, g salg-yidkab ciɛnm yen Suif‑nba nikpela baal yen u maam n buol g jalg’o, g maad’n k min jiɛl u buud g te’og biid.
44025016	K n ŋmiɛn’m g Rom yab g maan k ban tuo g nil biil k b yen daa g bu’ug. B daa tu cab l daan wan maad g kɔn u kua po, yab jalg’o nunŋ n i.
44025017	Lann i k min yen banm kul n daan guan ne buol ne, n ji daan g ŋaa k l wai. L daan fann k n kal min tu bu buud naan i, g te k b baal yen l jua.
44025018	Yab kɔn yen’o daan tigl, k n mali k ban bu yed k u biil yal nba baa biɛ i. N yen daan tan sua k l g tie nnyan.
44025019	N daan tan la k b kɔn yen lieb b danm bogda po i yen jua nba k b yi’ug Yiesu nyan po. L jua kpe o, g Pɔl yie k u fei.
44025020	N daan g ban min bu tien nand l maam po, lann i k n bual’o k u bu gad Serusalɛm ban daan bu’ug uu ?
44025021	Ama g Pɔl yie g Canbaaciɛɔnŋ mɔno n bu bu u buud. K n te k b guan g kaan’o, g guu daal nba k n bu te ban gad yen’o Rom badciɛn buol. »
44025022	K Agripa maad Fɛstus: « N bo bua k min mɔno n cenŋ l jua maam. » G Fɛstus ŋmiɛn’o: « Wonn a won bu cenŋ’o. »
44025023	K l fann, k Agripa yen Berenis pund yen yudand nba yab, g kua ban tu bu buud naan. Banm yen sijeciɛnm yen doug n nigbenŋa n bo yeg. G Fɛstus te k b baal yen Pɔl.
44025024	Lann i k wano Fɛstus gaal maam g maad: « Bad Agripa yen yinm nba kul be ne buol ne, jua nba k i nyuan’o ne, Suif‑nba daan g mɔg dindin g baal yen l jua maam g la’n Serusalɛm yen ne buol ne g yign g maad k l tie k l jua miɛl ń junn i.
44025025	Min yaa po, min yen daan g la wan tien yal k l dagd yen kuum. Ama wano mɔno n daan bual g badciɛn n bu u buud nyan, k n yed k ban gad yen’o u buol.
44025026	Min daan kan fid g diɛn baa siɛl lan gii tie mɔni Pɔl maam po, g te badciɛn nyan, l po n te k n te k b baal yen’o i kul nunŋ n, mandg fin bad Agripa nunŋ n, k a bual’o k n fid g la siɛl g diɛn u po.
44025027	G dugn l kan gii mɔg niimn yen min te k ban tug dansalg g gad yen’o, k n yen kan fid g ŋɔn ban yed k u biil yal nba. »
44026001	K Agripa maad Pɔl: « A bu fid g maad g kɔn a kua po. » Lann i g Pɔl don nuu g gaal maam g maad g kɔn u kua po k nne:
44026002	« Bad Agripa, dinne n pal man yen min la yiɛl g bu maad a nunŋ n, g kɔn n kua po Suif‑nba n jalg’n yal nba kul po.
44026003	G dugn a ŋanm g ban Suif‑nba bogda kul yen l maadi. Lann di sugl g cenŋ’n yen yanfuom.
44026004	Suif‑nba kul ban min bo be nand hal n naasend n. B ban hal lan cil, min bo tu be nand yen n doug n niib yen min bo tu be nand Serusalɛm doug n.
44026005	B ban’n hal k l wai. B bu fid g maad k l tie mɔni l gii tie k b bua, k n bo tu be Farisiɛn-nba cagl n i. Suif‑nba jaandi n ninŋ, l cagl n ninŋ binbenu n ŋanm g paa.
44026006	B ji bu’n mɔlane g dugn n guu puoni nba g Yendu bo puon t yaajanm i.
44026007	T buolu n, piig yen cuga ŋanle nba be ŋua Yendu yen b pal kul yendu n yen nyiɛɔg, g guu k wan puon t yaajanm yal ń tien yen mɔni. Bad Agripa, Suif‑nba jalg’n l dindann po i.
44026008	Laabaal k yinm Suif‑nba g tuo g Yendu bu yied kpienm i ?
44026009	Min mɔno, n bo tu mali k l tie mabl i, k min bel niib k ban daa taan Nasarɛt Yiesu sann.
44026010	N bo tien lann i, Serusalɛm doug n. Yendu salg-yidkab ciɛnm n bo cab’n yiko k n suol l niib bonciɛnn g luon dansaldieog n. Ban bo tu jiɛl b buud k ban kpi’b, n mɔ bo tu taa yab bua k ban kpi’b nyan po i.
44026011	N bo tu paa g waa tintaann died n kul g cagn’m, g kpaan k n niin’m k ban yie Yiesu i. N pal bo bie b po g pend, k n ji l ŋua’b hal yen dofani n ninŋ g cagn’m.
44026012	L po n te g diyenn k n bo saa Damas, yen salg-yidkab ciɛnm n bo tie’n yiko nba g sun’n k n suol Yiesu ŋuantieb.
44026013	Bad Agripa, n bo paa sɔnu po yensikpikpalg n, g tan la g yinyiem nyiɛ polu po g paa g cie yendukpaana, k l baal g nyigd g fand min yen yab nba bo yeg.
44026014	K t kul baa tinŋ n, k n gbad g niɛlu nne maad’n Ebro‑nba maam n ninŋ k nne: “ Sɔl, Sɔl, laabaal k a cagn’n i ? A tie nyan naab nba yied k u kan sun u daan tuonn k u yen ŋua g puag’o g tan bu duol’o fam nyan i. ”
44026015	K n bual: “ Yonmdaan, a tie ŋmaa i ? ” G Yonmdaan ŋmiɛn: “ Min n tie Yiesu, a cagn min i.
44026016	Ama fiil g sed. N legd g ŋɔn n kua k a te n tuonsunn. A baa tie n sieda i, g ŋɔnŋ niib ŋan la’n nand dinne yen bona nba k n bu ŋɔn’a dana nba baad.
44026017	N bu sun’a Suif‑nba buol yen buolfanu yab buol. N bu guul’a k b kan fid g tien’a baa siɛl.
44026018	N sun’a k a luod b ninbina i, g nyan’m bunbɔnn n g kuan’m yinyiem n, g fiel’b Sitaan nui n k ban te Yendu yab. Nnyan yab dug n po, n bu piin b biid k ban mɔ ń tan di faal yen yab nba tie Yendu yab. ”
44026019	Bad Agripa, lan ji nyiɛ l buol saa yen dinne, n cɔln Yonmdaan n bo te k n la yal i.
44026020	N daan cind g muand Damas yab yen Serusalɛm yab i, g guan g muand Suude dingbana kul niib yen buolfanu niib. G maad’b k ban lebd b binbem gii ŋua Yendu, gii suun tuona nba ŋɔnŋ k b lebd b binbem yen mɔni.
44026021	L yaa po n te, g Suif‑nba bo suol’n jaanddeciɛɔnŋ n g bua ban kpi’n.
44026022	Ama Yendu guul’n hal k n tan pund dinne. K n biɛ daa l mɔg miɛl, g bu kun mɔni bid yen nikpela buol, g Yendu sogni‑nba yen Moyis n bo maad yal tien o. N g pugd baa siɛl l po.
44026023	B bo maad g Kristo tan bu cagn, k u bu te yua nba bu kpiɛ g yied kpienm siign, g muand yab tie Suif‑nba yen buolfanu yab yinyiem maam. »
44026024	Pɔl n daa bo l maad nnyan g kɔn u kua po, g Fɛstus gaal jad u po g maad: « Pɔl, a tie waad i. A banm bonciɛnn n te k a waad. »
44026025	G Pɔl ŋmiɛn’o: « Canbaa Fɛstus, n g waad kaa, maam nba k n maad ne tie mɔni i g biɛ dagd yen k n maad.
44026026	Bad Agripa ban l kul ne. L po n te k n maad g g jie siɛl u nunŋ n. N ban k u ban l bona kul ne g dugn l bona kul ne daan g tien lɔdg n ninŋ siɛl buol kaa.
44026027	Bad Agripa, a tuo g Yendu sogni‑nba n maad yal tie mɔni ii ? N ban k a tuo k l maam tie mɔni. »
44026028	Lann i k Agripa maad Pɔl: « Ŋan maad’n yal waam nne n bu te min te Kristo‑yua aa ? »
44026029	G Pɔl ŋmiɛn’o: « Min maad’a yal gii tie waam nne ii, lan yab ii, n miɛd Yendu k lan daa tie fin kukua kaa, ama lan gii tie i kul, fin yen yab cenŋ’n dinne, i kul ń te nyan min nyan, g yen daa luol yen kudsiseli. »
44026030	Lann i g bad yen badciɛn yen Berenis yen yab nba bo be l buol nyan kul fiil.
44026031	Ban nyiɛ yaa youg, k b ji maad maad yen b lieb k nne: « Jua ne g biil baa siɛl k l dagd k ban kpi’ug lann i kaa k ban luon’o dansalg. »
44026032	K Agripa maad Fɛstus: « Jua ne bo gii g bual g Rom badciɛn n bu bu’ug, t bo bu fid g luod g ŋaa’ɔg. »
44027001	Ban suol k t bu kua ŋadunŋ g gad Itali, k b tug Pɔl yen dansallei banŋaa nne, g kubn’m Rom sijeciɛn nne k b yi’ug Juliyus. Wano Juliyus bo tie sijenm cagl nba suun Rom badciɛn po nyan ninŋ yend i.
44027002	T bo kua Adramiit doug n ŋadunŋ u. L ŋadunŋ bo bu kagn Asi dingbana i g gad. Tinm yen Maseduann jua nne n bo yeg k b yi’ug Aristark k u nyiɛ Tɛsaloniik.
44027003	K l fann k t pund Sidɔn. G Juliyus diid Pɔl yen nunmanŋ g cab’o k wan gad g fuond u dɔnn‑nba, k ban te’og wan bua yal.
44027004	K t nyiɛ l buol g sua g faalu togd’ti, k t tɔgn g legn Sipr kpendegl.
44027005	K t puod mɔgl nba kpiɛ Silisi yen Panfili, g pund Miira, Lisi doug n.
44027006	L buol i g sijeciɛn la Alɛksandri ŋadunŋ nne k l saa Itali doug n, k u te k t kua.
44027007	T bo g luol g tien dana ŋanŋaa g saa waam waam yen t ŋadunŋ. T bo la fala bonciɛnn yo, g tan fid g pund Kiniid doug n. Nyan faalu n bo togi’ti k t kan fid g gad fagm nyan, k t kpib sɔnu g tɔgn Salmone g legn Krɛt kpendegl.
44027008	T bo cagn nnyan i g saa, g kaag bɔngbann g daan pund siɛl buol nne k b yi Bɔnpɔr, k l kpiɛ yen Lase doug.
44027009	T bo biɛn yaam bonciɛnn hal k l ji tan biɛ t po yen tin fid g sonm yen t ŋadunŋ, g dugn mɔlolu youg bo pend o. L po n bo te g Pɔl bo tuod g maad yab ŋmagd ŋadunŋ k nne:
44027010	« N dɔnn‑nba, n la k t sɔnu ne baa biɛ t po. T ŋadunŋ yen t tuga kul bu biɛl. Tinm mɔno gii g mɔnd t bu biɛl. »
44027011	Ama sijeciɛn bo g cenŋ Pɔl maam, u bo cenŋ yua ŋmagd ŋadunŋ yen yua yen ŋadunŋ maam i.
44027012	Ŋadunŋ sedbuol biɛ bo g ŋan g dugn l bo tie fawaaɔg youg u. L po n te k b ninŋ bonciɛnn bo yie k ban yaad l buol g mɔnd g pund Feniks gii be g sua g fawaaɔg pend. Feniks mɔ bo tie Krɛt doug n ŋadunŋ sedbuol i, k l kua buol be g guan nintual po.
44027013	Faalu nne bo nyiɛ yanbaɔnŋ po g g ŋanm g paa, k b ji mali k b bu fid g pund ban saa naan i. Lann i k b dad g don kudkpiɛga nba tu sen ŋadunŋ nyan, g fiil g kaag g g bua k b fagd yen Krɛt bɔngbann.
44027014	Ama lan yann waam nne, g faalu nne kpid yen paalu kpendegl po, k b yi l faalu Erakilɔn, g baal g yil b po,
44027015	k t gbaa k tin gad faalu n nyiɛ naan po g tan gbal. K l pien g gad yen’ti.
44027016	K t baal g pend kpendegbig nne k b yi Koda k l legn’ti. L buol i k t gbaa gbaa g tan suol ŋadnbig nba k t bo tul yen t ŋadunŋ nyan g don’o.
44027017	G tug ŋui g lol g lind t ŋadunŋ. Nyan ban bo jie k b tan bu gad g tuon Libi bɔngbann tanbiinguona nyan, k b jiin ŋadunŋ cabciɛɔnŋ g ji ŋaa g faalu piend ŋadunŋ g saa.
44027018	L faaciɛnu bo l nyɔgn’ti yen paalu nnyan i, k l tan fann k b gbal g tug tuga g lu mɔgl n.
44027019	L daa ŋantaa po k banm mɔno biɛ tug ŋadunŋ n ninŋ tuonsuntiɛd g lu mɔgl n.
44027020	L bo tien dana ŋanŋaa g faaciɛnu ŋann l paa nnyan i, g sua kan fid g la yendu g bual ŋmaabid. T ji bo g mali mɔno k t bu ciɛl.
44027021	L bo tien dana ŋanŋaa g yab be ŋadunŋ n g dii baa siɛl. Lann i g Pɔl fiil g sed b nunŋ n g maad: « N dɔnn‑nba, i daan bo gii tuo n maam, i daan bo kan fiil Krɛt. Nnyan, fala nba k t la yen t bona nba biɛl ne bo kan biɛl.
44027022	Ama mɔlane n bua g yua kul ń guan g paan u pal g dugn baa sua kan kpe, ŋadunŋ kua n bu biɛl.
44027023	Min ŋua Yendu nba g suun u po ne, sun u malɛg nyiɛɔg ne mɔno
44027024	g maad’n: “ Pɔl daa jie, a bu pund Rom badciɛn nunŋ n. A yaa po Yendu bu fiel yab be ŋadunŋ ne ninŋ kul. ”
44027025	Lann, paan man i pala g dugn n pal paa Yendu po. L bu tien nyan wan maad’n nand nyan i.
44027026	Ŋadunŋ daan bu lu’ti kpendegl nne po i. »
44027027	L bo tien piig yen daa ŋanna g faaciɛnu l piend’ti Mediterane mɔgl po. L piig yen daa ŋanna daal yɔugsiiug u, g yab suun ŋadunŋ n ji mali k t g fag yen bɔngbann.
44027028	Lann i k b lu ŋuu nba k b diɛ g bignd nyan, g sua k l daa tenn g nyua nyan taabana piintaa yen ŋanlile nyan. G ŋadunŋ sud g fagd waam k b biɛ guan g lu ŋuu, g ji la k l tie taabana piinle yen ŋanniin.
44027029	Nyan ban bo jie g ŋadunŋ tan bu tuon tana nyan, k b lu kudkpiɛga ŋanna nne k l tuul ŋadunŋ puol po k lan sen ŋadunŋ, g ji guu k lan fann tonm.
44027030	Yab suun ŋadunŋ n ninŋ ji bo kpaan k ban san g ŋaa ŋadunŋ u. Lann i k b jiin ŋadnbig nyum po, g ji tua k b bua ban lu ŋadunŋ liig kudkpiɛga nba luol yen ŋui nyan i.
44027031	Ban tien nnyan g Pɔl maad Rom sijeciɛn yen sijebid k nne: « I gii ŋaa g niib ne nyiɛ ŋadunŋ n, i kan ciɛl. »
44027032	Lann i g sijenm ciel ŋui nba bo luol ŋadnbig nyan g ŋaa g nyum tug’l.
44027033	Ban ji bo guu k lan fann nyan, g Pɔl paan b kul pala k ban di jied, g maad’b: « Dinne tie piig yen daa ŋanna n nyan k i be g g dii baa siɛl.
44027034	N miɛd’i k i di sugl g di jied g dugn l bu tod’i yin gii mɔg miɛl. I ninŋ baa sua yukobyeonŋ kan biɛl. »
44027035	Wan maad nnyan g gbenn, k u tug kpanu g tien Yendu balg b kul nunŋ n g jend g ji ŋman.
44027036	Lann i k b kul pala paag k b mɔ dii.
44027037	Tinm nba bo be ŋadunŋ n, t bo taan g tie niib kobiinle yen piinlile yen niib banluob i.
44027038	Ban dii g buo yaa youg, k b tug bii nba k b diɛ g tie kpanu nyan, g lu mɔgl n g ŋadunŋ ń ji daa kpai.
44027039	Lan tan fann yaa youg, g yab suun ŋadunŋ n diid g g bann ban be naan. Ama b bo la g mɔgl kunŋ bil yen tanbiinn, g mɔg nyunlual nne, k b ji mali k l gii tie k l bu fid ban gad g sed l buol.
44027040	Lann i k b lod ŋui nba bo luol yen kudkpiɛga nyan g lu nyum n. G biɛ lod lanbanpipaba nba tu luol k b diɛ g ŋmagd ŋadunŋ nyan, g ji don cabl nba tu luol ŋadunŋ liig po nyan, g faalu ji piend ŋadunŋ g saa yenn mɔgl kunŋ.
44027041	Lann i k b saa saa g daan tuon tanbiinguonn nne nyum n, g liig fel g ŋadunŋ ji kan fid g lie. G nyunguona baal yen paalu g pua g mud ŋadunŋ puol po.
44027042	G sijenm ji bua ban kpi dansali, g baa sua ń tan daa dug nyum g san g ciɛl.
44027043	Ama Rom sijeciɛn n bo bua wan fiel Pɔl nyan, k u bel’b k b g kpii’b. Lann i g cab mɔb g yab ban nyundugnu ń kpiɛ g baa nyum n g dug g nya.
44027044	G lieb ń jɔl jɔl kalaga lann i kaa ŋadunŋ bonjena, g mɔ ń nya. L bo tien nnyan i, k b kul duo bɔngbann g baa siɛl g tien sua.
44028001	T bo ciɛl yo, k b ji maad’ti k tin be kpendegl nba po ne yi Malt i.
44028002	L doug n niib bo ŋanm g gaal’ti. B bo son muu i, g te k t kul baal g yie, g dugn taag bo cil g baa g wad be.
44028003	G Pɔl wod daad g bu lu muu n, jaa waalabl be l n. G muuwalu te k u nyiɛ daad n g jɔl Pɔl nuu g diɛ.
44028004	L doug n niib n yaan la g waalabl juan Pɔl nuu po nyan, k b ji maad b ŋmiɛl n k nne: « Jua ne baa tie nikpiil i. U gbaa gbaa g nyiɛ mɔgl n, ama g Mɔnkundaan yen g bua’ɔg yen miɛl. »
44028005	Ama g Pɔl mii, g waalabl jɔnd g baa muu n. L bo g maad Pɔl baa siɛl.
44028006	B kul ji bo guu g Pɔl ń mɔl i, lann i kaa k wan baa g kpe. Ama lan bo wai k b la k l g tien Pɔl baa siɛl nyan, k b lebd b maalm g maad k u tie yendu i.
44028007	L kpendegl bad bo mɔg kpaab nne g maa ŋaag l n, k l g fag yen l buol. B bo yi’ug Publiyus i. Wano n bo gaal’ti nyan u dɔnn‑nba nyan u ŋaag n, k t tien daa ŋantaa.
44028008	L bo sua k u baa dua yen gbannantounŋ yen sabuonŋ i. G Pɔl kua u buol, g jaand g maan nui u po, k u paag.
44028009	Lann i k l doug n yiɛnlieb kul baal Pɔl buol k u paag b mɔ.
44028010	L buol niib bo cɔln’ti hal bonciɛnn. Tin bo bua n fiil, b bo tie’ti bona nba kul bo bu fid g tod’ti sɔnu po.
44028011	T bo tien l buol ŋmaali yintaa yo, g fid g kua Alɛksandri ŋadunŋ nba bo sed fawaaɔg youg Malt kpendegl bɔngbann nyan. B bo yi l ŋadunŋ Diyoskuur i.
44028012	T bo pund Siirakus doug n g tien l buol daa ŋantaa.
44028013	G nyiɛ l buol g kagn bɔngbann g pund Rejiyo. K l fann g faalu nyiɛ yanbaɔnŋ g pien’ti, k l daa ŋanle po k t pund Pusɔl.
44028014	L doug n i, k t la t ninjanm Kristo‑yab k b gɔgl’ti k tin tien daa ŋanlile yen’m. T bo sonm nnyan i g daan pund Rom.
44028015	T ninjanm Rom Kristo‑yab n gbad t laabaal, g yenm tuog’ti Apiyus daag n, g lieb tuog’ti naan buol nba k b yi Candied-tintaa. Pɔl n la’b yaa youg nba, k u tien Yendu balg k u pal paag.
44028016	Tin tan pund Rom, g Rom yikodanm cab Pɔl k wan kpaan ŋaag gii be, g sije guu’ug.
44028017	Wan pund l daa ŋantaa po, k u yiin Rom Suif‑nba liig yab u ŋaag n. Ban tigl g gbenn yaa youg nba, k u maad’b: « N ninjanm, n g tien siɛl g biil n buolu, n biɛ g tien siɛl k l g tuag yen t yaajanm bogda. Ama b yen suol’n Serusalɛm doug n, g tug’n g tie Rom yab.
44028018	K b bual’n buali g bua ban ŋaa’n, g dugn b bo g la min tien yal k l dagd yen k ban kpi’n.
44028019	G Suif‑nba yie n po, k n tan gbal g maad g Rom badciɛn n bu bu’n. L daan g tie k n bua n maad siɛl g biil n buolu kaa.
44028020	L po n te k n miɛl k min la’i g pag yen’i. Yen mɔni Israyɛl yab n daan yal po n te k b lol’n kudsiseli ne. »
44028021	K b ŋmiɛn’o: « T g gaal siɛl yaa kadaaɔg k l nyiɛ Suude g maad a maam. T ninjanm n ninŋ baa sua biɛ g baal g dugn a maam lann i kaa g maad mabiid a po.
44028022	Ama t bua k fin mɔno ń ŋanm g dugn’ti ŋan mali yal. G dugn t ban g kaannaa kul niib g tuo i cagl po. »
44028023	K banm yen Pɔl suol daal nba k b bu guan u ŋaag n. K l daal pund k b baal g yab. G Pɔl gaal maam siŋaaɔg n saa yen daajuoug, g kun mɔni Yendu diem po. U bo nyii Moyis kadaaɔg po yen Yendu sogni‑nba kadaaɔg po i g ŋɔnŋ’b, g kpaan k ban bann Yiesu n tie yua nba.
44028024	Yenm bo tuo g gaal Pɔl maam, g lieb yie.
44028025	B ji bo tan bua n kun g sua k b daa l g gbad lieb maam, lann i g Pɔl maad’b: « Foŋanm bo mɔg mɔni youg nba k u bo te g Yendu sogni Esaayi maad i yaajanm k nne:
44028026	“ Gad g maad buolu ne: I bu ŋanm g luod i tuba g cenŋ, i yen kan gbad baa siɛl. G ŋanm g nud i ninbina g diid, g yen kan la baa siɛl.
44028027	G dugn b tie kangbada i. B yie g nyal b tuba, g yie g pii b ninbina k ban daa la baa siɛl, g biɛ daa gbad baa siɛl. K lan tan daa kua b pala n, k ban lebd b binbem k n paag’b. ” »
44028028	Lann i g Pɔl biɛ pugn g maad: « Ji bann man g Yendu sun fielu Laabamann yab g tie Suif‑nba po i. Banm n ji bu gaal l Laabamann. » [
44028029	Wan maad l lanbona g gbenn, g Suif‑nba yad g nai nai yen b lieb.]
44028030	Pɔl bo tien bina ŋanle i ŋaag nba ninŋ k u bo pa g be nyan. Niib nba kul bo baad g bu la’ɔg, u bo gaan’m l buol i.
44028031	G maad niib Yendu diem po. G tund niib yen papaal yal nba nyuan Yonmdaan Yiesu Kristo po, g baa siɛl g mabnd’o.
45001001	Min Pɔl n da kadaaɔg ne. N tie Yiesu Kristo tuonsunn i, Yendu n yiin’n k n gii tie u sundu, g lugd’n k n gii muand u Laabamann.
45001002	Yendu bo tuod g puon l Laabamann hal siɛnyoug yo, g te k u sogni‑nba diɛn u kadaaɔg n ninŋ.
45001003	L Laabamann maad u Bija Yiesu Kristo, t Yonmdaan maam i. Wan yaan bo te nifosaal nyan po n te k b bo mal’o k u tie Dafiid yaabuonn.
45001004	Ama Yendu Fuom nba be u ninŋ, g ŋan g gbenn nyan po n te k u yied kpienm siign, g ŋɔn yen paalu k u tie Yendu Bija.
45001005	U yaa po i k n la ŋalbalg g te Yendu sundu, k u sann po, min te g buolfanu niib kul ń gii dug u po gii cɔlm’o.
45001006	I mɔ tie b ninŋ yenm n nyan, yinm nba g Yendu yiin’i k yin te Yiesu Kristo yab.
45001007	N da kadaaɔg ne g tien i kul nba be Rom, g Yendu bua’i, g yiin’i k yin gii tie u niib nyan i. N fuond’i. T Baa Yendu yen t Yonmdaan Yiesu Kristo ń yad yedŋanm i po g te k i yam ń gii dua.
45001008	N daa bu cind g tien n Yendu i balg. Yiesu Kristo po n te k n bu fid g tien’o balg i kul ne po, g dugn ŋanduna n munn kul, niib gbad k i dug Yiesu po.
45001009	Yendu tie n sieda, wano nba k n suun u tuonn yen payenn g muand u Bija Laabamann. U tie n sieda k n tiɛd i po youg kul,
45001010	min yaan l jaand yaa youg nba kul. N miɛd Yendu, k l gii tie u buam n ninŋ, wan ji cab’n sɔnu k n baal i buol.
45001011	L tie payiɛnu i n po, k min la’i, g pi’i paab nba k n gaal Foŋanm buol, k yin ŋanm gii sie k l paa.
45001012	Min bo bua n maad yal tie k tin yaan taan g dug yal nba po ń paan min yen yinm pala i.
45001013	N ninjanm, n bua k yin bann k n jag taal munŋaa kul k n baal i buol k l paad’n i. N bo bua g yab nba be i buol mɔ ń do nyuad n tuonn po, nyan lieb nba tenn g mɔ tie buolfanu yab n duo nyuad nand nyan i.
45001014	L tie mabl i n po, k n tod yab nba k b nuni luod yen yab nba g ban siɛl, g tod yanfodanm yen yanbɔndanm.
45001015	L po n te k n pal kɔn hal bonciɛnn, k min baal g muand yinm nba be Rom mɔ Laabamann.
45001016	Min g jie fai yen k n muand Laabamann, g dugn l tie Yendu paalu i, g be k lan fiel niib nba kul mɔg dindann, lan cil Suif‑nba saa yen yab nba tie buolfanu yab kul.
45001017	L Laabamann n ŋɔn nand nba g Yendu tu yiin nil k u tie nimɔn u nunŋ n ninŋ. Nil dindann kukua po n tu te Yendu ń yed k u tie nimɔn. Nyan lan diɛn Yendu Kadaaɔg n nand nyan: « Yua nba tie nimɔn Yendu nunŋ n ninŋ, u baa fo g dugn u dindann po. »
45001018	Yendu ŋɔn k u mutuol bu nya hal polu po yo, g jiid nil nba g cɔlm’o po lann i kaa nil nba suun tuonkpiɛdl kul po. Niib nba suun l tuonkpiɛda nyan n g bua g lieb bann mamɔni.
45001019	K l maa b ban nifosaal n bu fid g bann yal nba Yendu po kul, g dugn wano Yendu mɔno n ŋɔn’m g g wuon baa siɛl.
45001020	Yen mɔni, hal ŋanduna cilg youg yo, g Yendu nba g nil kan fid g la’ɔg yen u ninbina nyan bo te g niib la u tuona n ninŋ, g bann k u paalu g mɔg gbennu, g biɛ bann wano Yendu n tie yua nba. Lann, niib ji kan fid g kal k b g ban siɛl.
45001021	Yen ban yaan l ban Yendu nand kul, b yen g dond’o nyan u tie Yendu nyan, b biɛ g tiend’o balg mɔ. B ŋaa lann yo, g bund g diɛ maalm nba g mɔg niimn, k b yanjuanm po te k b ji be bunbɔnn n ninŋ.
45001022	B yi b kua yanfodanm i, g yen tie yankpiena.
45001023	B ŋaa Yendu nba mɔg yudand, g biɛ kan ban g kpe yo, g ji pug nifosaal nba bu kpe g bed yaa ninnaɔnŋ, yen bonyugda, yen bonkobd, yen bonbalnkaa ninnand.
45001024	L po n te g Yendu mɔ ŋaa’b k b suun b tuonjɔgna nyan b yam n suol k ban gii suun nand nyan. K b ji diɛ b gbannand g suun fai tuona g fiɛgd b kua.
45001025	B tug Yendu mamɔni g kpend g gaal faaɔg, g ji pug Yendu n tag yal nba, g nyaan ŋaa wano Yendu nba tie Tagtua, g dagd k ban gii dond’o youg kul. Amɛnn.
45001026	L po n te g Yendu ŋaa’b k b suun ban bua yal nba g fiɛgd b kua. K b puob ji ŋaa k ban gii dua yen jab o g dua yen b puolieb.
45001027	Nnyan i, g jab mɔ ŋaa puob o, g ji tug b niɛnŋ kul g tien b jalieb n ninŋ, g ŋua k ban gii dua yen’m nyan b tie puob nyan. G jab ji diɛ b jalieb g suun yal nba mɔg fai. L po n te k b gaan b gbannand n ninŋ b tudm paaɔg lan bual nand.
45001028	Nyan ban diid g sua k l g tie bonmɔnn b po yen ban gii diɛ Yendu n ŋɔn’m banm nba nyan, g Yendu mɔ ŋaa’b k b diɛ b yul po maalm, maalbiid kukua, g suun yal nba bo g dagd yen ban sun.
45001029	B gbie yen mɔnkunninkpind kua i, yen tonu, yen kunkuam, yen tuonbiɛd. B tug n gbie yen nanŋ i, k b mali nikpinu po kua. Kunkɔna yen bɔndl yen cibl yen tuali kua n gbie b tug n ninŋ.
45001030	B be yen ŋalkudm kua i b lieb po, b g bua Yendu nublu. B tie filkpaandanm i, jigbeldanm yen jipaadanm. B yam fo tuonbiid sunu n ninŋ kua i. B g cɔln b danm maam.
45001031	B tie yukpiena i, mɔi yinle danm. B pala g siɛd nil po, b biɛ g jie nil ninbaaɔg.
45001032	B ban g Yendu nyan yiko g maad g yab nba suun l tuonbuolu, b nyuad tie kuum i. Ama yen l kul ne, b yen l suun l tuonbiid i, g biɛ tua g yab nba mɔ suun nnyan, k b suun tuonŋann i.
45002001	Fin nba tie nifosaal, g jalg a lua k u tien biid nyan, a mɔ g mɔg ciɛlu. A gii bua ŋan gii tie yua nba kul, ŋan jalg a lieb nyan, a gɔ g jalg a kua i. G dugn fin nba jalg lieb nyan, a mɔ tie nyan banm nyan i.
45002002	T yen ban g Yendu bu jiɛl yab nba suun l tuona nyan buud lan bual nand.
45002003	K fin nifosaal nba jalg lieb l bontitied po, g mɔ yen suun nyan banm nyan i, a mali k a bu nya Yendu buud n ninŋ yaa aa ?
45002004	Bii a yiin Yendu buaciɛnm yen u sugl yen u pasɔnŋl kul fam i ? A g ban g Yendu buam be k lan tod’a k a mɔ kua a biid po, g lebd a binbem ii ?
45002005	Ama ŋan tie kangbadl, g biɛ yie k a kan lebd a binbem nyan, a taand mutuol nba yab i g kulg a kua g guu mutuol daal. L daal i g Yendu bu ŋɔn k u tie mɔnkundaan.
45002006	L daal i k u bu pa nil kul u tuona paaɔg.
45002007	Yab nba tie ŋanm youg kul, g kpaan Yendu yudand yen u sel yen miɛl nba g mɔg gbennu nyan, Yendu bu te banm i miɛl nba kan ban g gbenn.
45002008	Ama yab nba bua b yal kua, g yie mamɔni sɔnu u, g ŋaa g bonbiil kukua ŋmagd b binbem nyan, Yendu mutuol yen u pabɔnn bu lag b po i.
45002009	Nil nba suun bonbiil kul, fala yen cicagm n tan bu lag u po. L bu cil Suif‑nba i, g tuan buolfanu yab.
45002010	Ama yab nba tie ŋanm nuan, Yendu bu te’b yudand, g seln’m, g te k b yam ń duan. U bu cil Suif‑nba i, g tuan buolfanu yab.
45002011	G dugn Yendu yaa buol lugdm g be.
45002012	Yab nba kul tien biid g daa g bann Yendu Mɔmaam, b bu biɛl, baa b gii g tug l Mɔmaam g jiɛl b buud. Ama yab nba kul bann l Mɔmaam o, g yen yuand g tien biid nyan, b bu tug l Mɔmaam i g bu’b.
45002013	K l maa l g tie yab nba cenŋ Mɔmaam kaa tie nimɔnm Yendu nunŋ n, yab nba cɔln l Mɔmaam, Yendu bu yiin banm i nimɔnm.
45002014	Buolfanu yab g mɔg Moyis n bo diɛn yiko nba. Ama b gii diɛ b yul po maalm g suun yen tuonn, k l tuag yen yiko n maad yal nba, yen ban g ban yiko nand kul, banm mɔno ji tie yiko i b kua po.
45002015	L ŋɔn g yiko n maad yal nba diɛn g bil b pala n ninŋ i. B yam mɔ biɛ gad’b l po, g yenn youg b pala g man b kua po yen ban sun yal nba, g liel youg mɔ b kɔn b kua po g ban k b mɔg mɔni.
45002016	Nyan Laabamann nba k n muand n maad nand nyan, l kul bu dɔgd yaa daal nba g Yendu bu te g Yiesu Kristo ń bu yua kul n wuod yal nba u pal n ninŋ.
45002017	Fin nba yi a kua Suif, g nyii Moyis yiko po, g donŋ a kua g dugn a Yendu po,
45002018	a ban Yendu n bua yal nba, g yiko ŋɔn’a yal nba tie bonmɔnn,
45002019	a pal n ninŋ, a l diɛ k fin n ŋmagd juanm, k a tie yinyiem i yab nba be bunbɔnn n ninŋ po,
45002020	a mali k fin n fand yanbɔndanm, g tund bid, k l maa a ban g yal nba tie banm yen mamɔni kul be yiko kadaaɔg n ninŋ i.
45002021	A tund lieb, g bɛ n te k a g tund a kua i ? A muand g niib ń daa jaan, k fin mɔno yen jaan.
45002022	A maad niib k ban daa conm, k l tien nle i k a conm i ? A g bua yennaankad maam, g yen jaan bona nba be lieb tingbandied n.
45002023	A donŋ a kua g Yendu tie fin i u Mɔmaam, g biɛ yen ji kuand’o fai g dugn a g cɔln l Mɔmaam.
45002024	Yendu Kadaaɔg maad lann n nyan: « Buolfanu yab biid Yendu sann g dugn i po i. »
45002025	A gii kɔnd Suif‑nba kɔnd, g cɔln Moyis yiko, l kɔnd baa mɔg nyuad a po, ama a gii g cɔln yiko nuan, a daa g kɔnd.
45002026	Yua nba g tie Suif, g g kɔnd palb g yen cɔln yiko, Yendu yaa po u kɔnd o.
45002027	I mɔg yiko k l diɛn kadaaɔg n, k i biɛ kɔnd. Ama yin g cɔln l yiko nyan, yua nba g kɔnd palb, g yen cɔln yiko n tan bu jiɛl i buud.
45002028	Yua nba tie Suif yen mɔni g tie yua nba g nil bu la u gbanu g bann kaa. Kɔnd mɔ biɛ g tie banm nba be nil gbannand po g niib nyuan kaa.
45002029	Yua nba tie Suif yen mɔni, l be u pal n ninŋ i. Kɔnd mɔ biɛ tie pal n ninŋ yal i. Foŋanm n kɔnd yua nba, l daan n kɔnd yen mɔni, l g tie yua nba kɔnd nyan lan diɛn Moyis yiko kadaaɔg n ninŋ nand nyan kaa. Yua nba tie Suif yen mɔni yaa pinpagd g nya niib buol kaa, l nya Yendu buol i.
45003001	L gii tie nnyan, Suif mɔg bɛ nyuad i g cie nilieb i ? Lann i kaa, Suif‑nba kɔnd mɔg bɛ nyuad i ?
45003002	Nyuad nuan be g yab hal bonciɛnn. Yenm, Yendu bo tie Suif‑nba i u mɔbona.
45003003	B ninŋ siɛb gii ŋaa g g tie Yendu n yed k ban gii tie yal nba mɔno, l po ji bu te g Yendu mɔ kan tien wan bo puon yal nba ii ?
45003004	Kai, lann g be. L bual g Yendu nuan ń gii tie mamɔnmaad i, g nifosaal kul tie faaɔgdaan. Nyan lan diɛn Yendu Kadaaɔg n nand nyan: « L bual k a maam n ninŋ, sua kul ń bann k a tie mamɔnmaad i, buud buol mɔ ŋan di mɔni. »
45003005	To, k t tuonbiid gii te g nil kul nyuan g Yendu tie mamɔnmaad i, t ji bu yed g bɛ ? T bu fid g maad g Yendu g mɔg mɔni yen wan dad t tubl ii ? (N maad nifosaal n mali nand i).
45003006	Palb, t kan fid g maad nnyan. G dugn, l gii tie nnyan, Yendu tan kan fid g bu ŋanduna buud.
45003007	Sua bu fid g maad: « N faaɔg gii te g Yendu mamɔni yad kaannaa kul k u yudand pugd, bɛ po i g Yendu biɛ yen ji bu jalg’n k n tie biiddaan i ? »
45003008	L tien nnyan i g ŋalaacidanm waa g tua k n maad g niib ń gii tie bonbiil, k lan baal yen bonŋann. Yendu mɔg mɔni yen wan dad l nibuolu tubl.
45003009	I la nle ? Tinm Suif‑nba biɛ bu fid g maad k t cie nilieb ii ? Kai kai. N ŋɔn lann g gbenn o, mii tuonbiid yend Suif‑nba yen buolfanu yab kul o.
45003010	Nyan lan diɛn Yendu Kadaaɔg n nand nyan: « Nimɔn g be, baa yend.
45003011	Sua g be g gbiɛ bona niimn, baa sua g kpaan Yendu.
45003012	Niib kul kpiɛd sɔnu u. B kul ji taan g be biid n i. Baa sua g be g tie ŋanm, baa yend.
45003013	B kunkɔla tie nyan kakula nba yaa nyan i, b lani ban bɔndl kukua i, yal nba nya b mɔi n ninŋ biɛ nyan waalabl lɔbd nyan i.
45003014	B mɔi gbie yen mɔpola yen matonm kukua i.
45003015	Nikpinu nuan b kagi yenn.
45003016	B gii tɔgn naan buol kul, b baad yen tuonbiidu yen fala kukua i.
45003017	Laafiɛ sɔnu nuan, banm g ban lann.
45003018	B g jie Yendu. »
45003019	T yen ban g yiko n maad yal nba kul, l nyuan yab nba k l yiko ŋmagd b binbem i. L tien nnyan g sua ń daa la wan bu kal yal nba g ciɛl i, g buud daal Yendu ń la g nil kul tie biiddaan.
45003020	L po n te g Yendu tan kan yed g sua tie nimɔn k l maa u sun yiko n yed k wan sun yal nba. Yiko nuan be k lan ŋɔn nil u biid i.
45003021	To, mɔlane Yendu ji ŋɔn’ti yal nba bu te wan yiin’ti nimɔnm. Lann ji g tie yiko yal kaa. Mɔni, Yendu Mɔmaam kadaaɔg yen Yendu sogni‑nba kadaaɔg bo tuod g maad l maam.
45003022	Yab nba dug Yiesu Kristo po i g Yendu yi’b nimɔnm. Nimɔnm tie yab nba kul l tug b kua g cab Yiesu Kristo g dug u po i, g dugn b siign ninŋ paadu g be,
45003023	k l maa niib kul tien biid o. B kan fid g la Yendu yudand.
45003024	Yendu ŋalbalg po i k u te k b ji tie nimɔnm u po. Yiesu Kristo n nyan’m biid n nyan, l tie paab i k u pii’b.
45003025	Wano Yiesu i g Yendu bo tug’o g yid salg k u sɔm ń te g niib nba dug u po nyan biid ń piin. U tien nnyan k wan ŋɔn u mɔnkund i. G dugn u pasɔnŋl po n bo te k u ŋaa yab nba bo tien biid siɛnyoug nyan, g g dad b tubl.
45003026	Mɔlane u ji bua n ŋɔn u mɔnkund k ban bann k u tie mamɔnmaad, k wan fid g te g yab nba dug Yiesu po kul ń gii tie nimɔnm wano Yendu nunŋ n.
45003027	Nil biɛ mɔg wan bu fid gii pua jipaad yal nba po ii ? Palb, lann ji g be. Bɛ po i k l g be i ? L g be g dugn l ji g tie nil tuona po kaa, u dindann po i.
45003028	G dugn, t ban g nil dindann po i g Yendu bu yiin’o nimɔn, l g tie Moyis yiko n ŋɔn k wan sun tuona nba po kaa.
45003029	Bii Yendu tie Suif‑nba kukua yaa Yendu yaa aa ? U g tie buolfanu yab yaa Yendu uu ? U tie buolfanu yab mɔ yaa Yendu,
45003030	k l maa Yenduyeno kukua n be, g bu te Suif‑nba yen yab nba g tie Suif‑nba kul ń te nimɔnm g dugn b dindann po.
45003031	K tin maad nand ne i, l ji bua n maad k t dindann po, Moyis yiko ji g tie siɛl yaa aa ? N n, l g tie nnyan, t bua n ŋɔn g yiko l tie bonmɔnn i canyiin.
45004001	To, k t ji bu maad bɛ i t yaaja Abraham po i ? U bo duo bɛ nyuad i ?
45004002	L bo gii tie Abraham tuona po i g Yendu yiin’o nimɔn, u bo bu fid gii pua jipaad. Ama u yen kan fid g pua jipaad Yendu buol nuan.
45004003	Yendu Kadaaɔg n diɛni maad bɛ i ? K Abraham bo dug Yendu po i, g Yendu yiin’o nimɔn.
45004004	Nil gii sun tuonn, wan bu gaal yal nba g tie paab kaa k b pii’ug, l tie u tuonn paaɔg u.
45004005	Ama yua nba g sun siɛl yaa tuonn, g nyaan yen dug Yendu po nyan, wano i g Yendu nba jie biiddaan ninbaaɔg bu yiin’o nimɔn k l maa u dug u po.
45004006	Nnyan i g Dafiid mɔ bo maad, g daan nba g Yendu yiin’o nimɔn, k l g tie u tuona po kaa, g pamann tie l daan yal i. U bo maad:
45004007	« Yab nba g Yendu dii sugl b tuonbiɛd po, g piin b biid, pamann tie b yal i.
45004008	Daan nba g Yonmdaan g tiɛn u biid, pamann tie u yal i. »
45004009	L pamann tie yab nba kɔnd Suif‑nba kɔnd kua yal bii l tie yab nba g kɔnd mɔ yaa yal i ? T maad mɔlane i k Abraham bo dug Yendu po i k u yiin’o nimɔn.
45004010	Bɛ youg u k u bo yiin’o nimɔn i ? L bo sua k u kɔnd bii k u daa g kɔnd i ? L bo sua k u daa g kɔnd.
45004011	Kɔnd nuan, u bo tan yuand i g gaal l banm, k l bil nyan tanpal nyan u po, g ŋɔnŋ k wan yaan bo dug Yendu po i k u yiin’o nimɔn. L sua k u daa g kɔnd mɔno. Lann, u tie yab nba g kɔnd g yen dug Yendu po kul yaaja i, g Yendu ń yiin’m nimɔnm g dugn b dug u po.
45004012	Yab nba kɔnd mɔ, Abraham n biɛ tie b yaaja. L g tie yab nba ji bund g be g tua k b kɔnd kaa, l tie yab nba tuag t yaaja Abraham taabuod n ninŋ i, g dug Yendu po nyan wano mɔno n bo dug Yendu po nand g daa tie jol nyan.
45004013	Abraham bo g cɔln yiko kaa g Yendu puon’o, k wano lann i kaa u yaabuona tan bu yend ŋanduna. Wan yaan bo dug Yendu po i k u bo puon’o l puoni.
45004014	L bo gii tie g nil ń cɔln yiko i g yend Yendu puoni, lann dindann bo baa tie fam i, Yendu puoni mɔ bo kan gii mɔg siɛl yaa nyuad.
45004015	G dugn yiko nuan fiind Yendu mutuol i. Ama naan buol g yiko g be, b kan fid g maad g nil miid yiko kual.
45004016	Lann Abraham dindann po i, g Yendu bo puon l puoni, k l puoni ń gii tie paab Abraham yaabuona kul po. L g tie u yaabuona nba cɔln yiko yal kukua kaa, yab nba dug Yendu po nyan wano Abraham nyan, l tie b mɔ yaa yal i. G dugn Abraham tie t kul yaaja i.
45004017	Nyan lan diɛn Yendu Kadaaɔg n g maad nand nyan: « N te k a tie buoli bonciɛnn yaaja. » Wano n tie t yaaja Yendu nunŋ n ninŋ. Yendu nba k u bo dug u po nyan n te g yab nba bo kpe guan g fo, g te g yal nba bo g be ji be.
45004018	Abraham ji bo g mɔg wan nyii yal nba po g daan k u bu mal big, ama k u yen l dug Yendu po. Nnyan i k u bo tan te buoli bonciɛnn yaaja, nyan lan bo tuod g diɛn Yendu Kadaaɔg n ninŋ g maad nand nyan: « A yaabuona tan baa ja nne i. »
45004019	Abraham ji bo mɔg nyan bina kobg nyan i, g tu diid u gbanu g sua k u nag kuum o, g diid u ŋaapuo Sara g sua k u mɔ ciɛnd yen madug o, ama yen l kul ne, u dindann bo g wad baa waam.
45004020	Yal nba tie Yendu puoni po nuan, u bo g ban g mali munle-le l po. U dindann bo pugd’o paalu i, k u dond Yendu,
45004021	k u pal paa g Yendu bu fid g tien wan puon yal nba kul.
45004022	L po n te g « Yendu bo yiin’o nimɔn ».
45004023	Ama lanbona nba maad g « Yendu yiin’o nimɔn » nyan bo g diɛn u po kukua kaa.
45004024	L bo diɛn t mɔ yaa po i, Yendu tan bu yiin t mɔ nimɔnm k l maa t dug u po, wano nba yied t Yonmdaan Yiesu Kristo g nyan’o kpienm siign.
45004025	T tuonbiid po i k u bo tug’o g tie, k b kpii’ug, k u yied’o g nyan’o kpienm siign, k wan te k tin mɔ ń te nimɔnm Yendu nunŋ n.
45005001	Lann, tin yaan dug Yendu po i, k u te k t tie nimɔnm u nunŋ n, g guan g manŋ yen’o g dugn t Yonmdaan Yiesu Kristo po.
45005002	Tin yaan dug wano Yiesu po nyan, k u te k t fid g la Yendu ŋalbalg g diɛ k l paa. T kpanm g dugn t mɔg dindann g Yendu yudand tan baa tie t kul yal i.
45005003	L g tie lann kukua kaa, t gii be fala n ninŋ mɔno t tu kpanm i, g dugn t ban g fala baad yen juunn i nil po,
45005004	g juunn mɔ baad yen mindl bigna youg, g mindl baad yen dindann.
45005005	Dindann mɔ yen kan kuan’ti fai n ninŋ, g dugn Yendu tie’ti Foŋanm k u ŋɔn’ti g Yendu bua’ti hal bonciɛnn.
45005006	Yen mɔni, yaa youg nba k t daa bo kan fid g tien siɛl i, g Kristo kpe tinm biiddanm po, Yendu n bo sen k u bu kpe yaa youg.
45005007	Yen mɔni, yua nba tie bona kul lan bual nand mɔno, l paa yen nil ń tuo g gaal u po g kpe. Yua nba tie nimɔn nuan, l g kua sua tan bu fid g pua pal g gaal u po g kpe.
45005008	Ama Yendu nuan yen ŋɔn’ti wan bua’ti nand, g dugn yaa youg nba k t daa bo tie biiddanm i, g Kristo gaal t po g kpe.
45005009	U tuo g yid u miɛl salg k t mɔ ji te nimɔnm Yendu nunŋ n o, bɛ po i k u ji kan fiel’ti k tin daa baa Yendu mutuol n ninŋ i ?
45005010	G dugn, yaa youg nba k t daa bo tie Yendu ninnanda, g Yendu yen guan g manŋ yen’ti g dugn u Bija bo kpe t po, g mɔlane tin ji man yen’o ne, u kan fiel’ti g dugn u Bija n fo nyan po ii ?
45005011	L g tie lann kukua kaa mɔno, t pal man Yendu po bonciɛnn, g dugn t Yonmdaan Yiesu Kristo po, wano nba te k t guan g manŋ yen Yendu.
45005012	Niyend po i g biid kua ŋanduna n ninŋ, g baal yen kuum, g niib kul ji kpenn, g dugn niib kul tien biid.
45005013	Biid nuan bo tuod g be ŋanduna n ninŋ g sua g Yendu daa g tie Moyis u Mɔmaam. Yendu n daa bo g tie Moyis u Mɔmaam nyan, u bo g dugd nil biid.
45005014	Ama lan cil Adam youg saa yen Moyis youg, kuum nuan bo l be i, g dii yen niib nba k b biid bo g tie nyan Adam n bo sun tuonkpiɛdl nba nyan mɔno. Adam n bo tie nil nba bo tan bu baal nyan yaa ninnaɔnŋ.
45005015	G nyaan Adam tuonbiid, yen Yendu n piin paab nba fam yen g taa, l biɛ g ja. G dugn, l tie mɔni i k wano niyend ne po i, g niib bonciɛnn kpe, ama niyend mɔ yaa po i, g Yendu ŋɔnŋ niib bonciɛnn u ŋalbalg nba yab, g piin’m u paab nba g mɔg lan ja yen yal nba. L nil n tie Yiesu Kristo.
45005016	Niyend tuonbiid n baad yen yal nba kan nand yen Yendu paab, g dugn niyend n bo sun tuonbiiug k b jiɛl u buud k l baal yen tubdadu, ama Yendu paab nuan tie g niib sun tuonbiid bonciɛnn g Yendu yen cab’b, g g dad b tubl.
45005017	L gii tie g niyend kukua yaa tuonbiid po g kuum ji mɔg nuu yua kul po, g yab nba ji la Yendu ŋalbalg nba g mɔg po, k u cab’b k b g mɔg biid, g dugn Yiesu Kristo kukua po, l danm ji kan gii mɔg nuu bonn kul po b binbem n ninŋ g dugn u po ii ?
45005018	Lann, nyan niyend biid n bo baal yen tubdadu niib kul po nyan, nnyan i g niyend mɔ yaa tuonŋann po te g Yendu nyanŋ niib kul buud n ninŋ, g tien’m miɛl.
45005019	Nyan niyend ninkuam n bo te g niib bonciɛnn te biiddanm nyan, nnyan mɔ i g niyend cɔlunŋ po bu te g niib bonciɛnn ń te nimɔnm Yendu nunŋ n ninŋ.
45005020	Yendu bo tan yuand i g tie Moyis u Mɔmaam g niib biid ń ŋanm g pugn, ama naan buol g biid pugn nyan, l buol i g Yendu ŋɔn k u ŋalbalg g mɔg lan ja yen yal nba.
45005021	Lann, nyan biid po n bo te g niib kpenn nyan, nnyan i g Yendu ŋalbalg po mɔ te g niib te nimɔnm Yendu nunŋ n, g la miɛl nba kan ban g gbenn g dugn t Yonmdaan Yiesu Kristo po.
45006001	K l gii tie nnyan, t ji bu yed g bɛ ? K tin gii tie biid o g Yendu ŋalbalg ń gii pugd ii ?
45006002	Palb, lann kan tien. Tinm kpe biid kuum o, l biɛ bu tien nle i tin gii tie biid i ?
45006003	Bii i g ban k t kul nba wul nyum Yiesu Kristo sann po, k t nyunwulu n ninŋ t taan yen’o i g kpe i ?
45006004	Lann t nyunwulu youg u k t bo taan g kpe yen’o, k b taan g pii’ti yen’o, k t mɔ yaa binbem ń ji pand gii tie binbepaanm nyan t Baa Yendu n yied Kristo kpienm siign yen u yudand nyan.
45006005	G dugn, t kuum gii nand yen u kuum, k tinm yen wano kul ji taan g tie bonyenn, t tan bu taan yen’o nnyan i t yiedu youg mɔ.
45006006	Tin ŋanm man g bann bonyenn: tin bo kpiɛ g mɔg yaa tɔgu nba nyan, b bo taan l tɔgu i yen Kristo g kpaa dapunpɔnn po, k t tɔgkpelu nba bo kuand’ti biid n nyan ń bod canyiin, g biid ń ji daa diɛ’ti nyan yonmi nyan.
45006007	G dugn yua nba kpe nuan fuod yen biid n nyan.
45006008	Tin yaan kpe yen Kristo nyan i k t dug k t baa fo yen’o mɔ.
45006009	T yen ban g Kristo n yied kpienm siign nyan, u ji kan ban g kpe, kuum ji g mɔg nuu u po.
45006010	Wan kpe yaa kubuolu nyan, u kpe biid kuum i taal yenm kua. Wan ji be binbem nba ne, u ji be Yendu po i.
45006011	I mɔ ń ji tug g bil i pala n ninŋ, k i kpe biid kuum o, k i ji fo Yendu po i, yen Yiesu Kristo.
45006012	Lann ji daa ŋaa man g biid ń yend i gbannand nba tan bu bed g te k yin gii suun i gbannand n bua yal nba.
45006013	Biɛ ji daa tug man baa i gbannand bɔgyenn g cab biid, k lan gii tie nyan tuonsuntiɛɔg nyan g suun yal nba g ŋan. Tug man i munn kul g cab Yendu nyan i tie niib nba nyiɛ kuum n ninŋ, g guan g mɔg miɛl nyan, gii tie nyan tuonsuntiɛɔg nyan g suun yal nba ŋan.
45006014	Biid ji kan fid g yend’i g dugn i g dug Moyis yiko po kaa g be, i dug Yendu ŋalbalg po i.
45006015	K nle jig i ? T ji baa tie biid k t be Yendu ŋalbalg youg uu, g Moyis yiko g mɔg nuu t po ii ? Palb, lann kan tien.
45006016	I g ban k i gii tug i kua g cab nil g te u yonmi g cɔlm’o, i ji baa l tie yin cɔln yua nba nyan yonmi yen mɔni ii ? I gii tug i kua g tien biid yonmi, l nyuad tie kuum i. I gii tug i kua g tien Yendu yonmi g cɔlm’o, l nyuad tie k i bu la binbem nba ŋan g dagd Yendu po.
45006017	Ama t tiend Yendu balg, g dugn yinm nba bo tie biid yonmi siɛnyoug, mɔlane i ji cɔln yen i pal kul ban yaan tie’i tundl g ŋɔn’i k yin gii cɔln yal nba kul.
45006018	I nyiɛ biid yonmd n ninŋ g ji tie yonmi nba be k ban gii suun yal nba ŋan g dagd Yendu po kukua.
45006019	N maad nifuog n bu maad nand yin gbad i, g dugn i tie nifosaalb i, i g paa yen siɛl. Siɛnyoug, i bo tug i munn kul g cab nyan yonmi nyan i, g suun tuonjɔgna yen yal nba l kpiɛd kul, g ji be binbem nba g dagd Yendu po. Mɔlane, ji tug man i munn kul g cab nyan yonmi nyan, gii suun yal nba ŋan g dagd Yendu po, g siɛl yaa jɔgnd ń ji daa be i binbem n ninŋ.
45006020	Yin bo tie biid yonmi yaa youg nba, siɛl bo g mabnd’i k yin gii suun yal nba ŋan g dagd Yendu po.
45006021	Tuona nba k i bo suun k l ji mɔg i fai mɔlane nyan, i bo duo bɛ nyuad i l po i ? L tuonbuolu baad yen kuum i.
45006022	Ama mɔlane nuan yin ji nyiɛ biid yonmd n ninŋ g te Yendu yonmi nyan, i nyuad tie g Yendu kukua n ji yen’i k i suun tuona nba ŋan g dagd u po, k i biɛ tan bu la miɛl nba kan ban g gbenn.
45006023	G dugn biid paaɔg tie kuum i, ama Yendu n piin paab nba n tie miɛl nba kan ban g gbenn g dugn t Yonmdaan Yiesu Kristo po.
45007001	N naataani, i tuod g ban min bu maad yal nba ne, g dugn i ban yiko. I yen ban g yiko bu fid g suol nil yaa youg nba k u daa be g mɔg miɛl kukua i.
45007002	L tie nyan puo n tu kun jua nyan i. Yiko po, l tie mabl i k wan gii be u sal nuu n ninŋ yaa youg nba k u sal daa be g mɔg miɛl. Ama u sal gii kpe, l yiko ji kan fid g mabn’o k wan biɛ l gii be u sal nuu n ninŋ.
45007003	U sal daa gii be g mɔg miɛl, k wano puo yen kun jafan, b bu yiin’o cunconn i. Ama u sal gii kpe nuan, yiko ji g mɔg nuu l puo po, u ji bu fid g kun jafan k l g tie k u tien cunconm.
45007004	N naataani, l tie nnyan i i mɔ yaa po. Yal tie yiko po nuan, i kpe l yaa kuum o, g dugn yinm yen Kristo n yaan taa gbannand nyan. I ji tie nifan yab i, yua nba yied kpienm siign k tin mɔ ń ji fid gii suun tuonmɔna Yendu po nyan.
45007005	Yen mɔni, tin mɔ n daa bo be nyan t yam n suol k tin gii be nand nyan, yiko n yaan baad yen maalbiid nba kukua n bo yend t gbannand kul, g te k t suun tuona nba bu kuan’ti kuum n ninŋ.
45007006	Ama mɔlane nuan, t nyiɛ yiko mabl n ninŋ o, g dugn t kpe yen yal nba bo diɛ’ti dansalg o. T ji bu fid gii suun Yendu po yen maalpaanm, g Foŋanm ŋmagd’ti. T ji kan gii suun yen maalkpelm kaa. Ban bo diɛn yal nba k l daa ŋmagd’ti n bo te k t suun nnyan.
45007007	T ji bu yed g bɛ ? G yiko tie bonbiiug uu ? Palb, l g tie nnyan. Ama yiko bo gii g be, n bo kan bann biid n tie yal nba. N bo kan bann yal nba tie nunfufuug l bo gii sua g yiko g maad: « A nunŋ ń daa fu a lua bonn po ».
45007008	Biid la sɔnu mɔmaam buol i g te k n nunŋ ji fu bonn kul po, k l maa yiko bo gii g be biid bo kan fid g tien siɛl.
45007009	Siɛnyoug, min daa bo g ban yiko, n bo mɔg miɛl g fo, ama min yaan ji tan gbad mɔmaam yaa youg, g biid yend n binbem,
45007010	k n kpe. Mɔmaam bo tie k lan baal yen miɛl i, ama k n yaa buol k l ji baal yen kuum.
45007011	G dugn biid la sɔnu l buol i, g tug mɔmaam g bɔnd’n g te k n kpe l mɔmaam po.
45007012	Lann yiko g mɔg siɛl yaa jɔgnd, mɔmaam mɔ biɛ g mɔg siɛl yaa jɔgnd. L tuag mamɔni sɔnu g biɛ ŋan.
45007013	K nnyan i, yal nba ŋan nyan n tan baal yen n kuum ii ? Kai, lann kaa. Biid n baal yenn. Biid laan bonŋann n ninŋ i g baal yen n kuum. L tien nnyan g biid ń ŋɔn yen mɔni wan tie yal nba, g mɔmaam mɔ ń te g biid ń ŋanm g yabd g pend.
45007014	T ban g yiko nyiɛ Yendu buol i, min nuan yen tie nifosaal i, k b kuad’n nyan yonm nyan g biid daa’n.
45007015	N g ban min suun yal nba. Min bua k n sun yal nba, n g suun, ama yal nba k n g bua k n sun nyan, n suun lann i.
45007016	L gii tie k n suun min g bua yal nba, n tuo g yiko ŋan.
45007017	Lann, min mɔno kaa suun nnyan, biid nba be n ninŋ nyan n suun l tuonn.
45007018	N ban g siɛl yaa bonŋann g be n ninŋ, n maad min tie nifosaal nyan po i. N bua bonŋann tienu nuan, n yen kan fid g tien i.
45007019	N bua k n gii tie ŋanm i, g yen g fid g tie, ama biid nba k n g bua k n tien nyan, n biɛ ji tie lann i.
45007020	K l gii tie k n suun min g bua k n sun yal nba, lann min kaa suun, biid nba be n ninŋ nyan n suun u tuonn.
45007021	Min n ji tan la g yal nba be n ninŋ n ne: N gii kpaan k n tien ŋanm, n tu tan sua g bonbiiug kua i k n bu fid g tien.
45007022	N pal n ninŋ, n bua yiko nba nyiɛ Yendu buol,
45007023	ama n yen la g yiko liel biɛ be n ninŋ g kɔn yen n yam n yaan tuo yiko nba nyan, g te k n tie nyan dansalg nyan g cɔln biid yiko nba be n ninŋ.
45007024	N tie cicagdaan i paaa. Ŋmaa bu fiel’n g nyan’n gbannand nba bua kuan’n kuum n ninŋ ne i ?
45007025	Yendu ń gaal balg, wano kua n bu fid g fiel’n t Yonmdaan Yiesu Kristo po. Lann, n pal n ninŋ, n ŋua Yendu yiko i, ama k n gbannand n ninŋ k n ŋua biid yiko.
45008001	To, mɔlane buud ji kan di yab nba be yen Yiesu Kristo.
45008002	G dugn Foŋanm yikod nba tien miɛl Yiesu Kristo po nyan n fiel’a, g biid yen kuum ji g mɔg yikod a po.
45008003	Moyis yiko n bo kan fid g tien yal nba, g dugn nifosaal gbalm po bo te k l yiko ji g mɔg paalu, Yendu nuan tien lann n nyan: U sun u Bija mɔno i k u baal g mɔ mɔg gbannand nba g biiddanm mɔg, g yid l gbannand salg biid po, g gbenn biid maam nil gbannand n ninŋ.
45008004	U tien nnyan k tin fid gii suun yiko n bual k tin gii suun yal nba k l ŋan kul i, g dugn tinm nuan ji g bund g be nyan t yam n suol nand nyan kaa, t be nyan Foŋanm n bua nand i.
45008005	Yen mɔni, yab nba bund g be nyan b yam n suol nand nyan nuan mali k ban sun b yanbuatuona kukua i, ama yab nba be nyan Foŋanm n bua nand nba n mali k ban sun Foŋanm n bua yal nba.
45008006	Yua nba tug u maalm g tien u yanbuatuona n ninŋ nuan, l baad yen kuum i. Ama yua nba tug u maalm g tien Foŋanm n ninŋ, wano n bu la miɛl, u yam ń biɛ gii dua.
45008007	Yab nba k b yanbuatuona yend b maalm, b tie Yendu ninnanda i, g dugn b g cɔln Yendu Mɔmaam, b biɛ kan l fid g cɔln mɔ.
45008008	Yab nba k b yanbuatuona yend’b, b kan fid g manŋ Yendu pal.
45008009	Ama yinm nuan, i yanbuatuona kaa yen’i, Foŋanm n yen’i, g dugn Yendu Fuom be i ninŋ. Yua nba g Kristo Fuom g be u ninŋ, u g tie Kristo‑yua.
45008010	Kristo gii be i ninŋ, baa yen i gbannand n l tie yal nba g kuum bu di g dugn biid po mɔno, Foŋanm nba be i ninŋ nyan bu te’i miɛl g dugn i ji tie nimɔnm i Yendu po.
45008011	Yendu Fuom nba te g Yiesu yied kpienm siign nyan gii be i ninŋ, wano nba yied Kristo kpienm siign nyan bu te k u Fuom nba be i ninŋ nyan ń guan g te k i gbannand ń gii fo.
45008012	Lann, n naataani, t mɔg pann, ama l pann yen g tie k tin gii suun t yanbuatuona kaa.
45008013	G dugn, i gii suun i yanbuatuona, i bu kpe i, ama Foŋanm gii tod’i k i tuo g lu i yanbuatuona, i baa fo.
45008014	K l maa yab nba g Yendu Fuom ŋmagd’b kul tie Yendu bid i.
45008015	Yendu g tie’i Fuom nba bu kuan’i yonmd n ninŋ yin biɛ ji gii jie jiwaani kaa, u tie’i Fuom nba bu te yin te Yendu bid i, gii yi’ug k « t Baa ».
45008016	Wano Foŋanm mɔno n kun mɔni t pala n ninŋ k t tie Yendu bid.
45008017	Tin tie Yendu bid nyan, lann tinm n bu yend u ŋalman, tinm yen Kristo n bu taan g yend. G dugn, t gii taan g gaal fala yen’o, t tan bu taan g gaal yudand mɔ nnyan i yen’o.
45008018	N ban g fala nba k t laad mɔlane kan nand yen yudand nba k t tan bu la.
45008019	Yendu n tag yal nba kul guu yen pakɔnn youg nba g Yendu bu ŋɔn yab tie u bid i.
45008020	G dugn Yendu n tag yal nba te fam, l g tie l tagm yanbuam kaa, Yendu mɔno n bo bua k l tien nnyan, ama g dindann yen be g
45008021	Yendu n tag yal nba tan bu nya yonmd n ninŋ, g yal u kua gii mɔg yudand nyan Yendu bid nyan.
45008022	T ban g Yendu n tag yal nba kul biɛ daa l be fala n ninŋ g dun nyan puo n tu mɔ madyiɛlu nand nyan.
45008023	Ama lann kukua kaa, tinm nba gaal Foŋanm k l tie Yendu cincinn paab mɔno, t mɔ l dun t tug n ninŋ i g guu g Yendu bu tug’ti k t te u bid k wan nyan t gbannand fala n ninŋ canyiin.
45008024	G dugn t la fielu, ama l yen daa tie dindann n i. K l maa nil gii nyuan wan daan yal nba, lann dindann ji g be n nyan. Ŋmaa bu la bonn o g biɛ gii daan l bonn i ?
45008025	Ama t gii daan tin g nyuan yal nba, lann i k t bu mind gii guu.
45008026	L tie nnyan i g Foŋanm tod’ti, g dugn t g paa yen siɛl. T g ban tin bu jaand nand g miɛl Yendu bonn. Foŋanm nba miɛd Yendu t po mɔno tu dun i g sɔgnd maam nba g nil kan fid g yaad g maad.
45008027	Yendu nba nyuan nil pal n ninŋ nyan ban Foŋanm n bua n miɛl yal nba, g dugn Foŋanm jaand Yendu niib po nyan Yendu mɔno n bua nand nyan i.
45008028	T ban g Yendu suun tuonn bonn kul n ninŋ k lan ŋanm yab nba bua’ɔg u, yab nba k u bo tuod g yiin’m nyan wan bo sen nand nyan.
45008029	Yendu n bo tuod g ban yab nba po nyan, u bo tuod g lugd banm i k ban gii tie nyan u Bija n tie nand nyan, k u Bija ń gii tie bijakpel g mɔg waali k b yab.
45008030	Yendu bo yiin wan bo tuod g lugd yab nba nyan i. Banm nba k u bo yiin’m nyan, u biɛ bo te k banm n te nimɔnm u nunŋ n. Wan te g yab te nimɔnm nyan, u biɛ tie banm i u yudand.
45008031	To, t biɛ ji bu yed g bɛ ? Yendu gii taa t po, ŋmaa bu fid g kɔn yen’ti nii ?
45008032	Yendu bo g ŋaa baa u Bija mɔno. U bo tug’o g yid salg i t kul ne po. L ji bu tien nle i k u kan te’ti u Bija yen yal tenn kul yen bulcind i ?
45008033	Ŋmaa n bu jalg yab nba g Yendu lugd’b i ? Yendu mɔno yen yed k b g mɔg biid.
45008034	Ŋmaa n bu fid g jiɛl b buud g buud ń suol’b i ? Sua g be. G dugn Yiesu Kristo kpe g yied, g be Yendu jendu, g jaand t po.
45008035	Bɛ n bu fid g paad’ti yen Kristo buam i ? Cicagm bii, yanyaɔg bii, fala nba k b ŋɔnŋ’ti bii, kom bii, taladm bii, yibild daa bii jad kuum i ?
45008036	Nyan lan diɛn Yendu Kadaaɔg n nand nyan: « A yaa po i g yendu n yen nyiɛɔg k t be kuum fiɛl n, k b nyuan’ti nyan t tie pei i k b bu kod nyan. »
45008037	Ama l kul ne ninŋ tinm n yen bu l paad, g dugn yua nba buad’ti nyan bu tod’ti.
45008038	Yen mɔni, n l ban i canyiin, g siɛl kan fid g paad’ti yen u buam. L gii tie kuum ii, miɛl ii, malɛg‑nba ii, polu po yudanm ii, mɔlane yen youg nba baad ii, yal nba l mɔg paalu kul ii,
45008039	yal nba be polu po ii, yal nba be tinpual n ninŋ ii, Yendu n l tag yal nba kul, baa siɛl g be g bu fid g paad’ti yen Yendu buam nba k u ŋɔn t Yonmdaan Yiesu Kristo n ninŋ.
45009001	N maad mɔni i, n tie Kristo‑yua i, n g fa faaɔg kaa. Foŋanm ŋmagd’n, k min mɔno yaa pal n ninŋ k n ban k l g tie faaɔg kaa
45009002	k n be pabɔnn n, k l yiɛl’n n pal n ninŋ youg kul.
45009003	Min bo sun mɔno g Yendu ń yie’n, g fagn’n yen Kristo, k lan tod n ninjanm. N maad min yen yab nba taa buolu i,
45009004	Israyɛl yab. Banm i g Yendu tug’b k b tie u bid, k u ŋɔn’m u yudand, g suol dɔnnu yen’m taal munŋaa kul, g tie’b u Mɔmaam, g ŋɔn’m jaandi, g puon’m u puoni.
45009005	Israyɛl buolu bo cil yen b yaajanm nba k b sana duo i. Kristo bo te nifosaal k b mal’o b buolu n i, wano nba mɔg nuu bonn kul po, g tie Yendu, wan gaal dondl youg kul. Amɛnn.
45009006	L g bua n maad g Yendu g fid g tien wan bo puon b yaajanm yal nba kaa. Yen mɔni Israyɛl yab kul kaa tie Israyɛl buolu.
45009007	L tie nnyan i yen Abraham yaabuona mɔ, b kul kaa tie u yaabuona yen mɔni. G dugn Yendu bo maad Abraham: « Isaak yaabuona kukua n tan bu don a sann ».
45009008	L bua n maad k l g tie nifosaal sɔm bid kaa tie Yendu bid, Yendu n puon bid nba n tie u bid yen mɔni.
45009009	Yendu n bo puon g maad yal nba n ne: « N tan bu guan nne youg, l bu sua g Sara ji diɛ bijabg i. »
45009010	Lann kukua kaa. T yaaja Isaak yen Rebeka bo taan lieb g mal sanpola banle.
45009011	Ama ban daa bo g mal l bid mɔno, k b daa g tien siɛl k l tie bonbiiug lann i kaa bonŋann, g Yendu yen tuod g maad b naa Rebeka g ciɛn po tan baa tie nyan u waag yonm nyan i, g suun u tuona. Yendu bo maad nnyan k wan ŋɔn k u tu g nyuand nil tuona kaa g yiin’o, k u yanbuam n i k u tu yiin’o, k l yanbuam g mɔg lebdu.
45009013	L tie nyan Yendu n maad nand u kadaaɔg n nyan i: « N buad Sakɔb g yie Esaayu. »
45009014	To, t ji bu yed g bɛ ? G Yendu n suun yal nba g ŋan ii ? Palb, lann g be.
45009015	Yendu bo maad Moyis: « Yua nba k n pal bu siɛ u po, l bu l siɛ u po i, yua nba k n bu jie’og ninbaaɔg mɔ, n bu l jie’og ninbaaɔg u. »
45009016	Lann, l g nya nil yanbuam po, lann i kaa wan tie mɔndl nba po kaa, l nya Yendu pasiɛdug po i.
45009017	Yendu Kadaaɔg n ninŋ u maad Faraaɔn: « Min n kaan’a badkog po, g niib ń la a buol n paalu, k n sann ń yad ŋanduna n ninŋ kul. »
45009018	Lann, l tie nnyan i, Yendu n bua yua nba i k u tu jie’og ninbaaɔg, g kuan kangbadm mɔ wan bua yua nba.
45009019	Sua bu bual’n k l gii tie nnyan, g bɛ po i g Yendu yen kɔn yen’ti nii ? G ŋmaa n bu fid g yie Yendu yanbuam i ?
45009020	Fin nifosaal, a mɔ tie ŋmaa i g baa nai yen Yendu i ? Tiɛɔg bu fid g bual tiɛmaal k l tien nle i k u maa’ɔg nne ii ?
45009021	Tiɛmaal g mɔg yiko yen wan tuon yɔug, g bɔgd yɔugkonyenn g maa bulcintiɛɔg, g tug yɔugkonliel g maa tiɛɔg nba g tie bulcintiɛɔg uu ?
45009022	Yendu bo bua k wan ŋɔn u mutuol, g te g niib ń la u paalu i, ama yen l kul, k u yen dii mindl bonciɛnn g ŋaa yab nba bo dagd yen k u mutuol ń baa b po k ban biɛl fam nyan.
45009023	U biɛ bo bua wan ŋɔn yab nba k u jie’b ninbaaɔg, g bo tuod g bobn’m g bu te’b yudand nyan, k u yudand yab hal bonciɛnn.
45009024	Tinm n tie yab nba k u yiin ; l g tie Suif‑nba buolu n ninŋ kukua kaa, buolfanu n ninŋ yab mɔ be.
45009025	Yendu bo maad lann n nyan u sogni Ose kadaaɔg n ninŋ: « Yab nba bo g tie n buolu, n ji bu yiin banm i n buolu, yua nba k n bo g bua’ɔg, wano n ji baa tie n buakua.
45009026	G naan buol nba k b bo maad’b k: “ Yinm g tie n buolu ” nyan, l buol i k b ji baa yi’b Yendu miɛldaan bid. »
45009027	Esaayi mɔ bo maad Israyɛl yab po k nne: « Baa Israyɛl yab gii mal mal g yabd nyan mɔgl tanbiini nyan, yab nba bu tenn g la fielu baa tie waam nne i.
45009028	G dugn Yonmdaan bu gbaa g tien g gbenn tinŋ po ne, wan bo maad k u bu tien yal nba. »
45009029	Wano Esaayi biɛ bo tuod g maad g: « Yonmdaan paaciɛnudaan bo gii g tie t buolu tennm baa waam, man ne t bo bu te nyan Sɔdɔm nyan i, tinm yen Gomɔr kul bo baa tie bonyenn i. »
45009030	Tin maad yal nba ne niimn ii ? L niimn tie g buolfanu yab nba bo g kpaan k ban te nimɔnm Yendu nunŋ n, banm n biɛ ji tan te nimɔnm. Yendu yiin’m nimɔnm g dugn b dindann po i.
45009031	Ama k Israyɛl yab nuan yen bo kpaan yiko nba bu te k ban gii tie nimɔnm Yendu nunŋ n ninŋ i, g yen tan luol.
45009032	Bɛ n te k b luol i ? B luol g dugn ban bo kpaan nyan, b bo g dug b dindann po kaa, b bo dug b tuona po i, g tan tuud tantuudkal.
45009033	Nyan Yendu n maad nand u kadaaɔg n nyan: « I la i, n bil tantuudkal n nyan Siyɔn doug n, l tie tangbaɔnŋ u, g niib tuud g baal. Ama yua nba dug u po, u kan di fai. »
45010001	N naataani, yal nba tie n pakɔnn k n jaand g miɛd Yendu tie g Suif‑nba ń la fielu i.
45010002	N bu fid g kun mɔni b po, k l tie payiɛnu i paaa b po, k ban gii suun Yendu n bua yal, ama b g ban ban baa suun nand.
45010003	G dugn b bo g bann Yendu n bua g nil ń tɔgn sɔnu nba k wan yed k u tie nimɔn u nunŋ n, b bo kpaan b yul po sɔnu i, g yie g g tɔgn sɔnu nba g niib tu tɔgn, Yendu ń yiin’m nimɔnm.
45010004	Kristo n te g Moyis n bo diɛn yiko nba paalu po juab, g yua nba dug u po kul, wan te nimɔn Yendu nunŋ n.
45010005	Moyis mɔno bo diɛn g ŋɔn nil n baa cɔln yiko nand gii tie nimɔn Yendu nunŋ n. U bo diɛn g maad k nne i: « Yua nba cɔln yiko, u baa mɔg miɛl g dugn l yiko po i. »
45010006	Ama yal nba tie g Yendu ń yiin nil nimɔn g dugn u dindann po nuan, Yendu Kadaaɔg n diɛni maad l po k nne i: « Daa maad a pal n ninŋ g ŋmaa n bu do polu po i ? » (L niimn tie g ŋmaa n bu do polu po g jiid yen Kristo i ?)
45010007	Lann i kaa « g ŋmaa n bu jiid tinkpiiug n ninŋ i ? » (L bua n maad g ŋmaa n bu yied Kristo kpienm siign g do yen’o i ?)
45010008	Yendu Kadaaɔg biɛ maad bɛ i ? G « Yendu maam be a buol i, a mɔb n ninŋ yen a pal n ninŋ. » L maam n tie dindann laabaal nba k t muand.
45010009	A gii yaad a mɔb g maad niib kul nunŋ n g Yiesu tie Yonmdaan, g biɛ tuo yen a pal kul g Yendu yied’o kpienm siign, Yendu bu fiel’a.
45010010	Yen mɔni, a gii tuo yen a pal kul i, k a bu te nimɔn Yendu nunŋ n, a gii yaad a mɔb g maad niib kul nunŋ n k a tuo, Yendu bu fiel’a.
45010011	Yendu Kadaaɔg n diɛni kon maad lann n nyan: « Yua nba dug u po kul kan di fai. »
45010012	Lann paadu g be Suif‑nba yen yab nba g tie Suif‑nba siign ninŋ. B kul taa Yonmdaan yend i, k u piin yen bulcind yab nba miɛd’o kul.
45010013	L kon tie mɔni i, « Yua nba taa Yonmdaan sann kul, u bu fiel’o. »
45010014	G niib bu tien nle i g taa u sann g g dug u po i ? B bu tien nle i gii dug u po, g g ban g gbad u maam i ? B bu tien nle i g gbad u maam g sua g ban g muand’b i ?
45010015	K b gii g sun sua mamuandu i, l bu tien nle i l maam ń muand i ? Nyan lan diɛn Yendu Kadaaɔg n nyan: « Yab nba waa g muand laabamann, b baalu tie pamanciɛnn i. »
45010016	Ama b kul kaa tuo g gaal Laabamann. Esaayi bo maad lann n nyan: « Yonmdaan, ŋmaa tuo g gaal k t laabaal tie mɔni i ? »
45010017	Nil tu cenŋ ban muand laabaal nba i gii mɔg dindann. Kristo maam n tie l laabaal.
45010018	Lann i k n bual: B kan gii gbad l laabaal bii ii ? Bo, b gbad nuan: « B niɛli duo g ŋanduna munn kul gbad. B maam gad hal ne yen ŋanduna n juod naan buol. »
45010019	K n biɛ guan g bual: Israyɛl yab bo g gbad yaa aa ? B bo gbad. Moyis n bo kpiɛ g maad Yendu lanbona ne: « N bu te yin gii nan buolu nba g tie siɛl mɔno. N bu te i pala ń gii ŋub buolu nba g mɔg yam po. »
45010020	Esaayi nuan taan bo maad mɔno g Yendu yed k nne: « Yab nba bo g kpaan’n nyan, banm n ji tan la’n. N legd g ŋɔn n kua yab nba bo g bual n po. »
45010021	Ama yal nba nyuan Israyɛl buolu po, Yendu pugn g maad: « N tund yentunmunn g tiɛn n nui i, k n manŋ yen l buolu, k b g cɔln, b biɛ g tuod n maam. »
45011001	N ji bual lann i, mii Yendu baa yie u buolu bii ii ? Kai, lann kaa. G dugn min mɔno tie Israyɛl buolu n nil i, n tie Abraham yaabuonn i, Bɛnsamɛn cugl n jua.
45011002	Yendu g yie u buolu, u bo tuod g lugd’b k l wai. Bii, i g ban Yendu Kadaaɔg n ninŋ, lan diɛn g ŋɔn Israyɛl buolu n bo biil, k Eli jalg’b Yendu nunŋ n g maad yal ii ?
45011003	« Yonmdaan, b kpii a sogni‑nba, g mud a salg binbinda o. Min kukua n tenn k b biɛ kpaan k ban junn n mɔ yaa miɛl. »
45011004	Yendu bo guan g jiin’o bɛ ? « N tenn jab tuda ŋanlile i g guun n kua, yab nba daa g gbaan dunn Baal buol g pug’o. »
45011005	Mɔlane mɔ l tie nnyan i. Niib tenn waam, g Yendu lugd’b g dugn u ŋalbalg po.
45011006	U ŋalbalg po i k u lugd’b faa, l g tie b tuona po kaa. L bo gii tie b tuona po, lann Yendu ŋalbalg ji g tie ŋalbalg.
45011007	L niimn ii ? Israyɛl yab g la ban bo kpaan yal nba. Yendu n lugd yab nba kukua n la. Yab nba tenn kul ji te kangbada i.
45011008	Lan diɛn Yendu Kadaaɔg n nand n nyan: « Yendu te k b yam juan, g te k b ninbina g nyuan, k b tuba g gbiɛ saa yen dinne. »
45011009	Dafiid mɔ biɛ bo maad g: « B jied ń te diɛɔg, lan te janbaaɔnŋ k ban baa l n ninŋ, k lan dad b tubl.
45011010	B ninbina ń juan k ban ji daa laad baa siɛl. Ban gii bua youg kul g daa ban g yaad g sed. »
45011011	K n ji bual lann i, mii Suif‑nba tuud k ban ji l baa, g daa ban g fiil yaa aa ? Kai, l g tie nnyan kaa. Ban tien biid nba nyan po n te g yab nba g tie Suif‑nba mɔ la fielu, k banm Israyɛl yab nunŋ ń ji gii fu b po.
45011012	K l gii tie g Suif‑nba tuonbiid ŋanm ŋanduna bonciɛnn, b binbaag gii ŋanm buolfanu yab bonciɛnn, g Suif‑nba kul ji tan gii guan g la fielu i, l ji baa tie nle ?
45011013	Mɔlane, n ji maad yen yinm buolfanu yab i. Min yaan tie Yiesu sundu buolfanu yab buol nyan, n tug l tuonn k l tie bulcintuonn i n po,
45011014	k n daan k l g kua n buolu n yab nunŋ baa fu l po k b ninŋ siɛb ń mɔ ń la fielu.
45011015	Yen mɔni, Yendu daa bo piɛn’m i g ŋanduna yab fid g manŋ yen’o, u ji tan gii guan g tuo’b nuan, kpienm mɔno la miɛl n nyan.
45011016	Jekpiɛla gii ŋan Yendu po, jied nba tenn kul ji ŋan n nyan. Jiinn gii ŋan Yendu po, benda mɔ ŋan n nyan.
45011017	Israyɛl buolu tie nyan oliif tiig nba k b bul’o ŋaag nyan i, g gbad bendyena l po. K fin nba tie buolfanu yua tie nyan muaɔg n oliif tibendl nyan, k b tug’a g tugn yen ban gbad g tenn yal nba nyan, k l tiig jiina ji tien a mɔ siim k a fo.
45011018	Lann daa pua jipaad k fin n cie ban gbad benda nba nyan. A yen ji baa pua jipaad bɛ po i ? Fin kaa te g jiina be, jiina n te k a be.
45011019	A bu fid g maad k b bo gbad l tiig benda k ban tugn’a b yiɛl n i.
45011020	Lann tie mɔni i. B bo gbad’b g dugn b bo g mɔg dindann i, g tug’a g dugn a dindann po. Ama daa pua jipaad kaa, i jie jiwaani.
45011021	G dugn, Yendu gii gbad benda nba bo be tibulkag po, ŋan gii ban k u kan ŋaa a mɔ.
45011022	Lann, ŋanm g bann g Yendu mɔg pasiɛdug g biɛ mɔg nunkuoni. U mɔg nunkuoni yen yab nba tien biid, k u pal yen siɛd a yaa po. Mɔnd k wan l gii mɔg l pasiɛdug nnyan a po, lann i kaa u bu gbad a mɔ nnyan i.
45011023	Ama banm Suif‑nba mɔ gii lebd maalm g guan g dug Yendu po, Yendu bu guan g tugn’m wan bo gbad’b tiig nba nyan po, g dugn u mɔg paalu g bu fid g guan g tugn’m.
45011024	Fin nuan tie muaɔg n oliif tibendl i, k b cua’a g tugn’a ŋaag oliif tiig po, k l yen bo g dagd k lan tien nnyan. G Suif‑nba nba ji tie ŋaag oliif tibenda i, b gii bua n guan g tugn’m ban bo gbad’b tiig nba po, l kan gii tie faala kaa aa ?
45011025	N naataani, n g bua g mamɔni nba tie ŋasiil ne ń gii duag’i. N gii g dɔgd g ŋɔn’i, i mɔ ji baa mali k i tie yanfodanm i. Israyɛl yab n ninŋ siɛb daa baa be yen b nangbanm i, saa yen yaa youg nba g buolfanu yab kul tan bu kua Yendu diem n.
45011026	Nnyan i k Israyɛl yab kul ji bu la fielu, nyan lan diɛn Yendu Kadaaɔg n nand nyan: « Fietua bu nya Siyɔn i g baal g nyan Sakɔb yaabuona tuonbiid kul n ninŋ.
45011027	Min yaan bu suol n dɔnnu nba yen’m n nyan, yaa youg nba k n bu piin b biid kul. »
45011028	Yal nba tie Laabamann po nuan, b l yie i g te Yendu ninnanda, k yinm buolfanu yab duo nyuad l po. Ama Yendu n bo tuod g lugd’b k b tie u buolu nyan, u bua’b g dugn b yaajanm po.
45011029	K l maa Yendu nuan gii pii nil paab u pii’ug u, u gii yiin nil mɔ u l yiin’o i, u g lebd u maalm.
45011030	Yen mɔni, siɛnyoug i bo g cɔln Yendu. Ama mɔlane u jie’i ninbaaɔg g dugn Suif‑nba mɔ n g cɔlm’o nyan po.
45011031	L tie nnyan i Suif‑nba mɔ yaa po mɔlane. B g cɔln Yendu, g Yendu ń jie’b ninbaaɔg nyan wan jie’i ninbaaɔg nand nyan i.
45011032	Yendu te g nifoi kul ji g cɔln, k l ji tie nyan dansalg nyan b po, k wan fid g jie b kul ninbaaɔg u.
45011033	Yendu ŋalman g mɔg lan ja yen yal nba, u yanfuom yen u banm kul yab hal bonciɛnn. Sua g ban u yanjagl, g ŋmaa ji baa ban u sɔni i ?
45011034	Yendu Kadaaɔg kon maad lann n nyan: « Ŋmaa ban Yonmdaan maalm i ? Bii sua bu fid g te’og cegli yaa aa ?
45011035	Ŋmaa ban g tie’og siɛl o g ji guu k wan guan g pa’ɔg u ? »
45011036	Yen mɔni, bonn kul nyiɛ u buol i, wano n te g bonn kul be, bonn kul be u po i. Yudand tie u yal i, mɔlane saa yen youg nba g mɔg juog. Amɛnn.
45012001	N naataani, Yendu n yaan ŋɔn’ti k u jie’ti ninbaaɔg hal bonciɛnn nyan po n te k n mɔ balm’i, mii yin tug i kua g cab nyan salg nba fo, g ŋan g dagd Yendu po nyan. Jaandi nba tuag sɔnu n nyan.
45012002	Daa ŋua man ŋanduna ne yab bontitied kaa. Ŋaa man g Yendu ń lebd i ninfanm g te’i ninfanpaanm, k yin fid g bann wan bua yal nba: lann n tie yal nba ŋan, g man g biɛ dagd u po.
45012003	Yendu n yaan pii’n u paab nba po n te k n maad i kul ne: Daa senŋ man i kua yin g pund naan buol. Sua kul ń ŋanm g diid wan tie yua nba, g sen u kua Yendu n tie’og dindann k l dagd k wan sed naan buol.
45012004	Nyan t gbannand n mɔg bɔga k l yab, k l bɔga yen g taa taa tuona nyan,
45012005	l tie nnyan i, k t mɔ yab g yen taan Kristo n ninŋ g tie gbannanyend kua, g taan g tuug yen lieb nyan gbannand bɔga nyan.
45012006	Yendu ŋalbalg po i k u pii t kul paab jiɛg jiɛg. Yua nba gaal Yendu paab k l tie k wan gii gaan Yendu maam g sɔgnd, l daan ń gii suun l tuonn nyan dindann n bual nand nyan.
45012007	Yua nba gaal Yendu paab k l tie k wan gii suun lieb po, l daan ń gii suun nnyan. Yua nba k u paab tie tundl po mɔ, wan gii tund lieb.
45012008	Yua nba paab tie k wan gii paand lieb pala, l daan ń gii tie nnyan. Yua nba g Yendu n pii’ug paab nba tie k wan gii piin lieb paab, l daan ń gii piin yen bulcind. Yua nba ŋmagd lieb ń gii ŋmagd lan bual nand. Yua nba tod tali mɔ ń gii tod’b yen pamann.
45012009	I gii bua nil, yin gii bua’ɔg yen mɔni. Daa bua man bonbiil yaa maam palb. I kpaan man k yin gii tie ŋanm kukua.
45012010	I bua man i lieb nyan nil yen u ninja n bua lieb nand nyan. Mɔnd man g cɔlunŋ ń gii be yinm yen i lieb siign. Ama k l cɔlunŋ n tu kpiɛ g nya i po.
45012011	I suun man Yonmdaan po yen pakɔnn, g daa mɔg siɛl yaa gbannyagl. I pala ń gii kɔn youg kul k yin sun u tuonn.
45012012	I pala ń gii man g dugn i daan k i bu la miɛl nba kan ban g gbenn. I mɔg man juunn fala youg, gii jaand youg kul.
45012013	I bɔgd man yin mɔg yal nba gii tien i lieb nba be cicagm n ninŋ. Tu ŋanm g gaal man saanm nba caan’i.
45012014	I miɛd man Yendu k wan yad u yedŋanm yab nba cagn’i po. I gbad a, yedŋanm i k i baa miɛd b po, l g tie k i baa jaand’b kaa.
45012015	I kpanm man yen yab nba kpanm, gii buud yen yab nba buud.
45012016	I mɔg man maalyenm i lieb kul po. Daa donŋ man i kua kaa, i dɔnn man yen yab nba g tie nigbenŋa mɔ, g daa mali k yinm n tie yanfodanm.
45012017	Yua nba tien’i bonbiiug, yin daa kpaan k yin mɔ ń guan g ŋmiɛn’o l bonbiiug kaa, i kpaan man k yin tien yal nba ŋan niib po.
45012018	L gii tie k l bu fid, g biɛ bu nya i po, yin mɔnd gii man yen niib kul.
45012019	N naataani, daa kpaan man k yin tuu pann kaa, ŋaa man g Yendu mutuol ń sun tuonn, k l maa l diɛn Yendu Kadaaɔg n k nne: « Min n bu tuu pann, min n bu guan g pa yua kul pann. » Yonmdaan n maad nnyan.
45012020	G biɛ pugn liel buol k nne: « Ama kom gii mɔg a ninnand, ŋan te’og jied k wan di, nyunnyuglu gii mɔg’o, ŋan te’og nyum k wan nyu, g dugn a gii tien nnyan, a pad muukuana i g dognd u yul po. »
45012021	Daa ŋaa g biid ń paad’a. Mɔnd g tien ŋanm g paad biid.
45013001	Nil kul ń gii cɔln gobna yikodanm, g dugn yikod g be g g nyiɛ Yendu buol. Yikodanm nba be kul, Yendu n kaan’m.
45013002	Lann yua nba yie yikodaan, u yie Yendu mɔno n sen g bona ń gii sonm nand i. Yab nba yie l sɔnu, banm mɔno n kpaan g buud ń lag b po.
45013003	Yen mɔni, yab nba suun yal nba ŋan, b g jie yikodanm. Yab nba suun tuonbiid n jie’b. A gii bua k ŋan daa jie yikodaan, lann ŋan gii suun yal nba ŋan, yikodaan baa pag’a nii.
45013004	G dugn yikodaan mɔ suun Yendu tuonn k lan ŋanm fin i. Ama a gii suun yal nba g ŋan, ŋan tuod gii jie, g dugn l g tie fam kaa k u mɔg yiko yen wan dad a tubl. U suun Yendu tuonn k wan dad yua nba suun tuonbiid g fiind Yendu mutuol nyan tubl i.
45013005	L po n te k l dagd g nil ń gii cɔln yikodanm. L g tie tubdadu po kukua kaa, ama l baa tie nil yam n i k u cɔln.
45013006	L po n biɛ te k i pa lonpo mɔ. Yab nba gaan lonpo mɔ suun Yendu tuonn i lan bual nand.
45013007	Pa man yua kul yin bu pa’ɔg yal nba. Pa man lonpogaal u lonpo, g pa tigddaan mɔ u tigd po. Cɔln man yua dagd yen cɔlunŋ, g seln yua dagd yen sel.
45013008	Daa mɔg man baa sua pann, l gii g tie k yin gii bua i lieb i kaa. G dugn yua nba bua u lua u cɔln yiko n bual yal nba kul n nyan.
45013009	Yen mɔni, Yendu Mɔmaam nba maad k « a kan conm, a kan kpi nil, a kan jan, a kan gii bua a lua bonn », yen liel‑nba nba tenn kul nyan taan g maad bonyenn i: « I bua a lua nyan a kua nyan ».
45013010	Yua nba bua u lua, u kan fid g tien’o bonbiiug. Lann yua nba bua u lua, u cɔln yiko n bual yal nba kul n nyan.
45013011	I tie man nnyan g dugn i yen ban tin ji be yaa youg nba ne. Youg pund yen guam ń yand i po, yin find o. Yen mɔni, t fielu daal ji nag g cie yaa youg nba k t daa bo cind g dug Kristo po.
45013012	Yɔugsiiug siid g pend, g siŋaaɔg nag o. Lann t lu man yal nba tie bunbɔnn n tuona kul, g tug yinyiem n jakɔntiɛd.
45013013	T gii suun man papientuona nyan lan dagd k tin gii suun nand yensiig n nyan. T ŋaa man jediciɛnu yen dinyuciɛnu, g ŋaa cuncontuona yen jɔgntuona, g ŋaa kunkɔna yen nanŋ.
45013014	Tug man Yonmdaan Yiesu Kristo k wan te i jakɔntiɛd k i liɛ, g ji daa kpaan k yin sun i yam n kuan’i tuonbiid nba n ninŋ.
45014001	Tuo g gaal man yua nba k u dindann daa g yab, g daa nai yen’o wan mali yal nba po.
45014002	Sua be g dug k l cab yen wan di jebuoli kul. G sua mɔ be g dindann pɔd’o, g kpinfaad kua i kaa u g ŋman nand.
45014003	Yua nba di jebuoli kul ń daa nund yua nba g di. Yua nba g gbiɛ k u di jied kul mɔ ń daa jalg yua nba di, g dugn Yendu gaal’o o.
45014004	A tie ŋmaa i g baa jalg sua yaa tuonsunn i ? U gii sie k l paa ii, u gii baa ii, lann la u canbaa i. U baa sie k l paa mɔ, g dugn Yonmdaan mɔg paalu g bu te wan gii sie.
45014005	Sua be g mali g diyena ŋan g cie dilaa. G sua mɔ mali g daal kul l tie daal i. Yua kul n mali yal nba, wan gii diɛ u pal n ninŋ k l tie nnyan i.
45014006	Yua nba nyuan g diyena ŋan g cie dilaa, u tie nnyan g seln Yonmdaan i. Yua nba di jebuoli kul, u seln Yonmdaan i, g dugn u tu tien Yendu i balg l jied po. Yua nba g gbiɛ k u di jied kul mɔ biɛ l seln Yonmdaan i, g tiend Yendu balg.
45014007	Yen mɔni, t kul ne, sua g be g fo u yul po kukua. Sua biɛ g kpenn u yul po kukua kuum.
45014008	T gii fo, t fo Yonmdaan po i. T biɛ gii kpe mɔ, t kpe Yonmdaan po i. Lann, tin fo i, tin kpe i, Yonmdaan n yen’ti.
45014009	G dugn Kristo bo kpe g guan g fo k wan gii tie kpienm yen fuodb Yonmdaan i.
45014010	K a mɔ i, bɛ po i k a jalg a ninja i ? K fin i, bɛ po i k a nund a ninja i ? T kul tan bu sed Yendu nunŋ n i, wan bu’ti.
45014011	L diɛn Yendu Kadaaɔg n g maad k nne: « Min Yonmdaan, n fo, min n maad: Nil kul tan bu gbaan dunn n nintual n. Nil kul tan bu yaad u mɔb g maad k n tie Yendu. »
45014012	Lann, t ninŋ ne, sua kul tan bu ŋɔn Yendu nunŋ n wan sun yal nba.
45014013	Lann t ŋaa man g daa jalg t lieb. Yin bu tug yanjagl nba n ne: daa tien man i kua nyan tantuudkal nyan k i ninja tan bu tuud’i lann i kaa g jal’i g baa.
45014014	Min nuan ban, g Yonmdaan Yiesu te k n bann g tond canyiin, g jied g be g tie kual. Ama yua nba mali g yaa jied ne nuan tie kual i, l baa l tie kual i u po.
45014015	A gii di jied, g ban k l jied po bu te a ninja pal ń biil, lann a ji g sonm buam sɔnu n. Daa ŋaa g jied po ń te g Kristo n kpe yua nba po ń biɛl fam.
45014016	Daa ŋaa man g yal nba ŋan i po ń te g lieb ń ji gii maad mabiid l po.
45014017	K l maa Yendu diem g tie jied yen daam maam kaa. Yendu diem tie Foŋanm n baad yen yal nba nil po i, lan tie g nil ń gii suun yal ŋan Yendu po, u yam ń gii dua, k u pal man.
45014018	Yua nba suun Kristo po nnyan, Yendu pal baa man u po g niib mɔ biɛ taa u po.
45014019	Lann t gii kpaan man yal nba bu te g manu ń gii be tinm yen t lieb siign, yal nba bu te tin gii tod t lieb k t dindann ń ŋanm g pugn.
45014020	Daa biid Yendu tuonn jied po. L tie mɔni i g jied kul ŋan g dagd g nil ń di, ama l g ŋan k ŋan gii di jied nba bu te g nil ń kua tudm n ninŋ.
45014021	Yal nba ŋan tie k ŋan daa ŋman nand, g daa nyu daam, g daa l tie yal nba bu fid g te a ninja ń kua tudm n kul.
45014022	A gii mali yal nba l po, ŋan gii diɛ a pal n ninŋ, lann tie fin yen Yendu yal i. Yua nba tug yanjagl k u bu tien bonn, g g jalg u kua l po, pamann tie u yal i.
45014023	Ama yua nba di jied o, g yen mali munle-le l jied po nyan, l daan mɔg biid Yendu nunŋ n, g dugn u g tien u dindann n bual k wan tien nand. Yal nba g nil tie k l g tuag yen u dindann mɔ yen tie biid i.
45015001	L bual k tinm nba paa dindann n ninŋ i ń tod yab nba g paa, g gaal b tuga nba paad’b, g tug. T kan gii kpaan t yul po manu kaa.
45015002	T kul ne, sua kul ń gii kpaan k wan tien yal nba bu manŋ u lua, yal bu ŋanm’o, g te k u dindann ń pugn.
45015003	Yen mɔni, Kristo bo g kpaan yal nba bu manŋ wano mɔno kaa. U bo ŋaa g yal nba diɛn Yendu Kadaaɔg n n tien: « Sugd nba k b sugl’a kul juod n po i ».
45015004	Yal nba bo diɛn siɛnyoug Yendu Kadaaɔg n kul, l bo diɛn k lan te’ti tundl i, k tin la l diɛni n ninŋ mindl yen papaal nba bu te k tin gii mɔg dindann.
45015005	Yendu nba tien mindl yen papaal ń te k i gii taa mɔb nyan Yiesu Kristo n bua nand nyan.
45015006	Nnyan i k i bu fid g taan mɔb g dond Yendu yen payenn, wano nba tie t Yonmdaan Yiesu Kristo Baa.
45015007	I gaan man i lieb nyan Kristo n gaal’i nand nyan, g yudand ń te Yendu yal.
45015008	Min n maad’i, Kristo bo tug u kua g tien Suif‑nba tuonsunn, k wan tien Yendu n bo puon b yaajanm yal nba i, k lan ŋɔn g Yendu kon tie mamɔnmaad.
45015009	G buolfanu yab mɔ ń gii dond Yendu g dugn u ninbajienu po, nyan lan diɛn Yendu Kadaaɔg n nand nyan: « L po n te k n baa pag’a buolfanu yab buol, n baa yiin yani g donŋ a sann. »
45015010	L biɛ diɛn k nne: « Buolfanu yab, i kpanm man yen Yendu buolu. »
45015011	L biɛ diɛn liel buol mɔ k nne: « Yinm buolfanu yab, i kul ń gii dond Yonmdaan. Buoli kul ń ŋanm g dond’o. »
45015012	Esaayi mɔ biɛ bo maad: « Big tan bu nya Sese yaabuona n ninŋ, wano n tan bu fiil gii mɔg nuu buoli kul po, b kul ń gii daan u ninŋ. »
45015013	Yendu nba te g niib daan u ninŋ ń te k i pala ń gii man bonciɛnn, i yam ń gii dua g dugn yin dug u po nyan. G Foŋanm paalu ń te k i dindann ń ŋanm g pugn.
45015014	N naataani, min mɔno ban n pal n ninŋ k i l tie nimɔnm i canyiin, k i ban bonn kul n sonm nand, k i biɛ bu fid g te i lieb cegli lan bual nand.
45015015	Ama min diɛn’i kadaaɔg nba ne, yenn‑nba buol be k n pua pal g tiɛd’i yal nba k i tu tuod g ban. N diɛn nnyan g dugn Yendu pii’n u ŋalbalg,
45015016	k n te Yiesu Kristo tuonsunn buolfanu yab buol. Wan tie’n tuonn nba tie nyan salg-yidkua tuonn nyan i, k n gii muand Yendu Laabamann, g buolfanu yab mɔ ń te salg nba g Foŋanm bu ŋanm k lan dagd Yendu po.
45015017	Lann Yiesu Kristo po n te k n pal man n kua po g dugn tuonn nba k n suun Yendu po ne.
45015018	Min kan fid g pua pal g maad siɛl po, l gii g tie Kristo n te k n tien yal nba i kaa. U te k n tod buolfanu yab k b mɔ ji cɔln Yendu. N maam yen n tuonn,
45015019	palug yen yaalidug tuongbenŋa nba k n sun yen Foŋanm paalu n tod’b. Nnyan i k n fid g muand Kristo Laabamann lan bual nand kaannaa kul, lan cil Serusalɛm saa yen Iliiri dingbana n ninŋ.
45015020	Ama n mɔnd g tien bonyenn, naan buol nba kul g niib daa bo g ban g gbad Kristo sann palb nyan, n muand Laabamann l buol kukua i. N tien nnyan k min daa baal g maa dieog lua fiɛgl po i.
45015021	Lann, n tien yal nba tuag yen Yendu Kadaaɔg n diɛni n nyan: « Yab nba k b bo g maad’b u maam, b bu la’ɔg, yab nba bo g ban g gbad siɛl u po bu gbad. »
45015022	L po n te k n bign taal munŋaa kul k n baal i buol k l paad’n.
45015023	Ama mɔlane nuan, min yaan ji g mɔg tuonn l dingbana n ninŋ, k l biɛ tu tie payiɛnu bonciɛnn n po bina ŋanŋaa ne kul k n baal i buol nyan,
45015024	n gii saa Ɛspany n bu tɔgn i buol. Yen mɔni, n mali k n tɔgn i buol k i tod’n k n gad l doug. N gii baal, n yen bu tien dana ŋanŋaa nuan yen’i yo, g fid g pend.
45015025	Ama mɔlane nuan, n yen daa saa Serusalɛm i, g daan bu tod Kristo‑yab nba be l po,
45015026	k l maa Maseduann yen Akaayi Kristo‑yab jag g suol k ban tod Kristo‑yab nba be Serusalɛm g tie tali nyan.
45015027	Yen mɔni, banm mɔno n tug l yanjagl, ama l yen daan bual k ban tien nnyan i. G dugn Yendu yedŋanm nba g Serusalɛm Kristo‑yab gaal, b bɔgd yen banm buolfanu yab i. L po n te k l bual k b mɔ ń bɔgd ban mɔg ŋalman nba yen Serusalɛm Kristo‑yab.
45015028	Lann, n gii gbenn l maam, g tug ban taan paab nba nyan g tie Serusalɛm yab, n bu tug Ɛspany sɔnu i g tɔgn i buol g pend gii saa.
45015029	N yen ban k n bu baal i buol g gbie yen Kristo yedŋanm i.
45015030	N naataani, n balm’i, t Yonmdaan Yiesu Kristo po, yen Foŋanm n tien’ti buam nba po, tod’n man gii jaand g miɛd Yendu n po,
45015031	k wan nyan’n Suude kangbada ne janmi n ninŋ, g Serusalɛm Kristo‑yab mɔ ń biɛ gaal yen pamann todl nba k n saa yen b buol.
45015032	Nnyan, Yendu gii bua, n bu fid g pund i buol yen pamann, g tien dana ŋanŋaa yen’i g fuod waam.
45015033	Yendu nba te g niib be k l man ń gii be yen i kul. Amɛnn.
45016001	N bua n maad’i k t niipuo Febe nba suun Sankre Kristo‑yab tintaanu n ninŋ nyan tie nimɔn i.
45016002	Ŋanm g gaal’o man Yonmdaan sann po, nyan lan dagd g Kristo‑yab ń gii gaan lieb nand nyan. U gii bua k yin tod’o yen yal nba kul, yin tod’o. G dugn wano mɔno tod niib bonciɛnn, g biɛ tod min mɔno.
45016003	Fuond man Prisiil yen Akilas n po, min yen banm n bo taan g suun Yiesu Kristo po.
45016004	B bo lu b miɛl i g fiel n miɛl. Min kukua kaa tiɛn b ŋanm po, Kristo tintaanu niib nba tie buolfanu yab kul tiɛn b ŋanm po.
45016005	Fuond man Kristo‑yab nba taand lieb g jaand b ŋaapo kul. Ŋanm g fuond man n dɔnn Epaayinɛt, Asi diem n ninŋ wano n bo cind g tuo g ŋuan Kristo.
45016006	Fuond man Mari nba sun tuonn bonciɛnn i po.
45016007	Fuond man n naataani Andronikus yen Sunias, b bo taan g suol tinm i dansalg. B tie Yiesu sundi nba k b sana duo bonciɛnn. Banm n kpiɛ g te Kristo‑yab yen’n.
45016008	Fuond man Anpliyatus, wano nba k n bua’ɔg bonciɛnn t Yonmdaan po.
45016009	Fuond man Urbɛn, yua nba tie t tuonsunlua Kristo n ninŋ, yen n dɔnn Stakis.
45016010	Fuond man Apelɛs nba ŋɔn yen mɔni k u tie Kristo‑yua. Fuond man Aristobul ŋaag yab.
45016011	Fuond man n naataanu Erodiyɔn. G fuond Narsis ŋaag yab nba dug t Yonmdaan po.
45016012	Fuond man Trifɛnn yen Trifos. L puob banle suun tuonn bonciɛnn t Yonmdaan po. G ŋanm g fuond n dɔnn Pɛrsiid nba mɔ sun tuonn bonciɛnn Yonmdaan po.
45016013	Fuond man Rufus, wano nba ŋanm g suun Yonmdaan tuonn lan bual nand. G fuond u naa. U naa tie n po nyan n naa nyan i.
45016014	Fuond man Asinkrit, Filegɔn, Ɛrmɛs, Patrobas, Ɛrmas yen t ninjanm nba be yen’m kul.
45016015	Fuond man Filolɔg yen Juuli, g fuond Nere yen u niipuo, g fuond Olinpas yen Kristo‑yab nba be yen’m kul.
45016016	Fuond fuond man i lieb kul, g ŋanm g lɔn lɔn lieb yen naataann. Kristo‑yab tintaani nba be kul fuond’i.
45016017	N naataani, n bua n tuod g maad’i nii, suol man i kua yen yab nba baad yen paadu yen ŋmadl i siign, g tund niib tundl nba g tuag yen yin gaal yaa tundl nyan. B tie nnyan i g buond niib dindann. Lɔgl’b man.
45016018	G dugn l nibuoli g suun t Yonmdaan Kristo po kaa, b suun b puol po i. B tu ŋanm g luan b lani i, g manŋ b mɔi g bɔnd yab nba k b maalm g saa fagm.
45016019	Yen mɔni, sua kul ban i cɔlunŋ po. L po n te k n pal man i po. Ama n bua k yin fuon yam gii tie bonŋann. Yal nba tie bonbiiug kul yin daa kuand i nuu l n ninŋ.
45016020	L ji kan wai, Yendu nba te g niib kul be k l man bu te yin ŋmaa g mad Sitaan. T Yonmdaan Yiesu ŋalbalg ń gii be yen’i.
45016021	N tuonsunlua Timote fuond’i. N naataani Lusiyus yen Jasɔn yen Sosipatɛr mɔ fuond’i.
45016022	Min Tɛrtiyus nba diɛn kadaaɔg ne, n mɔ fuond’i t Yonmdaan sann po.
45016023	Gaayus mɔ fuond’i. N be u ŋaapo i, Kristo‑yab kul mɔ biɛ taand lieb u ŋaag n i. Erast mɔ fuond’i, wano n diɛ doug n ligli kpaɔg. T ninja Kartus mɔ fuond’i. [
45016024	T Yonmdaan Yiesu ŋalbalg ń gii be yen i kul. Amɛnn.]
45016025	Tin gii dond man Yendu, k l maa u mɔg paalu g bu fid g te k i dindann ń ŋanm g pugn, nyan min muand Laabamann nba Yiesu Kristo po n maad nand nyan. Yendu ŋasiil nba bo wuo hal bina nba g mɔg dugl, g ji tan dɔgd mɔlane mɔ biɛ maad lann i.
45016026	Ama mɔlane po l ŋasiil ji dɔgd, g dugn Yendu sogni‑nba diɛn kadaad n ninŋ nyan Yendu nba l be youg kul n bo sen nand nyan, g buolfanu yab kul ń bann gii dug u po, g cɔlm’o.
45016027	Yendu kukua n tie yanfodaan. Dondl tie u yal i Yiesu Kristo sann po, saa yen youg nba g mɔg juog. Amɛnn.
46001001	Min Pɔl, Yendu yanbuam po i k u yiin’n k n te Yiesu Kristo sundu. Min n da kadaaɔg ne, min yen t ninja Sostɛnn,
46001002	g fuond Yendu tintaanu niib nba be Korɛnt doug n, yab nba g Yendu te k b tie u niib g dugn Yiesu Kristo po. Yendu yiin banm i, k ban gii be binbem nba ŋan g dagd u po, banm yen yab nba l be naan buol kul g taan t Yonmdaan Yiesu Kristo sann, wano nba tie tinm yen banm kul yaa Yonmdaan.
46001003	T Baa Yendu yen t Yonmdaan Yiesu Kristo ń yad yedŋanm i po g te k i yam ń gii dua.
46001004	N tiend n Yendu balg youg kul i po yen wan tien’i yaa ŋanm nba g dugn i be yen Yiesu Kristo.
46001005	Yen mɔni, yin be yen Kristo nyan po n te g Yendu pii’i paab nba yab bonn kul n ninŋ, mandg maam n ninŋ yen banm n ninŋ.
46001006	G dugn i tuo g gaal ban muand’i yal nba Kristo po g diɛ k l paa.
46001007	L po n te g Yendu pii’i paab kul g siɛl g pɔd’i, yinm nba guu youg nba k t Yonmdaan Yiesu Kristo tan bu dɔgd.
46001008	Wano n bu te yin gii sie k l paa saa yen juog, k t Yonmdaan Yiesu Kristo guanu daal yin daa mɔg ban bu jalg’i yal nba po.
46001009	Yendu gii puon k u bu tien yal nba u tu tien i. Wano n yiin’i k yin taan gii be yen u Bija, t Yonmdaan Yiesu Kristo.
46001010	N naataani, n miɛd’i, t Yonmdaan Yiesu Kristo sann po, k i gii taa mɔb, g siɛl yaa paadu ń daa be i siign. Mɔnd man gii taa mɔb, gii mɔg maalyenm kua g biɛ tu taan g suol bonyenn kua.
46001011	N naataani, Klowe ŋaag yab yen daan maad’n g kunkɔna be i siign ninŋ.
46001012	Min bua n maad yal nba tie k i ninŋ, yend tu yed: « min ŋua Pɔl i », lua ń yed: « min ŋua Apolɔs i », lua ń yed: « min ŋua Kefas i », lua mɔ k: « min ŋua Kristo i ».
46001013	Kristo bɔgd caga caga yaa aa ? B bo kpaa Pɔl i dapunpɔnn po k u kpe i po ii ? Bii Pɔl sann po i k b bo wul’i nyum i ?
46001014	N tiend Yendu balg yen min g wul i ninŋ ne baa sua, l gii g tie Krispus yen Gaayus i kaa.
46001015	Lann, sua kan fid g maad k n sann po i k i bo wul nyum.
46001016	Aaan, mɔni i, n bo wul Stefanas ŋaag yab mɔ, l gii nyiɛ l buol, n ji g mali k n wul sua g pugn.
46001017	G dugn Kristo bo g sun’n k n gii wuul niib kaa, u bo sun’n k n gii muand Laabamann i, ama u g yed k n tug nifosaal yanfomaam kaa gii muand, g dugn n gii tien nnyan Kristo kuum dapunpɔnn po bu te fam i.
46001018	L tie mɔni i g Kristo kuum dapunpɔnn po tie waadmaam i yab nba paa biɛlfam sɔnu po, ama tinm nba paa fielu sɔnu po nuan, t yaa po l ŋɔnŋ Yendu paalu i.
46001019	G dugn l diɛn g maad g Yendu yed: « N bu te g yanfodanm yam ń juan, n bu te g ninfandanm ninfanm ń te fam. »
46001020	Yanfodaan biɛ be lɛ ? Gbanband be lɛ ? Yua nba nai yen niib ŋanduna ne ninŋ be lɛ ? Yendu g te g ŋanduna ne yanfuom te waadm ii ?
46001021	Ŋanduna niib n l mɔg yanfuom nba kul, b yen g fid g bann Yendu, yaa youg nba g Yendu ŋɔn u yanfuom. L po n te g Yendu mɔ jag g suol k u bu fiel yab nba k b muand’b waadmaam k b tuo g gaal nyan.
46001022	Suif‑nba bua ban la yaalidug tuona i, g buolfanu yab kpaan yanfuom,
46001023	k tinm yen muand k b kpaa Kristo dapunpɔnn po. Suif‑nba n kan fid g tuo yal nba n nyan, g buolfanu yab mɔ mali k lann tie waadmaam i.
46001024	Ama Yendu n yiin yab nba nuan, ban tie Suif‑nba ii, ban tie buolfanu yab ii, Kristo tie Yendu paalu yen Yendu yanfuom i b po.
46001025	G dugn Yendu tuonn nba naan waadtuonn cie nifosaal yanfuom tuonn, Yendu tuonn nba naan gbalm tuonn cie nifosaal paalu tuonn.
46001026	N naataani, ŋanm g diid man yin tie niib nba g Yendu yiin’i. I siign ninŋ, nifosaal n nyuan g yab nba tie yanfodanm nyan g yab, nigbenŋa g yab, badbijanm mɔ biɛ g yab.
46001027	Ama Yendu nuan yen lugd niib n nyuan g yal nba tie waadbonn nyan i g fiɛg yanfodanm, g tug niib n nyuan g yal tie gbalm bonn g fiɛg paaludanm.
46001028	Ŋanduna niib n nyuan g yal nba ji l juod k b nund nyan, yal nba k b nyuan k l g tie siɛl nyan, u lugd lann i g bu biɛn yal nba tie bonmɔnn.
46001029	U tien nnyan g nifosaal kul ń daa fid g don u kua u nunŋ n i.
46001030	Wano n taan’i yen Yiesu Kristo g biɛ te g Kristo te t yanfuom. Kristo po i k t te nimɔnm Yendu nunŋ n ninŋ, k u lugd’ti k tin gii tie Yendu kukua yaa yab, g biɛ nyan’ti biid n ninŋ.
46001031	Lann, nyan lan diɛn Yendu Kadaaɔg n nand nyan: « nil nba bua wan don u kua kul, wan don u kua Yonmdaan n tien yal nba po ».
46002001	N naataani, min bo baal i buol g bu dɔgd Yendu ŋasiil g ŋɔn’i nyan, n bo g diɛ maband lann i kaa yanfomaam kaa g muand’i.
46002002	G dugn min bo be i siign nyan, n bo jag g suol g Yiesu Kristo po kua i kaa, min g ban siɛl g bu maad l po, Kristo nba k b kpaa’ɔg dapunpɔnn po kua i kaa.
46002003	Min nuan bo baal i buol g tie nyan yiɛn nyan i, g jiwaani mɔg’n k n jegl tɔn tɔn tɔn.
46002004	N bo g diɛ maband yen yanfomaam kaa g tund n tundl g biɛ muand n laabaal, ama n maam n ninŋ yen n tundl n ninŋ Foŋanm n bo ŋɔnŋ u paalu.
46002005	L bo tien nnyan k yin daa tug i dindann g tien nifosaal yanfuom n ninŋ kaa, ama k yin gii dug Yendu paalu po i.
46002006	Ama yen l kul, yanfuom i k t ŋɔnŋ yab nba k b yam gagd Kristo ŋuanu n ninŋ. L yanfuom yen g tie ŋanduna ne yal, l biɛ g tie ŋanduna ne badbijanm yal mɔ ; banm nuan bu biɛl b kul o.
46002007	T maad Yendu yaa yanfuom i. L bo tie ŋasiil i g wuo, k u bo tuod g bobn t yudand po g sua g ŋanduna daa g be.
46002008	Ŋanduna badbijanm ne, baa sua yen g bann l yanfuom, g dugn b bo gii bann l yanfuom b bo kan te ban kpaa Yonmdaan, yudanddaan dapunpɔnn po.
46002009	Ama nyan lan diɛn Yendu Kadaaɔg n nand nyan: « Nil ninbinn n g ban g la yal, nil tubl n g ban g gbad yal, maalm nba g ban g kua nil pal n ninŋ palb nyan, Yendu bobn lann i yab nba bua’ɔg po. »
46002010	Tinm i g Yendu te g Foŋanm ŋɔn’ti u ŋasiil. Yen mɔni, Foŋanm nuan nyuan bonn kul, baa yen yal nba wuo hal Yendu pal n ninŋ mɔno.
46002011	Ŋmaa ban yal nba be nifosaal pal n ninŋ i ? Nifosaal kukua n ban u yam n ninŋ yal nba be u pal n. Yendu mɔ, l tie nnyan i, Yendu Fuom kua i kaa, sua g ban yal nba be Yendu pal n ninŋ.
46002012	Tinm nuan yen g diɛ ŋanduna ne yam kaa g suun yenn tuonn, Yendu n tie’ti u Fuom k tin fid g bann wano Yendu n pii’ti paab nba kul.
46002013	Tin maad yal nba n nyan: T g maad nyan nifosaal yanfomaam n bual nand nyan kaa, t maad nyan Yendu Fuom n tund’ti k tin gii maad nand i. Nnyan i k t ŋɔnŋ yab nba mɔg Yendu Fuom yal nba tie Yendu Fuom yal.
46002014	Nil nba g mɔg Yendu Fuom kan fid g tuo yal nba nyiɛ Yendu Fuom buol. U yaa po l tie waadmaam i, u kan fid g gbad l niimn, g dugn Yendu Fuom n tu te nil l banm.
46002015	Yua nba mɔg Yendu Fuom bu fid g bann bonn kul niimn, ama sua yen kan fid g bann u yaa niimn.
46002016	G dugn, nyan lan diɛn Yendu Kadaaɔg n nyan: « Ŋmaa ban Yonmdaan maalm i ? Ŋmaa bu fid g te’og cegli i ? » Tinm nuan yen mɔg Kristo maalm i.
46003001	N naataani, n bo g fid g maad yen’i nyan i tie niib nba g Yendu Fuom ŋmagd’b nyan kaa. N bo maad yen’i nyan i tie niib nba diɛ ŋanduna ne niib yam nyan i, nyan i daa tie binyidi i Kristo ŋuanu n ninŋ nyan.
46003002	N bo tie’i biim i k i nyuu, n bo g tie’i jied nba kpai, g dugn i daa bo kan fid g di jekpiɛgd l youg. Baa yen mɔlane mɔno i biɛ daa kan l fid,
46003003	g dugn i biɛ daa l diɛ ŋanduna ne niib yam i. Nanŋ yen kunkɔna n be i siign nyan, lann n ŋɔnŋ k i biɛ daa l diɛ ŋanduna ne niib yam, g be nyan banm nyan.
46003004	I ninŋ yend n tu yed k u tie Pɔl yua, lua ń yed k u tie Apolɔs yua nyan, i g tie nyan nifosaal kul nyan kaa aa ?
46003005	Apolɔs tie ŋmaa i, Pɔl tie ŋmaa i ? T tie Yendu tuonsunna i, g ŋɔn’i dindann sɔnu. Sua kul sun Yonmdaan n cab’o k wan sun yal nba i.
46003006	Min nuan bo bul tibinn i, k Apolɔs jɔg nyum. Ama Yendu n te k l piɛ g duo.
46003007	Lann, yua nba bul g tie siɛl, yua nba jɔg nyum mɔ biɛ g tie siɛl, Yendu kukua n mɔn, g dugn wano n te k l pa g do.
46003008	Yua nba bul yen yua nba jɔg nyum kul tie yenm i. Sua kul tan bu gaal u paaɔg lan dagd yen wan sun tuonn nba i.
46003009	G dugn t taan g suun Yendu tuonn i. Yinm n tie Yendu kpaab, yinm n biɛ tie dieog nba k u maa.
46003010	Yendu n pii’n paab nba n te k n sun nyan tanmaala ciɛn nba mɔg yanfuom nyan, g fag dieog fiɛgl g sua ji maa g tuand l po. Ama yua kul ń ŋanm g bann wan maa nand.
46003011	G dugn fiɛgl nuan yen be o, lann n tie Yiesu Kristo. Sua ji kan fid g fag fiɛgliel.
46003012	Sua bu fid g tug wula, lann i kaa ligtana, lann i kaa tana nba daaɔg paa g maa g tuan l fiɛgl po. Sua mɔ ń tug daad lann i kaa muad, lann i kaa kinkaga g caan l fiɛgl po.
46003013	Ama buud daal i k b ji bu la yua kul yaa tuonn n tie yal nba canyiin, g dugn l daal bu baal yen muu i. Muu n bu bign yua kul tuonn g ŋɔn lan tie yal nba.
46003014	Yua nba g muu g fid g dii wan sun tuonn nba k l tua l fiɛgl po nyan, wano n bu gaal pani.
46003015	Yua nba g muu dii u tuonn nuan kan la pani. U bu ciɛl nuan, g nyaan l yen baa tie nyan u nyiɛ muu n ninŋ i g ciɛl nyan.
46003016	I g ban k i tie Yendu ŋaag i, g Yendu Fuom be i ninŋ ii ?
46003017	To, yua nba tien Yendu ŋaag fam, Yendu mɔ bu tien’o fam g dugn Yendu ŋaag be wano Yendu kukua po i. Yinm n tie l ŋaag.
46003018	Sua ń daa bɔnd u kua. I ninŋ, nil gii mali k u tie yanfodaan nyan ŋanduna ne niib n mali nand nyan, wan tien u kua waad g fid g te yanfodaan yen mɔni.
46003019	G dugn ŋanduna ne yanfuom tie yanluolm i Yendu nunŋ n ninŋ. Nyan lan diɛn Yendu Kadaaɔg n nand nyan: « U tu te yanfodanm ń guan g baa banm mɔno ninfandiɛd n ninŋ. »
46003020	L biɛ diɛn liel buol g maad: « Yonmdaan ban g yanfodanm maalm g tie siɛl. »
46003021	Lann sua ń daa donŋ u kua g dugn nifosaal po, k l maa bonn kul tie i yal i.
46003022	Lan tie min Pɔl ii, lan tie Apolɔs ii, lan tie Kefas ii, ŋanduna ne ii, miɛl ii, kuum ii, mɔlane yen youg nba baad ii, l kul tie i yal i.
46003023	K i mɔ tie Kristo yab, g Kristo mɔ tie Yendu yua.
46004001	Lann, nil kul ń gii diɛ k t tie Kristo tuonsunna i, k t tie yab nba k b cab’b k ban gii ŋɔnŋ niib Yendu ŋasiil i.
46004002	B gii bil nil tuonn mɔ, l tie k wan ŋanm g sun yen papienn i.
46004003	Min nuan, yinm n gii jalg’n ii, nifanm n gii jalg’n nyan nifosaal n tu jalg u lua nand nyan ii, n baga g be. Min mɔno yen g jalg n kua.
46004004	N ban k n tug n ninŋ pien, ama lann kaa ŋɔnŋ k n g mɔg biid. Yonmdaan n tie yua nba n ja min yaa buud.
46004005	Lann, daa tu gbaa g jiɛl man sua buud g daal daa g pund. Guul man g Yonmdaan ń baal. Wano n bu dɔgd yal nba wuo bunbɔnn n ninŋ, g ŋɔn maalm nba be niib pala n ninŋ. L youg u, g yua kul bu gaal wan dagd yen pinpagd nba Yendu buol.
46004006	N naataani, n tug maninnaɔnŋ min yen Apolɔs po k yin gbad niimn i, k yin la t buol g bann g sua kan fid g kand diɛni n yed yal nba po gii pua jipaad k wano bua u ne i, u g bua u ne.
46004007	Ŋmaa yed k fin cie lieb i ? A mɔg bɛ i g Yendu kaa tie’a nii ? K b gii tie’a nii, bɛ po i k a yen ji pua jipaad nyan b g tie’a kaa nyan i ?
46004008	Yinm la yin bua yal nba kul o ! I ji tie ŋalmandanm i ! I dii bal g ŋaa’ti no! Man ne k i ji l tie batieb i yen mɔni, t mɔ bo kan taan yen’i gii tie batieb kaa aa ?
46004009	L naan g Yendu te k tinm Yiesu sundi n ji l juod. T tie nyan niib nba k b jiɛl b buud k l tie k ban kpi’b niwulug nunŋ n nyan i. Ŋanduna n ninŋ, niib kul laa’ti, malɛg‑nba laa’ti nii, g niib mɔ biɛ laa’ti.
46004010	Tinm tie waadb i, g dugn Kristo po. K yinm ceg g dugn yin be yen’o po. Tinm tie tali i, k yinm tie paalb. Niib cɔln yinm, g nyaan g yen nund tinm.
46004011	Saa yen mɔlane, tinm biɛ daa l be yen kom yen nyunnyuglu i, g g mɔg tiɛd, k b puag’ti, k t waa g g mɔg ŋai.
46004012	Tinm biɛ daa l cagn g suun tuonn yen t nui i g di. Yab sugd’ti, t tu gaal’b mɔgaalŋani i, yab cagn’ti tin juun g gaal l cicagm.
46004013	Yab nba jond t po, t tu jiin’m yen yanfomaam i. Saa yen mɔlane, niib daa l nyuan tinm k t tie ŋanduna ne tinbenmuad i. B yaa po t tie ŋanduna ne jɔgnd i.
46004014	N g da’i nne k min kuan’i fai kaa, n bua n te’i cegli i, g dugn i tie nyan n bid nyan i, k n bua’i bonciɛnn.
46004015	Yen mɔni, baa i gii mɔg tundkaab tuda piig mɔno k b ŋmagd’i Kristo sɔnu n ninŋ, baa‑nba nuan, i kan fid gii mɔg’b k b yab. Yiesu Kristo ŋuanu n ninŋ, min nba baal yen Laabamann i buol nyan, min n mal’i.
46004016	Lann, n balm’i, i togd man n binbem.
46004017	L po n te k n sun Timote i buol. U suun t Yonmdaan tuonn lan bual nand k n bua’ɔg nyan n big nyan. U bu guan g tiɛd’i min yaan ŋua Yiesu Kristo g be nand. N biɛ tund lann i kaannaa kul, Kristo‑yab tintaancaga kul n ninŋ.
46004018	I ninŋ siɛb ji daan mali k n kan baal i buol i, g ji pua jipaad.
46004019	Ama Yendu gii bua, l ji kan wai yen k n baal i buol. Lann i k n bu bann l jipaadanm n pua mɔb g maad yal nba yen ban bu fid g tien yal nba.
46004020	G dugn, Yendu diem g tie nil n pua mɔb g maad yal nba kaa, l tie wan bu fid g tien yal nba i.
46004021	I bua bɛ i ? N baal i buol yen lanbann ii ? Bii i bua k n baal yen buam yen pasɔnŋl i?
46005001	Niib yad g maad kaannaa kul k i ninŋ siɛb suun cuncontuona, cuncontuona nba bi hal bonciɛnn, g yab nba g tie Kristo‑yab mɔno kan sun. N gbad k i ninŋ yend diɛ u baa puo g dua yen’o !
46005002	Yen l kul k i biɛ pua jipaad ii ? L bo g dagd k i pala ń biil l po, k yin bel g yaan yua nba suun l tuonn nyan i siign ii ?
46005003	Min nuan, yen min l be banfagl nand kul, n maalm yen be yen’i. Min tuod g jiɛl yua nba sun l tuonn buud nyan n be i siign nyan i.
46005004	I gii taan lieb Yonmdaan Yiesu sann po, n mɔ baa be yen’i n maalm n ninŋ, k t Yonmdaan Yiesu paalu mɔ be yen’ti,
46005005	yin tug l daan g cab’o Sitaan, k wan biil u gbannand, g Yonmdaan guanu daal wan la fielu.
46005006	Jipaad nba k i pua nyan g ŋan. I g ban g dibina waam nne n tu te g kpanu yom kul ń fid ii ?
46005007	Biid tie nyan dibina nyan i. Tuod g nyan man l dibina i ninŋ, g ji gii tie nyan kpanu yom nba k b buun g g tien dibina nyan. I yen l tie nnyan i yen mɔni. G dugn b kpii Kristo, yua nba tie t Fielu jaanm pebig o.
46005008	Lann, t di man t jaanm, k lan ji daa tie k t mɔg tonu g biɛ suun cuncontuona kaa: lann nuan tie nyan kpanu nba k b tien yen dibina nyan i. Ama tin di yen papienn yen mamɔni: lann n tie nyan kpanu nba k b g tien yen dibina nyan.
46005009	Min daan kpiɛ g diɛn’i kadaaɔg nba, n daan maad’i mii yin daa taand yen cuncona baa siɛl n ninŋ.
46005010	N daan g maad nnyan g nyuan niib nba l yad g be ŋanduna n ninŋ g suun cuncontuona, yab nba mɔg tubonm, yab nba fe lieb bona yen yab nba pad pada kul kaa. L gii tie k i bu lɔgl b kul ne, lann i yen bu nya ŋanduna n ninŋ saa !
46005011	N daan maad g nyuan yua nba yi u kua Kristo‑yua o, g biɛ yen conm, g mɔg tubonm, g pad pada, g ci ŋalaaci lieb po, g tie dinyuul, lann i kaa g tie naayig nyan i. Baa yin daa taand g di jied mɔno yen l daan.
46005012	L la’n lɛ i k n mɔ tan ja yab nba g tie Kristo‑yab buud i ? L g bual k yin gii ja yab nba tie Kristo‑yab yaa buud kaa aa ?
46005013	Yab tenn nuan, Yendu n bu jiɛl b buud. Nyan Yendu Kadaaɔg n maad nyan: « Nyan man nibiiug i siign ninŋ ».
46006001	L tien nle i k i ninŋ yend tu mɔg maam yen u lua g tug’o g gad yen’o buuddanm nba g tie Kristo‑yab buol, g kan ŋaa k u Kristo‑yab lieb kaa ń ŋanm l maam i ? L g mɔg’i fai ii ?
46006002	I g ban g Kristo‑yab n tan bu jiɛl ŋanduna ne yab buud ii ? K l gii tie k i tan bu jiɛl ŋanduna yab buud, i kan fid g bu mabid-bid nba baad’i ne buud ii ?
46006003	I g ban k t tan bu jiɛl malɛg‑nba buud ii ? K t binbem ne ninŋ mabid-bid nba baad’ti ni k t ji bu gbal l buud jiɛlu uu ?
46006004	K l mabid-bid gii baal i binbem n ninŋ i, n tua i tu tug yab nba g tie siɛl Kristo tintaanu n ninŋ i, k ban jiɛl l buud a ?
46006005	L tie i fai i, min n maad’i. Lann, i ninŋ sua g be k u yam fo k u bu fid g jiɛl buud yinm nba taan g tie ninjann ne siign ninŋ ii ?
46006006	Ama i ŋaa lann yo, g Kristo‑yua tu fil u ninja g gad yen’o buuddanm nba g tie Kristo‑yab buol.
46006007	Lan yaan l tie yal nba kul, yin bu yen i lieb nyan, l ŋɔn k i ji l kpiɛd sɔnu n nyan. L bo g dagd k i tuo g nil ń biil’i nii ? L bo g dagd k i ŋaa g nil ń di’i nii ?
46006008	K yinm mɔno biɛ ji gɔ g tie i lieb yal nba g ŋan, g di’b k b yen tie i ninjanm Kristo‑yab i.
46006009	I g ban g biiddanm g mɔg yiɛl Yendu diem n ninŋ ii ? Daa bɔnd man i kua, yab nba conm, yab nba pad pada, jab nba dua yen puob k l g tie b ŋaapuob, puob nba dua yen jab k l g tie b salb, jab nba dua yen b jalieb,
46006010	naayiga, tubondanm, dinyuyukpiena, ŋalaacidanm yen yab nba fe lieb bona, b kul ne, baa sua kan kua Yendu diem n ninŋ.
46006011	I ninŋ, siɛb mɔ bo tie nnyan i. Ama Yendu ŋuul i biid kul, g te k i ji tie u kukua yaa yab, g tie nimɔnm u nunŋ n, Yonmdaan Yiesu Kristo sann po yen t Yendu Foŋanm po.
46006012	« Siɛl g be g tie kual n po », ama bonn kul kaa tie bonŋann. « Siɛl g be g tie kual n po », ama min yen kan ŋaa siɛl ń gii diɛ’n nyan n tie dansalg nyan.
46006013	« Jied be puol po i, g puol mɔ be jied po », Yendu yen bu biɛn l ŋanle kul o. Ama gbannand nuan g be cunconm po kaa, l be Yonmdaan po i, Yonmdaan n yen t gbannand.
46006014	Yendu n yaan yied t Yonmdaan nyan, u bu yied t mɔ u paalu po.
46006015	I g ban k i gbannand tie Kristo gbannand bɔga aa ? K nnyan i, n bu tug Kristo gbannand bɔgl k lan te cunconn gbannand bɔgl ii ? Palb, lann kan tien.
46006016	Bii i g ban g yua nba yen cunconn taan lieb, wano yen l cunconn ji tu taan gii tie gbannanyend ii ? G dugn l diɛn Yendu Kadaaɔg n g maad: « Banm banle ji bu taan gii tie gbannanyend i ».
46006017	Ama yua nba taan yen Yonmdaan nuan, wano yen Yonmdaan n bu taan gii mɔg yanyenm.
46006018	Lɔgl man cunconm. Biid nba g nil tie kul, l g tie u gbannand yal kaa, ama yua nba tie cunconm nuan, u gɔ g biid wano mɔno yaa gbannand i.
46006019	I g ban k i gbannand tie Foŋanm ŋaag ii ? Foŋanm nba g Yendu tie’i nyan be i ninŋ i. I g ban k i ji g yen i kua aa ?
46006020	Yendu n pa i po g yend’i. Lann, tug man i gbannand g sun tuonn nba bu don Yendu sann.
46007001	T ji diid man yin daan diɛn kadaaɔg g bual’n yal nba po. L ŋan g jua ń daa nagd puo.
46007002	Ama cunconm n yaan yabd nyan, l bual g jua kul ń gii mɔg u ŋaapuo i, g puo kul mɔ ń gii mɔg u sal.
46007003	Puojua kul ń tu te u ŋaapuo, puo n bua yal nba jua buol, puo mɔ ń tu te u sal jua n bua yal nba puo buol.
46007004	Puo kaa yen wano mɔno gbannand, u sal n yen. Jua mɔ kaa yen wano mɔno gbannand, u ŋaapuo n yen.
46007005	Yend ń daa yie g bel lua k b kan taan dinduanu. L gii g tie k i bua n jaand i kaa, g taan mɔb g daa paad yen lieb waam. Ama jaandi po gii pend, yin guan gii be yen lieb g daa ŋaa g Sitaan ń la sɔnu g bign’i g dugn yin yaan g so i kua nyan po.
46007006	Min maad’i yal ne g tie mabl kaa, n cab’i mɔb i, k i bu fid g tien nnyan.
46007007	N bo sun g niib kul ń gii tie nyan min nyan i. Ama nil kul yen gaal u yul po paab i Yendu buol. Sua be k u pii’ug paab ne, lua mɔ k u pii’ug liel ne.
46007008	Min bu maad jikpaga yen pekɔa po yal nba n ne: B gii bu fid gii be nnyan, nyan min mɔno min be jikpagd nand ne, lann n baa su b po.
46007009	Ama b gii kan fid g suol b kua, jab gii kuan puob, g puob mɔ kun jab, lann n su yen ban gii be b kua g jab yen niɛn puob, g puob mɔ niɛn jab.
46007010	Yab nba kuan lieb mɔ, min bu te’b mɔbonn nba n ne, l g nyiɛ n buol kaa, Yonmdaan n yed g: Puo ń daa nya g ŋaa u sal.
46007011	Ama u gii nyiɛ g ŋaa u sal, wan yen ji daa kun jafan, lann i kaa wan yen guan g manŋ yen u sal. Jua mɔ ń daa nyanŋ u ŋaapuo.
46007012	Yab nba tenn, min bu maad’b yal n ne, lann ji g nyiɛ Yonmdaan buol kaa, min n maad: Kristo‑yua gii mɔg puo, k l puo g tie Kristo‑yua g yen tuo g baa be yen’o, wan daa nyan l puo.
46007013	Kristo‑yua nba tie puo mɔ gii mɔg sal k u g tie Kristo‑yua, g yen tuo g baa be yen’o, wan mɔ ń daa nya g ŋaa u sal.
46007014	K l maa jua nba g tie Kristo‑yua nyan mɔ ji nagn Yendu n nyan, g dugn u ŋaapuo po. G puo nba g tie Kristo‑yua mɔ ji nagn Yendu n nyan, g dugn u sal po. L bo gii g tie nnyan, b bid bo baa tie nyan b tie jɔgnd bid nyan i Yendu nunŋ n, k l yen g tie nnyan ; b ŋan g dagd Yendu po.
46007015	Ama yua nba g tie Kristo‑yua gii yie k b bu yad lieb, ban ŋaa’ɔg wan gii saa. L youg, yua tenn g tie Kristo‑yua nyan gii tie jua ii, u gii tie puo ii, siɛl yaa mabl ji g be u po. Yendu yiin’i k yin gii be k l man i.
46007016	K l maa fin puo, a bu fiel a sal ii, a kan fiel’o oo, a daa g ban. K fin jua i, a bu fiel a ŋaapuo oo, a kan fiel’o oo, a daa g ban.
46007017	Lan nyan min maad yal ne o, nil kul ń gii be binbem nba ninŋ g Yonmdaan cab’o k wan gii be. Yendu n bo yiin yua kul g sua k u be binbem nba ninŋ nyan, wan gii be nnyan. N tien l mɔbonn i, Kristo‑yab tintaancaga kul n ninŋ.
46007018	Yendu bo gii yiin nil g sua k u kɔnd, wan daa kpaan k wan piin kɔnd banm u po. Yendu bo gii yiin nil g sua k u daa g kɔnd mɔ, wan ji daa kpaan k wan kɔnd.
46007019	Kɔnd g tie siɛl, yua g kɔnd mɔ, l biɛ g pugd siɛl. Yal nba tie bonmɔnn tie g nil ń cɔln Yendu Mɔmaam i.
46007020	Nil kul ń gii be wan bo be nand g Yendu yiin’o.
46007021	A bo gii tie yonm i, g Yendu yiin’a, ŋan daa bual. Ama a gii la sɔnu g bu fid g nya yonmd n ninŋ, ŋan nya.
46007022	G dugn nil nba g Yonmdaan yiin’o g sua k u tie yonm, Yonmdaan nyan wano yonmd n ninŋ n nyan. Yua nba k u bo yiin’o g sua k u g tie yonm mɔ, u ji te Kristo yonm n nyan.
46007023	U pa i po i, g nyan’i yonmd n, lann ji daa te man niib yonmi.
46007024	N naataani, sua kul ń gii be yen Yendu, nyan Yendu n bo yiin’o g sua k u be nand nyan.
46007025	Mɔlane, n ji bua n maad yab nba daa g kuan lieb po i. Yonmdaan g tie’n u mɔbonn l po. Ama Yonmdaan n diid’n yen nunmanŋ, g te k n tie yua dagd yen ban gii dug u po nyan, n bu fid g maad min mali yal l po.
46007026	N mali k tin be yaa youg nba ne n yaan ji biɛ nyan, l ŋan g nil kul ń gii be wan tu be nand i.
46007027	A gii mɔg puo, ŋan daa kpaan k a nyan’o. A gii g mɔg puo mɔ ŋan ji daa kpaan k a kuan puo.
46007028	Ama a yen gii kuan puo, a g tien biid kaa. Sipaan mɔ gii kun jua, u mɔ biɛ g tien biid kaa. G nyaan yab nba kuan lieb yen bu la fala nuan bonciɛnn binbem ne ninŋ. Min bo bua k i lɔgl l fala i.
46007029	N naataani, min bua n maad yal nba n ne: Youg pel o. Lan cil mɔlane gii saa, yab nba mɔg puob ń ji gii be nyan b g mɔg puob nyan.
46007030	Yab nba buud ń tien nyan b g buud nyan, yab nba kpanm ń tien nyan b g kpanm nyan, yab nba daa bona ń tien nyan ban daa yal nba g tie b yal nyan.
46007031	Yab nba do nyuad ŋanduna ne po ń gii tie nyan b g do siɛl yaa nyuad nyan. G dugn ŋanduna ne n ji tie nand ne, u kan wai yen wan pend.
46007032	N g bua yin gii mɔg siɛl yaa yanbani. Yua nba g mɔg puo, u mali wan bu tien nand g sun Yonmdaan tuona i, u kpaan k wan manŋ Yonmdaan pal i.
46007033	Ama yua nba mɔg puo nuan mali ŋanduna ne bona po i. U kpaan k wan manŋ u ŋaapuo pal i.
46007034	U maalm ji bɔgd munle i. Puo nba g mɔg jua, lann i kaa sipaan nba daa g kun jua mɔ mali Yonmdaan tuona po, g bua k wan tug u maalm yen u munn kul g cab Yonmdaan. Ama puo nba mɔg sal nuan mali ŋanduna ne bona po i, g kpaan k wan manŋ u sal pal.
46007035	N maad nnyan k lan ŋanm yinm i. N g bua n kuan’i mabl n ninŋ kaa, n bua k yin gii be binbem nba ŋan g dagd i, g tug i kua g cab Yonmdaan yen payenn.
46007036	Yua nba mɔg sikpenŋ, g diid g sua k wan niɛn’o nand nyan, u kan fid g suol u kua g cɔln l sikpenŋ, g mali k l dagd yen ban kuan lieb, b bu fid g kuan lieb nyan wan bua nand nyan. U g tien biid kaa.
46007037	Ama yua nba jag g suol u pal n ninŋ, g siɛl yaa mabl g be l n ninŋ, k l tie u yanbuam i k u yed k u kan kuan u sikpenŋ, l ŋan.
46007038	Lann, yua nba kuan u sikpenŋ, u ŋanm i, ama yua nba g kuan u sikpenŋ yal n be liig.
46007039	Puo sal daa gii be g mɔg miɛl i, k u tie u sal. U gii kpe nuan, puo bu fid g guan g kun wan bua yua nba, ama l bual k l daan ń gii tie Kristo‑yua i.
46007040	G nyaan, n yaa maalm n ninŋ, u yen bo gii be nnyan g g guan g kun jua i k u bo bu ŋanm gii be pamann n ninŋ. Min mali yal n nyan, g mali k n mɔ mɔg Yendu Foŋanm.
46008001	T ji diid man yal nba nyuan padnand po. « T ban k t kul mɔg banm ». G nyaan banm kuand nil jipaad i, buam n te g nil kped dindann n.
46008002	Nil gii mali k u ban bonn, u yen daa g ban g pund lan bual k wan gii ban nand.
46008003	Ama nil gii bua Yendu, Yendu ban l daan i.
46008004	Lann, padnand ŋmanu po i, t ban g ŋanduna n ninŋ padl g tie siɛl, g Yenduyeno kukua n be.
46008005	G dugn, bona be polu po yen tinŋ n ninŋ g niib yi’b g yendui (l kon tie mɔni i k l niib yaa po yendui yen yonmdanm be g yab),
46008006	g nyaan t yaa po, Yenduyeno kukua n be, wano n tie t Baa, wano n tag bonn kul, t be u po i. Yonmdanyeno kukua n be, wano n tie Yiesu Kristo, bonn kul be g dugn u po i, t be g dugn u po i.
46008007	Ama niib kul yen kaa mɔg l banm. Siɛb be g bo ŋanm g maan pada bonciɛnn, g baa yen mɔlane mɔno b gii ŋman l nand b biɛ daa l mali k l tie padl yal i. B pala n ninŋ ban yaan daa g ŋanm g kub k l paa nyan, b mali k l kuand’b jɔgnd i.
46008008	Jied yen kan fid g te tin nagn Yendu nunŋ n. T gii g dii, l kan guan’ti puol, t biɛ gii dii mɔ, l kan pugn’ti baa siɛl.
46008009	G nyaan, yen ŋanm man g diid i yul po, k yin yal i kua g bu fid g sun yal nba nyan ń daa te tantuudkal lieb nba k b dindann daa g ŋanm g cie po.
46008010	G dugn, nil nba k u dindann daa g ŋanm g cie gii la fin nba mɔg l banm nyan, k a kal tingbandieog n ninŋ g di jied, l kan kuan’o papaal k wan mɔ ń ŋman padnand ii ?
46008011	A banm po te k wano nba k u dindann daa g cie nyan biɛl n nyan, wano nba tie a ninja, g Kristo bo kpe u po.
46008012	I gii te k i ninjanm nba k b dindann daa g cie nyan baa biid n, k i biɛ ŋmad b yam, i biid Kristo mɔno i.
46008013	L po n te g jied po gii bu te n ninja ń baa biid n ninŋ, n kan ban g ŋman nand palb, lan tan daa te n ninja ń kua tudm n ninŋ.
46009001	N g yen n kua aa ? N g tie Yiesu sundu kaa aa ? N bo g la t Yonmdaan Yiesu ii ? Yinm kaa tie min sun t Yonmdaan po g la yab ii ?
46009002	Baa siɛb gii g nyuan k n tie Yiesu sundu mɔno, i yaa po n l tie i, g dugn yin yaan te Kristo‑yab nyan mɔno n ŋɔn k n sun n sundu tuonn Yonmdaan po.
46009003	Yab nba kɔn yen’n nyan, min bu jiin’m yal nba n ne:
46009004	T g mɔg yiko yen tin di g nyu g dugn tuonn nba k t suun po ii ?
46009005	T g mɔg yiko yen tin mɔ ń tug puo nba tie Kristo‑yua t tu gii saa naan tin gii diɛ’og nyan Yiesu sundlieb yen Yonmdaan ninjanm yen Kefas n tie nand nyan ii ?
46009006	Bii min yen Barnabas kukua i k l tie mabl k tin gii suun g laad t jied ii ?
46009007	Sijelano n baa suun u tuonn g g gaan ŋmaapaaɔg u ? Bii ŋmaa n baa ŋuund dimɔunŋ tiidi u, g yen g mua l luana i ? Bii ŋmaa n baa kpaa bonkobd o, g yen ji g nyu b biim i ?
46009008	Min maad yal ne tie nifosaal maalm kua yaa aa ? Moyis kadaaɔg n yiko g maad lann kaa nyan ii ?
46009009	Yen mɔni, l kon diɛn Moyis yiko kadaaɔg n g maad: « Naab nba tod’a k a pua a dii, a kan lol u mɔb ». Yendu bo fabn nai po yaa aa ?
46009010	U bo g maad tinm kaa aa ? Yen mɔni nuan, l bo diɛn t yaa po i. L bual g yua nba ko tanmɔnn ń gii daan, yua nba pua dii mɔ ń gii daan g sua kul mɔg u biinu wan suun tuonn nba nyan ninŋ.
46009011	Tin bo tie’i ŋalman, k l tie Foŋanm yal nyan, lann l g dagd yen tin mɔ ń ji gaal i buol ŋalman nba tie nifosaal yal ii ?
46009012	Lieb gii mɔg yiko yen ban gaal todl i buol, tinm kaa ŋanm g mɔg l yiko ii ? G nyaan tinm yen g tug t yiko g sun yen tuonn, t tuo g gaal falabuolu kul, k l maa t bo g bua Kristo Laabamann ń guan puol.
46009013	I g ban g yab nba suun jaanddeciɛɔnŋ n ninŋ tuonn, k b jied nya l jaanddeciɛɔnŋ n ii, g yab nba suun salg binbindl buol mɔ yaa biinu nya salg nba k b yid nyan n ninŋ ii ?
46009014	L tie nnyan i g Yonmdaan tie mɔb, g yab nba muand Laabamann mɔ ń gii di Laabamann muandu po.
46009015	Ama min yen g tug l yiko kul baa yenn g sun yen tuonn. Min biɛ da kadaaɔg nba ne mɔ, l g tie k n ji bua siɛl kaa. N gii kpe lann n su yen nil ń te min luol min pua jipaad yal nba po.
46009016	N kan fid gii pua jipaad Laabamann muandu po, g dugn l tie niinn i n po. N gii g muand Laabamann nuan, fala tie n yal i.
46009017	Min mɔno n bo gii tagd n yam n ninŋ k n sun l tuonn, n bo bu fid g gaal paaɔg l po, ama lan tie niinn n po nyan, n suun lan bual k n sun yal nba i.
46009018	Lann, n nyuad tie bɛ i ? L tie k min gii muand Laabamann fam i, g daa gaan min mɔg yiko yen k n gaal yal nba l Laabamann muandu po.
46009019	Min n yen n kua, sua g yen’n. Ama n yen tug n kua g tien niib kul yonm i, k n fid g gɔgl niib bonciɛnn k ban te Kristo‑yab.
46009020	N gii be yen Suif‑nba, n tu tien nyan banm nyan i, k min fid g gɔgl Suif‑nba k ban te Kristo‑yab. N gii be yen yab nba g Moyis yiko mɔg nuu b po, n tu tien nyan banm nyan i, g Moyis yiko yen g mɔg nuu n yaa po. N tie nnyan k n fid g gɔgl b mɔ i.
46009021	Yab nba g ban Moyis yiko mɔ, n be yen’m nyan n mɔ g ban l yiko nyan i, l g tie k n g cɔln Yendu mɔmaam kaa, n cɔln Kristo mɔmaam. N tie nnyan k n fid g gɔgl b mɔ i.
46009022	Yab nba k b dindann daa g paag mɔ, n be yen’m nyan ban be nand nyan i, k n gɔgl’b k ban te Kristo‑yab. N tug n kua g cab, g tien bonn kul b kul po, g gbaa yal kul k n fiel b ninŋ baa siɛb.
46009023	N tie l kul ne Laabamann po i, k n mɔ ń do nyuad l po.
46009024	I g ban g niib gii bign nantaal, k b kul siɛn, g yend kua n tu di g gaal paadi ii ? Lann, i siɛn man nand nba k i bu gaal paadi.
46009025	Yua nba mɔg nantaal bignn kul, u tu suol u kua bona bonciɛnn n ninŋ i. B tie nnyan k ban gaal bignn paadi i, k l paadi yen kan wai. Tinm nuan yen tie nnyan g kpaan paadi nba kan ban g dud i.
46009026	L po n te k min siɛn, ama n yen g bund g gbiɛ k n siɛn kaa. N pua cedi, ama n yen g bund g gbiɛ k n fuund kaa.
46009027	N mabnd n gbanu bonciɛnn, g diɛ’ɔg yen ninmɔnn, k min tan daa muand lieb Laabamann g gbenn o, g yuand g luol n yaa yiɛl i.
46010001	N naataani, n bua n tiɛd’i g tawalgbaɔnŋ n bo ŋaag t yaajanm kul po, k b kul puod mɔgl.
46010002	Nnyan, b kul bo taan yen Moyis g wul nyum n nyan tawalgbaɔnŋ n ninŋ yen mɔgl n ninŋ.
46010003	B kul bo taan g dii jied nba bo nyiɛ Yendu buol i,
46010004	g biɛ taan g nyuu nyum nba bo nyiɛ Yendu buol. Yen mɔni nyum nba k b bo nyu nyan bo buni Yendu tangbaɔnŋ nba bo ŋua’b nyan ninŋ i. L tangbaɔnŋ n bo tie Kristo.
46010005	Ama yen l kul, b ninŋ bonciɛnn bo tien yal nba g manŋ Yendu pal. Lann n te k b bo kpe g yad g dua dua tinkuonŋ n ninŋ.
46010006	L bona kul ne bo tien k lan te’ti cegli i, k tinm ń ji daa tug maalbiid g kuan t pala n ninŋ nyan ban bo tien nand nyan.
46010007	Daa ŋua man pada nyan b ninŋ siɛb n bo tien nand nyan. L kon diɛn g maad: « Niib bo kal g dii, g nyuu, g ji fiil g jeln. »
46010008	T daa suun cuncontuona nyan b ninŋ siɛb n bo tien nand, g diyenn kua niib tuda piinle yen tuda ŋantaa kpe nyan.
46010009	T daa bignd Yonmdaan nyan b ninŋ siɛb n bo tien nand, g wai jun’m k b kpe nyan.
46010010	Daa buln buln man nyan b ninŋ siɛb n bo tien nand, g kuum malɛg baal g pua g kpii’b nyan.
46010011	L bona kul bo tien k lan te lieb cegli i. L diɛn Yendu Kadaaɔg n ninŋ k lan fand tinm nba ji be youg nba g fag yen ŋanduna juodu ne i.
46010012	Lann yua nba mali k u sie k l paa ń ŋanm g suol u kua g daa baa.
46010013	Bigna nba baal’i tie yal nba bu fid g baal nifosaal kul i. Yendu gii puon k u bu tien yal nba u tu tien i, u kan ŋaa bigna nba cie i paalu ń baal’i. Bignn biɛ gii baal’i mɔ, u bu ŋɔn sɔnu nba k i bu tɔgn g nya l n ninŋ, g te’i paalu nba k i bu fid g juun.
46010014	Lann, n dɔnn‑nba lɔgl man pada canyiin.
46010015	N maad yinm nba tie yanfodanm ne i, yinm mɔno ń mali n maam ne po.
46010016	Tin tu di Yonmdaan jied, g nyu diŋmanŋ nba ninŋ, g tiend Yendu balg l po nyan, l g taand’ti yen Kristo sɔm kaa aa ? G kpanu nba k t jend g ŋman nyan i, l g taand’ti yen Kristo gbannand kaa aa ?
46010017	G dugn kpanu yenn kukua n be, yen tin l yab nand kul, t taan g tie gbannanyend i, k l maa t kul taan g biid l kpanu yenn i.
46010018	Diid man Israyɛl buolu, yab nba tu ŋman bonkobd nba k b kod g yid salg nyan, banm yen Yendu tu taan lieb gii tie bonyenn n nyan.
46010019	N maam ne niimn ii ? N bua n maad g padnand, lann i kaa g padl mɔno tie siɛl yaa aa ?
46010020	Palb. Ban tu pad padl nyan, sanpola n tu gaal, b g pad g tien Yendu kaa. L po n te k n g bua k yinm yen sanpola ń gii taa siɛl.
46010021	I kan fid gii nyu Yonmdaan diŋmanŋ n g biɛ nyu sanpola mɔ yaa diŋmanŋ n. I kan fid gii di Yonmdaan saaŋmanŋ n g biɛ di sanpola mɔ yaa saaŋmanŋ n.
46010022	Bii t kpaan k t fiin Yonmdaan mutuol yaa aa ? Tinm n paa g cie’og uu ?
46010023	« Siɛl g be g tie kual », ama bonn kul kaa tie bonmɔnn. « Siɛl g be g tie kual », ama bonn kul kaa tod’ti k t kped dindann n ninŋ.
46010024	Sua ń daa kpaan u yal kua, i kpaan man i lieb todl.
46010025	Ban kuad nand nba daag n ninŋ kul, i bu fid g daa g ŋman g daa mali munle-le l po g bual siɛl yaa buali.
46010026	G dugn l diɛn Yendu Kadaaɔg n g maad g « Yonmdaan n yen tinŋ yen yal nba be tinŋ po kul ».
46010027	Yua nba g tie Kristo‑yua gii yiin’i jedinu, k i tuo g gad, yin di wan tie’i jied nba kul, g daa mali munle-le l po g bual’o siɛl yaa buali.
46010028	Ama nil gii maad’i: « Ne tie padnand i », yin ji daa ŋman l nand g dugn yua nba maad’i nyan po, yen lan mɔg maalm munle-le nba l po nyan.
46010029	N maad wan mɔg maalm munle-le nba i, n g maad i yaa yal kaa. G dugn bɛ po i g lua maalm bu pan’n k n kan tien min bua yal nba i ?
46010030	Bɛ po i k n bu tien Yendu balg g di jied o, nil ń biɛ gii jalg’n l jied po i ?
46010031	Lann, i gii di ii, i gii nyu ii, yin l tie yal nba kul, yin mɔnd k lan kpiɛg Yendu sann.
46010032	Daa ŋaa man k i bontitied ń tuln Suif‑nba lann i kaa yab nba g tie Suif‑nba, lann i kaa Yendu tintaanu niib.
46010033	I tie man nyan min nyan. Bonn kul n ninŋ, n kpaan k b kul pala ń gii man n po i. N g kpaan n yul po nyuad kaa, n kpaan niib bonciɛnn yal i, k ban la fielu.
46011001	I ŋmaad man n taabuod n, nyan min mɔ ń yaan ŋmaad Kristo taabuod n nyan.
46011002	N pag’i yen yin tiɛn n po bonn kul n ninŋ g biɛ diɛ tundl nba k n bo tie’i.
46011003	N yen bo bua k yin bann bonyenn: Kristo n tie jua kul Yudaan, g jua tie puo yudaan, g Yendu tie Kristo Yudaan.
46011004	Jua nba yil yucabl o g jaand, lann i kaa g sɔgnd niib Yendu n maad’o yal nba, u fiɛgd u Yudaan i.
46011005	Ama puo nba g yil siɛl, g yen jaand, lann i kaa g sɔgnd niib Yendu n maad’o yal nba, u fiɛgd u yudaan i. G dugn l ŋman k u kuol yukolnpaanu i.
46011006	Puo nba kan yil yucabl, wan yen ceb u yud. U gii jie fai yen wan ceb u yud lann i kaa yen wan kuol yukolnpaanu mɔ, wan yen yil yucabl.
46011007	L g bual g jua nuan ń yil yucabl, g dugn wano n tie Yendu ninnaɔnŋ g ŋɔnŋ u yudand. Puo nuan ŋɔnŋ jua yudand i.
46011008	K l maa Yendu bo g tug puo gbannand kaa g tag jua, u bo tug jua gbannand i g tag puo.
46011009	U biɛ bo g tag jua puo po kaa, u bo tag puo i jua po.
46011010	L po n te k l bual g puo ń gii yil yikod banm u yul po g dugn malɛg‑nba po.
46011011	Ama Yonmdaan buol nuan, puo g tie siɛl g jua g be, jua mɔ g tie siɛl g puo g be.
46011012	G dugn l tie mɔni i k b tug jua gbannand i g tag puo, ama puo mɔ n yen l maal jua, g nyaan l kul nya Yendu buol i.
46011013	Yinm mɔno ń ŋanm g mali g liɛ l dagd yen puo ń gii jaand g miɛd Yendu g g yil siɛl ii ?
46011014	Yendu n tien bona nand mɔno, l g ŋɔnŋ’i g jua gii ŋaa k u yud piɛ g yabd nne l mɔg fai ii ?
46011015	Puo nuan, l tie sel i u po k u yud ń gii yab. Yen mɔni, Yendu tie puo yud k l yab k lan gii tie cabl i u po k u yil.
46011016	Sua biɛ gii bua wan tien mɔniɛɔg l po, wan bann k tinm g ban bogdfana, Yendu tintaanu niib mɔ lann n nyan.
46011017	Min ji bu maad’i yal nba ne, l g tie k n bua n pag’i kaa, k l maa yin tu taan lieb g suun nand nba nyan, l g ŋami’i kaa, l biid’i nii.
46011018	Min bu cind g maad yal n ne: N gbad k i tu taan lieb g paadu be i siign. N mali k ban maad’n yal nba ninŋ bonyena tie mɔni i.
46011019	L bual mɔno g paadu ń gii be i siign i, k ban fid g bann i ninŋ yab nba ŋua Yendu yen payenn.
46011020	Lann, yin tu taan lieb nyan, Yonmdaan jied kaa k i tu di.
46011021	G dugn jediyoug, sua kul tu gbaa g cil gii di u jied u kukua i, g yenm kal kom, g lieb nyu g buog.
46011022	I g mɔg ŋai g baa di g nyu i ŋai n ninŋ ii ? Bii i nund Yendu tintaanu niib, g bua yin fiɛg yab nba g mɔg siɛl i ? K i ji yed k n maad’i bɛ ? K n pag’i l po ii ? Palb, n kan fid g pag’i l yaa po.
46011023	Min n gaal tundl nba Yonmdaan buol g luan’i n ne: Nyiɛɔg nba k b bo kuad Yonmdaan Yiesu, u bo tug kpanu,
46011024	g tien Yendu balg, g jend jend g maad: « Ne tie n gbannand i k n tien’i. I tie man nnyan gii tiɛd n po. »
46011025	Ban dii g gbenn, k u tug dimɔunŋ mɔ yen ŋmanŋ g tien nnyan g maad: « Dimɔunŋ ne tie n sɔm i, sɔm nba baal yen dɔnnpaanu. Yaa youg nba kul k i nyu, yin tiɛd n po. »
46011026	G dugn yaa youg nba k i ŋman kpanu ne, g nyu dimɔunŋ ne, i muand Yonmdaan kuum i saa yen youg nba k u bu guan.
46011027	L po n te g yua nba ŋman Yonmdaan kpanu, g nyu u dimɔunŋ, g cɔlunŋ g be l n, u tunŋ u kua biid n nyan yal nyuan Yonmdaan gbannand yen u sɔm po.
46011028	Yua kul ń ŋanm g diid u pal n wan tie yua nba o, g fid g ŋman l kpanu, g nyu l dimɔunŋ,
46011029	k l maa yua ŋman g nyu, g g nyuan k l tie [Yonmdaan] gbannand nyan, wano mɔno n bu ŋaa buud ń di’ug g dugn wan ŋman g nyu nyan po.
46011030	L po n te k i siign ninŋ niib bonciɛnn yiɛl, g yenm‑nba dinŋ, g lieb mɔ kpe.
46011031	T yen bo gii tuod g diid t pala n ninŋ tin tie yab nba, buud bo kan di’ti.
46011032	Ama Yonmdaan bu’ti k wan tund’ti nii, k u tan gii jiɛl ŋanduna buud yaa youg, buud ń ji daa di tinm.
46011033	Lann, n naataani, i tu gii taan g bu di jied, yin guul i lieb.
46011034	Kom gii mɔg yua nba wan di u ŋaapo o gii baad, k i tintaann ń tan daa baad yen Yendu buud i po. Maam nba tenn g be, n bu baal i buol yo, g gbenn l maam.
46012001	N naataani, n g bua g yal nba nyuan Foŋanm paab po, siɛl ń gii duag’i.
46012002	Yinm mɔno ban k yin daa bo g tie Kristo‑yab yaa youg, tingbana n bo mɔg nuu i po, k i g mɔg ciɛlu, k b yen g maad mɔno.
46012003	L po n te k n bua n ŋanm g maad’i ne: L nil g be g Yendu Fuom bu ŋmagd’o wan maad g « Yiesu ń biɛl fam ». Sua mɔ biɛ kan fid g yaad g maad g « Yiesu tie Yonmdaan », g Foŋanm g ŋmagd’o k wan maad nnyan.
46012004	Paab be jiɛg jiɛg, ama l kul nya Foŋanm yend ne buol i.
46012005	Tuona mɔ biɛ be jiɛg jiɛg, ama l kul tie Yonmdaan yend ne tuonn i.
46012006	Tuonbuoli-buoli be, ama Yenduyeno ne n te g niib kul suun l kul.
46012007	Foŋanm ŋɔnŋ k u be nil kul n ninŋ k lan ŋanm tintaanu niib kul i.
46012008	Foŋanm tu te niyend yanfomaam, g te lua maband, Foŋanm yend ne n tien l kul.
46012009	Wano Foŋanm yend ne kua n tu te yend dindann, g te lua paab k wan gii paagd yiɛnm.
46012010	Wano n tu te niyend ń gii suun yaalidug tuona, g te lua ń gii gaan Yendu maam g gɔ g sɔgnd niib, g te lua ń gii ban tuona nba tie Foŋanm yal yen yal nba g tie Foŋanm yal, g te lua ń gii maad mabuolfani n ninŋ, g te lua ń gii bund l mabuolfani niimn.
46012011	L kul ne, Foŋanm yend ne kukua yaa tuona n nyan, u tien yua kul u paab u kua i, wan bua nand.
46012012	Yen mɔni, gbannand tie gbannanyend i g yen mɔg bɔga k l yab, ama yen l bɔga n l yab nand nba kul, l kul taan g tie gbannanyend i. L tie nnyan i Kristo mɔ yaa po.
46012013	T kul, Suif‑nba yen yab nba g tie Suif‑nba, yonmi yen yab nba g tie yonmi, Foŋanm yend ne ninŋ i k b wul t kul nyum, k tin taan gii tie gbannanyend, t kul taan g gaal Foŋanm yend i, nyan nyum nyan g nyuu.
46012014	Gbannand g mɔg bɔgyenn kukua kaa, u bɔga yab.
46012015	Tital bo gii maad: « Min yaan g tie nuu nyan, lann min g tie gbannand bɔgl ». L maam n ji bu te k u kan gii tie gbannand bɔgl ii ?
46012016	G tubl bo gii maad: « Min yaan g tie ninbinn nyan, lann min g tie gbannand bɔgl ». L maam n ji bu te k u kan gii tie gbannand bɔgl ii ?
46012017	Gbannand kul bo gii tie ninbinn, t bo bu tien nle i gii gbiɛ i ? Lann i kaa, gbannand kul bo gii tie tubl, t bo bu tien nle i gii gbiɛ nublu u ?
46012018	Yen mɔni, Yendu tien bɔgl kul gbannand n ninŋ wan bua nand i.
46012019	L kul bo gii taan g tie bɔgyenn kukua, gbannand bo baa be lɛ ?
46012020	Lan tie nand n nyan. Bɔga be g yab g nyaan gbannand nuan tie gbannanyend i.
46012021	L po n te g ninbinn kan fid g maad nuu: « N g bua a todl ». Yul mɔ biɛ kan fid g maad titala: « N g bua i todl ».
46012022	Lann g be. Gbannand bɔga nba naan k l g mɔg paalu mɔno tie bonmɔnn i.
46012023	Yal nba tie nyan l g mɔg sel nyan, t ŋanm g seln lann i, bɔga nba tie fai bonn nyan, t ŋanm g ban l yaa kubnu i,
46012024	ama yal nba mɔg naasend nuan ji g bual siɛl. Yendu n tien gbannand nnyan, g tug sel g tie bɔga nba bo g mɔg sel.
46012025	U tien nnyan g paadu ń daa be gbannand n ninŋ i, g gbannand bɔgl kul ń gii tiɛn lieb po.
46012026	Bɔgyenn gii be fala n ninŋ, bɔga nba tenn tu taan yen’o i gii be l fala n ninŋ. Bɔgyenn gii la sel, bɔga nba tenn mɔ baa kpanm yen’o i.
46012027	Yinm n taan g tie Kristo gbannand, g sua kul tie u gbannand bɔgyenn.
46012028	L tien nnyan i, g Kristo tintaanu n ninŋ, Yendu sen yua kul u sinsienu n. Cincinn, Yiesu sundi, munle po Yendu sogni‑nba, muntaa po yab nba tund Yendu maam, g tuan yab nba suun yaalidug tuona, g tuan yab nba k u pii’b u paab k b paagd yiɛnm, yen yab nba tod lieb, yen yab nba ŋmagd lieb, yen yab nba maad mabuolfani n ninŋ.
46012029	B kul tie Yiesu sundi yaa aa ? B kul tie Yendu sogni‑nba yaa aa ? B kul tund Yendu maam yaa aa ? B kul n suun yaalidug tuona aa ?
46012030	B kul n gaal Yendu paab g paagd yiɛnm ii ? B kul n maad mabuolfani n ninŋ ii ? Bii b kul n bu fid gii bund niib l mabuolfani niimn i ? B kul kaa.
46012031	Lann, mɔnd man k i pala ń gii kɔn paab nba ŋanm g tie bonmɔnn po. N ji bu ŋɔn’i mɔlane sɔnu nba cie liel‑nba kul.
46013001	To, baa n gii bu fid g maad nifosaal mabuoli kul, yen malɛg‑nba maam mɔno, g yen g bua n lieb, n maam tie nyan sanbual lann i kaa gingann nba k b pua k l mɔg fuug nyan i.
46013002	Baa n gii mɔg Yendu paab k l tie k u maad yen’n k n gɔ g sɔgnd niib, n gii ban yal nba l be g tie ŋasiil kul, yen yal nba l be g tie banm kul, n gii mɔg baa dindann nba n bu fid g te g jɔa ń figd g gad g fign siɛl po mɔno, n gii g bua n lieb, n g tie siɛl.
46013003	Baa n gii tug min mɔg yal nba kul g biid tali, n gii cab n gbannand mɔno k ban juu muu, n gii g bua n lieb, l kan pugn’n siɛl.
46013004	Buamdaan mɔg pasɔnŋl, yen nimɔndug, u g nan nil, u g mɔg jipaad, u g mɔg jigbelm,
46013005	u g suun tuonkpiɛdl, u g kpaan u yal kua, u g mɔg mutuol, u g diɛ u pal n ninŋ lieb n biil’o yal nba.
46013006	Bonbiiug gii tien, buamdaan g kpanm l po, mamɔni n manŋd u pal.
46013007	U di sugl bonn kul po, bonn kul n ninŋ u dug Yendu po g daan, u mɔg juunn bonn kul n ninŋ.
46013008	Buam g mɔg gbennu. G nyaan Yendu n tu te niib maam nba ban guan g sɔgn lieb nuan bu gbenn. Mabuolfani nba ninŋ g niib maad mɔ bu bod diyenn. Banm po mɔ biɛ tan bu juab diyenn.
46013009	Yen mɔni, tin ban yal nba, t g ban g gbenn, tin sɔgnd Yendu maam nba mɔ, t g sɔgnd l kul.
46013010	Ama bonn kul youg tan gii pund canyiin, yal nba tie bonjenn kul ji bu bod i.
46013011	Min bo tie big, n bo maad bimɔnmaam i, n maalm yen n dudugd kul bo tie big yal i. Ama min tan cegd g te nil g gbenn, k n ŋaa yal tie bimɔnm kul.
46013012	Mɔlane t daa nyuan gala gala nne i nyan ninnyuandg nba g ŋanm g nyuan ń tien junjunŋ nba nyan, ama l youg tan gii pund t bu la ninprurr jig i. Min daa ban yal nba mɔlane, n ban bɔgl i, ama l youg n tan baa ban i canyiin, nyan Yendu n ban’n nand nyan.
46013013	Lann, bona ŋantaa ne n be youg kul: gii dug Yendu po, yen dindann yen buam. Ama l kul ne ninŋ buam n yen cie.
46014001	I kpaan man k i gii bua i lieb, k i pala ń gii kɔn k i gii mɔg Foŋanm paab, mandg paab nba nyuan Yendu maam sɔgnu po.
46014002	K l maa yua nba maad mabuolfani n ninŋ g maad yen niib kaa, u maad yen Yendu i, g dugn sua yen g gbiɛ wan maad yal nba. Foŋanm n tu te wan gii maad maam nba tie ŋasiil g duag.
46014003	Ama yua nba gaan Yendu maam g sɔgnd niib nuan pugd’b paalu i b dindann n, g paand b pala, g sɔnŋd b pala.
46014004	Yua nba maad mabuolfani n ninŋ pugd u dindann i paalu, ama yua nba gaan Yendu maam g sɔgnd niib nuan pugd Kristo tintaanu niib kul dindann i paalu.
46014005	N bo sun k i kul ń gii maad mabuolfani n ninŋ. Ama n yen mand g bua k i gii sɔgnd Yendu maam i. G dugn, yua nba sɔgnd Yendu maam tuonn mɔg nyuad g cie yua maad mabuolfani n ninŋ, l gii g tie g sua be g sɔgnd l mabuolfani lieb po i kaa.
46014006	N naataani, yinm mɔno ń ji diid, n gii baal g maad yen’i mabuolfani n ninŋ, n maam gii g dɔgd siɛl g ŋɔn’i, g g tie’i siɛl yaa banm, g g sɔgn’i Yendu maam, g g tie’i tundl, n baalu mɔg bɛ nyuad i i po i ?
46014007	L tie nyan bona nba g fo g yen mɔg niɛlu, nyan yelg lann i kaa kogdug nyan i. L gii g mɔ g gagd, niib bu tien nle i g bann yelg n mɔ nand lann i kaa kogdug n mɔ nand i ?
46014008	B gii g g pieb tɔb naatunn k l mɔ g gagd, ŋmaa bu bobn g nya tɔb i ?
46014009	Nnyan i k i mɔ gii maad mabuolfani n ninŋ yal nba g sua g gbiɛ, sua kan bann yin maad yal nba. I bund g yaad mɔb fam i.
46014010	Mabuoli-buoli be bonciɛnn ŋanduna n ninŋ, ama siɛl g be g g mɔg niimn.
46014011	Nil gii maad yen’n mabuolu nba k n g gbiɛ, l daan tie nisaan i n po, k n mɔ tie nisaan u po.
46014012	I mɔ, yin yaan kpaan yen pakɔnn k i gii mɔg Foŋanm paab nyan, mɔnd man gii kpaan yal nba bu tod Kristo tintaanu n niib b dindann n.
46014013	Lann, yua nba maad mabuolfanu n ninŋ ń miɛl Yendu k wan te k wan fid gii sɔgnd l maam.
46014014	G dugn, n gii jaand mabuolfanu n ninŋ, n yam n ninŋ i k n jaand, ama n maalm g be l n ninŋ.
46014015	Lann, n ji bu tien nle ? N baa jaand n yam n ninŋ k n maalm be n jaandi n ninŋ. N baa yiin yani n yam n ninŋ, k n maalm be n yani n ninŋ mɔ.
46014016	G dugn, l gii sua k a yam n ninŋ kukua i k a tiend Yendu balg, yua nba be i tintaanu n ninŋ, g yen g ban l bonn po, u bu tien nle i g maad a balg tienu po k « Amɛnn » g yen g ban ŋan maad yal nba i ?
46014017	Yen mɔni, a balg tienu nuan ŋan hal bonciɛnn, g nyaan l yen g tod lua ŋano k u dindann pugn.
46014018	N tiend Yendu balg yen min maad mabuolfani n ninŋ g cie i kul ne.
46014019	Ama n gii be Kristo tintaanu n ninŋ, n tu maad niib n gbiɛ maam nba ninŋ nyan lanbona ŋanmu nne kua i, k lan te’b tundl, lann n su yen min maad lanbona tuda piig mabuolfanu n ninŋ k b yen kan gbad siɛl.
46014020	N naataani, i yanjagl n ninŋ yin daa tie nyan bid nyan. Biid tienu n ninŋ yin gii tie nyan sanpandi nyan, g nyaan i yanjagl n ninŋ nuan yin gii tie nyan cegdkab nyan.
46014021	L diɛn Yendu Mɔmaam kadaaɔg n g maad: « N tan bu sun niib nba maad mabuolfanu i ban maad yen n buolu, buolfanu n tan bu maad yen’m, yen l kul, b kan cenŋ’n ». Yonmdaan n maad yal n nyan.
46014022	Lann, mabuolfani n maadu be k lan ŋɔn yab nba g dug Kristo po i bonn, l g tie yab nba dug u po yal kaa. Ama Yendu maam sɔgnu nuan be k lan ŋɔn Kristo‑yab i bonn, lann g be yab nba g tie Kristo‑yab po kaa.
46014023	Kristo tintaanu n niib kul gii taan, g sua kul ji maad mabuolfani n ninŋ, yab nba daa g ban l po, lann i kaa yab nba g tie Kristo‑yab gii kua g la nnyan, b kan yed k i waad kaa aa ?
46014024	Ama l gii sua k i kul sɔgnd Yendu maam i, g yua nba g tie Kristo‑yua, lann i kaa yua nba daa g ban l po tan kua g gbad i kul n maad yal nba, u bu bann k u tie biiddaan, wan gbad yal nba kul bu kɔn yen’o u pal n ninŋ.
46014025	Yal nba tu tie ŋasiil g be u pal n kul bu dɔgd. L youg, u bu baa g gbaan g pii nunŋ yen tinŋ i g pug Yendu g maad: « Yen mɔni, Yendu be yen’i ».
46014026	N naataani, t ji bu tien nle ? I tu gii taan lieb g bu jaand, yua nba mɔg yanu g bu yin ii, yua nba mɔg tundl g bu te ii, yua nba g Yendu ŋɔn’o madɔgnkam k u bua n maad ii, yua nba maad mabuolfani n ninŋ ii, yua nba sɔgnd l mabuolfani ii, i kul ń tien yal nba bu pugn tintaanu n niib dindann.
46014027	Niib gii bua ban maad mabuolfani n ninŋ, ban daa cie niib banle lann i kaa niib bantaa, ban gii maad tuago tuago, g biɛ gii mɔg yua nba sɔgnd l maam.
46014028	Sua gii g be g bu sɔgn, lann yua bo bu maad mabuolfani n ninŋ nyan ń gii ŋmin Kristo‑yab tintaanu n. Wan gii maad u kua yen Yendu.
46014029	L gii tie Yendu sogni‑nba mɔ, banle lann i kaa bantaa ń gaal maam g lieb ń jag g diid l maam n.
46014030	Nil gii be i siign g Yendu ŋɔn’o madɔgnkam k wan maad niib, yua nba bo kpiɛ g maad nyan ń suon.
46014031	K l maa i kul bu fid gii sɔgnd Yendu maam tuago tuago k lan te sua kul tundl g biɛ paan sua kul pal.
46014032	Yendu sogni‑nba bu fid g suol b kua yaa youg nba k b sɔgnd Yendu maam,
46014033	g dugn Yendu g tie kpil kpil Yendu kaa, u tie yanduanm Yendu i. Nyan lan tie Kristo‑yab tintaancaga kul n ninŋ nand nyan,
46014034	l bual g Kristo‑yab tintaancaga n ninŋ puob ń gii ŋmin i, k l maa yiko g cab k b gii be tintaanu n ban gii maad, l tie k ban jiin b kua b yudanm buol i, nyan Yendu Mɔmaam n mɔno n maad nand nyan.
46014035	B gii bua ban bual g bann siɛl i yaa aa, ban kun ŋaag o g bual b salb, g dugn l mɔg fai yen puo ń gii maad Kristo‑yab tintaanu n ninŋ.
46014036	Laabaal i, Yendu maam nyiɛ i buol yaa aa ? Bii i buol kua i k l maam pund i ?
46014037	Yua nba gii mali k u tie Yendu sogni, lann i kaa g Foŋanm n cab’o k u maad, l daan ń bann k min da’i yal nba ne tie Yonmdaan mɔmaam i.
46014038	U gii g tuo k l tie nnyan, Yendu mɔ g ban’o.
46014039	Lann, n naataani, i pala ń gii kɔn Yendu maam sɔgnu po, g nyaan yin yen daa kɔn yen yab nba maad mabuolfani n ninŋ mɔ.
46014040	Ama yin gii tie bonn kul lan bual nand, g daa tie nyabl nyabl.
46015001	N naataani, n bua n tiɛd’i Laabamann nba k n bo muand’i k i gaal, g tug i dindann kul g tien l n ninŋ nyan i.
46015002	L Laabamann n bu te yin la fielu, l gii sua k i l ŋanm g diɛ’l nyan min bo muand’i nand nyan, ama l gii g tie nnyan nuan, i dindann tie fam i.
46015003	Min cind g luan’i yal nba k l tie bonmɔnn canyiin tie min mɔno n bo gaal yal nba i, lan tie g Kristo kpe t biid po nyan lan bo diɛn Yendu Kadaaɔg n nand nyan,
46015004	k b pii’ug, g daa ŋantaa daal k u yied nyan lan bo diɛn Yendu Kadaaɔg n nand nyan,
46015005	k u dɔgd g Kefas la’ɔg, k u sundi piig yen banle mɔ biɛ la’ɔg.
46015006	L puol po k u dɔgd k u ŋuantieb nba cie niib kobiinmu taan g la’ɔg, b ninŋ bonciɛnn daa be g fo, g nyaan siɛb mɔ kpe o.
46015007	K l po pend, k u dɔgd g Saak la’ɔg, k u sundi kul mɔ yuand g la’ɔg.
46015008	B kul ne po pend yo, k u dɔgd k min nba tie nyan b bo mal’n g daal g pund nyan mɔ ji tan juod g la’ɔg.
46015009	G dugn Yiesu sundi n ninŋ, min n ji l ŋanm g juod, min taan bo g dagd yen ban yiin’n u sundu mɔno, k l maa n ŋɔn Yendu tintaanu niib fala.
46015010	Ama Yendu ŋalbalg po n te k n tie min tie yua nba dinne, l ŋalbalg g te fam, l tod’n mɔno k n sun g cie b kul. Min kaa sun, Yendu ŋalbalg nba be yen’n nyan n sun tuonn.
46015011	Lann, l gii tie min ii, l gii tie banm ii, tin muand yal nba n nyan. I mɔ biɛ bo tuo g gaal lann i.
46015012	Lann, tin muand g Kristo yied kpienm siign nyan, l tien nle i k i ninŋ siɛb biɛ tua g kpienm tan kan yied i ?
46015013	L gii tie g kpienm tan kan yied, lann Kristo mɔ bo g yied.
46015014	Kristo gii g yied, lann tin muand yal nba tie fam i, i dindann mɔ biɛ tie fam i.
46015015	L taan cie nnyan mɔno, l gii tie mɔni g kpienm tan kan yied, l ŋɔn k t ci ŋalaaci Yendu po n nyan, g dugn t yed k tinm tie sieda‑nba k u yied Kristo, k u yen g yied’o.
46015016	L kon gii tie mɔni g kpienm tan kan yied nuan, lann Kristo mɔ bo g yied.
46015017	Kristo gii g yied, lann i dindann tie fam i, i biɛ daa be i biid n ninŋ i.
46015018	L biɛ ŋɔnŋ g yab nba bo dug Kristo po o g kpe nyan biɛl fam n nyan.
46015019	L gii tie t binbem tinŋ ne po kukua i k t daan Kristo n ninŋ, lann t bonn n ŋanm g mɔg ninbaaɔg g cie niib kul.
46015020	Ama yen mɔni, Kristo yied kpienm siign, wano n tie yua nba kpiɛ g yied, k l ŋɔnŋ g kpienm mɔ tan bu yied.
46015021	G dugn nil n baal yen kuum, nil n biɛ baal yen kpienm yiedu mɔ.
46015022	Nyan niib kul n kpenn g dugn Adam po nyan, nnyan i g niib kul mɔ bu yied g dugn Kristo po.
46015023	Ama l mɔg yua lii g yua tua i. Kristo n cind g yied, u tan gii guan yaa youg, Kristo‑yab ń tuan.
46015024	L po gii pend juodu youg ń baal. L youg u g Kristo bu tug bal g ŋmiɛn u Baa Yendu, g sua k u paad batieb kul yen yikodanm kul yen yal nba l mɔg paalu kul o.
46015025	K l maa l bual g Kristo ń gii diɛ bal saa yen youg nba g Yendu bu te wan ŋmaa u ninnanda kul po i.
46015026	Wan bu juod g gbenn ninnand nba maam n tie kuum.
46015027	L kon diɛn Yendu Kadaaɔg n g maad: « Yendu te k u mɔg nuu bonn kul po ». Ama lan maad k « u ji mɔg nuu bonn kul po » nyan, Yendu nuan g be kul ŋann n ninŋ, g dugn wano n te g Kristo mɔg nuu bonn kul po.
46015028	Bonn kul tan gii be Kristo nuu n ninŋ yaa youg u, k wano Kristo nba tie Yendu Bija mɔ ji bu tug u kua g tien Yendu nuu n ninŋ, wano nba tie’og nuu bonn kul po, g Yendu kukua ń ji gii mɔg nuu bonn kul po.
46015029	L gii g tie nnyan, yab nba k b wuul’b nyum kpienm po nyan tan bu tien nle ? L gii tie g kpienm kan yied palb, bɛ po i k b yen ji wuul nyum b po i ?
46015030	K tinm mɔno i, bɛ po i k t suun daal kul tuonn nba bu fid g baal yen t kuum i ?
46015031	N naataani, yinm nba k n bu fid gii pua jipaad i po g dugn yin be yen t Yonmdaan Yiesu Kristo nyan, n pol g tie’i g daal kul, n l togd kuum i.
46015032	L gii sua k l tie nifosaal n nyuan bona nand kukua po i, k n bo kɔn yen bonkobbiid Efɛs doug n, n liɛ n nyuad i ? Kpienm gii kan yied nuan, lann « tin gii di g nyu, gii ban g wonn t won bu kpe ».
46015033	Daa bɔnd man i kua, « yua nba yegd yen nibiid n mɔg tɔgbiiug. »
46015034	Ŋaa man k i yam ń guan lan bual nand, k i ji ŋaa biid tienu. G dugn i ninŋ siɛb g ban Yendu, l tie i fai i k n maad’i.
46015035	Ama sua bu fid g bual g kpienm tan bu yied nle i ? K b tan bu guan yen gbannanland i ?
46015036	A g mɔg yam, ŋan bul yal nba gii g bed, l kan pa.
46015037	Ŋan buul yal nba, yen yal nba bu pa g do, l g naan. Fin nuan tu bul dibim lann i kaa siɛl yaa bonbinn kua i.
46015038	G nyaan Yendu n ji tu te lan pa gii naan wan bua nand, bonbinn kul yen u ninnaɔnŋ.
46015039	Gbannand g taa taa buolu, niib yal be l kua, g bonkobd yal be l kua, g nuani yal be l kua, g jani yal mɔ be l kua.
46015040	Bona be polu po g mɔg b ninnaɔnŋ, g bona be tinŋ n g mɔg b ninnaɔnŋ. Polu po bona n nyili nand yen tinŋ n yal n nyili nand l g taa.
46015041	Yendu n nyili nand yen ŋmaalg n nyili nand yen ŋmaabid n nyili nand, l g taa taa. Ŋmaabiyenŋ nyilgu yen ŋmaabilieg yal mɔ biɛ g taa.
46015042	L tan baa tie nnyan i kpienm yiedu youg mɔ. Gbannand nba k b pii k l tie bonbedkal tan bu yied g ji kan ban g bed.
46015043	Gbannand nba k b pii k l g mɔg nyuandu palb bu yied g ji gii nyili g tuud i. Gbannand nba k b pii k l g mɔg paalu bu yied gii gbie yen paalu i.
46015044	Gbannand nba k b pii k l tie nifosaal yal bu yied, g Foŋanm n ji te’og gbannanfand. G dugn gbannand nba tie nifosaal yal be, g Foŋanm n tien yal nba mɔ be.
46015045	Nnyan i k l kon diɛn Yendu Kadaaɔg n: « G cincinn nil, Adam te nifosaal, g nyaan jijuog Adam nuan tie Fuom i g tien miɛl. »
46015046	Foŋanm n tien gbannand nba kaa g nil tu cind gii mɔg. Nil tu mɔg u gbannand yo, Foŋanm n yuand g te’og gbannanfand.
46015047	Cincinn nil, b bo tug tinŋ n tanbiini i g tag’o, g munle po nil nyiɛ polu po g jiid.
46015048	Yua nba k b bo tag’o yen tinŋ n tanbiini n bo tie nand, tinŋ po ne niib mɔ tie nnyan i, yua nba nyiɛ polu po n tie nand, polu po niib mɔ tie nnyan i.
46015049	Nyan tin bo gaal tinŋ n nil ninnaɔnŋ nyan, nnyan i k t tan bu gaal yua nba nyiɛ polu po mɔ yaa ninnaɔnŋ.
46015050	N naataani, min bua n maad yal n ne: Yal nba tie gbannand yen sɔm kan fid g kua Yendu ŋaag n, yal nba tie bonbedkal mɔ kan fid g daa bed.
46015051	Cenŋ man ne, n bu dɔgd ŋasiil nne g ŋɔn’i: T kul kaa bu kpe, ama t kul bu lebd,
46015052	pilb yenm kua, nyan ningbankaaɔg kabnu nyan, ban bu pieb jijuog naatunn yaa youg. G dugn b bu pieb naatunn, kpienm ń yied, g ji gii mɔg gbannand nba kan ban g bed, t mɔ yaa gbannand ń lebd.
46015053	G dugn, l bual k t gbannand nba bu bed ne ń lebd g ji daa ban g bed i, k t gbannand nba bu kpe ne ń lebd tin ji daa ban g kpe.
46015054	Yaa youg nba k t gbannand nba bo bu bed tan bu lebd g ji daa ban g bed, g yal nba bo bu kpe ń lebd tin ji daa ban g kpe nyan, l youg u g Yendu Kadaaɔg n diɛni ne ji bu tien yen mɔni: « Paalu dii kuum o.
46015055	Kuum, a biɛ bu fid g paad bɛ ? Kuum, a pienu nba k a tu yeg g kpi niib nyan be lɛ ? »
46015056	Biid n tie kuum pienu nba kpi niib, g biid paalu mɔ nya yiko buol.
46015057	Ama t tien man Yendu balg yen wan te k t paad l kul t Yonmdaan Yiesu Kristo po.
46015058	Lann, n naataani, yinm nba k n bua’i, ŋanm man gii sie k l paa, g daa mɔg begnu, gii suun Yonmdaan tuonn youg kul g saa liig, i yen ban g tuonn nba k i suun Yonmdaan po g tie fam.
46016001	Mɔlane po, n ji bu maad yal nba nyuan paab nba k i mɔg g bu tug g tod Kristo‑yab nba be Serusalɛm nyan po i. Mɔ ń gii tie man nyan min daan ŋɔn Galasi Kristo‑yab tintaanu n niib k ban gii tie nand nyan.
46016002	Laad n ninŋ dacincinn daal, sua kul ń tu bil u ŋaapo wan mɔg paab nba g bu te, u paalu n dagd’o nand, g daa guu k n tan baal o, yin ji cil gii tien i paab.
46016003	N gii pund, n bu sun yin lugd yab nba, g te’b kadaad k ban gad yen l paab Serusalɛm.
46016004	L gii dagd yen k n gad mɔ, min yen banm n bu yeg g gad.
46016005	N bu nya Maseduann i g baal i buol, g dugn n mali k n waa g gɔnn gɔnn Maseduann dingbana.
46016006	L g kua n bu yann i buol waam, l gii tuu mɔno min gii be yen’i saa yen fawaaɔg gbennu, k yin tod’n k n gad n sɔnu.
46016007	Mɔlane nuan, n ji g bua k n baal g la’i g pend kaa, n daan g Yonmdaan gii cab, min kal i buol g yann waam.
46016008	Ama n daa baa be Efɛs i, saa yen Pantekuot jaanm youg.
46016009	G dugn Yendu luod sɔnu n po k n bu sun tuongbenŋl l doug n, g nyaan ninnanda mɔ yabd.
46016010	Timote gii baal yin ŋanm g gaal’o k wan gii be yen’i g daa mɔg siɛl yaa yanbani, g dugn u mɔ suun t Yonmdaan po i, nyan min nyan.
46016011	Sua ń daa nund’o. Tod’o man k wan guan n buol ne yen laafiɛ g dugn n guu wano yen t naataani guanu.
46016012	T naataanu Apolɔs nuan, n paan u pal taal munŋaa kul k wano yen t naataani ń gad i buol, g nyaan l g be u yam n ninŋ palb k wan gad mɔlane. U tan gii la sɔnu yaa youg, u bu gad.
46016013	I guu man i kua, gii sie dindann n k l paa, g ŋɔn k i tie jab, k i paa.
46016014	Yin suun yal nba kul, yin sun yen buam.
46016015	N naataani, n biɛ bu miɛl’i bonliel g pugn. I ban g Stefanas yen u ŋaag yab n bo cind g tuo Kristo Akaayi doug n ninŋ, g suun Kristo‑yab po yen b pal kul,
46016016	i cɔln man l nibuolu yen yab nba l be l tuonn n ninŋ kul, g suun g g jie fala.
46016017	N pal man bonciɛnn Stefanas yen Fɔrtunatus yen Akaayikus baalu ne po. B tien yin daan g be g bu tien yal nba n po,
46016018	g dugn b te k min yen yinm kul yam duan. L dagd k yin ŋɔn l nibuolu i k i cɔln’m.
46016019	Asi dingbann n ninŋ Kristo‑yab tintaanu niib fuond’i. Akilas yen Prisiil yen Kristo‑yab nba taand lieb b ŋaag n ninŋ mɔ fuond’i bonŋann Yonmdaan sann po.
46016020	T naataani kul fuond’i. Mɔ ń ŋanm g fuond fuond i lieb man, g lɔn lɔn lieb yen naataann.
46016021	Min mɔno n da fuondi ne yen n nuu.
46016022	Yua nba g bua Yonmdaan, l daan ń biɛl fam. Maranata ! (L niimn tie: T Yonmdaan, baal !)
46016023	Yonmdaan Yiesu ŋalbalg ń gii be yen’i.
46016024	N bua i kul bonciɛnn, Yiesu Kristo po.
47001001	Min Pɔl, Yendu yanbuam po i k n tie Yiesu Kristo sundu, min n da kadaaɔg ne, min yen t ninja Timote. T fuond Yendu tintaanu niib nba be Korɛnt doug n yen Yendu niib nba kul be Akaayi diem n ninŋ kul.
47001002	T Baa Yendu yen t Yonmdaan Yiesu Kristo ń yad yedŋanm i po g te k i yam ń gii dua.
47001003	Yendu sann ń do, wano nba tie t Yonmdaan Yiesu Kristo Yendu g biɛ tie u Baa. Wano n tie t Baa nba jie niib ninbaaɔg g biɛ paand niib pala bonn kul n ninŋ.
47001004	T gii be fala nba ninŋ kul, wano n tu paan t pala, k tin mɔ ń fid g paan lieb nba be fala n ninŋ kul pala, g dugn papaal nba k tinm mɔno gaal wano Yendu buol nyan po.
47001005	Yen mɔni, nyan tin laad fala bonciɛnn Kristo po nyan, nnyan i k t laad papaal mɔ bonciɛnn Kristo po.
47001006	T gii laad fala, l tie k yin la papaal yen fielu i. T biɛ gii la papaal mɔ, l bu te k i mɔ yaa pala ń paag k yin fid g juun yaa youg nba k i mɔ bu la fala nba k t laad mɔlane.
47001007	T mɔg dindann i po bonciɛnn g dugn t ban k yin taan g laad fala yen’ti nyan, i taan g laad papaal mɔ nnyan i yen’ti.
47001008	N naataani, t kan wuon’i tin daan la fala nba Asi nyan. Fala daan kua’ti hal bonciɛnn, k l ji tan cie t paalu mɔno k t ji g daan t kua yen miɛl.
47001009	Yen mɔni, t pala n ninŋ t ji daan diɛ k t kuum youg pund n nyan. L daan tien nnyan, k tin daa dug tinm mɔno po kaa, ama k tin gii dug Yendu nba yied kpienm nyan po kukua i.
47001010	Wano n daan nyan’ti l cicagkuum n ninŋ, g biɛ bu nyan’ti yal nba baad n ninŋ mɔ. Yen mɔni, t daan u ninŋ k u baa l nyanŋ’ti nnyan i.
47001011	Yinm mɔno yen bu tod’ti yen i jaandi. Nnyan, niib bonciɛnn jaandi n bu te tin la ŋalbalg nba bu te g bonciɛnn ń tien Yendu balg t po.
47001012	T pala n man yal nba po n ne: t ban t pala n ninŋ k tin daan be yen ŋanduna yab, mandg tin daan be yen’i, t daan ŋɔn t bontitied n ninŋ k t tug n ninŋ pien, k t maad’i mɔni. L tɔgŋanu kul ne nya Yendu buol i, nifosaal yanfuom po kaa k t daan be l binbem, Yendu ŋalbalg po i.
47001013	Tin da kadaad g tien’i g bua yin lii g gbad yal nba, i kon lii g gbiɛ lann n nyan, siɛl g pugd l po. Ama n daan k i tan bu gbad l kul canyiin,
47001014	nyan yin cil g gbad waam, g ban k t Yonmdaan Yiesu guanu daal, i pala bu manŋ t po nyan t mɔ yaa pala ń bu manŋ i po nand nyan.
47001015	N pal daan paa l po bonciɛnn, l po n te k n daan jag g suol k n daa bu cind g baal i buol yo, k yin do nyuad munle.
47001016	Yen mɔni, n daan mali k n nya i buol i g gad Maseduann, n gii nyiɛ Maseduann min biɛ guan i buol k yin tod’n k n pend g gad Suude.
47001017	Min daan jag g suol nnyan, n daan g ŋanm g mali yaa aa ? Bii i mali k n daan diɛ n yul po maalm kua i, k n tug n mɔg maalm munle, k n tu yed k ɛɛn, g biɛ yed k ɛn ɛn ?
47001018	Yendu tie mamɔnmaad g ban k tin maad’i yal nba g tie ɛɛn yen ɛn ɛn maam kaa.
47001019	G dugn Yendu Bija, Yiesu Kristo nba k t daan maad’i u po, min yen Silas yen Timote nyan g tie ɛɛn yen ɛn ɛn yua kaa. Wano l tie ɛɛn yua kukua i.
47001020	Yen mɔni, Yendu n bo puon puoni nba kul, Yiesu n tie l puoni ɛɛn. L po n te k wano Yiesu po k t tu tien amɛnn g don Yendu sann.
47001021	Yendu n te k tinm yen yinm kul taan Kristo n ninŋ g diɛ k l paa, wano n lugd’ti.
47001022	Wano n tien u banm t po, g tien Foŋanm t pala n ninŋ k l ŋɔnŋ k t tan bu gaal bonŋana nba k u bil g guun’ti.
47001023	Min tug Yendu k u tie n sieda, n gii fa faaɔg wan dad n tubl: n daan g bua min ŋɔn’i fala i, l po n te k n daan g guan i buol Korɛnt.
47001024	L g tie k t bua n mabn’i g ŋɔn’i yin baa dug Yendu po nand kaa, t ban k l po nuan i sie k l paa. T kpaan k tin taan g sun yen’i k yin gii be pamann n ninŋ i.
47002001	L po n te k n daan jag g suol mii n kan guan i buol g yaan biɛ baal yen pabɔnn i po.
47002002	G dugn, n gii biil i pala, ŋmaa n bu manŋ n pal i ? Yinm nba k n biil i pala nyan kaa biɛg ii ?
47002003	L po n te k n daan diɛn’i nnyan, n daan g bua k n baal i buol o, g yab nba bo bu manŋ n pal ń biɛ ji biil n pal. N dug i kul ne po k n pamann tie i kul mɔ yaa pamann i.
47002004	Yen mɔni, min daan da’i yaa youg nba, n pal daan g man baa waam, l daan yiɛl’n hal bonciɛnn, n daan da g ninsiid cuud i. L g tie k n daan bua i pala ń biil kaa, n daan bua yin bann k n bua’i hal bonciɛnn i.
47002005	Nil daan gii te g pabɔnn baal, l g tie k u daan biil min kukua yaa pal kaa, u daan biil i kul pala i. N g bua k n maad g pend, baa l gii g tie i kul mɔno, i siign n ninŋ siɛb yaa pala yen daan biil.
47002006	Niib bonciɛnn n daan taan g yie u po nyan, l tubdadu dagd’o.
47002007	L po n te k l ji dagd k yin di sugl u po g paan u pal, g daa ŋaa k u pal ń biil g pend g cie u paalu.
47002008	Lann, n balm’i k yin mɔnd g ŋɔn’o k i bua’ɔg.
47002009	Yal nba po te k n diɛn’i n nyan: n bua n diid g liɛ i l cɔln bonn kul n ninŋ ii ?
47002010	I gii dii sugl yua nba po, n mɔ dii sugl l daan po n nyan. Min dii sugl nba mɔ, n maad l gii bual k n di sugl i, n dii g dugn i po i, Kristo nunŋ n ninŋ,
47002011	k tin daa ŋaa g Sitaan ń liid g janm’ti, g dugn t ban u ninfantuona po.
47002012	N daan pund Trowas g bu muand Kristo Laabamann g sua k t Yonmdaan liid g luod sɔnu n po o.
47002013	Ama n yam yen daan g dua baa waam nne, g dugn n daan g la n naataanu Tiit. L po n te k n daan cab Trowas yab g pend g gad Maseduann.
47002014	T tien man Yendu balg, g dugn wano n tug’ti Kristo po, k t ŋua’ɔg youg kul, tinm yen u niib nba k u kɔn jad g yend’b. U tug tinm i k t ŋɔnŋ Kristo n tie yua nba naan kul, nyan tilaali nublu n tu yad nand nyan.
47002015	Yen mɔni, tinm n tie Kristo tilaali nba nu g man Yendu po, t tie nnyan i yab nba tuag fielu sɔnu yen yab nba tuag juodfam sɔnu siign.
47002016	Juodfam yab po, l nublu tie kuum baaɔg u, g baad yen kuum b po, yab bu la fielu yaa po, l tie miɛl baaɔg u, g baad yen miɛl b po. G ŋmaa n dagd yen l tuonn i ?
47002017	Niib bonciɛnn tug Yendu maam g tien kpinkpeonŋ u, tinm yen g tie nnyan kaa. Yendu n sun’ti nyan, tinm maad u maam yen papienn i, u nunŋ n ninŋ Kristo sann po.
47003001	K tin maad nand ne i, t yaan biɛ ŋɔnŋ t kua yaa aa ? Bii l bual k tin mɔ ń ji te’i kadaad nba ŋɔnŋ k t tie Yiesu sundi nba dagd yen ban gii dug b po, lann i kaa k tin gaal l kadaad i buol, nyan siɛb n tie nand nyan yaa aa ?
47003002	Yinm mɔno n tie t kadaad g diɛn g bil t pala n ninŋ, g nil kul ban g biɛ lii.
47003003	L kon ŋɔn k yinm n tie Kristo n diɛn kadaaɔg nba g tie’ti t tuonn po, l g tie kadaaɔg nba k b diɛn yen nyunbɔnm kaa, l tie yal nba g Yendu nba fo yaa Fuom diɛn i, l g tie yal nba diɛn tanpaba po kaa, l tie yal nba diɛn g bil nifosaal pal n i.
47003004	T pala n paa yal nba po Yendu nunŋ n ninŋ n nyan g dugn Kristo po.
47003005	L g tie k t dug k t bu fid g sun siɛl t kua kaa, tin bu fid g sun yal nba kul nya Yendu buol i.
47003006	G dugn wano n te k t fid g suun dɔnnpaanu po, l g tie yiko nba diɛn kadaaɔg n ninŋ kaa, l tie Foŋanm yal i. Yal diɛn kadaaɔg n nuan baad yen kuum i, g Foŋanm baad yen miɛl.
47003007	Moyis yiko bo diɛn tanpaba po i, k l baal yen yudand bonciɛnn, k l yudand te k u nunŋ po ji nyili g tuud, k Israyɛl yab gbaa k ban nyuand’o g gbal, k l yudand yen bo g tie yal nba bu wai. Yiko nba k l tuonn tie k lan baal yen kuum gii baal yen yudand nba yab nne,
47003008	Foŋanm tuonn n bu baal yen yudand nba ji baa tie nle ?
47003009	Tuonn nba bu te Yendu ń jiɛl niib buud gii ŋɔn k l mɔg yudand, tuonn nba bu te Yendu ń yiin niib nimɔnm yudand ji baa tie nle ?
47003010	Yen mɔni, t gii bogn siɛnyoug yudand yen mɔlane yal, t bu sua g siɛnyoug yudand g tie siɛl, g dugn mɔlane yudand g mɔg l liel.
47003011	K l maa yal nba bo kan wai gii baal yen yudand, yal nba ji baa be youg kul yaa yudand ji baa tie nle ?
47003012	Tin yaan mɔg l dindann nyan i k t pala paa bonciɛnn.
47003013	Tinm g suun nyan Moyis nyan kaa. U bo tu tug cabl i g pibn u nunŋ po, k Israyɛl yab ń daa la yal nba bo nyili g tuud g yen kan wai nyan bodyoug.
47003014	Ama b bo kuan kangbadm b pala n ninŋ g ji g gbiɛ bona niimn. Saa yen dinne, b gii lii dɔnnkpelu kadaaɔg, l tu tie nyan cabl nyan i g duag b nuni po. Nil nba be yen Kristo kua i k l tu dɔgd u nunŋ po.
47003015	Yen mɔni, saa yen dinne, b gii lii Moyis kadaaɔg, l tu tie nyan cabl nyan i g duag b pala.
47003016	Yua nba lebd u binbem g ŋuan Yonmdaan kua i k l cabl tu dɔgd u po.
47003017	K l maa ban maad Yonmdaan nba ne tie Foŋanm i, Yonmdaan Fuom n be naan buol, yal‑n‑kua be l buol i.
47003018	T kul ne, siɛl yaa cabl ji g duag t yaa nunŋ po. T tie nyan ninnyuandg nyan i g ŋɔnŋ Yonmdaan yudand. U lebd’ti, k tinm yen wano ji taa ninnaɔnŋ, k t yudand pugd daal kul. Yonmdaan tuonn n nyan, wano nba tie Yendu Fuom.
47004001	Lann, Yendu n yaan jie’ti ninbaaɔg g tug l tuonn g kubn’ti nyan po n te k t g wad t pala.
47004002	Tinm yie bunbɔnn n ninŋ fai tuonn kul o. T g suun ninfantuona, t biɛ g kuand faaɔg mɔ Yendu maam n ninŋ. Tinm maad mɔni kukua i. Nnyan i g nil kul bu fid gii ban u pal n ninŋ tin tie yaa niib nba Yendu nunŋ n ninŋ.
47004003	Ama tin muand Laabamann nba gii tie yal nba duag, l duag yab nba bu biɛl po i,
47004004	yab nba g dug Kristo po, g dugn ŋanduna ne ninŋ yendu n juan b yam, k b kan fid g la Laabamann yinyiem nba ŋɔnŋ Kristo yudand, wano Kristo nba tie Yendu ninnaɔnŋ.
47004005	T g muand k tin ŋɔn t kua kaa, t muand k tin ŋɔn g Yiesu Kristo n tie Yonmdaan, k tinm tie i tuonsunna g dugn wano Yiesu po.
47004006	G dugn Yendu nba bo maad g: « Yinyiem ń gii yien bunbɔnn n ninŋ » nyan, wano n te k u yinyiem yien t pala n ninŋ k tin bann wano Yendu yudand yinyiem nba yien Kristo nunŋ po.
47004007	Ama tinm nba diɛ l ŋalman, t tie nyan tiɛd nba k b maa yen yɔug nyan i. Lann n ŋɔn yen mɔni k l paaciɛnu nba g mɔg l liel nyan nya Yendu buol i, l g nya t buol kaa.
47004008	B mabn’ti ganŋ yen jendu, ama b yen g fid’ti. T yam yag, ama t yam yen g yaad.
47004009	B bel’ti, Yendu yen g ŋaa k b nand’ti. B gul’ti, b yen g fid g biɛn’ti.
47004010	Youg kul t laad Yiesu fala kuum t gbannand n ninŋ i, nnyan i g niib bu la k u miɛl mɔ be t ninŋ.
47004011	Tinm nba daa be g fo ne, t be kuum fiɛl n i youg kul Yiesu po, k u miɛl nba be t gbannand nba bu kpe ne ninŋ ń dɔgd g nil kul ń la.
47004012	Nnyan i g kuum suun tuonn t ninŋ, ama g miɛl suun tuonn i ninŋ.
47004013	L diɛn Yendu Kadaaɔg n g maad: « N dug Yendu po, lann n te k n maad. » T mɔ yaa dindann tie nyan yua bo maad l maam nyan i, t mɔ dug Yendu po, lann n te k t maad.
47004014	G dugn t ban g yua nba yied Yonmdaan Yiesu nyan bu yied t mɔ yen Yiesu g taan tinm yen yinm kul g sen u buol.
47004015	Tin laad fala nba kul, t laad i yaa po i, g niib nba laad Yendu ŋalbalg ń pugn gii yab, k lan baal yen pinpagd Yendu po g pugn, k u sann ń do.
47004016	L po n te k t g wad t pala. Baa t gbannand gii dinŋd g saa mɔno, t yam n ninŋ nuan t pand daal kul i.
47004017	G dugn cicagm nba k t laad mɔlane g yab, l biɛ g wai, t gii bogn l cicagm yen yudand nba k l bu baal yen t po, l yudand yab hal bonciɛnn g biɛ baa be youg kul.
47004018	T pala g kɔn nil n nyuan yal nba po kaa, t kpaan nil n g nyuan yal nba i. Nil n nyuan yal nba g wai, ama nil n g nyuan yal nba nuan be youg kul i.
47005001	Yen mɔni, t gbannand tie nyan jounŋ nyan i k t kua l n ninŋ tinŋ po ne. T ban k l jounŋ gii caad, t mɔg ŋaag polu po g Yendu maa g tie’ti, ŋaag nba g maa yen nifosaal nui, yal nba baa be youg kul.
47005002	T be l jounŋ n ninŋ g dun i, k t pal kɔn bonciɛnn k tin tug t ŋaag nba be polu po nyan g liɛ nyan liɛdl nyan g ŋɔl liel po,
47005003	gii mɔg tin liɛ yal nba, g daa be niiyann.
47005004	Tin daa be l jounŋ n ninŋ ne, t dun nyan t tug tugkpiɛgl nyan i. L g tie k t bua k tin land tin liɛ yal nba kaa, t bua k tin liɛ manfopaann nyan liɛdliel nyan i, g ŋɔl tin liɛ yal nba po, k t gbannand nba bo tie kuum yal ń lebd gii tie miɛl yal.
47005005	Yendu mɔno n bobn’ti l po, g tie’ti Foŋanm k l ŋɔnŋ k t tan bu gaal bonŋana nba k u bil g guun’ti.
47005006	Lann, t pala l paa youg kul, k t yen ban k t gbannand ne nuan daa gii tie t ŋaag k t kua l n ninŋ, t fag yen Yonmdaan,
47005007	g dugn t ŋua dindann sɔnu i, t g ŋua t ninbina n nyuan yal nba kaa.
47005008	Mɔni, t pala paa bonciɛnn, k t sun k tin nya gbannand ne ninŋ g gad g kua Yonmdaan buol o.
47005009	G nyaan t gii be t ŋaag n ninŋ ii, t gii nyiɛ ii, t payiɛnu tie k tin gii suun yal nba bu manŋ u pal i.
47005010	G dugn t kul tan bu baal Kristo buol wan bu’ti, g sua kul ń gaal u pani lan dagd yen wan sun tuonŋana lann i kaa wan sun tuonbiid nba tinŋ po ne.
47005011	Tinm ban yal nba tie g nil ń cɔln Yonmdaan, l po n te k t gbaa g niib ń tuo t maam. Yendu ban tin tie yab nba, k n mali k i mɔ biɛ l ban’ti nnyan i canyiin i pala n ninŋ.
47005012	T g kpaan k tin ŋɔn t kua i nunŋ n kaa, t bua k i pala ń gii man t po, k yin gii mɔg yal nba k i tu bu maad niib nba k b pala man b kua po, g dugn niib nyuan’m cincann po ban tie yab nba, g yen g nyuan yal be b pala n ninŋ nyan.
47005013	T gii sun waadtuona, t sun Yendu po i, t gii sun nimɔntuona mɔ, t sun i po i.
47005014	Kristo buam n suol g sen’ti, tinm nba ji gbad niimn k wano niyend ne kua n kpe niib kul po, l bua n ŋɔn k b kul kpe n nyan.
47005015	U kpe b kul po, g yab nba fo ń ji daa fo b kua po kaa, ama k ban gii fo yua nba kpe g yied b po nyan yaa po i.
47005016	L po n te k t ji g nyuan sua nyan nifosaal n nyuan u lua nand nyan. Baa t bo gii nyuan Kristo nyan nifosaal n nyuan nand mɔno, mɔlane t ji g nyuan’o nnyan.
47005017	Nnyan, nil nba taan yen Kristo ji tie nipaan i, bonkpel po juab o, bonpaann n ji be.
47005018	L kul ne nya Yendu buol i. U te k t guan g manŋ yen’o g dugn Kristo po, k u tie’ti l tuonn k tin tod niib k ban guan g manŋ yen’o.
47005019	Mɔni, Kristo n luod sɔnu g Yendu guan g manŋ yen ŋanduna niib, g ŋaa g g dugn b biid. L manu Laabamann muandu tie tuonn i k u tug g tien t nui n.
47005020	Lann Kristo sann po i k t maad. Yendu mɔno n maad yen’i t mɔi n ninŋ: T balm’i Kristo sann po, k yin guan g manŋ yen Yendu.
47005021	Kristo bo g tien siɛl yaa biid, ama g Yendu yen tun’o t biid, k u po tin te nimɔnm Yendu nunŋ n.
47006001	Tin yaan taan g suun l tuonn nyan po n te k t balm’i k yin daa ŋaa g paab nba k i gaal Yendu buol ń te fam.
47006002	G dugn Yendu maad u kadaaɔg n k nne: « Youg nba dagd n po bo pund, k n cenŋ a jaandi, g fielu daal k n tod’a. » Mɔni, daal nba dagd ji pund n nyan, fielu daal n ne.
47006003	T g bua tin kuan sua jalm n ninŋ, sua ń tan daa maad mabiid t tuonn po.
47006004	T ŋɔnŋ bonn kul n ninŋ k t tie Yendu tuonsunna yen mɔni, g dugn t juun bonciɛnn g gaal fala yen cicagm yen mabbuolu kul,
47006005	k b pua’ti, g kuan’ti dansalg, g niwulug fiil g yie t po, t sun tuona g cɔg, g guam pɔd’ti, g kom gbad’ti.
47006006	K t yen l be yen papienn, yen banm, yen pasɔnŋl, g tie ŋanm, g Foŋanm ŋmagd’ti, k t buam tie papienbuam,
47006007	k t muand mamɔni maam, g Yendu paalu be yen’ti, g mɔnkund tie t ganŋ yen t jendu jakɔntiɛd.
47006008	G niyenm donŋ t sann g lieb fiɛgd’ti, g yenm sugd’ti g lieb pag’ti, g niib yi’ti faaɔgdanm k t yen maad mɔni.
47006009	B nyuan’ti nyan sua g ban’ti nyan i, g niib yen ban’ti bonŋann. B mali k l gbenn t po n nyan, ama t yen daa be n nyan g siɛl g mɔg’ti. B dad t tubl i, b g kpii’ti.
47006010	B biid t pala, k t pala yen man youg kul. B nyuan k t tie tali i, k t yen kuand niib bonciɛnn mɔgm. B diɛ k t g mɔg siɛl i, k t yen mɔg bonn kul.
47006011	Yinm Korɛnt yab, t maad yen’i g g wuon’i baa siɛl, t bua’i yen t pal kul.
47006012	Yiɛl g pɔd t yaa pala n ninŋ yen tin gii bua’i, yinm n luon i pala g g bua’ti.
47006013	N maad yen’i nyan i tie n bimadi nyan i: Mɔ ń tien man nyan tinm nyan, luod man i pala.
47006014	Daa tug man i yula g lol yen yab nba g tie Kristo‑yab. G dugn yal nba tuag mamɔni sɔnu yen yal nba g ŋan kan fid g taan yen liel. Yinyiem yen bunbɔnn mɔ kan fid g taan yen liel.
47006015	Kristo bu fid g taan mɔb yen Sitaan ii ? Kristo‑yua yen yua g tie Kristo‑yua taa bɛ i ?
47006016	Yendu jaanddeciɛɔnŋ yen tingbana taa bɛ i ? Tinm n tie Yendu nba fo jaanddeciɛɔnŋ, nyan wano Yendu mɔno n maad nyan: « B siign ninŋ i k n bu tien n binbebuol, gii sonm yen’m, gii tie b Yendu k b tie n buolu. »
47006017	L po n te g Yonmdaan biɛ maad: « Nya man b siign g fagd yen’m, daa ŋud man yal nba tie jɔgnd bonn kul, nnyan, n bu gaal’i. »
47006018	G Yonmdaan paaciɛnudaan biɛ maad: « N ji baa tie i Baa i, k i tie n bijabi yen n bipuobi. »
47007001	N dɔnn‑nba, lann tin la l puoni kul ne nyan, tin ji mɔnd g ŋuul g nyan yal nba l tie jɔgnd kul t gbannand n ninŋ yen t pala n ninŋ, t jie Yendu g ŋanm t kua g gbenn canyiin.
47007002	Mɔnd man gii bua’ti. T g ban g biil sua siɛl, t g ban g kuan sua tudm n ninŋ, t biɛ g ban g dii sua mɔ.
47007003	L g tie k n maad nnyan g bua n jalg’i kaa. G dugn n yen daan kpiɛ g maad’i no: tin be g mɔg miɛl ii, tin kpe ii, t baa l bua’i yen t pal kul i.
47007004	N dug i po bonciɛnn, k n pal man i po. Yinm n tien’n papaal. Tin l be fala nba ninŋ kul, n kpanm yen pamanciɛnn i.
47007005	Yen mɔni, tin daan pund Maseduann t daan g fuod. T daan la fala buolu kul. Cincann po, niib daan kɔn yen’ti, k t tug n ninŋ mɔ gbie yen jijei.
47007006	Ama Yendu nba paand ninbadanm pala daan te g Tiit pund k t pala paag.
47007007	L g tie u baalu kua kaa daan paan t pala, wan daan ŋɔn k i paan wano mɔno pal nand biɛ daan paan t mɔ yaa pala. U daan maad’ti k i bua k i guan g la’n, k i kal yen ninsiid i, k i pal kɔn n po bonciɛnn. L kul ne n daan te k n pal ŋanm g manŋ g pugn.
47007008	N ban k min daan diɛn’i kadaaɔg nba daan biil i pala. Ama n yen ji g gbiɛnd l po. L tie mɔni k n daan gbiɛnd yaa youg nba k n daan la k l kadaaɔg biil i pala waam.
47007009	Ama mɔlane l ji tie pamann i n po. L g tie k i pala n daan biil nyan po kaa manŋ n pal, lan te k i mɔ kua i biid po g lebd i binbem nyan n manŋ n pal. I pala n daan biil nand nyan lann n tuo Yendu po. Lann, t g tien siɛl k l janm’i.
47007010	Nil pal gii biil k l tuag yen Yendu n bua nand, l bu tod l daan wan mɔ kua u biid po g la fielu. Lann g mɔg gbiɛndi. Ama nil pal gii biil k l tie ŋanduna yab n nyuan bona nand i, lann baad yen kuum i.
47007011	Yinm mɔno ń diid i pala n daan biil k l tie Yendu yanbuam sɔnu n, lan baal yen yal nba i po: i g kagn tonm g sun yin bu sun yal ii, i g kɔn i kua po ii, i g gbiɛnd ii, l g kuan’i jijei ii, l g pugn’i niɛnŋ k yin guan g la’n ii, l g pugn’i pakɔnn ii, l g baal yen tubdadu biiddaan po ii ? I ŋɔn bonn kul n ninŋ k i g mɔg siɛl yaa biid l maam n ninŋ.
47007012	Lann, min daan diɛn’i nyan, l daan g tie yua biil po kaa, l biɛ daan g tie wan biil yua nba po mɔ, n daan bua k i siign ninŋ nil kul ń la Yendu nunŋ n ninŋ, i pala n kɔn t po nand i.
47007013	Yal nba daan paan t pala n nyan. L g tie k t pala daan paag kukua kaa, t pala biɛ daan manŋ mɔ hal bonciɛnn g dugn tin daan la g Tiit be yen pamann k l maa i kul ne daan te k u yam duan nyan po.
47007014	N daan pag’i u nunŋ n ninŋ, i kon tan g din’n fai. Nyan tin tu l maad’i mɔni youg kul nyan, l tie nnyan i k n daan mɔg mɔni yen k n pag’i Tiit nunŋ n ninŋ.
47007015	U tu tiɛd i kul n daan ŋanm g gaal’o nand yen cɔlunŋ yen jijei g jegl nyan, u pal ń ŋanm g siɛ i po i.
47007016	N pal man bonciɛnn yen min bu fid gii dug i po bonn kul n ninŋ.
47008001	N naataani, t bua yin bann Yendu n tien yal nba Maseduann Kristo‑yab tintaancaga n ninŋ g dugn u ŋalbalg po i.
47008002	Fala nba baal’b g tie bigna l yabd, g nyaan k b biɛ yen l be pamanciɛnn n ninŋ. Yen ban l tie talpieni nand kul, b daan pii paab yen bulcind.
47008003	N tie sieda k b daan tien ban bu fid g tien yal nba kul, g pii paab nba cie b paalu mɔno. B yanbuam n ninŋ i k b daan tien l kul.
47008004	B daan baln’ti bonciɛnn k tin miɛl sugl g cab’b k ban mɔ ń pugn b paab todl nba k t bobnd Suude Kristo‑yab po nyan.
47008005	B daan tien yal nba cie tin daan daan k b bu tien yal nba: b daa daan cind g tug b kua g cab Yonmdaan yo, g Yendu buam n ninŋ k b yuand g tug b kua g cab t mɔ.
47008006	L po n te k t daan baln Tiit, wano nba daan cil g suun yen’i nyan, k wan mɔnd g tod’i k i sun i bulcintuonn g juod ŋanu.
47008007	Yin mɔg yal nba ne kul tie ŋalman nba yab hal bonciɛnn i: i mɔg dindann, g ban Yendu maam muandu, g ban mamɔni, g suun tuonn kul yen pakɔnn, g bua’ti. Mɔnd man g ŋɔn i bulcind mɔ nnyan paab ne pinu n ninŋ.
47008008	L g tie mɔbonn kaa k n maad g bil’i k yin tien nnyan, n dugn’i lieb n daan sun nand yen pakɔnn mii n liɛ i buam tie papienn buam ii ?
47008009	G dugn, i yen ban t Yonmdaan Yiesu Kristo bulcind po, i po i k wano nba bo tie ŋalmandaan nyan bo tien u kua taladdaan, k u taladm ń te yin mɔgd.
47008010	Min mali yal nba l po n nyan k n maad’i: n ban k lann n dagd i po, g dugn yinm n bo cil hal jel o g sun l tuonn, lann kua kaa mɔno, yinm n bo jag i yam n g suol k i sun l tuonn.
47008011	Lann, ji mɔnd man g sun l tuonn g juod. I pala n daan kɔn nand k i jag g suol k i bu sun nyan, mɔnd man g juod mɔ nnyan. Tien man i paalu n dagd nand.
47008012	G dugn nil gii pii paab yen papienn, Yendu bu tuo l paab, u nyuan l daan n mɔg yal i, u g nyuan wan g mɔg yal kaa.
47008013	L g bual k yin kpegd yin mɔg yal nba kul g te lieb g faab’b g ji gii cagn kaa, l tie k yin mɔnd i kul ń gii ja i.
47008014	Mɔlane, i nuu n ninŋ n mɔg bonciɛnn nyan, i bu fid g tod yab nba k l pɔd’b. L tan gii pɔd i mɔ yaa daal, k b nuu n mɔg, ban mɔ ń tod’i. Nnyan, i bu sua k i ja i.
47008015	Nyan lan diɛn Yendu Kadaaɔg n nand nyan: « Yua nba bo wod bonciɛnn bo g dii g gbal, yua nba bo wod waam nne mɔ bo g dii k l pɔd’o. »
47008016	Yendu ń gaal balg, wano nba te g Tiit pal kɔn i po nyan t mɔ yaa pal n kɔn i po nand nyan.
47008017	T daan miɛl wano Tiit k wan gad i buol k u tuo. L daan sua k wano mɔno pal tuod g kɔn l gadu po yo, lann i k u kagn tonm g gad.
47008018	T yegn’o yen t naataanu nba k u sann duo Kristo‑yab tintaancaga n ninŋ kul g dugn wan sun yal nba Laabamann muandu n ninŋ po.
47008019	Lann kua kaa, Kristo‑yab tintaancaga daan taan g lugd wano i k wan ciɛn’ti k tin gad yen paab nba k t gaal ne. Yonmdaan mɔno yudand po yen t mɔ yaa yanbuam po i k t suun l tuonn g tod lieb.
47008020	Ban kubn’ti paab nba tie ligciɛnŋ i, t g bua g siɛl yaa jalgi ń tan gii be l ligli kubnu n ninŋ.
47008021	T kpaan k tin tien yal nba ŋan i, l g tie Yendu nunŋ n kua kaa, ama niib nunŋ n mɔ.
47008022	T yegn t naataanu nne mɔ yen yab nba saa i buol nyan. Taal munŋaa kul u ŋɔn k u pal kɔn bonciɛnn lieb po. Mɔlane u pakɔnn ŋanm g pugn i, g dugn u pal paa i po bonciɛnn.
47008023	Tiit nuan tie n yegnu i, g suun yen’n g tod’i. T naataani nba yeg yen’o n tie Kristo‑yab tintaancaga sundi. B suun k ban don Kristo sann i.
47008024	Lann ŋɔn’m man k i bua’b yen mɔni, g Kristo‑yab tintaancaga ń la g bann k t mɔg mɔni yen tin gii pag’i b nunŋ n.
47009001	Yal nba nyuan paab nba k i bu te Kristo‑yab nyan, l ji g bual k n diɛn’i kadaaɔg l po.
47009002	G dugn n ban k i pal kɔn l po. N daan pag’i Maseduann yab nunŋ n l po g tua mii hal jel yo k yinm Akaayi diem n Kristo‑yab bo bobn i paab g gbenn. I pakɔnn paan bonciɛnn pala k b mɔ ji bua ban tod.
47009003	N suun t naataani n nyan i buol, k n pinpagd ń daa tie pinpagkuond kaa, ama k yin kon l bobn g gbenn nyan min maad nyan.
47009004	L g ŋan g Maseduann yab n yeg yen’n g baal g sua k i g bobn g gbenn. T pala n daan paa i po nand nyan, l ji baa tie fai nba yab i t po. Fai nba bu suol’i nuan, n kan fid g maad l yaa maam.
47009005	L po n te k n mali k l dagd yen k n baln t naataani k ban gaal liig g daan ŋanm g diid yin bo puon paab nba nyan ninŋ, k t gii pund tin sua k l kul bobn g gbenn k lan ŋɔn k i pii yen papienn i, k l g tie yen mabl kaa.
47009006	Ŋanm gii tiɛn man ne: yua nba bul waam nne, u tan bu yend waam nne i, yua nba bul k l yab n tan bu yend lan gii yab.
47009007	Lann nil kul ń pi wan suol u yam n ninŋ nand, g siɛl yaa gbiɛndi ń daa be l n ninŋ g bual mabl. K l maa Yendu bua yua nba piin yen pamann i.
47009008	Yendu bu fid g te’i bonŋana kul, g youg kul yin gii mɔg yal nba bu nyan’i payiɛnu kul n ninŋ, g biɛ tenn yal nba k i baa diɛ g tie ŋanmbuolu kul.
47009009	Nyan lan diɛn Yendu Kadaaɔg n nyan: « U piin tali yen bulcind, u nimɔnd g mɔg gbennu. »
47009010	Yendu n tien tanbuul bonbuoli k u buul, g tien’o jied k u di, u bu te i mɔ bonbuoli, g te lan nɔbl, k i nimɔnd ń lon luana bonciɛnn.
47009011	U bu te yin mɔgd bonn kul n ninŋ k yin fid gii piin yen bulcind youg kul. Nnyan i g niib bonciɛnn bu tien Yendu balg paab nba k i bu te’ti tin te’b nyan po.
47009012	G dugn todl tuonn nba k i suun ne g nyanŋ Kristo‑yab payiɛnu kua kaa, l baad yen pinpagd mɔ bonciɛnn Yendu po.
47009013	B bu la yin suun tuonn nba g tod’b nyan n tie bonmɔnn nand b po g don Yendu sann, g dugn lann n bu ŋɔn k i cɔln Kristo Laabamann g biid yin mɔg yal nba yen’m, yen lieb nba tenn kul.
47009014	B baa jaand i po, g ŋɔn’i k b bua’i g dugn Yendu ŋalbalg nba k i gaal g mɔg po.
47009015	Yendu ń gaal balg u paab nba g mɔg dugnu po.
47010001	Min Pɔl, min nba k i yed k n tu be i buol g jiin n kua gii tie suoo, ama n yen gii fag yen’i min gii wud naajad nyan, min mɔno n maad’i ne: Kristo pasɔnŋl yen u sugl po,
47010002	n miɛd’i k i daa ŋaa k n gii baal i buol min gbal g ŋɔn’i n naajad. K l maa yab nba tua k t diɛ nifosaal maalm kukua i g suun tuonn nyan, n kon diɛ k n ŋɔn’m ninmɔnn.
47010003	Mɔni, t tie nifosaalb i, ama t g pua tɔb nyan nifosaalb nyan kaa.
47010004	T yaa jakɔntiɛd g tie nifosaalb yal kaa, l tie Yendu yal i g mɔg paalu, k t diɛ g mud t ninnanda n maa b depaald nba, g biid faaɔgdanm n mali g maad maam nba.
47010005	Yua nba kul l fiil g sed yen jipaad g bu pan nil k u kan bann Yendu, t tu tud g lu’ug u, yua l mɔg maalm nba kul, tin suol’o nyan dansalg nyan wan gii cɔln Kristo.
47010006	I tan gii ŋɔn k yinm cɔln canyiin, t bu dad yua nba g cɔln kul tubl.
47010007	Ŋanm g diid man bona n tie nand. Nil gii diɛ u pal n k u tie Kristo‑yua, wan bann bonyenn: u gii tie Kristo‑yua, t mɔ tie Kristo‑yab i.
47010008	Yonmdaan bo tie’ti yikod k tin tod’i yin gad liig i, l bo g tie k tin biɛn’i kaa. Baa n gii ŋaa k l yikod ŋanm g manŋ n pal k l pend waam mɔno, l g mɔg’n fai.
47010009	N g bua k yin gii nyuan’n nyan n tie yua nba da kadaad g tien’i k min gii jiend’i nyan.
47010010	G dugn, n gbiɛ g niib maad n po k nne: « U tu diɛn u kadaad n ninŋ g maad maam nba paa g wagi, g nyaan u tan gii baal t siign wan dinŋ canyiin, g ji gii maad maam nba g mɔg yul. »
47010011	Yua nba maad nnyan, wan ŋanm g bann bonyenn: tin be fagm g da kadaad g maad nand nyan, t gii baal i buol mɔ t bu tien nnyan i.
47010012	T kan tuo g pua g kpabn t kua yen yab nba ŋɔnŋ b kua, g bual tin yed k tinm yen banm ja. B luol yam i g gɔ g bual b kua g ŋmaa n pund’b i, g ŋɔnŋ ban tie yab nba.
47010013	Tinm nuan yen kan don t kua lan pend tin dagd yen yal. Tin bu don t kua yal nba po bu dagd yen Yendu n sen’ti k tin sun g dagd naan i, wano n cab’ti k tin pund hal i buol.
47010014	G dugn t g pend t yikod n dagd naan buol. T bo gii g baal i buol, g yen donŋ t kua, t bo pend t yikod n dagd naan n nyan. Tinm n kpiɛ g pund hal i buol yen Kristo Laabamann.
47010015	Yikod n g cab’ti k tin pend nand, t g pend l buol, t g donŋ t kua lieb tuona po. T daan k i dindann ń kped g pugn i, k t mɔ ń sun t tuonn i siign ninŋ nyan t yikod n cab’ti nand nyan, k lan gad liig.
47010016	Nnyan, t bu fid g muand Laabamann dingbana nba be i liig po, k lan daa tie k t dug lieb tuona nyuad po kaa g donŋ t kua.
47010017	Nyan lan diɛn Yendu Kadaaɔg n nand nyan: « Nil nba kul bua wan don u kua, wan don u kua Yonmdaan n sun yal nba po. »
47010018	K l maa, yua nba pag u kua kaa bu fid g ŋɔn k u dagd yenn, Yendu n pag yua nba n dagd yen pinpagd.
47011001	I bo gii bu tuo k n maad yen’i waad maam waam i ? Ɛɛn, miɛl man sugl g tuo.
47011002	N pal kɔn i po, l pakɔnn nya Yendu buol i, g dugn n tug’i nyan sipaan nyan i g tie jayend kua, lan tie Kristo, k wan gaal’i nyan sikpenŋ nba daa g ban jua palb nyan.
47011003	Ama n jie bonyenn i: nyan waaɔg n bo tug ninfanm g bɔnd Ɛf nyan, yin tan daa ŋaa ban kuan maalbiid i yula n ninŋ, yin ji daa ŋua Kristo yen payenn [yen papienn].
47011004	G dugn, nifan gii baal g ŋɔn’i Yiesu fano, k l g taa yen tin bo ŋɔn’i k u tie yua nba, lann i kaa, u gii ŋɔn’i yal nba g taa yen Foŋanm nba k i bo gaal, lann i kaa, u gii muand’i Laabamann nba g taa yen yin bo tuo g gaal Laabamann nba, i tu tuo g gaal l daan maam k i pal man i.
47011005	N yen g la yab nba yi b kua Yiesu sundgbenŋa nyan n cie’n yen yal nba.
47011006	L tie mɔni i, k n g ban maam jiɛ‑g‑lebdu, ama yal tie banm po nuan, t ŋɔn’i bonn kul n ninŋ taal munŋaa kul k t ban.
47011007	Min bo jiin n kua k yinm ń do, g muand’i Yendu Laabamann g g gaal siɛl nyan, n bo biil yaa aa ?
47011008	Kristo‑yab tintaancaga nba be dingbanfana nyan n bo pa’n l tundl po. Min bo tuo g gaan siɛl b buol nyan, l bo ŋman k n fe ban mɔg yal nba i g fid g suun tuonn i buol.
47011009	Min bo be i buol yaa youg nba g bona tan pɔd’n, n bo g bual sua baa siɛl po. T naataani nba be Maseduann n bo baal yen yal nba bo pɔd’n kul g tie’n. N bo mind g suol n kua k n daa te tugl sua po i, n biɛ baa l diɛ nnyan i g saa.
47011010	Kristo mamɔni nba be n ninŋ po, n bu fid g maad k Akaayi diem n ninŋ sua kan fid g pan’n k n kan manŋ n pal l po.
47011011	Bɛ po i k n bo tien nnyan i ? N g bua’i yaa aa ? Yendu ban k n bua’i.
47011012	Min suun yal nba, n biɛ baa l suun nnyan i, g yab nba bua ban gii pua jipaad ń daa la ban bu kal yal nba g yed k tinm yen banm ja.
47011013	L niib fa i k b tie Yiesu sundi. B tie tuonsunŋalaacidanm i g bɔnd niib k b tie Kristo sundi.
47011014	L g tie yaalidug bonn kaa, g dugn Sitaan mɔno yen fa k u tie yinyiem malɛg i.
47011015	Lann, l g paa u tuonsunna po yen ban fa k b suun tuonn nba tuag mamɔni sɔnu. Ama b binbem tan bu juod nyan b tuona n tie nand nyan i.
47011016	N bua n maad bonyenn g led: daa mali man k n waad kaa. Baa l gii tie k i mali nnyan mɔno, yin di sugl g ŋaa’n k n mɔ ń daa don n kua waam o.
47011017	Min bu maad yal nba ne g tie Yonmdaan n bua nand kaa, n bu maad waad maam i, k n pal paa k n bu la min bu nyii yal nba po g don n kua.
47011018	Niib bonciɛnn donŋ b kua nyan ŋanduna niib n tie nand nyan i. Lann, n mɔ bu don n kua.
47011019	Yinm nuan mɔg yam, ama i yen tuo g cenŋ yab nba g mɔg yam maam, k i pala man.
47011020	I tuo k ban gii diɛ’i nyan yonmi nyan, g di’i, g fe yin mɔg yal nba kul, g nund’i, g pebd’i tanpai.
47011021	N bu maad bonyenn, tinm daan gbal lann canyiin k l mɔg’n fai. G nyaan, nil n bu fid g pua pal g maad yal nba kul, n mɔ bu pua pal g maad. N yaan maad waad maam i.
47011022	B g yed k b tie Ebro‑nba kaa aa ? N mɔ tie lann i. B g tie Israyɛl yab kaa aa ? N mɔ tie lann i. B g tie Abraham yaabuona kaa aa ? N mɔ tie lann i.
47011023	N bu maad nyan n ji l waad canyiin nyan i: B yed k b tie Kristo tuonsunna i, min n tie Kristo tuonsunn g cie’b. N sun g cie’b, g kua dansalg g cie’b, g gaal puad g cie’b, taal munŋaa kul k l tenn waam nne yen k n kpe.
47011024	Suif‑nba pua’n lanbana piintaa yen ŋanwai g daan biin taal munmu.
47011025	Taal muntaa i g Rom yab pua’n gbana. Niib jaa’n tana yenm, taal muntaa g ŋadunŋ baa yen’n nyum n. N ban g tien nyuncinn n yentunmunn yen nyamunŋ.
47011026	Youg kul n be sɔnu po i, g la yubɔnbuolu kul. Nyum n yubɔnn be, g bibiɛdi be g tie yubɔnn, k n buolu n yab be g tie yubɔnn n po, g buolfanu yab be g tie yubɔnn n po, dopienu n yubɔnn be, g fual n ninŋ yubɔnn be, mɔgl n ninŋ mɔg yubɔnn, yab nba fa k b tie t naataani mɔ tie yubɔnn i g kaag’n.
47011027	N sun tuonpaala g cɔgnd kua’n, g yenn youg g yaam pɔd’n k n g guan g buo. Kom yen nyunnyuglu gbad’n, n ban g tien dana g dua kom g taag, g wad kua’n, k n be g g mɔg yal k n bu ŋagn n kua po.
47011028	N g dugd yal nba tenn nuan. Yal nba ŋanm g tie n pakɔnn daal kul n ne: n mali Kristo‑yab tintaancaga kul po i.
47011029	Paalu gii pɔd nil, l tu naan paalu pɔd min i, b gii ŋaa g nil kua tudm n ninŋ, l tu yiɛl’n hal bonciɛnn.
47011030	N gii bu don n kua, n bu don n kua n gbalm po i.
47011031	Yendu nba tie Yonmdaan Yiesu Baa, wano nba gaan dondl youg ń tuu youg ban k n g fa faaɔg kaa.
47011032	Min bo be Damas yaa youg, yikodaan nba bo be l buol g kal bad Aretas sann po nyan bo te g sijenm guu doug n dimɔi kul i, k ban suol’n.
47011033	N lieb bo tien’n kpancubug n i, g nyan’n takobonn, g jiin’n guonn nba bo lind doug nyan depuol po, k n nyiɛ l jua nui n g ciɛl.
47012001	L bual g nil ń don u kua, g nyaan l yen g mɔg siɛl yaa nyuad. Ama n bu maad bonyenn nne po, lann n tie Yonmdaan n dɔgd yal nba g ŋɔn’n.
47012002	N ban jua nne k u tie Kristo‑yua, piig yen bina ŋanna n nyan, g Yendu bo tug l jua g don’o polu yaa polu yaa polu. U bo don’o yen u gbannand yaa aa, n g ban, u gbannand bo g duo oo, n g ban, Yendu n ban.
47012003	L jua bo duo yen u gbannand ii, u gbannand bo g duo oo, n g ban, Yendu n ban,
47012004	ama n ban k u bo duo Yendu nimɔnm binbebuol, g gbad maam nba g mɔg maadu k l g cab g nifosaal ń yaad mɔb g maad.
47012005	N bu don n kua l jua po, ama n kukua po nuan, min bu don n kua nand tie k n ŋɔn n gbalm kua i.
47012006	N bo gii bua k n don n kua, n bo bu fid, k l biɛ g tie k n waad kaa, g dugn n bo bu maad mɔni i. Ama n yen suol n kua i, k l maa n g bua g sua ń kand wan gbiɛ yal, lann i kaa wan nyuan n tuona n ninŋ k n tie yua nba, gii mali k n cie l buol,
47012007	g dugn min maad k n la bonŋana nba g Yonmdaan dɔgd g ŋɔn’n nyan po. Yendu bo g bua k n gii pua jipaad l po, lann n tien k u te k n laad fala k l tie nyan kunkonu nyan g tuu n gbannand n ninŋ, Sitaan sundu i, k u puag’n k n daa tug jipaad g lol n yul.
47012008	Taal muntaa i k n miɛl Yonmdaan mii wan nyan’n l fala n ninŋ.
47012009	Ama wan jiin’n yal nba n ne: « N ŋalbalg dagd’a. Nil gbalm n ninŋ i k n ŋɔnŋ k n paalu g mɔg l liel. » Lann, n gbalm n ninŋ i k min baa pua jipaad, g Kristo paalu ń gii be yen’n.
47012010	L po n te k n pal man n gbalm po, sugd po, cicagm po, mabl nba k n laad yen yanbani nba k n mɔg g dugn Kristo po. Yen mɔni, yaa youg nba g paalu pɔd’n canyiin nyan, l youg mɔno i k n tu ŋanm g la paalu.
47012011	I la i, n gii maad nyan n waad nyan, yinm n te k n maad nnyan. G dugn, yinm n daan bo bu ŋɔn min tie yua nba, k l maa n l g tie siɛl nuan, g nyaan, yab yi b kua Yiesu sundgbenŋa g cie’n baa siɛl n ninŋ.
47012012	Yal nba ŋɔnŋ g nil tie Yiesu sundu kul tien i siign k i la: i la pasɔnŋl nba g mɔg l liel, g la yaalidug tuona, g la palug yen ciila tuonbuolu kul.
47012013	N sun bɛ i Kristo‑yab tintaancaga nba tenn po g g sun i yaa po i ? Min g gaal siɛl yaa todl i buol nyan kaa tie n biid ii ? Di man sugl n po.
47012014	N bob g gbenn g saa i buol g ji gɔ taal muntaa po n nyan, g biɛ kan l gaal siɛl i buol, g dugn n g kpaan i mɔgm kaa, n kpaan yinm mɔno i. K l maa, l g bual g bid kaa ń gii bilg mɔgm g guund b danm, bidanm n baa bilg g guund b bid.
47012015	Min nuan, yen pamann i k n bu tug min mɔg yal nba g sun tuonn i po, n bu tug n munn kul i g cab i po. K n gii ŋanm g bua’i bonciɛnn i, yinm baa bua’n waam nne yaa aa ?
47012016	To, i tuo k n daan g te tugl sua po waa, ama k l yen ji tie k min tie ninfandaan nyan, k n daan bɔnd bɔnd’i nii k i baa n diɛɔg n aa !
47012017	Min daan sun yab nba i buol nyan, n te k b ninŋ ŋmaa n bɔnd g dii’i nii ?
47012018	N daan baln Tiit k u gad i buol, wano yen t ninjalua ŋano. Tiit dii’i nii ? Min yen wano kul g taa maalyenm kaa aa, t g tɔgn sɔnyenu kaa aa ?
47012019	L ji g luol waam, i mali k t kpaan k tin di mɔni i nunŋ n i. N n, tinm maad Yendu nunŋ n i, Kristo n bua nand. N dɔnn‑nba, t kpaan k i dindann ń ŋanm g paag i.
47012020	G dugn n jie k n tan baal i buol g sua k i g tie nyan min bua nand, k yin mɔ ń sua k n g tie nyan yin bua nand i. N jie k n baal g sua g kunkɔna yen nanŋ yen pabienn yen naaniɛɔg yen sanjounŋ yen tuali yen jipaad yen ŋmadl be i siign ninŋ i.
47012021	N jie k n baal, g Yendu ń yaan fiɛg’n i nunŋ n ninŋ i. N jie k n bu buud niib bonciɛnn po, yab nba bo kpiɛ g tien biid, g g mɔ kua b biid po, g biɛ daa l be jɔgnd n ninŋ, yen cunconm n ninŋ g suun naayigtuona nyan i.
47013001	Taal muntaa po n nyan k n bu baal i buol. Nyan lan diɛn Yendu Kadaaɔg n nyan: « Maam nba be kul, l bual k ban cenŋ sieda‑nba banle lann i kaa bantaa yo, g fid g jiɛl l maam. »
47013002	Min bo baal i buol taal munle po, n bo maad’i no, mɔlane n g be i siign, ama n biɛ bua n guan g maad’i g led, g yab nba bo tien biid siɛnyoug yen lieb nba tenn kul ń gii ban k n gii baal n kan ŋaa sua.
47013003	N tua i bua yin bann yen mɔni g Kristo n be n ninŋ g maad a ? I buol u yen g gbal kaa, u ŋɔnŋ i siign n ninŋ k u mɔg paalu.
47013004	L tie mɔni i k ban bo kpaa’ɔg yaa youg nba, paalu bo g be u ninŋ, ama Yendu paalu po, u fo. T mɔ yaa po, l tie nnyan i, t be yen’o g paalu g be t ninŋ, ama Yendu paalu po, t bu ŋɔn’i k t fo yen’o.
47013005	Yinm mɔno ń ŋanm g diid i tug n ninŋ yin tie yab nba, g liɛ i l mɔg dindann ii ? Bign man i kua g diid, i g la g Yiesu Kristo be i ninŋ ii ? Bii i bign g sua k l g tie nnyan yaa aa ?
47013006	Ama n daan k i bu tuo k tinm nuan g bign k l paad’ti.
47013007	G nyaan t jaand g miɛd Yendu k yin daa sun siɛl yaa bonbiil, t g kpaan k tin ŋɔn k t tien k b la kaa, tinm kpaan k yin gii tie ŋanm i. Baa l po gii te g niib ji nyuan k l tie nyan l paad’ti nyan mɔno, l g biɛ.
47013008	G dugn tinm g mɔg paalu nba k t bu pan mamɔni sɔnu, tin mɔg paalu nba tie k tin sun g mamɔni sɔnu ń gad liig kua i.
47013009	Paalu gii pɔd’ti k yinm yen paa, t tu be pamann n ninŋ i. Tin jaand g miɛd yal nba tie k yinm ń ŋanm i binbem g gbenn i canyiin.
47013010	L po n te k n tuod g da’i l kul ne g daa be fagm, k n tan gii pund i buol, min daa tug n yikod g dad i tubl kaa, g dugn Yonmdaan tie’n l yikod k n tod’i yin gad liig i, l g tie k n biɛn’i kaa.
47013011	N naataani, min bu juod g maad’i yal nba n ne: i be man pamann n ninŋ, gii kpaan youg kul k i binbem ń gii ŋan canyiin, i paand man i lieb pala, gii taa mɔb, mɔnd man g manu ń gii be i siign ninŋ, nnyan, Yendu nba bua’i g te k i yam dua nyan baa be yen’i.
47013012	Fuond fuond man i lieb, g lɔn lɔn lieb yen naataann. Kristo‑yab kul fuond’i.
47013013	Yonmdaan Yiesu Kristo ŋalbalg, Yendu buam yen Foŋanm naataann ń taan i kul gii be yen’i.
48001001	Min Pɔl n da kadaaɔg ne. N tie Yiesu sundu i, niib kaa sun’n, nifosaal mɔ biɛ kaa te k n tie Yiesu sundu. Yiesu Kristo yen t Baa Yendu nba yied’o kpienm siign nyan n te k n tie Yiesu sundu.
48001002	Min yen t naataani nba be n buol ne fuond yinm Galasi Kristo‑yab.
48001003	T Baa Yendu yen Yonmdaan Yiesu Kristo ń yad yedŋanm i po g te k i yam ń gii dua.
48001004	Wano Kristo n yid u miɛl salg k wan piin t biid, g fiel’ti g nyan’ti mɔlane binbebiiug nba n yend ŋanduna ne ninŋ. U bo tien t Baa Yendu yanbuam n nyan.
48001005	Yudand tie wano Yendu yal i, mɔlane saa yen youg nba g mɔg juog. Amɛnn.
48001006	L suol’n yaalidug bonciɛnn yen yin gbaa g nyɔl Yendu nba bo yiin’i g dugn Kristo ŋalbalg po, g ji ŋua laabamanfann.
48001007	Yen mɔni, l g tie g laabamanfann be kaa, niib n be i siign g ŋmad i yam g kpaan k ban lebd Kristo Laabamann.
48001008	Nifan gii baal, baa tinm mɔno gii baal, lann i kaa malɛg gii nyiɛ polu po g baal g muand’i Laabamann, k l g taa yen tin bo kpiɛ g muand’i yal nba nyan, l daan ń biɛl fam !
48001009	T daan kpiɛ g maad’i no, n ji gɔ g maad g led i, g nil gii muand’i Laabamann k l g taa yen yin bo gaal yal nba, l daan ń biɛl fam !
48001010	K nnyan i, n kpaan niib pinpagd bii Yendu yal i ? N kpaan k min manŋ niib pala yaa aa ? N bo gii kpaan k n manŋ niib pala man ne n ji g tie Kristo tuonsunn.
48001011	N naataani, min n maad’i, Laabamann nba k n muand g nyiɛ nifosaal buol kaa.
48001012	G dugn nifosaal kaa maad k n gbad, nifosaal kaa biɛ ŋɔn’n l Laabamann mɔ, Yiesu Kristo mɔno n dɔgd l Laabaal g ŋɔn’n.
48001013	Yinm mɔno yen gbad min bo ŋua Suif‑nba jaandi g suun yaa tuonn nba. N bo diɛ jad kua i g ŋɔnŋ Yendu tintaanu niib fala, g gbaa k n l pua g yod b tintaanu canyiin.
48001014	Tinm Suif‑nba jaandi n ninŋ, n bo cie n baɔnŋ n yab bonciɛnn, min n bo ŋanm g kɔn t danm bogda po yen n pal kul g cie’b.
48001015	Ama Yendu bo tuod g lugd’n g sua k n daa be n naa tug n i, u ŋalbalg po, k u yiin’n k n sun u tuonn. Wan bo tan jag g sua g youg ji pund
48001016	yen wan ŋɔn’n u Bija, k min fid g muand buolfanu yab wan tie yua nba, k u kon ŋɔn’n. Wan ŋɔn’n, min ji bo g bual nifosaal siɛl yaa cegli po,
48001017	n biɛ bo g gad Serusalɛm mɔ k min la yab nba bo kpiɛ g te Yiesu sundi yen’n. N bo fiil l youg mɔno g gad Arabi i, g nyiɛ l po g guan Damas.
48001018	L bo tien bina ŋantaa yo, k n tan duo Serusalɛm k min bann Kefas. N bo tien piig yen daa ŋanmu i yen’o.
48001019	Ama n bo g la sundlei, l gii g tie t Yonmdaan ninja Saak i kaa.
48001020	Min da g maad’i yal nba ne, n maad Yendu nunŋ n i, n g fa faaɔg kaa.
48001021	L puol po i k n gad Siiri yen Silisi dingbana n ninŋ.
48001022	Suude niib nba tie Kristo‑yab bo g ban g la’n palb,
48001023	ama b bo gbiɛ g niib maad n po k nne: « Yua nba bo ŋua g cagn’ti siɛnyoug nyan mɔ ji muand niib Laabamann i, k wano mɔno yen bo gbaa k wan biɛn niib nba bo mɔg dindann l Laabamann po. »
48001024	G Kristo‑yab ji pag Yendu g dugn n po.
48002001	L bo tien piig yen bina ŋanna yo, k n guan g gad Serusalɛm, min yen Barnabas. N bo tug Tiit mɔ k u ciɛn’ti.
48002002	N bo guan g gad l po g dugn Yendu n bo maad k n gad. N bo ŋɔn l buol Kristo‑yab min muand buolfanu yab Laabamann nba, ama n bo la yab nba ŋanm g mɔg yudand i, k t tien tintaanu t kua n ninŋ k n ŋɔn’m, g dugn n bo g bua k min suun yal nba, lann i kaa min bo kpiɛ g sun yal nba kul ń te fam.
48002003	Baa n yegnu Tiit nba n tie Grɛk mɔno, b bo g niin’o k wan kɔnd Suif‑nba kɔnd.
48002004	G nyaan ŋalaacidanm yen bo ŋmad t siign g fa k b tie t naataani, banm nuan bo l ŋua k wan kɔnd i. B bo tien suoo g kua t siign g suli tin be yen Yiesu Kristo g yal t kua nand i, g bua ban kuan’ti yonmd n.
48002005	T yen bo g tie’b nunmanŋ palb. T bo tien nnyan k yin fid gii diɛ mamɔni nba be Laabamann n ninŋ i.
48002006	Ban bo yi yab nba Kristo‑yab tintaanu yudanm bo be, l danm n bo tie yab nba kul, lann g la’n, g dugn Yendu nuan g mɔg lugdm niib buol. L tintaanu yudanm bo g mabn’n k n pugn siɛl l po.
48002007	B bo diid g sua g Yendu tie min i Laabamann muandu tuonn k n gii muand buolfanu yab, nyan wan bo tie Piɛr mɔ l tuonn g yed k wan gii muand Suif‑nba nyan.
48002008	G dugn yua nba bo sun tuonn Piɛr n ninŋ k u te Yiesu sundu Suif‑nba buol nyan, wano n biɛ sun tuonn n mɔ yaa ninŋ k n muand buolfanu yab Laabamann.
48002009	Niib bo nyuan g Saak yen Kefas yen San n tie Kristo‑yab tintaanu yudanm. Banm mɔno n bo bann g Yendu pii’n u paab, k l tie k min n bu sun l tuonn nyan, k b suol min yen Barnabas nui n g yog yog, k lan ŋɔn k tinm yen banm taan mɔb, k tinm ń gii saa g muand buolfanu yab Laabamann, k banm ń gii suun yen Suif‑nba.
48002010	B bo maad k tin mɔnd gii tiɛn b tintaanu n ninŋ tali po kua i, k n kon tien nnyan yen n pal kul.
48002011	Ama Kefas n baal Antiyɔs, Siiri diem n, u bo tien siɛl k n fiil g yie u po niib kul nunŋ n, g dugn u bo g mɔg mɔni.
48002012	Yen mɔni, Saak bo sun niib nne t buol. L niib n daa bo g pund nyan, Kefas bo tu di yen yab nba g tie Suif‑nba i. Ama Saak sundi n pund yaa youg, g Kefas ji den g piɛd u kua g ŋaa’b, g dugn u bo jie yab nba bo ŋua g niib nba g tie Suif‑nba mɔ ń kɔnd Suif‑nba kɔnd i.
48002013	Wan sun l jiwaantuonn nnyan, g Suif‑nba nba tenn mɔ ŋmaa u taabuod n, g Barnabas mɔno tan ŋaa k b kuan’o l munafigi bontitied n ninŋ.
48002014	Min la k b tie nnyan k l yen g tuag yen mamɔni nba be Laabamann n ninŋ nyan, k n maad Kefas niib kul nunŋ n: « Fin tie Suif i, a yen daan g be nyan Suif nyan kaa, a daan be nyan buolfanu yua nyan i, k l tien nle i, k a ji bua ŋan niin buolfanu yab ban gii tie nyan b tie Suif‑nba nyan i ? »
48002015	B mal tinm nuan k t tie Suif‑nba i, t g taa yen buolfanu yab nba tie biiddanm ne.
48002016	T yen ban g nifosaal n suun tuona nba g Moyis yiko bual k wan sun po kaa g Yendu tu yiin’o nimɔn, u dindann Yiesu Kristo n ninŋ po i. T mɔ tuo g dug Yiesu Kristo po, g Yendu ń yiin’ti nimɔnm, k lan gii tie k t dindann Kristo po i, g daa tie k t sun yiko n bual yal nba po kaa, k l maa Yendu kan yed g sua tie nimɔn g dugn k l daan sun yiko n bual k wan sun yal nba.
48002017	K tin yaan gbaa k tin te nimɔnm Kristo po nyan, l gii sua k t mɔ ji te biiddanm i, l bua n maad g Kristo n baad yen biid ii ? Palb, lann g be.
48002018	Yen mɔni, n gii guan g maa min mɔno n bo pua g mud yal nba, n ji te biiddaan n nyan.
48002019	G dugn yal nba tie yiko po nuan, min kpe yiko kuum o, n ji bua min gii fo Yendu po i. Min yen Kristo n taan g kpe dapunpɔnn po,
48002020	lann min kaa ji fo, Kristo n be n ninŋ g fo. Min tie nifosaal g be binbem nba ne, n dug Yendu Bija po i g be, wano n buad’n g yid u kua salg n po.
48002021	N kan ŋaa Yendu ŋalbalg ń te fam. K l maa, l gii tie g nil ń cɔln Yiko i Yendu ń yiin’o nimɔn, lann Kristo kpe fam i.
48003001	Galasi yab, i g mɔg yam baa waam ! B tiel’i yaa aa ? I nunŋ n ninŋ kaa k b bo ŋɔn’i Yiesu Kristo n kpe nand dapunpɔnn po ii ?
48003002	Bonyenn kua i k n bua n bann: yin bo gaal Foŋanm nyan, i bo cɔln Moyis yiko i g gaal bii yin bo gbad Laabamann nba g tuo g gaal nyan po i ?
48003003	Lann, i ji l luol yam canyiin yaa aa ? Yin bo cil yal nba yen Foŋanm paalu nyan, i ji bua n tug i yul po paalu i g juod ii ?
48003004	Yin la yal nba i binbem n ne kul tie fam yaa aa ? L kan fid gii tie fam !
48003005	Yendu n tien’i Foŋanm g suun yaalidug tuona i siign ninŋ nyan, u tie nnyan g dugn yin cɔln yiko po bii, u tie g dugn yin cenŋ Laabamann g tuo g gaal nyan po i ?
48003006	K Abraham i, n tua u bo dug Yendu po i g Yendu yiin’o nimɔn a.
48003007	Lann, ŋanm g gbad man niimn, yab nba dug Yendu po n tie Abraham yaabuona.
48003008	Yendu Kadaaɔg mɔno bo tuod g maad g Yendu bu yiin buolfanu yab nimɔnm g dugn b dindann po. Lann n te k u bo muand Abraham laabamann ne: « N yedŋanm bu nya a buol i g yad ŋanduna ne buoli kul po. »
48003009	Lann yab nba mɔg dindann, Yendu bu yad u yedŋanm b mɔ yaa po nyan wan bo tien Abraham nand g dugn u dindann po nyan.
48003010	Ama yab nba dug yiko po nuan, mɔpol n ŋua’b, g dugn l diɛn Yendu Kadaaɔg n g maad: « Yua nba g cɔln yal nba kul diɛn yiko kadaaɔg n ninŋ, Yendu mɔpol bu ŋuan’o. »
48003011	L taan g tie wuodi bonn kaa, Yendu kan yed g sua tie nimɔn u nunŋ n g dugn k l daan cɔln yiko po ; k l maa l diɛn g maad g: « Yua nba tie nimɔn Yendu nunŋ n g dugn u dindann po n baa fo. »
48003012	To, yiko cɔlmu nuan yen g tie dindann yal kaa. L diɛn g maad g: « Yua nba cɔln yiko n yed yal nba kul, l daan baa fo g dugn l yiko po i. »
48003013	Kristo pa t po g nyan’ti mɔpol n ninŋ o, yiko n bo bu baal yen mɔpol nba t po nyan, wano n ji gaal, g dugn l diɛn Yendu Kadaaɔg n g maad g: « Yua nba k b jɔn’o daaɔg po kul, mɔpol ŋuan’o n nyan. »
48003014	L tien nnyan g Yiesu Kristo po, buolfanu yab mɔ ń la yedŋanm nba g Yendu bo puon Abraham i, k t dindann po tin gaal Yendu n bo puon Foŋanm nba.
48003015	N naataani, t tug man binbiug t binbem n ninŋ. Nil yam n bua yal nba k u diɛn kadaaɔg n, g nyii nuubil g pol k lan ŋɔn k wan bua yal nba n nyan, nifan ji kan fid g piin, lann i kaa g pugn siɛl l po.
48003016	To, Abraham yen u yaabuonn i g Yendu bo puon’m puoni. L g diɛn Yendu Kadaaɔg n ninŋ g yed g « yen u yaabuona » kaa, l bo gii diɛn nnyan, l bo baa tie nyan b yab nyan i. L yen diɛn g « yen u yaabuonn » i, l ŋɔn k l maad g nyuan niyend i, lan tie Kristo.
48003017	Min bua n maad yal nba n ne: Yendu n bo puon puoni nba g pol k u bu tien nyan, l bina kobiinna yen bina piintaa po yo g yiko tan yuand g baal, l yiko kan fid g yiin Yendu mɔbona ŋann fam, g piin l puoni.
48003018	L gii tie g nil bu cɔln yiko i g gaal Yendu n bil yal nba g guun’o, lann nuan l ji g tie Yendu puoni yal kaa. Puoni po i k Abraham yen bo la Yendu ŋalbalg.
48003019	L gii tie nnyan, yiko yen ji be bɛ po i ? Yiko nuan bo baal g pugn g niib ń bann k b bontitied g tuag yen Yendu yanbuam i. Yiko tuonn n bo baa tie yal nba n nyan saa yen yaa youg nba k Abraham yaabuonn bo bu baal, yua nba po g Yendu bo puon puoni nyan. Malɛg‑nba n bo gaal l yiko g baal yenn g tie nisaal k u te sandindaan.
48003020	L gii tie niyend po kukua, l g bual g sandindaan ń gii be, Yendu nuan yen tie yeno kua i.
48003021	L bua n maad g yiko yie g Yendu puoni g tie siɛl yaa aa ? Palb, lann kaa. L bo gii tie k t gaal yiko nba bu baal yen miɛl niib po, lann nil bo bu fid g cɔln l yiko g te nimɔn Yendu nunŋ n ninŋ.
48003022	Yendu Kadaaɔg n ninŋ l yen diɛn g maad g biid yend ŋanduna munn kul o. L tien nnyan g Yendu ń te u niib i wan bo puon puoni nba g dugn ban dug Yiesu Kristo po nyan.
48003023	Dindann youg n daa bo g pund nyan, yiko n daa bo diɛ’ti nyan dansali nyan, saa yen yaa youg nba g Yendu tan dɔgd dindann sɔnu t po.
48003024	Yiko n bo yual’ti saa yen Kristo baalu youg, k tin ji gii dug u po g te nimɔnm Yendu nunŋ n ninŋ.
48003025	Youg n yaan pund k t dug Kristo po nyan, t ji g be l biyual nuu n ninŋ.
48003026	G dugn yin dug Yiesu Kristo po nyan, i kul ji tie Yendu bid i.
48003027	Yen mɔni, i kul n yaan taan yen Kristo i nyunwulu youg nyan, yinm yen wano kul ji taan g tie bonyenn i.
48003028	Lann, l ji g mɔg k u ne tie Suif k u ne tie buolfanu yua, k u ne tie yonm k u ne yal u kua, k u ne tie jua k u ne tie puo, g dugn i kul n taan yen Yiesu Kristo nyan, i ji tie niyend i.
48003029	I gii tie Kristo‑yab, lann i tie Abraham yaabuona i, yinm n bu gaal wan bo puon’o yal nba nyan.
48004001	Min bua n maad yal nba n ne: yua nba tan bu yend u baa faal daa gii tie big, mɔni, wano n l yen bonn kul faa, g nyaan wano yen yonm kul yen daa tie yenm i.
48004002	U daa baa be yab nba kub’o g ŋmagd’o yen yab nba nyuan u faal nyan nui n ninŋ i, saa yen youg nba k u baa bo sen.
48004003	T mɔ l tien nnyan i. Tin daa bo tie nyan bid nyan, t bo cɔln ŋanduna ne ninŋ bona nba k t g nyuan ama k l yen mɔg paalu g diɛ niib dansalg i.
48004004	Ama Yendu n bo sen youg nba bo tan pund, k u sun u Bija, g puo mal’o yiko youg,
48004005	k wan nyan yab nba bo be yiko yonmd n ninŋ, g te k t kul ń te Yendu bid.
48004006	Yal nba ŋɔn k i tie Yendu bid yen mɔni n ne: u sun u Bija Fuom t ninŋ. L Fuom n te k t bu fid g yiin Yendu k t Baa.
48004007	Lann, a ji g tie yonm kaa, a ji tie Yendu big i. Ŋan tie Yendu big nyan, lann a bu gaal wan bo puon u bid yal nba.
48004008	Siɛnyoug, i daa bo g ban Yendu, i bo ŋua tingbana i g tie b yonmi nyan b tie Yendu nyan k b yen g tie siɛl.
48004009	Mɔlane po, i ji ban Yendu, nnyan kaa mɔno, Yendu ji ban’i. G bɛ po i k i biɛ ji bua n lebd gii cɔln bonfinfana nba g mɔg siɛl yaa paalu g bual siɛl yaa buam, g biɛ guan g te yonmi nyan siɛnyoug nyan i ?
48004010	I ŋanm g cɔln diyena, ŋmaayeni, binyena, g mɔg binn n ninŋ youg nba k i ŋanm g cɔln.
48004011	N ji jie g tuonn nba k n sun i po ne kul ń te fam i.
48004012	N naataani, n balm’i, i tie man nyan min nyan, g dugn n mɔ tien n kua nyan yinm nyan i. I g biil’n baa siɛl.
48004013	I yen ban k n yiɛlu po n bo te k n cind g muand’i Laabamann.
48004014	N gbannand bo g mɔg nyuandu, i yen bo g nund’n, i biɛ bo g sinŋ’n. I bo ŋanm g gaal’n nyan yin bo bu gaal Yendu malɛg, lann i kaa Yiesu Kristo mɔno nand nyan i.
48004015	I pamann ŋann ji tɔgn lɛ i ? Yen mɔni, n tie sieda, k l bo gii bu fid, man ne i bo kpigd baa i ninbina mɔno g tie’n o.
48004016	G mɔlane po i, min yaan maad’i mɔni nyan, n ji tie i ninnand yaa aa ?
48004017	Niib nba ŋua g tabd’i nyan, b g ŋua’i yen ŋani kaa. B kpaan k ban paad’i yen’n i, k yin ji tug i kua g cab’b.
48004018	L yen ŋan k yin tug i kua g cab yal nba ŋan i youg kul, l g tie yaa youg nba k n be yen’i kukua kaa.
48004019	N bid, puo n tu bua n mal k l yiɛl’o nand nyan, l yaan biɛ guan g yiɛl n mɔ nnyan i i po, saa yen yaa youg nba k i binbem tan bu nand yen Kristo yal.
48004020	N bo sun k n gii be i buol mɔlane, g bann min bu maad yen’i nand, g dugn l lid’n yen min ji bu tien’i nand i.
48004021	Diid a, yinm nba bua g yiko ń gii mɔg nuu i po nyan, i l gbiɛ yiko n maad yal nba nuan ii ?
48004022	L diɛn g maad k Abraham bo mɔg bijabi banle i. Yonm n bo mal yend, g yua g tie yonm mɔ mal lua.
48004023	Yonm bija malu bo nyiɛ nifosaal buol i, ama yua g tie yonm bija nuan l bo tien nyan Yendu n bo puon nand nyan i.
48004024	L maam tie majɔug u, g mɔg bundl. Banm puob banle ne tie dɔnnu munle nba g Yendu bo suol nyan ninnaɔnŋ u. Cincinn dɔnnu n tie Sinaayi jual po yal, Agaar n tie l dɔnnu binbiug, wano maal yonmi i.
48004025	Agaar n tie Sinaayi jual nba be Arabi tinŋ n ninŋ nyan ninnaɔnŋ. Wano n tie mɔlane Serusalɛm ninnaɔnŋ, g dugn Serusalɛm yen u niib kul be yonmd n i.
48004026	Ama polu po Serusalɛm nuan g be yonmd n. Wano n tie t yaa naa.
48004027	Yen mɔni, l diɛn Yendu Kadaaɔg n g maad: « Fin puoŋɔlg, i kpanm, fin nba g ban g mɔ madyiɛlu, i yign yen pamann, g dugn ban nyɔl puo nba nyan, u bid tan baa yab g cie puobuado bid ».
48004028	N naataani, yinm nuan tie Yendu puoni bid i, nyan Isaak nyan.
48004029	Siɛnyoug, big nba k b bo mal’o nifosaal yanbuam n ninŋ nyan bo diɛ big nba k b bo mal’o Yendu Fuom paalu po g cagn’o i. Mɔlane mɔno, l biɛ l tie nnyan i.
48004030	Yendu Kadaaɔg maad bɛ i ? « Bel g yaan yonm ne yen u bija, l g dagd g yonm bija yen yua g tie yonm bija ń taan g di faal. »
48004031	N naataani, tinm nuan yen g tie yonm bid kaa, t tie yua nba g tie yonm yaa bid i.
48005001	Kristo nyan’ti yonmd n ninŋ k tin yal t kua i canyiin. Lann, ŋanm man gii diɛ k l paa g ji daa guan g kuan i kua yonmd n.
48005002	Ŋanm g cenŋ man ne. Min Pɔl, min n maad’i, i gii ŋaa k b kɔnd’i, Kristo n tien yal nba kul ji kan gii tie siɛl i po.
48005003	N bua n ŋanm g maad’i bonyenn g led: nil nba te k b kɔnd’o kul, l tie mabl i l daan po k wan gii cɔln yiko n bual yal nba kul.
48005004	Yinm nba kpaan k yin gii cɔln yiko g te nimɔnm Yendu nunŋ nyan, i paad yen Kristo, g nyan i kua Yendu ŋalbalg n ninŋ n nyan.
48005005	Tinm nuan dug g Foŋanm n bu te k t dindann po tin te nimɔnm Yendu nunŋ n. Tin daan yal nba n nyan.
48005006	G dugn yua nba be yen Kristo, u gii kɔnd ii, u gii g kɔnd ii, l g pugd siɛl. Bonmɔnn tie g nil ń gii mɔg dindann i, g ŋɔn u buam n ninŋ k u mɔg dindann.
48005007	I bo cil g sonm k l ŋan o, g ŋmaa n ji tan jiɛl i sɔnu g pan’i k i kan fid g cɔln mamɔni i ?
48005008	Yal nba pan’i nyan g nyiɛ Yendu buol kaa, g dugn wano n yiin’i.
48005009	I g ban g dibina waam nne n tu te g kpanu yom kul ń fid ii ?
48005010	Ama Yonmdaan yen te k n yaa pal paa i po, n ban k yin bu mali yal nba kan gii be jiɛg yen n maalm. Ama yua nba n ŋmad i yam nuan, wan l tie yua nba kul, Yendu bu dad u tubl.
48005011	N naataani, k min i ? L bo gii tie mɔni i k n biɛ daa l muand g nil kul ń kɔnd, bɛ po i k b biɛ bo baa ŋɔnŋ’n fala i ? L bo gii tie nnyan, tin muand g Kristo kpe dapunpɔnn po nyan, l ji bo kan gii tie yaalidug sua po.
48005012	Yab nba baad yen ŋmadl i siign nyan taan gii bua ban jiɛl b jatiɛd kul g lu mɔno !
48005013	N naataani, yinm nuan Yendu yiin’i k yin yal i kua i. Ama yin daa ŋaa k l yal‑n‑kua binbem ń te k yin ji gii suun yin niɛn yal nba k l g ŋan nyan. Mɔnd man gii suun g tod i lieb k lan ŋɔn k i bua’b.
48005014	Yendu Kadaaɔg n mɔmaam kul taan g be mɔmayenm ne ninŋ i: « I bua a lua nyan a kua nyan ».
48005015	Ama i gii jund lieb nyan muaɔg n bonkobd nyan, g janmd lieb, yin gii ban k l saa k yin biɛn lieb i.
48005016	Lann, min bua n maad’i yal nba n ne: ŋaa man g Foŋanm ń gii ŋmagd i binbem. Nnyan, i ji kan fid gii suun yin niɛn yal nba k l g ŋan nyan.
48005017	G dugn nifosaal n niɛn yal nba g tuo Foŋanm po. Foŋanm n mɔ n bua yal nba g tuag yen nifosaal buam. Lann bona ŋanle kɔn yen liel i, lann n te k i kan fid g tien yin bua yal nba.
48005018	Ama l gii sua g Foŋanm n ŋmagd’i, lann yiko ji g mɔg nuu i po.
48005019	Nil kul ban nifosaal niɛnbiid n kuand’o bontitied nba ninŋ: lan tie cunconm n ninŋ, jɔgntuona n ninŋ, naayigdm n ninŋ,
48005020	pada n ninŋ, yen nyɔgdinu n ninŋ. L niɛnbiid n tu te g niib pala ŋub b lieb po, k b kɔn yen lieb, g nan lieb, g be yen mutuol, g bua b yal kua, k l baad yen lugdm yen paadu b siign.
48005021	B nuni fu lieb n mɔg yal nba po i. B nyu daam g buog youg kul, g saa jaanm nba ninŋ g sua g so u kua, g tuonbilied biɛ be g naan nnyan k b suun g pugd. N bua n ŋanm g maad’i nii, nyan min daan kpiɛ g maad’i nyan: yab nba suun l tuonbiid g mɔg yiɛl Yendu diem n.
48005022	G nyaan Foŋanm nuan gii ŋmagd nil, wan bu te l daan yal nba u binbem n ninŋ n ne: u baa bua u lieb, g be pamann n, k u yam dua, k u pal sɔnŋ, k u tod lieb, g tie ŋanm, g niib dug u po.
48005023	U baa tie yua nba k u yam dinŋ, k u so u kua. Yendu mɔmaam g be g yie l yaa bona.
48005024	Yiesu Kristo n yen yab nba nuan, banm tug yal nba be b pala n ninŋ g tie nifosaal pakɔnn yen u niɛnbiid kul g kpaa dapunpɔnn po o.
48005025	Foŋanm n yaan tien’ti miɛl nyan, tin ŋaa man k wan gii ŋmagd t binbem mɔ.
48005026	Tin daa bund g donŋ t kua fam, tin ŋaa makpaaɔnŋ yen nanŋ t lieb po.
48006001	N naataani, i gii la k i lua tie biid, yinm nba g Yendu Fuom be i ninŋ nyan ń mɔnd g fuon yam o g ŋmagd l daan g guan yen’o sɔnŋanu n ninŋ. Fin nba ŋmagd a lua nyan ń mɔ ń gii ban a kua po g tan daa baa bignn n ninŋ.
48006002	I tod man i lieb nba k l paa b po. I gii tie nnyan, i cɔln Kristo mɔmaam n nyan.
48006003	Nil gii mali k u tie nigbenŋl g yen g tie siɛl, u bɔnd u kua i.
48006004	Nil kul ń ŋanm g diid wan diɛ u kua nand, yua nba diid g sua k u binbem dagd, u pal bu fid gii man u kua po, ama lan daa tie k u pua g kpabnd u kua yen lua kaa,
48006005	g dugn sua kul tan bu tug u yul po tugl i.
48006006	Yua nba k b tund’o Yendu maam ń bɔgd wan mɔg yal nba g te yua nba tund’o nyan.
48006007	Daa bɔnd man i kua, sua kan fid g laa Yendu. Nil kul n bul yal nba, u tan bu yend lann i.
48006008	Yua nba bul u gbannand n bua yal nba, u tan bu yend yal nba tie gbannand yal i, lan tie kuum. Yua nba bul Foŋanm n bua yal nba, u tan bu yend yal nba tie Foŋanm yal i, lan tie miɛl nba kan ban g gbenn.
48006009	Lann, tin daa yed k t cɔg yen ŋanm tienu. G dugn t gii g wad t pala, daal gii pund t bu yend tin daan bul yal nba.
48006010	Lann, yaa youg nba k t bu l fid kul, tin gii tie niib kul ŋanm, mandg yab nba tie t naataani Kristo‑yab.
48006011	N tua i la diɛngbenŋi ne waa, min mɔno n diɛn’i yen n nuu.
48006012	Yab nba niind’i k yin kɔnd nyan, banm n ŋɔnŋ b kua g bua niib ń gii pag’b. B suun l kul ne g kpaan k ban lɔgl fala nba g niib laad g dugn ban muand Kristo kuum dapunpɔnn po nyan i.
48006013	Yab nba kɔnd mɔno g cɔln yiko n bual k ban sun yal nba, b bua yin kɔnd k ban ji gii pua jipaad k b kɔnd’i nii.
48006014	Min nuan yen g pua jipaad siɛl po, l gii g tie t Yonmdaan Yiesu Kristo kuum dapunpɔnn po i kaa. G dugn l dapunpɔnn po n te g ŋanduna ji g tie siɛl n po, k n mɔ g tie siɛl ŋanduna po.
48006015	K l maa nil gii kɔnd ii, u gii g kɔnd ii, l g pugd siɛl. Yal nba tie bonmɔnn tie k wan guan g te nipaan i.
48006016	Yab nba kul tɔgn l sɔnu yen yab nba tie Yendu buolu yen mɔni, Yendu ń te’b yanduanm g jie’b ninbaaɔg.
48006017	Sua ń ji daa fann g mabn’n, g dugn min gaal fala nba kul, l banm be n gbannand po g ŋɔnŋ g Yiesu n yen’n.
48006018	N naataani, t Yonmdaan Yiesu Kristo ń yad u yedŋanm i po. Amɛnn.
49001001	Yendu yanbuam po i k min Pɔl tie Yiesu Kristo sundu. Min n da kadaaɔg ne, g fuond Yendu n lugd u niib nba k b be Efɛs g dug Yiesu Kristo po yen b pal kul.
49001002	T Baa Yendu yen t Yonmdaan Yiesu Kristo ń yad yedŋanm i po, g te k i yam ń gii dua.
49001003	Yendu sann ń do, wano nba tie t Yonmdaan Yiesu Kristo Yendu, g biɛ tie u Baa. U pii’ti Foŋanm paab nba be polu po diem n kul, g dugn tin taan g be yen Kristo po.
49001004	U bo tuod g lugd’ti g sua k u daa g tag ŋanduna, k tin taan gii be yen Kristo gii ŋan canyiin, g daa mɔg siɛl yaa biid u nunŋ n ninŋ. U buam n ninŋ,
49001005	u bo tuod g juab’ti k tin te u bid Yiesu Kristo po. U yam n bo suol k u bua yal nba n nyan.
49001006	Lann, t gii dond man Yendu k l maa u pii’ti paab nba mɔg yudand, g dugn u Bibuadg po.
49001007	Yiesu n wul u sɔm g nyan’ti bonbiil n ninŋ, g piin t biid. Nnyan i g Yendu ŋɔn’ti k u ŋalbalg g mɔg po.
49001008	L ŋalbalg po i k u tie’ti yanfuom yen ninfanm bonn kul n ninŋ.
49001009	Yendu n bo tuod g bobn yal nba yen u yanbuam k u bu te Kristo n tien, l youg tan gii pund nyan, u ji ŋɔn’ti l ŋasiil n nyan. Lann n tie k wan taan yal nba be polu po yen yal nba be tinŋ n ninŋ kul, g Kristo ń gii tie l kul yudaan.
49001011	Kristo n ninŋ i, g Yendu nba suun bonn kul, nyan u yam n bua nand nyan, bo tuod g lugd’ti, k tin mɔ ń gii tie u yab.
49001012	K tinm nba n bo cind g daan Kristo ninŋ ń gii dond Yendu g dugn u yudand po.
49001013	I mɔ n yaan bo cenŋ mamɔni maam, lann n tie Laabamann nba tien’i fielu, i bo tuo g gaal wano Kristo i, g Yendu tien u banm i po. L banm tie, k u tie’i wan bo puon Foŋanm nba.
49001014	Tin gaal Foŋanm nba ne, lann n ŋɔn k t bu di faal nba g Yendu bo bil g guun u niib nba k u tan bu nyan’m bonbiil n ninŋ canyiin. Lann, t gii dond man Yendu yudand.
49001015	L po n te min yaan gbad k i mɔg dindann nba Yonmdaan Yiesu n ninŋ, yen yin bua Kristo‑yab kul nand,
49001016	k n tiend Yendu balg youg kul i po. N tiɛn i po n jaandi n ninŋ,
49001017	g miɛd t Yonmdaan Yiesu Kristo Yendu, t Baa nba tie yudanddaan, k wan te’i Foŋanm, k l Foŋanm ń te’i yanfuom, g fand’i, g ŋɔn’i Yendu, k yin ŋanm g bann’o.
49001018	N biɛ miɛd’o k wan fand’i, k yin fid g bann wan yiin’i dindann nba po, g bann g faal nba k i bu di yen u niib ŋan g biɛ yab bonciɛnn.
49001019	I bu bann u paaciɛnu nba g mɔg lua, k u tien tinm nba dug u po. L paaciɛnu i,
49001020	k u bo ŋɔn Kristo n ninŋ, yaa youg nba k u bo yied’o kpienm siign ninŋ, g kaan’o u jendu yudand kinkaanu po, polu po.
49001021	L buol i k wano Kristo ji be yal l be polu po kul liig, yikodanm liig, paaludanm liig, yen yab nba mɔg yudand kul liig. U sann n lii sana nba g nil bu fid g taa kul. L g tie ŋanduna ne ninŋ kua kaa, lann n be liig ŋanduna nba baad ninŋ mɔ.
49001022	Yendu te g bonn kul gbaan dunn Kristo nintual n ninŋ, g tug’o g tien’o Kristo Tintaanu kul yudaan.
49001023	L Tintaanu n tie Kristo gbannand. Lann n taan yen’o k u tie u munn kul, wano nba be bonn kul n ninŋ, kaannaa kul.
49002001	Siɛnyoug Yendu bo g be yen’i, g dugn i tudm yen i tuonbiid po.
49002002	I bo suun yin bua yal i, nyan ŋanduna ne niib nyan, g ŋua polu po cicilbiɛdi canbaa. L cicilg n be mɔlane niib nba g cɔln Yendu n ninŋ, g suun tuonn.
49002003	T kul, t mɔ bo tie nyan banm nyan i, g suun lan tol’ti k tin sun yal nba. T gbannand yen t cicili n bua yal nba, t bo suun lann i. Tin bo be yaa binbem nyan, t bo g mɔg ciɛlu, Yendu mutuol bo tan bu lag t po i, nyan lan bu lag lieb nba tenn po nand nyan.
49002004	Ama Yendu n jie’ti ninbaaɔg, g biɛ ŋanm g buad’ti po i,
49002005	k u te k t guan g fo g dugn Kristo po, k t biid yen bo te k t kpe o. Yendu ŋalbalg po i, k i la fielu.
49002006	Tin be yen Yiesu Kristo po n te k u taan g yied’ti k tin di bal yen’o polu po diem n ninŋ.
49002007	U tien nnyan g niib kul ń bann g youg nba baad n ninŋ, u bu ŋɔn k u bua’ti yaa buam nba g mɔg po g dugn Yiesu Kristo po.
49002008	K l maa Yendu ŋalbalg po yen i dindann po i, k i la fielu. L g tie i paalu po kaa, l tie Yendu paab i.
49002009	L g tie i tuona nyuad kaa. Lann sua ń daa pua jipaad l po.
49002010	G dugn wano Yendu n te k t guan g te nipaanm Yiesu Kristo n ninŋ, k t binbem n ninŋ tin gii suun tuonŋana nba k u bo tuod g bobn t po.
49002011	I tiɛn man k ban mal’i k i g tie Suif‑nba, g biɛ g kɔnd b kɔnd nyan, siɛnyoug Suif‑nba bo yi’i buolfanu yab i, g yi b kua Yendu niib g dugn nifosaal nuu suun b gbannand po g kɔnd’b.
49002012	L youg, i bo fag yen Kristo. I bo tie saanm i g g mɔg yiɛl Israyɛl buolu yab siign ninŋ. Yendu n bo puon puoni g suol dɔnnu nba yen u buolu mɔ, i biɛ bo g be l n ninŋ. I bo g mɔg siɛl yaa dindann, i biɛ bo g mɔg Yendu mɔ ŋanduna n ninŋ.
49002013	Ama mɔlane yin taan yen Yiesu Kristo nyan, yinm nba bo be fagm kul ji nagn, k l maa Kristo wul u sɔm g yid salg i po.
49002014	Wano mɔno n te g Suif‑nba yen yab g tie Suif‑nba taan g tie buolyenu kukua g manu baal t po. Wan cab u gbannand nyan, u mud guonn nba bo paad’b g te k b tie ninnanda n nyan.
49002015	U te k ban bo diɛn Suif‑nba yiko kadaaɔg nba yen kɔa nba be l n ninŋ kul ji g tie siɛl. U tien nnyan k l buoli yinle kul ń taan g te buolpaanu i u ninŋ, buolyenu kukua, g sua kul ń gii be u yam n.
49002016	U kpe dapunpɔnn po i g taan banm banle gbannanyend n ninŋ, g te k b guan g manŋ yen Yendu, k u buon nanŋ nba bo be b siign ninŋ.
49002017	Kristo baal k wan muand’i laabaal nba bu te i yam ń duan i ; yinm buolfanu yab nba bo fag yen Yendu yen Suif‑nba nba bo kɔb yen Yendu kul.
49002018	Kristo po i k tinm Suif‑nba yen yab g tie Suif‑nba kul kon bu fid g tɔgn sɔnyenu g nagn t Baa nunŋ n ninŋ yen Foŋanm todl.
49002019	I ji g tie saanm kaa, i biɛ ji g tie dingbanfann yab mɔ kaa, yinm yen Yendu niib kul ji tie doyenu n yab i, i ji tie Yendu cugl n bid i.
49002020	I mɔ ji tie ŋaag i g sie, g Yiesu sundi yen Yendu sogni‑nba tie l fiɛgl, g Yiesu Kristo mɔno tie l ŋaag fiɛgl tanjal.
49002021	Wano n te g ŋaag sie g paa, k b maa k l kped g do, g bu te ŋaag nba baa tie Yonmdaan kukua yal.
49002022	Yinm yen wano n taan po i k b tug i mɔ, k i kul ji taan g te ŋaag nba tie Yendu binbebuol, k u Foŋanm be l n ninŋ.
49003001	L po n te g Yiesu Kristo po, k min Pɔl te dansalg g dugn yinm buolfanu yab po.
49003002	I yen baa gbad Yendu buam n ninŋ wan bil’n tuonn nba k n gii suun i po.
49003003	Wano n dɔgd g ŋɔn’n wan bobn yal nba k l be wuol n ninŋ. N bo da g maad’i l ŋasiil po n nyan mɔlane.
49003004	I gii lii kadaaɔg ne, i bu fid g bann min mɔg banm nba Kristo ŋasiil po.
49003005	Youg n ninŋ, Yendu bo g ŋɔn niib l ŋasiil. Mɔlane i, k u ji te g Foŋanm dɔgd l ŋasiil, g ŋɔn wano Yendu n lugd yab nba g tien’m u sundi yen u sogni‑nba.
49003006	L ŋasiil tie g Laabamann po te g buolfanu yab bu taan g di faal yen Suif‑nba, b kul ń taan gii tie gbannanyend, g taan g yend Yendu n bo puon k u bu tien yal nba Yiesu Kristo po.
49003007	Yendu n yaan bua’n po n te k u tie’n u paalu, g cab’n k n te u tuonsunn g muand u Laabamann.
49003008	Kristo‑yab n ninŋ min n ji l ŋanm g juod canyiin. Ama min i g Yendu pii’n u paab, k n muand buolfanu yab, g Kristo n mɔg bonŋana nba tie ŋalman nba g mɔg po,
49003009	k min fand niib kul, k ban bann Yendu nba tie bonn kul tagtua n bu tien bona nand, wan bo bobn k u bu tien yal nba, k l tie ŋasiil g be u ninŋ hal bina nba g mɔg dugl.
49003010	Mɔlane k u ji bua g yab nba be polu po g mɔg yikod yen yab nba mɔg paalu kul ń la Kristo Tintaanu buol g bann g Yendu yanfuom be jiɛg jiɛg g yab bonciɛnn.
49003011	Yendu n bo tuod g bobn k u bu tien yal nba hal bina nba g mɔg dugl nyan, u ji tien l kul t Yonmdaan Yiesu Kristo n ninŋ i g dud.
49003012	Tin taan g be yen Kristo g biɛ dug u po n te k t bu fid g nagn Yendu, youg kul, k t pala biɛ paa u po.
49003013	L po n te k n maad’i k yin daa ŋaa i pala ń wad g dugn min laad fala nba i po. L kul ne tie k lan don yinm i.
49003014	L po n te k n gbaand t Baa Yendu nintual n ninŋ,
49003015	wano nba tie yab nba be polu po yen yab nba be tinŋ n ninŋ kul Baa,
49003016	n miɛd’o, k wano nba mɔg yudand bonn kul n ninŋ ń te k u Foŋanm ń ŋanm g pugn’i u paalu k i pala ń cie.
49003017	G Kristo ń gii be i pala n ninŋ, g dugn i dindann po. N miɛd’o g buam ń gii tie fiɛgl nba po k i sie, k yin kpaa jiina l buam po gii sie k l paa.
49003018	Nnyan i k yinm yen Kristo‑yab nba tenn kul bu fid g bann Kristo buam n yaln, g fag, g kped g biɛ nyua nand.
49003019	I bu bann Kristo buam, nnyan i g Yendu bu kua i ninŋ g yend i munn kul, ama i yen kan l fid g bann l buam kul g gbenn.
49003020	Yendu nba k u paalu suun t ninŋ, g bu fid g tien yal nba yab hal bonciɛnn g cie tin bu fid g miɛl’o yal yen tin bu fid g mali yal mɔno,
49003021	yudand ń gii tie u yal Kristo Tintaanu n ninŋ yen Kristo n ninŋ, youg ń tuu youg saa yen youg nba g mɔg juog. Amɛnn.
49004001	Lann min nba tie dansalg g dugn Yonmdaan po, n paand i pala k i binbem ń gii ŋan nyan wan yiin’i g bua k yin gii be nand nyan.
49004002	I jiind man i kua youg kul, gii mɔg pasɔnŋl yen mindl, gii mɔg sugl i lieb po. Yin gii tie l kul ne buam n ninŋ.
49004003	Foŋanm te g manu be i siign ninŋ k i mɔg mɔtaaɔg ; mɔnd man gii kub l mɔtaaɔg.
49004004	T kul taan g tie gbannanyend kua i. Foŋanm mɔ tie yend kua i. Yendu n yiin’i dindann nba po mɔ biɛ tie yenn kua i.
49004005	Yonmdanyeno kukua n be, tin dug yal nba ninŋ tie yenn i, nyunwulu bogdl tie yenn i,
49004006	Yenduyeno kua n be g tie niib kul Baa, g mɔg yikod niib kul po, g be b kul n ninŋ, g suun u tuonn.
49004007	Ama t ninŋ sua kul gaal u yul po paab k l dagd yen Kristo n jag nand g pii sua kul i.
49004008	Nyan lan kon bo diɛn Yendu Kadaaɔg n g maad nand nyan: « Wan duo hal polu polu yaa youg, u tug yonmi i g duo yen’m, g biɛ pii niib paab. »
49004009	« U duo » ŋann niimn ii ? L bua n maad k u bo kpiɛ g jiid hal tinŋ tinŋ po mɔ i.
49004010	Yua nba bo jiid nyan, wano n biɛ duo g daan pend polu yaa polu, k wan fid gii mɔg nuu bonn kul po kaannaa kul.
49004011	Wano n pii niib paab jiɛg jiɛg. U te g yenm tie u sundi, g lieb tie Yendu sogni‑nba, g lieb tie Yendu mamuanda, g lieb tie Kristo‑yab tintaanu canbaa‑nba, g lieb mɔ tie yab tund Yendu maam.
49004012	U bo tien nnyan g bua k wan bobn Kristo‑yab kul, g sua kul ń fid g sun u tuonn, g Kristo‑yab nba tie u gbannand nyan ń gii sie k l paa.
49004013	Nnyan i k t kul tan bu taan gii dug bonyenn po kua, k t banm Yendu Bija n ninŋ mɔ ja. L bu sua k t ji tie cegdkab i, g ji nand yen Kristo g gbenn canyiin.
49004014	L youg t ji kan gii tie bid kaa, g faaɔgdanm bɔnd’ti, g diɛ b tundl g pua g piɛd’ti g saa yen’ti ban bua naan buol kul, nyan nyunguona n tu tugd ŋadnbid nand nyan. B tie nnyan i g bɔnd niib yen b faaɔg tundl g kuand’b tudm n ninŋ.
49004015	Ama tinm nuan baa bua t lieb i, gii maad mamɔni Laabamann po. Nnyan i, k t baa kped bonn kul n ninŋ, g nand yen yua nba tie t Yudaan, lan tie Kristo.
49004016	Wano n te g gbannand bɔga kul taan g tuug yen liel‑nba lan bual nand, g dugn tugda be g diɛ bɔgl kul yen liel k l paa. Bɔgl kul gii suun u tuonn, gbannand baa kped i g cieg g dugn buam nba be b ninŋ nyan po.
49004017	Lann t Yonmdaan sann po, n bu maad’i bonyenn, g bua k yin ŋanm g gbad l niimn: i yaa binbem ń ji daa tie nyan yab g ban Yendu nyan. Banm sonm yen b yul po maalm i, k l g mɔg lan saa yen’m naan buol.
49004018	B maalm be bunbɔnn n i, b g ban siɛl, b biɛ g be Yendu n tien manpaann nba nyan ninŋ, g dugn yanbɔnm yen kangbadm yend b pala.
49004019	B ji g ban yal tie fai, b sun tuonkpiɛda kul, g ji kan fid g suol b kua yen jɔgnd tuona sunu.
49004020	Yinm nuan yen g bann Kristo nnyan kaa.
49004021	Yin gbad k b maad yal nba kon gii tie u po, ban tund’i yal nba gii nyiɛ u buol, g tuag yen mamɔni nba be wano Yiesu n ninŋ,
49004022	l tie k yin ŋaa i tɔgbiiug nba k i bo tu mɔg siɛnyoug u. Niɛnbiid n bo te k i mɔg l tɔgbiiug, k l bɔnd g kuand’i tudm n ninŋ.
49004023	L tie k yin ji pand i pala yen i maalm kul i canyiin,
49004024	g guan g te nipaanm, gii naan yen Yendu nba tag’i, g mamɔni ń te k i binbem ń gii tuag mɔnkund yen ŋand sɔnu.
49004025	L po n te k l bual k i kul ń ŋaa faaɔg. Sua kul ń gii maad u lua mɔni, g dugn t kul taan g tie gbannanyend i.
49004026	I pal gii bie, yin suol i kua g daa tie biid. Daa ŋaa man yendu ń baa k i biɛ daa be yen l mutuol.
49004027	Daa luod man sɔnu g te Sitaan.
49004028	Yua nba tu jaan ń ji daa jaan. Wan tien mɔndl g la tuonn gii suun yen papienn g laad wan bua yal nba, g biɛ tod tali.
49004029	Mabiid ń daa nya i mɔb n ninŋ. I maad man mamɔnm kua, yal nba bu fid g tod lieb k b pala ń ŋanm g paag, g yab nba cenŋ yin maad yal nba ń fid g do nyuad i maam po.
49004030	Daa ŋaa man g Yendu Foŋanm pal ń biil. G dugn Foŋanm n tie banm nba g Yendu tien i po, k l ŋɔnŋ g daal baad k u bu nyan’i bonbiil n ninŋ canyiin.
49004031	Buon man i siign ninŋ pabɔnn, pabienn, mutuol, tintandi, sugd yen yal l tie tonu kul.
49004032	I tie man i lieb ŋanm, gii jie’b ninbaaɔg. I di man sugl i lieb po nyan Yendu ń mɔ n yaan dii sugl i po g dugn Kristo po nyan.
49005001	Yin yaan tie Yendu bibuadi nyan, lann mɔnd man gii togd’o.
49005002	I binbem n ninŋ buam ń gii be, nyan Kristo n buad’ti, g tug u kua g cab t po nyan paab nyan, k l tie nyan salg nba k l nublu man Yendu po nyan.
49005003	Yinm tie Kristo‑yab i, lann l ji g dagd g nil ń gbad cunconm maam i siign, lann i kaa k i tie siɛl yaa jɔgnd bontitied, lann i kaa k i ninŋ sua mɔg kunkuam.
49005004	L biɛ g dagd g mayuyuod, lann i kaa mafinfam, lann i kaa siɛl yaa majɔgnd ń gii nya i mɔb n ninŋ. Yal n dagd tie k yin gii tiend Yendu balg i.
49005005	Ŋanm man gii ban g nil nba suun cuncontuonn, lann i kaa jɔgnd tuonn, lann i kaa yua nba mɔg kunkuam (kunkuam tie padl i l daan po), l nil g mɔg yiɛl Kristo yen Yendu diem n ninŋ.
49005006	Daa ŋaa man sua ń tug mafinfam g bɔnd’i. L bontitied po n te g Yendu mutuol bu lag yab nba yie g g cɔlm’o po.
49005007	Yinm yen l nibuolu ń daa taa baa siɛl.
49005008	Siɛnyoug, i bo be bunbɔnn n ninŋ i. Ama mɔlane yin be yen Yonmdaan nyan, i ji tie yinyiem n ninŋ yab i. Ŋɔn man i binbem n ninŋ k i kon tie yinyiem n ninŋ niib.
49005009	K l maa yinyiem n te g nil tie ŋanmbuolu kul, g tie yal nba ŋan g dagd, g maad mɔni.
49005010	Mɔnd man g bann yal nba ŋan Yonmdaan po.
49005011	Daa kuand man i nui bunbɔnn tuona n ninŋ, k l yen g mɔg siɛl yaa nyuad. Yal nba be bunbɔnn n kul, yin te k lan legd yinyiem n ninŋ.
49005012	L taan mɔg fai mɔno yen nil ń maad l niib n suun yal nba bunbɔnn n ninŋ.
49005013	Ama nil gii maad ban suun yal, l tuona kul ji tu legd yinyiem n i,
49005014	g dugn yal nba legd yinyiem n ninŋ kul ji tie yinyiem yal i. L po n te k l diɛn g maad: « Fiil, fin nba guand ne, nya kpienm siign g Kristo yinyiem ń fand’a. »
49005015	Lann, ŋanm man gii ban yin sonm nand i binbem n ninŋ. Yin daa bund g be nyan yanbɔndanm nyan kaa, i ceg man.
49005016	Youg nba k i bu fid g tien bonŋann kul, yin gbaa g tien, g dugn tin be yaa youg ne ji biɛ.
49005017	Lann, daa be man nyan yab nba g mɔg yam nyan kaa, mɔnd g bann man Yonmdaan n bua yin gii be nand.
49005018	Daa tu nyu man daam g buo, dibuond nuan kuand nil muaɔg u. Ŋaa man g Foŋanm ń yend i munn kul.
49005019	I paand man i lieb pala yen biɛyani yen Yendu dondl yani yen Foŋanm n ŋɔn’i yani nba. I yiin man g dond Yonmdaan yen i pala kul.
49005020	T Yonmdaan Yiesu Kristo sann po, i tiend man t Baa Yendu balg youg kul, bonn kul po.
49005021	I jiind man i kua i lieb buol k lan ŋɔn k i cɔln Kristo.
49005022	Puob, i jiind man i kua i salb buol, nyan yin jiind i kua nand t Yonmdaan buol nyan.
49005023	G dugn jua n tie puo yudaan, nyan Kristo n tie u Tintaanu yudaan nyan. Kristo Tintaanu n tie u gbannand, k wano Kristo tie l gbannand Fietua.
49005024	Nyan Kristo Tintaanu n jiin u kua nand Kristo nintual n ninŋ nyan, puob mɔ bu jiin b kua nnyan i b salb nintual n, bonn kul n ninŋ.
49005025	Yinm puodanm mɔ ń gii bua i puob nyan Kristo n buad u Tintaanu nand g tuo g kpe u po nyan.
49005026	U bo tien nnyan k wan ŋanm u Tintaanu g gbenn i. U bo tug nyum yen Yendu maam i, g ŋanm u Tintaanu g nyan u jɔgnd kul.
49005027	U bo bua k wan guan g tug u Tintaanu g te u kua, k u ŋan i canyiin g tuud, g siɛl yaa tenml g be u po, k u ŋali g g mɔg yal biil u ŋand. U bo bua wan gii ŋan g gbenn g g mɔg siɛl yaa jɔgnd i.
49005028	Lann, l bual g puodanm mɔ ń gii bua b puob nyan ban bua b gbannand mɔno nand nyan i. Yua nba bua u puo, u bua u kua i.
49005029	Sua yen g ban g nund u gbannand. Yua kul ŋub u gbannand, g ŋanmd’o nyan Kristo n mɔ n diɛ u Tintaanu nand nyan i,
49005030	g dugn t kul n taan g tie u gbannand.
49005031	Yendu Kadaaɔg kon maad lann n nyan: « L po n te g jua tu bu nya g ŋaa u naa yen u baa g taan yen u ŋaapuo, banm banle ń ji taan gii tie gbannanyend kua. »
49005032	Makɔnm ne nyua hal bonciɛnn. Min yen ban k l nyuan Kristo yen u Tintaanu i.
49005033	Ama l maam biɛ nyuan i mɔ. Puodaan kul ń gii bua u puo nyan u kua nyan. Puo kul ń mɔ ń gii cɔln u sal.
49006001	Yinm bid, i cɔln man i danm nyan Yonmdaan n bua nand nyan. Lan bual nand n nyan.
49006002	« Cɔln a naa yen a baa » lann n tie Yendu mɔmacincinn, g ji pugn puoni ne:
49006003	« Nnyan i k a baa be a yam n, g la manfagl tinŋ po ne. »
49006004	Yinm bibaa‑nba mɔ ń daa tie man i bid yal nba bu nyan b yam, b pala ń be i po. I kub’b man, gii tien’m cegli g ŋmagd’b nyan Yonmdaan n bua nand nyan.
49006005	Yinm yonmi, i cɔln man yab nba tie i canbaa‑nba ŋanduna ne ninŋ, gii jie’b, g jegl b nunŋ n. I suun man b tuona yen i pala kul nyan i suun Kristo po nyan.
49006006	L g tie yaa youg nba k b nyuan’i kua kaa k i tu bu ŋanm gii suun b tuona, nyan i bua k i manŋ b pala nyan. I suun man yen i pala kul nyan Kristo yonmi nba kpaan k ban tien Yendu buam nyan.
49006007	I suun man yen pamann, k lan gii tie nyan i suun Yonmdaan po i, g daa tie nifosaal po kaa.
49006008	I tiɛn man g Yendu tan bu ŋmiɛn yua kul u ŋanm nyuad i, yua tie yonm yen yua g tie yonm kul.
49006009	Yinm yonmdanm, yin mɔ ń ŋanm gii diɛ i yonmi. Daa ŋua’b man yen ninmɔnn. I yen ban k yinm yen banm kul taa Yonmdaan i, yua nba be polu po. Wano g mɔg lugdm.
49006010	Min bu juod g maad yal n ne: i kpaan man i paalu Yonmdaan buol, k u paaciɛnu ń te k yin ŋanm g paag.
49006011	Juab man Yendu n tie’i jakɔntiɛd nba kul, g fid gii sie k l paa, g nya Sitaan ninfansɔni n ninŋ.
49006012	Tin mɔg kunkɔnn yen yab nba g tie yab mɔg gbannand yen sɔm kaa. Tin baa kɔn yen yab nba tie ŋanduna ne ninŋ bunbɔnn n yudanm, yen l yikodanm yen l paaludanm, yen polu po cicilbiɛdi i.
49006013	Lann juab man Yendu n tie’i jakɔntiɛd nba kul, gii sie k l paa, g dabiiug daal yin fid g kɔn g nya l n ninŋ g biɛ l sie.
49006014	Lann, i sie man k l paa. Tug man mamɔni k lan te i gbann k i lol i siɛg n, g tug mɔnkund k lan te i kudliɛdl.
49006015	I pala ń gii kɔn k yin gii muand Laabamann nba te g nil yam dua. L pakɔnn n baa tie i taacaad k i pil.
49006016	Tug man dindann youg kul, k lan gii tie gbankɔnŋl nba k i tu bu tegn g junn Bonbiildaan n yeg’i pieni nba kul k l so muu nyan.
49006017	Tuo man fielu k lan gii tie i kudfeglg. Yendu maam ń gii tie i po jugfuaɔg nba g Foŋanm tien.
49006018	I jaand man youg kul, g Foŋanm ń gii ŋmagd’i i jaandi n ninŋ yen yin miɛd yal nba kul ninŋ. Ŋanm man gii ceg i kua po, gii jaand yen ninmɔnn Kristo‑yab kul po.
49006019	I jaand man n mɔ yaa po, k n tu gii yaad mɔb, Yendu ń ŋɔn’n min bu maad yal nba, k n fid g muand ŋasiil nba wuo Laabamann n ninŋ g daa jie siɛl.
49006020	L po i k n tie Yiesu sundu g ji be dansaldieog n ne. Lann, i jaand man k n fid g muand l Laabamann lan bual nand, g daa jie siɛl.
49006021	N bua k i mɔ ń bann min be nand yen min suun yal nba. Lann, t ninja Tisiik nba k n bua’ɔg bonciɛnn, k u suun t Yonmdaan tuonn yen papienn bu baal g te’i laabaal nba be kul.
49006022	L po n ŋanm g te k n sun’o i buol k wan ŋɔn’i tin be nand, g biɛ paan i pala.
49006023	T Baa Yendu yen t Yonmdaan Yiesu Kristo ń te k yinm Kristo‑yab kul yam ń gii dua, g biɛ te’i buam yen dindann.
49006024	Yendu ŋalbalg ń gii be yen yab nba n bua t Yonmdaan Yiesu Kristo buam nba g mɔg juodu.
50001001	Min Pɔl yen Timote, tinm nba tie Yiesu Kristo tuonsunna n da kadaaɔg ne, g tien yab nba be Filiip g tug b kua g cab Yiesu Kristo g tie Yendu niib nyan, yen b Kristo‑yab liig yab yen b todkab.
50001002	Yendu t Baa yen t Yonmdaan Yiesu Kristo ń yad yedŋanm i po g biɛ te k i yam ń gii dua.
50001003	Youg nba kul k n tiɛd i po, n tu tien n Yendu balg i.
50001004	N jaandi kul n ninŋ, yen pamann i k n tu jaand i kul po,
50001005	g dugn, lan cil dacincinn daal saa yen mɔlane, i tod’n k n muand Laabamann.
50001006	N pal ŋanm g paa g Yendu n cil tuonŋann nba i pal n ninŋ ne, k u bu tugn l tuonn g daan juod daal nba g Yiesu Kristo tan bu guan.
50001007	L dagd yen k n gii mɔg l maalm i po, g dugn n pal siɛd i po. N gii be dansaldieog n ii, n gii kɔn Laabamann po, g gbaa k l Laabamann ń kal niib pala n ii, Yendu tu diid min yen yinm kul yen nunmanŋ.
50001008	Yen mɔni, Yendu tie n sieda k n bua’i yen n pal kul nyan Yiesu Kristo n bua’i nand nyan.
50001009	Jaandi nba k n jaand i po n ne: n miɛd Yendu g buam nba be i siign ninŋ ń gii pugd g saa. K l buam ń tod’i k yin bann mamɔni g fid g gann yal tie bonmɔnn kul.
50001010	Nnyan i, k i bu fid g lugd yal nba ŋanm g mɔn, g daal nba g Kristo tan bu guan, yin daa mɔg siɛl yaa biid g bual siɛl yaa jalgi.
50001011	Yen Yiesu Kristo paalu po, i baa l suun tuona nba tuag mamɔni sɔnu kua i, g yudand yen dondl ń gii tie Yendu yal.
50001012	N naataani, n bua k i bann g yal nba baal’n ne biɛ tod yen mɔni g Laabamann ń gad liig i.
50001013	L po n te g sijenm nba guu Rom gobna ŋaag, yen niib nba tenn kul ban k min tie Yiesu Kristo tuonsunn po n te k n be dansalg.
50001014	Ban suol’n suod nba ne te k n ninjanm Kristo‑yab bonciɛnn ŋanm g dug Yonmdaan po. Nnyan, b ŋanm g la papaal g muand Yendu maam g g jie siɛl.
50001015	L tie mɔni i, g yenm muand Kristo Laabamann g dugn b nan’n i, g biɛ be yen mɔniɛɔg. Ama lieb nuan muand yen b pal kul i.
50001016	B muand yen buam g dugn b ban g Yendu lugd min i k n kɔn Laabamann po.
50001017	Yab nba muand g kpaan k ban gaal n liig nyan nuan g muand yen maalŋanm kaa, b mali k b bu tien nnyan i, g pugn n cicagm dansaldieog n ninŋ.
50001018	Ama l kul ne yen g biil baa siɛl. Ban muand yen maalŋanm ii, ban muand yen maalbiiug uu, yal n tie bonmɔnn tie k b l muand Kristo Laabamann i. L po n te k n pal man. N pal biɛ baa l tund g man nnyan i.
50001019	G dugn n ban k i jaandi yen Yiesu Kristo Fuom todl po, l kul ne bu te min ciɛl.
50001020	Min guu yal nba g daan yen n pal kul tie k min daa di fai baa siɛl n ninŋ. Ama n pal ń gii paa bonciɛnn k n bu don Kristo sann yen n munn kul mɔlane yen youg kul l gii tie k n kpe lann i kaa n gii fo.
50001021	G dugn min yaa po, n binbem tie Kristo i, k n kuum tie n nyuad.
50001022	Ama l gii tie k n mɔg miɛl g be, g bu fid g sun tuonmɔnn, lann, n ji g ban min bu gann yal nba.
50001023	Bona ŋanle nba diɛl’n n ne: n sun k min kpe gii be yen Kristo o. Lann n baa su n po.
50001024	Ama i yaa po i k l ŋanm g tie bonmɔnn k min gii be g mɔg miɛl.
50001025	Min la k l tie bonmɔnn i po nyan, n ban k n baa be g mɔg miɛl. N baa be yen i kul gii tod’i, k i saa liig g biɛ gii be yen pamann dindann n ninŋ.
50001026	Nnyan, n tan gii guan i buol youg nba, n po bu te i pala ń biɛ guan g ŋanm g manŋ yen yin be yen Yiesu Kristo.
50001027	Mɔnd man gii be binbem nba tuag Kristo Laabamann sɔnu. Nnyan, l gii tie k n baal g la’i, bii k n l g baal mɔno, min gbad k i l ŋanm g sie dindann n, g taa mɔb g biɛ taan yen payenn g gbaa k i kub dindann nba be Laabamann n ninŋ.
50001028	Biɛ daa ŋaa man i ninnanda ń gii jiend’i. Lann n bu ŋɔn’m k b tuag tudm sɔnu, g yen ŋɔn yinm nuan k i tuag fielu sɔnu. Lann nya Yendu buol i.
50001029	G dugn Yendu g tie’i u ŋalbalg k i gii mɔg dindann kua kaa Kristo n ninŋ, ama k yin gii laad fala mɔ u po,
50001030	gii gbaa gbigbaal nba k i daan la k n gbaa, g biɛ daa l gbaa yen mɔlane k i ban nyan.
50002001	I dindann Kristo n ninŋ pugd’i papaal ii ? K u buam i, l sɔnŋd i pala aa ? Manu be yinm yen u Foŋanm n ninŋ ii ? I mɔg buam i lieb po g biɛ jie’b ninbaaɔg uu ?
50002002	Lann, n miɛd’i k yin mɔnd gii taa mɔb, gii bua i lieb, g mɔnd i pal ń gii kɔn bonyenn po, yin biɛ gii mɔg maalyenm kua. Nnyan i, k i bu ŋanm g manŋ n pal.
50002003	Daa kpaan man k i gii be i lieb kul liig lann i kaa k yin gii donŋ i kua finfam. Ama i jiind man i kua, g sua kul ń gii nyuan k u lua cie’og,
50002004	g biɛ daa kpaan u yul po nyuad kaa, ama gii kpaan u lieb kul yaa nyuad.
50002005	I mɔg man maalm nba g Yiesu Kristo bo mɔg:
50002006	Wano nba, hal lan cil o, wano yen Yendu kul bo tie yenm i, u bo g kpaan k wan tug u kua g sen Yendu sinsienu n ninŋ.
50002007	Ama u bo jiin u kua i, g tien u kua yonm, g nand u kua yen nifosaal, g te nifuog g baal.
50002008	U bo jiin u kua hal bonciɛnn, g cɔln saa yen u kuum, u kuum dapunpɔnn po.
50002009	L po n te g Yendu don’o, g tie’og yudand nba cie yudand kul, g biɛ tie’og sann nba cie sana kul,
50002010	g yab nba kul be polu po yen tinŋ n ninŋ yen tinkpiiug po, gii gbad wano Yiesu sann, ban gbaan dunn,
50002011	g sua kul ń biɛ maad k wano Yiesu Kristo n tie Yonmdaan k lan gii tie t Baa Yendu dondl.
50002012	Lann, n dɔnn‑nba, min daan tu be i buol k i cɔlm’n nand nba nyan, l bual k i ŋanm gii cɔlm’n mɔlane nba k n g be yen’i ne i. I suun man yin mɔg fielu nba po yen jijei, yen cɔlunŋ.
50002013	G dugn Yendu suun tuonn i pala n ninŋ g bu te i pala ń gii kɔn u tuona po g biɛ te yin gii suun wan bobn yal nba i po.
50002014	Yin suun yal nba kul, bunbulmi yen mɔniɛɔg ń daa be l n.
50002015	Nnyan, i kan gii mɔg siɛl yaa biid. I baa tie Yendu bid nba g mɔg ban bu jalg’b yal nba po, ŋanduna ne ninŋ faaɔgdanm yen nibiid sinsiign. B siign ninŋ, i nyili nyan polu po ŋmaabid nyan i,
50002016	g ŋɔnŋ’b maam nba tien miɛl. L gii tie k i suun nnyan, daal nba g Kristo tan bu guan, n pal bu manŋ i po u nunŋ n ninŋ, g dugn l bu ŋɔn k n nantaal yen n fala kul g te fam.
50002017	I dindann tie nyan salg nyan i, k i yid Yendu. L gii tie k b kpii’n, n sɔm baa tie nyan paab nyan g pugn i salg po. L gii tie k l bu tien nnyan, n pal bu manŋ, min biɛ kpanm yen pamann yen i kul.
50002018	Mɔ ń manŋ man i pala, g biɛ gii kpanm yen’n.
50002019	L gii tie Yonmdaan Yiesu buam n, l kan wai yen min sun Timote i buol. Nnyan i k n bu gbad i laabaal, k n yam ń fid g duan.
50002020	Wano kua i kaa, sua g be ne g mali nyan min nyan, k u pal biɛ siɛd i po yen mɔni.
50002021	Yab nba tenn kul, sua kul gbaa yen u yul po yal i. Baa sua g nyuan yal nba tie Yiesu Kristo yal.
50002022	Yinm mɔno, i ban g Timote ŋɔn k u tie yua nba k b baa dug u po i. I biɛ ban wan sun yen’n nand, Laabamann muandu po. U sun yen’n nyan big n tu suun yen u baa nand nyan i.
50002023	Lann, n mali k n sun wano i i buol, youg nba k n bann n maam n bu juod nand.
50002024	N dug Yonmdaan po, k l kan wai yen min mɔno ń baal i buol.
50002025	N diid g sua k l tie bonmɔnn i yen k n sun t ninja Epafrodit i buol, wano nba k i daan sun’o k u baal yen todl nba k n bua, wano n taand’n k t suun tuonn g biɛ kɔn jad Laabamann po.
50002026	U pal ŋanm g kɔn k wan la i kul, g dugn u yam g dua yen yin daan gbad k u yiɛl.
50002027	U daan l yiɛl nuan i yen mɔni, g tan bua n kpe mɔno. Ama Yendu daan jie’og ninbaaɔg. U daan g jie wano kukua kaa, u daan jie n mɔ ninbaaɔg, k n pal ń daa ŋanm g bɔnn g pugn.
50002028	L po n te k n bua k n tien tonm g sun’o i buol, k i gii la’ɔg, i pala ń guan g manŋ, k n mɔ yaa pabɔnn ń wad.
50002029	Lann, ŋanm g gaal’o man yen pamanciɛnn nyan i ninja nyan, g dugn Yonmdaan po. Ŋanm gii cɔln man niib nba tie nyan wano nyan,
50002030	g dugn waam nne k u daan kpe Kristo tuonn po. U daan lu u miɛl i, g baal yen todl nba k yinm mɔno daan kan fid g baal yenn.
50003001	N naataani, min ji bu maad’i yal mɔlane tie k i gii be pamann n ninŋ i, g dugn Yonmdaan po. L g yiɛl’n yen min gii tun g da g maad’i bonyenn g led led. Lann n su i po mɔno.
50003002	Suol man i kua yen yab nba suun tuona nba g ŋan, suol man i kua yen l sangbanni, b tie niib nba bund g ja b kua g tua k b kɔnd i.
50003003	Tinm n tie yab nba kɔnd yen mɔni, g dugn yen Foŋanm i k t pug Yendu, k t pala man bonciɛnn g dugn tin be yen Yiesu Kristo, g biɛ g tug t dindann g tien nifosaal bogda n ninŋ.
50003004	Ama n mɔ yen bo bu fid g tug n dindann g tien l bogda n ninŋ. L gii tie g nil mali k u bu fid g tug u kua g cab nifosaal bogda, min n bo dagd yen k n tug n kua g cab,
50003005	min nba k b kɔnd’n daa ŋanniin daal, n tie Israyɛl big i, Bɛnsamɛn cugl n jua. B l mal min k n tie Ebro i. Yal nba nyuan Suif‑nba yiko po, n bo tu be Farisiɛn-nba cagl n ninŋ i.
50003006	N bo tu ŋanm g cɔln tinm Suif‑nba bogda, hal g tan cagn Kristo tintaanu n niib. L biɛ gii tie g nil ń gii tuag mamɔni sɔnu nyan Suif‑nba yiko n bual nand nyan, baa sua kan fid g jalg’n siɛl po.
50003007	N bo tu diɛ l bona kul ne k l mɔg nyuad i, ama mɔlane, n la k l ji g mɔg siɛl yaa nyuad g dugn Kristo po.
50003008	Yen mɔni n ji diɛ g yal l mɔg nyuad kul tie fam i, g dugn min bann n Yonmdaan Yiesu Kristo nyan. L banm nyuad g mɔg l liel. U yaa po, n feg g lu l bona kul. N ji diɛ k l kul ne tie tinbenmuad i, k min fid g gaal Kristo,
50003009	g biɛ taan gii be yen’o. N ji g tua k min cɔln tinm Suif‑nba yiko po n te k n tie nimɔn Yendu nunŋ n. Ama min dug Yiesu Kristo po n te k n tie nimɔn. Yendu n te g yua nba dug u po kul tie nimɔn.
50003010	Min bua yal nba kul tie k min bann Kristo i, g bann u kuum yiedu paalu, g la fala nyan wano nyan, g biɛ kpe nyan wan kpe nyan,
50003011	gii mɔg dindann k n mɔ tan bu yied kpienm siign ninŋ g ji gii fo.
50003012	N g bua n maad k n suol min bel yal lann i kaa k n binbem ŋan g gbenn kaa. Ama n daa l maa nantaal po i, g gbaa k min gaal l nantaal pani, g dugn min mɔno, Yiesu Kristo bo nyii g suol’n l yaa po i.
50003013	N naataani, n g mali k n ji kub l pani kaa, ama bonyenn kua i k n tie: n g nyuan yal tien g pend kaa, n nyuan yal be liig i,
50003014	g maa nantaal g gbaa k min suol min bel yal nba, g gaal l nantaal pani, pani nba g Yendu yi’ti polu po k tin gaal g dugn Yiesu Kristo po.
50003015	Tinm yab nba sie dindann n ninŋ k l paa, tin mɔ ń gii mɔg l maalm buolu. L gii sua k i ninŋ g yenm mɔg maalfanm i yaa aa, Yendu bu te’b yinyiem g fand’b l po.
50003016	Lan l tie yal nba kul, tin l gii ŋua sɔnu nba k t daan tuag saa yen mɔlane.
50003017	N naataani, i kul ń gii ŋmaad n taabuod n, gii nyuan man yab n sonm k l ŋan nyan yin la k t sonm k l ŋan nand nyan.
50003018	N daan tund g maad’i nii, g biɛ gɔ g tiɛd’i mɔlane yen ninsiid, g niib bonciɛnn be, k b binbem te k b tie Kristo dapunpɔnn ninnanda.
50003019	B tan bu juod g kua tudm n i, g dugn b puol n tie b yendu. Yal nba bu kuan’m fai, banm juab lann i k l tie b yudand. B mali ŋanduna ne bona po kua i.
50003020	Ama tinm nuan tie Yendu ŋaag n ninŋ yab i. T guu k t Fietua Yonmdaan Yiesu Kristo bu nya l buol i, g baal.
50003021	U tan bu lebd t gbannand nba bu bed k lan nand yen u yudand gbannand g dugn u paalu te k u mɔg nuu bona kul po.
50004001	Lann, n naataani, yinm nba k n niɛn’i, g bua yen n pal kul k n guan g la’i, yinm n tie n pamann yen n nyuad. N dɔnn‑nba, ŋanm gii sie man k l paa dindann n ninŋ t Yonmdaan po.
50004002	Efodi yen Sɛntis, n miɛd’i sugl k i mɔnd g taan mɔb gii be yen lieb g dugn t Yonmdaan po.
50004003	K fin nba mɔ tie n tuonsunlua g g lin n puol po, n miɛd’a k a tod puob banle ne, g dugn banm yen Kleman yen n tuonsunlieb n daan tod’n k n muand Laabamann. B kul ne sana be miɛl kadaaɔg n ninŋ.
50004004	I kpanm man youg kul yen yin be yen Yonmdaan. N ŋanm g maad’i k i gii kpanm.
50004005	Mɔnd man g sua kul ń gii ban k i tie nimɔnm. Yonmdaan guanu ji g fag.
50004006	Daa banŋ man baa siɛl po, ama bonn kul n ninŋ yin gii jaand g fabn g miɛd Yendu yal nba k i bua, gii tiend’o balg.
50004007	G Yendu laafiɛ nba yab g cie nifosaal banm kul ń te k i yam ń gii dua g biɛ nyan yanbani i maalm n ninŋ g dugn Yiesu Kristo po.
50004008	N naataani, min bu juod g maad’i yal n ne: i pal ń gii kɔn yal ŋan g dagd yen dondl po, yal l tie mɔni kul po, yal dagd yen cɔlunŋ po, yal tuag mamɔni sɔnu po, yal g mɔg siɛl yaa jɔgnd po, yal nba g nil bu faad po yen yal ŋan g dagd yen pinpagd po.
50004009	Tug man yal nba k i daan banŋ g biɛ gaal n buol, yal nba k i daan gbad k n maad yen yin daan la k n suun yal, g sun yen tuonn. G Yendu nba tien’ti laafiɛ baa be yen’i.
50004010	N pal daan manŋ bonciɛnn Yonmdaan n ninŋ yen yin guan g ŋɔn i buam nba n po. Yen mɔni i bua n maam. Ama i daan g la sɔnu i, yen k i ŋɔn’n l buam.
50004011	L g tie k n bua siɛl kaa g maad nnyan. Min mɔg yal nba, n tu tuo k l man n po i, g dugn l maan’n o.
50004012	Yaa youg nba k n g mɔg siɛl, n ban min kub n kua nand. Yaa youg nba g siɛl g muan’n mɔ, n biɛ ban n kua kubnu. Min be naan kul, yen yal l baal’n kul ninŋ, n ban k min di g dagd n dagdl, g ban k min kol n puol. N gii be guol n, n ban n kua kubnu, n biɛ gii be kom n mɔ, n biɛ l ban n kua kubnu.
50004013	N bu fid g kub n kua l binbem kul ninŋ g dugn Kristo tien’n paalu.
50004014	Yen l yaa kul ne, i daan ŋanm bonciɛnn yen i todl nba k i daan tod’n, min daan be cicagm n ninŋ.
50004015	Yinm Filiip yab, yinm mɔno i ban k min bo nyiɛ Maseduann doug n, youg nba k n bo cil g muand Laabamann nyan, Kristo tintaanu kul ninŋ, i tintaanu kua n bo tod’n g pii’n paab.
50004016	Min yaan bo be Tɛsaloniik mɔno, i bo sun yen todl g tie’n taal munŋaa kul youg nba k n bo be payiɛnu n.
50004017	L g tie k n kpaan k min gii gaan todl kaa, ama n kpaan k i mɔ ń do nyuad i l po.
50004018	Yin sun Epafrodit yen bona nba kul k wan te’n nyan, n gaal l kul. Baa siɛl ji g pɔd’n. Min taan ji mɔg yal cie n payiɛnu mɔno. L bona kul tie nyan salg nba nu g man Yendu po, g biɛ tuo u po nyan i.
50004019	N Yendu mɔg ŋalman k l g mɔg lan ja yen yal g be Kristo n ninŋ, u bu te’i yin bua yal nba kul.
50004020	Yudand ń gii tie t Baa Yendu yal mɔlane yen youg nba baad kul ! Amɛnn.
50004021	Yab nba kul tie Yendu niib g dugn b dug Yiesu Kristo po, fuond man b kul yend yend. T naataani Kristo‑yab nba be yen’n fuond’i.
50004022	Yendu niib kul fuond’i, mandg yab nba be Rom badciɛn ŋaag n ninŋ.
50004023	Yonmdaan Yiesu Kristo ŋalbalg ń gii be yen’i.
51001001	Min Pɔl, Yendu yanbuam po i k n tie Yiesu Kristo sundu. Min n da kadaaɔg ne, min yen t ninja Timote.
51001002	T fuond yinm t naataani nba tie Yendu niib g be Kolɔs g dug Kristo po yen i pal kul. T Baa Yendu ń yad yedŋanm i po, g te k i yam ń gii dua.
51001003	Youg nba kul k t jaand g miɛd Yendu, wano nba tie t Yonmdaan Yiesu Kristo Baa, t tu tien’o balg i po,
51001004	g dugn t gbad yin dug Yiesu Kristo po g biɛ bua yab nba tie u niib kul nand.
51001005	Yin daan g Yendu bil bona g guun’i polu nyan po n te k i dug Kristo po g biɛ mɔg l buam. Ban muand’i Laabamann nba k l tie mamɔni nyan n te k i mɔg l dindann.
51001006	L Laabamann n pund hal i buol nand nyan, l yad nnyan mɔ i ŋanduna n ninŋ kul. L suun tuonn g lebd niib binbem g saa liig nyan lan bo sun tuonn nand i siign ninŋ daal nba k i mɔ bo cind g gbad Yendu ŋalbalg maam, g bann g Yendu bua’i nyan.
51001007	Epafras tund’i lann n nyan. Wano Epafras tie t dɔnn i g biɛ tie t tuonsunlua. Tin bo bu sun tuonn nba i buol nyan u suun lann n nyan. U tie Kristo tuonsunn nba dagd k yin gii dug u po i.
51001008	Wano n maad’ti Yendu Fuom n te k i mɔg buam nba.
51001009	L po n te, g hal daal nba k t mɔ gbad l laabaal, k t jaand youg kul g miɛd Yendu k wan te’i yanfuom yen banm nba nya Foŋanm buol, k i bann u yanbuam kul canyiin.
51001010	Nnyan i k i bu fid gii be nyan Yonmdaan n bua nand, gii tie yal man u po youg kul, g suun tuonŋana kul, g band Yendu g pugd.
51001011	T miɛd’o k wan pugn’i paalu, wano nba k u paalu g mɔg l liel, k yin fid gii mɔg mindl yen juunn bonn kul n ninŋ,
51001012	g tien t Baa Yendu balg yen pamann. Wano n te k i bu fid g la yiɛl u buol gii be yinyiem n yen niib nba tie u yab.
51001013	Bunbɔnn n bo mɔg paalu t po, k u fiel’ti g nyan’ti l n ninŋ g kuan’ti u Bija nba k u ŋanm g bua’ɔg nyan diem n ninŋ.
51001014	U Bija po i k t la fielu, k u dii sugl t biid po.
51001015	Kristo n tie Yendu nba k t g nyuan’o ninnaɔnŋ. U bo be g sua g siɛl daa g tag, wano n tie Yendu tagm kul Yudaan.
51001016	K l maa Yendu bo te k wano n tag bonn kul, lann n tie bona nba kul be polu po yen bona nba kul be tinŋ po ne, tin nyuan yal nba kul yen tin g nyuan yal nba kul, polu po yudanm yen yonmdanm yen yikodanm yen paaludanm. Yendu te k u tag bonn kul k lan don wano Kristo sann i.
51001017	Kristo bo be g sua g siɛl kul daa g be, wano n te g bonn kul sie l sinsienu n.
51001018	Wano n tie u tintaanu kul yul, k l tintaanu tie gbannand. Wano n tie cilg, g tie yua nba bo kpiɛ g yied kpienm siign k wan gii be bonn kul liig.
51001019	Yendu mɔno n bo bua g tug u munn kul g tien Kristo n ninŋ.
51001020	Yendu yanbuam po i k u bo te g bona nba kul be tinŋ po ne yen yal l be polu po kul guan g manŋ yen’o g dugn Kristo po. U te g laafiɛ be tinm yen wano siign g dugn wano Kristo sɔm nba bo wul dapunpɔnn po nyan.
51001021	Siɛnyoug, i maalm yen i tuonbiid bo te k i tie Yendu ninnanda, g fag yen’o,
51001022	ama mɔlane nuan, u te k i guan g manŋ yen’o g dugn u Bija n te nifosaal g tuo g kpe nyan po. U tien nnyan, k yin fid g baal u buol g tie papiendanm i, g g mɔg siɛl yaa biid, g biɛ g mɔg ban bu jalg’i yal nba po.
51001023	Ama l bual k yin ŋanm gii diɛ i dindann i gii sie k l paa, g daa fagd yen ban bo muand’i Yendu Laabamann k i gbad g ji mɔg dindann nba nyan. B bo muand l Laabamann niib nba kul be tinŋ po ne i. Min Pɔl tuonn tie l Laabamann muandu i.
51001024	Mɔlane, n pal man yen min laad fala nba i po. Yen mɔni min laad fala nba ne, n laad k n tond Kristo n bo bu la fala nba kul u gbannand po i, l gbannand n tie u tintaanu.
51001025	N te Kristo tintaanu tuonsunn k n sun Yendu n bual’n k n sun yal nba i. Lann n tie k n muand’i Yendu maam kul canyiin.
51001026	L maam bo tie ŋasiil i, g Yendu bo wuon niib kul siɛnyoug, ama g tan dɔgd g ŋɔn u niib mɔlane.
51001027	U bo bua wan wuod l ŋasiil g ŋɔn’m k ban bann lan mɔn g biɛ mɔg yudand nand nba i yab g tie Suif‑nba siign n. L ŋasiil tie ne i: Kristo be i ninŋ g tien’i dindann k i mɔ tan bu gaal Yendu yudand.
51001028	Wano Kristo laabaal i k t muand, g tien sua kul cegli, g tund sua kul yen yanfuom k tin te g sua kul ń cie Kristo n ninŋ.
51001029	L po n te k n diɛ Kristo paalu nba n be n ninŋ g suun tuonn paaa nyan, g kɔn jad g suun n tuonn.
51002001	N bua k i bann k n l gbaa yen ninmɔnn i i po yen Lawɔdise Kristo‑yab po yen yaa danm nba kul g ban’n po.
51002002	N tie nnyan g bua k b pala ń paag i, g buam ń te k ban gii taa mɔb, k b pala ń gii paa k b mɔg ninfanm canyiin. K l ninfanm bu fid g te k ban bann Yendu ŋasiil, lann n tie Kristo.
51002003	Yanfuom yen banm kul tie ŋalman i g wuo wano Kristo n ninŋ.
51002004	N maad’i l bona kul ne k yin daa ŋaa g baa sua ń manŋ mɔb g bɔnd’i nii.
51002005	Baa n gii fag yen’i, n yen mali i po nuan. N pal man yen min la g sua kul sie u sinsienu n, k i biɛ dug Kristo po yen i pal kul.
51002006	Yin bo tuo g Yiesu Kristo te i Yonmdaan nyan, i be yen’o man i binbem n ninŋ kul.
51002007	Ŋanm man gii dug u po, gii diɛ k l paa g saa liig. Ŋanm man g kub i dindann nyan ban bo tund’i nand nba nyan, gii tiend Yendu balg youg kul.
51002008	Suol man i kua g daa ŋaa g sua ń tug nifosaal yanfuom g nyan maalm nba g tuag sɔnu g diɛn’i diɛɔg k i baa l n. L yaa kul ne tie faaɔg u, l nya niib danm bogda buol yen ŋanduna ne paaludanm buol i, l g nya Kristo buol kaa.
51002009	K l maa Kristo gbannand n ninŋ i g Yendu be u munn kul.
51002010	Yin taan g be yen Kristo i k i mɔg bonn kul, wano nba tie yikodanm yen paaludanm kul Yudaan.
51002011	Yin taan g be yen’o po n te k b kɔnd’i, ama l g tie nyan nifosaal n tu tug u nuu g suun u lua gbannand po g kɔnd’o nand nyan kaa, l kɔnd tie Kristo kɔnd i, g nyanŋ yal nba be nil n ninŋ g te k u tie biid.
51002012	K l maa ban bo wul’i nyum yaa youg, b bo taan g pii yinm yen Kristo i, k i biɛ guan g yied yen’o l nyunwulu n ninŋ, g dugn i bo dug Yendu paalu po i, paalu nba bo yied Kristo kpienm siign ninŋ nyan.
51002013	Youg nba pend, i bo tien biid g biɛ g kɔnd. L po n bo te k i tie nyan yab nba kpe nyan. Ama mɔlane nuan, Yendu guan g yied yinm yen Kristo o. U pii’ti t biid kul sugl o.
51002014	Kadaaɔg nba bo ŋɔnŋ k t tie biiddanm g biɛ jalg’ti nyan, u bo gbenn l yaa maam yaa youg nba k b bo kpaa Kristo dapunpɔnn po o.
51002015	L dapunpɔnn po i k u bo biil Sitaan yen cicilbiɛdi paalu kul, g fil’b niib kul nunŋ n g ŋɔn k u paa’b.
51002016	Lann yin daa ŋaa g sua ń jalg’i yin di yal nba po yen yin nyu yal nba po. Biɛ daa ŋaa man g sua ń jalg’i jaanm dana po, ŋmaapaanŋ dana po yen fuodu dana po.
51002017	L yaa bona kul ne tie yal nba bo tan bu baal nyan yaa jinjunŋ u, ama yal nba be g tie mɔni n tie Kristo.
51002018	Daa ŋaa man g yab nba k b pala man k ban gii jiind b kua g dond malɛg‑nba nyan ń gii jalg’i. B donŋ b kua g dugn ban laad bona nba b damiid n ninŋ nyan po i. B diɛ nifosaal maalm i g bund g donŋ b kua.
51002019	B yie k b kan tugn yen Kristo, wano nba tie yul. B sunn g yul mɔ n yen tien gbannand yal l tie bonmɔnn kul. Yul n te g tugda yen jiina kul taan g ŋanm g diɛ yen liel. G Yendu mɔ te k l gbannand kpaad g pugd.
51002020	I gii taan g kpe yen Kristo k u fiel’i g nyan’i yal nba be ŋanduna n ninŋ g mɔg paalu kul nuu n ninŋ, laabaal k i binbem n ninŋ k i biɛ tuo g cɔln l ŋanduna n ninŋ kɔa nyan i mɔ biɛ daa l tie l ninŋ yab nyan i ? Ji daa cɔln man kɔa nba tua:
51002021	« Daa di ne ! Daa lenm ne ! Daa ŋud ne ! »
51002022	L kɔa yen l tunda kul tie nifosaal maalm i. K l maa bondikal yen bonnyukal nuan be g niib ń di g nyu i, l puol po l ji g mɔg buam.
51002023	Yen mɔni, nil ń jiin u kua g dond malɛg‑nba g cagn u gbannand, l yaa kul tie nyan yanfobonn nyan i, ama l yaa tunda kul ne yen tie fam i, l be k lan tod nil k wan gii tie u gbannand n bua yal nba i.
51003001	Nyan yin taan g yied yen Kristo nyan, ji gii kpaan man bona nba be polu po, Kristo n kal naan buol nba Yendu jendu nyan.
51003002	I kpaan man k yin gii mɔg yal nba be polu po, g nyaan, daa jaad man i kua tinŋ n ne bona po.
51003003	G dugn i bo kpe o, i miɛl ji wuo Kristo n ninŋ i Yendu buol.
51003004	Kristo n tie i miɛl. Wan tan bu dɔgd g ŋɔn u kua yaa youg nba, i mɔ tan bu taan g dɔgd yen’o i u yudand n ninŋ.
51003005	Lann yin ŋaa man ŋanduna ne niɛnŋ nba suun tuonn i ninŋ nyan. Lann n tie yal be i ninŋ g te k i suun cuncontuona yen jɔgntuona, g diɛ i gbannand g suun fai tuona, g mɔg niɛnŋ nba g ŋan, g mɔg kunkuam, kunkuam mɔ yen tie padl i.
51003006	L yaa tuonbiid kul ne n baad yen Yendu mutuol danm nba yie k b kan cɔlm’o nyan po.
51003007	Siɛnyoug, yin mɔ n bo tug i yul g kun yen biid nyan, i mɔ bo suun nnyan i.
51003008	Ama mɔlane nuan, ji feg man g lu bona nba ne kul: mutuol yen jad yen tonu. Daa ŋaa man g sugd lann i kaa siɛl yaa majɔgnn ń nya i mɔb n.
51003009	Yin ji daa fa man i lieb faaɔg, k l maa i ŋaa i tɔgbiiug yen l bontitied
51003010	g Yendu ji tie’i binbepaanm. L binbepaanm i k wano Yendu nba tie t tagtua nyan pandl youg kul k l naan yen wano mɔno yaa binbem k wan te k yin l bann’o yen mɔni.
51003011	L yaa po, paadu ji g be yab tie Suif‑nba yen yab g tie Suif‑nba siign, yab k b kɔnd’b Suif‑nba kɔnd yen yab k b g kɔnd’b siign. Paadu ji g be nisaanm yen muaɔg n yab siign, yonmi yen yab yal b kua siign. Ama Kristo n tie bonn kul g biɛ be yen sua kul.
51003012	Nyan Yendu n bua’i g lugd’i k i te u buolu nyan, lann ji gii jie man i lieb ninbaaɔg, g tie’b ŋanm, g jiind i kua, g ŋɔnŋ’b i manu, g mɔg sugl yen’m.
51003013	I mɔg man sugl yen i lieb. Sua gii biil’i yin di sugl u po nyan Yonmdaan n dii sugl i po nand nyan.
51003014	I gii tien l kul ne, yal pugd n tie k yin ŋanm gii bua i lieb yen mɔni, k l maa lann n bu te yin ŋanm gii taa mɔb.
51003015	Yanduanm nba nya Kristo buol ń gii be i pala n ninŋ g ŋmagd’i. Yendu yiin’i g te k i taan g te gbannanyend kua k i gii mɔg l yaa yanduanm i. I tiend man Yendu balg l po.
51003016	Kristo maam tie ŋalman nba yab i. Ŋaa man k l maam ń gii be i pala n ninŋ k yin fid gii tund i lieb, gii tien’m cegli yen yanfuom. I yiin man biɛyani yen Yendu dondl yani yen Foŋanm n ŋɔn’i yani nba, gii tiend Yendu balg yen i pal kul.
51003017	Yin l suun yal nba kul, l gii tie i maam n ii, lann i kaa i tuona n ninŋ ii, yin sun Yonmdaan Yiesu sann po gii tiend t Baa Yendu balg g dugn u po.
51003018	Yinm puob, i jiind man i kua i salb buol nyan lan bual g yab cɔln Yonmdaan ń gii tiend nand nyan.
51003019	Yinm puodanm, i bua man i puob g daa mɔg tonu yen’m.
51003020	Yinm bid, i cɔln man i danm bonn kul n ninŋ, k l maa lann n man Yonmdaan po.
51003021	Yinm bibaa‑nba, i daa donŋ man i bid mutuol k lan tan daa te k b pala ń wad.
51003022	Yinm yonmi, i cɔln man i yonmdanm bonn kul n ninŋ. Yin daa cɔln’m youg nba k b nyuan’i kua kaa. Yab nba tu bua ban manŋ niib pala n tu tie nnyan. Ama yin gii cɔln’m youg kul yen i pal kul, g dugn yin cɔln Yonmdaan nyan po.
51003023	Yin l suun yal nba kul, yin sun yen i pal kul nyan i suun Yonmdaan po nyan, k lan daa tie k i suun niib po kaa.
51003024	I tiɛn man k i tan bu gaal Yendu n bo puon k u bu te u buolu bonŋana nba. Yua tie Yonmdaan yen mɔni tie Kristo i, i suun u yaa po i.
51003025	Yua nba tie bonbiil, b tan bu dad u tubl g dugn bonbiil nba k u tien nyan po, k l maa Yendu yaa buol lugdm g be.
51004001	Yonmdanm, ŋanm man gii diɛ i yonmi k l tuag yen mɔnkund sɔnu, k l maa i ban k i mɔ mɔg Yonmdaan polu po.
51004002	I jaand man g daa ŋaa, gii ceg man i kua po i jaandi n ninŋ, gii tiend Yendu balg.
51004003	I jaand man t mɔ yaa po g Yendu ń cab’ti sɔnu k t muand u Laabamann g dɔgd g ŋɔn yal tie ŋasiil Kristo po. L Laabamann muandu po n te k n be dansalg.
51004004	I jaand man n po k n fid g ŋanm g maad k n maam ń gii yien nyan min bo bu maad nand nyan.
51004005	I be man yen yab nba g tie Kristo‑yab yen yanfuom, g yaa youg nba k i bu fid g tien bonŋann, yin mɔnd g tien.
51004006	I maam ń tu gii man youg kul, g mɔg niɛnŋ niib po, k i fid g bann yin tu bu jiin yua kul nand.
51004007	Tisiik bu ŋɔn’i n laabaal kul. U tie n ninja i g biɛ tie n dɔnnmɔn, g suun Yendu tuonn yen u pal kul. Min yen wano n taan g suun Yonmdaan tuonn.
51004008	Yal nba po mand g te k n suun’o i buol tie k wan ŋɔn’i tin be nand i, g biɛ paan i pala.
51004009	Wano yen i doug n big Onesiim n yeg. Wano Onesiim ŋua Yendu yen u pal kul, u mɔ tie n ninja i g biɛ tie n dɔnnmɔn. Banm banle kul bu ŋɔn’i bona nba kul tie ne buol ne.
51004010	Min yen Aristark n be dansalg ne, u fuond’i. G Barnabas naataanu Mark mɔ fuond’i. Wano i k n daan ŋɔn ŋɔn’i bona u po, k u gii baal yin ŋanm g gaal’o nyan.
51004011	Yiesu, yua k b biɛ yi’ug Sustus nyan mɔ fuond’i. Suif‑nba nba te Kristo‑yab kul, banm bantaa kua n taan g suun yen’n Yendu diem po g pugd’n papaal.
51004012	I naataanu Epafras mɔ fuond’i. U tie Yiesu Kristo tuonsunn i. U kɔn jad bonciɛnn i po jaandi n ninŋ k yin fid gii sie k l paa, g tie danm nba k i dindann cie, g bobn g gbenn g bu tien Yendu n bua yal nba.
51004013	N tie sieda k u suun tuonn bonciɛnn i po yen Lawɔdise Kristo‑yab po yen Yierapolis Kristo‑yab po.
51004014	T dɔnnmɔn Luk nba tie dogda nyan, wano yen Demas mɔ fuond’i.
51004015	Fuond man Lawɔdise Kristo‑yab yen Ninfa yen Kristo‑yab nba taand u ŋaag n ninŋ.
51004016	I gii lii kadaaɔg ne, yin mɔnd g Lawɔdise Kristo‑yab ń mɔ ń lii l kadaaɔg, k i mɔ ń lii kadaaɔg nba bu nya Lawɔdise g baal i buol nyan.
51004017	Maad man Arsiip k wan ŋanm g nyuand tuonn nba ninŋ g Yonmdaan kubn’o nyan, g sun lan bual nand.
51004018	Min Pɔl mɔno n diɛn yen n nuu min fuond’i fuondi nba ne. Daa sunn man k n be dansalg kaa. Yendu ń yad u yedŋanm i po.
52001001	Min Pɔl yen Silas yen Timote n da kadaaɔg ne g tien yinm Kristo‑yab nba be Tɛsaloniik, g tie t Baa Yendu yen t Yonmdaan Yiesu Kristo yab. Yendu ń yad yedŋanm i po, g te k i yam ń gii dua.
52001002	T tiend Yendu balg i kul po youg kul, g biɛ tiɛn i po youg kul t jaandi n ninŋ.
52001003	T Baa Yendu buol, t tiɛn yin dug u po nand g suun tuona, g tiɛn i buam n te k i fid g sun tuona nba yen pakɔnn, g biɛ tiɛn i dindann n cie nand t Yonmdaan Yiesu Kristo n ninŋ.
52001004	Yinm nba tie t naataani, t ban g Yendu buad’i g biɛ lugd’i k yin gii tie u yab.
52001005	G dugn Laabamann nba k t bo muand’i, t bo g muand’i maam kukua kaa, t bo ŋɔn Foŋanm paalu mɔ. Foŋanm n bo tod’ti k t muand’i l Laabamann g biɛ ŋɔn k t pala paa l po. Youg nba k t bo be i buol, yinm mɔno ban tin bo be nand k l tod’i
52001006	k i ŋmaa tinm yen t Yonmdaan taabuod n ninŋ. Yen yin bo l be cicagciɛnm n nand kul, k i tuo g gaal l Laabamann yen pamann nba g Foŋanm tien.
52001007	Maseduann yen Akaayi Kristo‑yab kul la i buol i g bann ban baa be nand.
52001008	Nnyan i g niib gbad Yonmdaan maam k l ji g tie Maseduann yen Akaayi yab kua kaa, ama kaannaa kul niib gbiɛ yin dug Yendu po nand k l ji g bual k tin maad siɛl l po.
52001009	Niib kul maad yin bo tuo g gaal’ti nand youg nba k t bo baal i buol, yen nand nba k i bo yie g g pug yennaankad, g ji guan g pug Yendu nba tie miɛldaan yen mɔni,
52001010	g ji guu k u Bija Yiesu ń nya polu po g baal. Wano i g Yendu te k u yied kpienm siign k wan fid g fiel’ti wano Yendu mutuol nba baad ne ninŋ.
52002001	N naataani, yinm mɔno ban k t baalu i buol g te fam.
52002002	I biɛ ban ban bo ŋɔn’ti fala g biɛ sugd’ti nand Filiip doug n. Niib bo fiil g yie t po i doug n mɔno, ama g Yendu yen paan t pala k t muand’i u Laabamann.
52002003	Tin bo paand i pala k yin tuo maam nba nyan g tie faaɔg maam kaa, l biɛ g tie k t bo mɔg maalfanm kaa, lann i kaa k t bo kpaan k t sun ninfantuona kaa.
52002004	Ama t muand’i l Laabamann nyan wano Yendu n bua nand nba i, g dugn u diid g sua k t dagd yenn i, k u cab’ti k t muand u Laabamann. L po n te k t muand g g kpaan k tin manŋ nisaal pal kaa, t kpaan k t manŋ Yendu pal i, g dugn wano ban t pala n ninŋ yal nba be.
52002005	Yinm mɔno ban, g Yendu mɔ biɛ tie t sieda k t g ban g manŋ mɔb g bɔnd nil, k t maalm biɛ g tie k tin la ligli.
52002006	T biɛ bo g kpaan niib pinpagd kaa. T bo g kpaan k yin pag’ti lann i kaa g nifanm ń pag’ti.
52002007	Tin tie Kristo sundi nyan, t bo bu fid g ŋɔn t yikod g gaal todl i buol, g nyaan t bo kpii yam i g be yen’i, g kub’i nyan binaa n tu kub u bid nand nyan.
52002008	Tin mɔg buam bonciɛnn nba i po n bo te k t muand’i Laabamann. L g tie lann kua kaa, t biɛ bo cegn k t yid t miɛl mɔno salg i po g dugn t bua’i bonciɛnn.
52002009	N naataani, yinm mɔno tiɛn tin bo sun tuonn g cɔg nand, t bo suun yendu n yen nyiɛɔg k tin daa te tugl sua po, youg nba k t bo muand’i Yendu Laabamann nyan.
52002010	Yinm yen Yendu tie t sieda‑nba, k t bo be binbem nba ŋan yen yinm Kristo‑yab, k t taasonma tuag mamɔni sɔnu, k t g mɔg ban bu jalg’ti yal po.
52002011	Yinm mɔno yen ban k t bo be yen yua kul nyan bibaa n tu be yen u bid nand nyan i.
52002012	T bo balm’i, g paan i pala g ŋɔn’i g led led yin baa be nand k lan dagd Yendu po, wano nba yiin’i k yin te u diem n yab g la u yudand.
52002013	T biɛ tiend Yendu balg youg kul bonliel po mɔ: youg nba k i bo gbad Yendu Laabamann nba k t muand’i, i bo tuo g gaal yen mɔni k l tie Yendu maam. K l maam g nyiɛ nifosaal buol kaa. Yen mɔni, l maam nyiɛ Yendu buol i g suun yinm yab nba dug Yendu po pala n ninŋ.
52002014	N naataani, yal nba bo baal Yendu tintaanu niib nba be Suude doug n ninŋ g dug Yiesu Kristo po nyan, lann n ji baal i mɔ. Suif‑nba n bo cagn’m yaa cicagm nba nyan, i mɔ yaa doug n yab cagn’i l cicagbuolu n nyan.
52002015	Banm yab nba kpii t Yonmdaan Yiesu nyan, banm n bo kpii Yendu sogni‑nba. Banm n biɛ ŋɔn t mɔ fala. Yendu pal g man b po. B tie niib kul ninnanda i.
52002016	B biel’ti k tin daa muand buolfanu yab Laabamann nba bu te k ban la fielu. Nnyan, ban bo suun b tuonbiid nba nyan, b ji l sun g pund buol. Ama Yendu mutuol ji tan juod g lag b po i.
52002017	N naataani, t yad lieb l g luol waam, t g fid g cend lieb, ama k t yen mali i po. L po n te k t sun k t guan g la’i, g ji gbaa yen t paalu kul k lan fid.
52002018	T daan bobn k tin lebd i buol, k min Pɔl mɔno bign taal munŋaa kul, ama g Sitaan n jiɛl t sɔnu k t g fid g baal.
52002019	B lɛ yaa po i k t daan k t Yonmdaan gii guan yaa daal t baa mɔg pamann g biɛ la yudand u buol i ? L g tie yinm kaa aa ?
52002020	Yen mɔni, i yaa po i k t mɔg yudand k t pala biɛ man.
52003001	Tin daan mind mind g cɔg nyan i k t ji daan gbal g nyind g be Atɛnn t kukua,
52003002	g nyaan sun t ninja Timote nba tie t tuonsunlua Yendu tuonn po g muand Kristo Laabamann nyan, k wan gad i buol g paan i pala g biɛ te k i ŋanm gii dug Kristo po.
52003003	Nnyan i g sua kan ŋaa g cicagm nba k t laad dinne ne ń ŋmad u yam. Yinm mɔno yen ban k l cicagm, Yendu mɔno n cab k lan tien nnyan.
52003004	Youg nba k t bo be yen’i, t bo tuod g maad’i g niib bu cagn’ti. Yinm mɔno ban k lann n ji baal ne.
52003005	Min daan mind g cɔg nyan po n te k n daan sun Timote k wan gad g di i laabaal g liɛ i daa l dug Kristo po ii ? N daan jie g Sitaan ń bign’i yin ji daa dug Kristo po k t tuonn nba k t sun nyan ń te fam i.
52003006	Ama mɔlane Timote nyiɛ i buol g guan g maad’ti laabamann, g ŋɔn’ti yin l dug Kristo po nand yen yin mɔg buam nand. U maad’ti k i l tiɛn t po youg kul, g biɛ sun k i guan g la’ti, nyan t mɔ ń sun k t guan g la’i nand nyan.
52003007	N naataani, yen tin l be cicagciɛnm n yen pabɔnn n ninŋ nand kul, yin dug Kristo po nyan n te k t pala paag.
52003008	Mɔlane po t ji fuod g jiin g dugn yin l diɛ k l paa g ŋua t Yonmdaan nyan.
52003009	Tinm ji g ban tin bu tien nand g ŋanm g tien Yendu balg i po yen pamann nba k i te k t mɔg u buol ne.
52003010	L po n te g yendu n yen nyiɛɔg, k t l gbaa dunn g miɛd’o k wan cab’ti tin guan g la’i, g pugn’i yal nba pɔd’i yen yin ŋanm gii dug Kristo po.
52003011	T miɛd k t Baa Yendu mɔno yen t Yonmdaan Yiesu ń luod sɔnu k t fid g pund i buol.
52003012	T miɛd Yonmdaan k wan te g buam nba be i ninŋ k i bua i lieb yen niib kul nyan ń ŋanm gii pugd nyan t buam n pugd i po nand nyan.
52003013	Nnyan i k u bu paan i pala k i ji kan gii mɔg jɔgnd, gii tie yab nba g mɔg siɛl yaa jalgi t Baa Yendu nunŋ n, youg nba k t Yonmdaan Yiesu tan bu guan yen yab nba tie u yab.
52004001	N naataani, i bo gaal tundl t buol k l ŋɔn’i yin baa be nand g Yendu pal man i po, k i kon biɛ l be nnyan, g nyaan t biɛ daa l miɛd’i g pugd’i Yonmdaan Yiesu sann po k yin mɔnd k i binbem ń gii ŋan g cie nnyan.
52004002	I yen ban cegli nba k t daan tie’i k l nyiɛ t Yonmdaan Yiesu buol.
52004003	Yendu n bua yal nba tie k yin gii be binbem nba ŋan g dagd u po i, g daa suun cuncontuona.
52004004	L tie g yua kul ń fid g suol u kua, g mɔnd k u binbem ń gii ŋan g biɛ dagd yen cɔlunŋ.
52004005	Sua ń daa tug u yul g kun niɛnŋ nba g ŋan nyan buolfanu yab nba g ban Yendu n suun nand nyan.
52004006	Sua ń daa tie l bontitied g biil u naataanu pal lann i kaa g janm u lua. T bo tuod g maad’i no, g biɛ l ŋanm g maad’i g led led, k t Yonmdaan bu dad yab nba suun l tuonbuolu tubl.
52004007	Yen mɔni, Yendu g yiin’ti k tin gii be yen jɔgnd kaa, u yiin’ti k tin gii be binbem nba ŋan g dagd u po i.
52004008	L po n te g yua nba yie cegli nba ne, u g yie nisaal kaa, u yie Yendu nba tien’i u Foŋanm i.
52004009	L ji g tie ban diɛn’i kadaaɔg kaa g ŋɔn yin baa bua lieb nand Kristo n ninŋ, g dugn Yendu ŋɔn yinm mɔno yin baa bua i lieb nand o.
52004010	I biɛ l mɔg l buam n nyan Kristo‑yab kul nba be Maseduann diem n ninŋ po. G nyaan t biɛ yen l miɛd’i, yinm yab nba tie t naataani, k yin ŋanm g tien lan gii cie nnyan.
52004011	Mɔnd man g laafiɛ ń gii be yinm yen i lieb siign, g sua kul ń gii nyuan u tuona n ninŋ gii suun g laad yal nba k u baa di, nyan tin yaan bo maad’i nand nyan.
52004012	Nnyan i g yab g tie Kristo‑yab baa cɔlm’i. I biɛ ji kan gii tie tugl sua po.
52004013	N naataani, t g bua k i gii be yanbɔnm n ninŋ yal nba nyuan kpienm po, k lan tan daa te k yin gii kal yen pabɔnn nyan yab nba g mɔg dindann nyan.
52004014	Tin tuo g gaal g Yiesu kpe g biɛ guan g yied nyan, nnyan i k t tuo g gaal g Yendu tan bu yied yaa danm nba kpe g tie Kristo‑yab mɔ, g taan’m yen Yiesu.
52004015	Tin bu maad’i maam nba ne tie Yonmdaan lanbona i: tinm nba tan baa be g mɔg miɛl Yonmdaan guanu youg, t tan kan fid g liid yab nba kpe.
52004016	G dugn yaa youg nba g niɛlu tan bu tand g cab mɔb, niib bu gbad malɛg‑nba ciɛn niɛlu yen Yendu naatunn mɔni, l youg u g Yonmdaan mɔno bu nya polu po g jiid, yab nba bo kpe g tie Kristo‑yab ń cind g yied.
52004017	L puol po, tinm nba bu tenn gii mɔg miɛl, Yendu bu tug’ti g nyan’ti, t kul ń taan yen’m tawalgband n ninŋ, g tuog Yonmdaan polu po. Nnyan i k t ji baa tund g be yen Yonmdaan.
52004018	Lann, i paand man i lieb pala yen l maam.
52005001	N naataani, l bona n bu tien yaa dana nba, lann i kaa lan bu tien yaa youg, l ji g bual k ban diɛn kadaaɔg kaa g maad’i l maam,
52005002	g dugn yinm mɔno ban bonŋann g Yonmdaan baalu baa tie nyan naayig n tu baal nyiɛɔg nyan i.
52005003	Youg nba g niib tan baa tua g yanduanm be, g siɛl yaa yanbani ji g be nyan, l youg mɔno i g doug bu ŋmad g bonn kul ń biil. L tan bu kpil g tien nyan madyiɛlu n tu suol puo nyan i. L youg b ji kan fid g ciɛl.
52005004	N naataani, yinm nuan yen g be bunbɔnn n ninŋ kaa, k l daal bu baal g libl’i nyan naayig nyan.
52005005	I kul tie yinyiem n bid i, g tie yendu n ninŋ yab: t g tie nyiɛɔg yab, t biɛ g tie bunbɔnn n ninŋ yab mɔ.
52005006	Lann t daa gɔ man nyan lieb nyan. L tie k tin gii ceg i, g biɛ gii so t kua.
52005007	Yab gɔ, b gɔ nyiɛɔg u, yab buog daam mɔ buog nyiɛɔg u.
52005008	Ama tinm nuan tie yendu n ninŋ yab i, l tie k tin gii so t kua i. T tug man dindann yen buam lan te nyan kudliɛdl nyan k tin liɛ. G fielu nba k t daan k t mɔg ń gii tie t kudfeglg.
52005009	G dugn Yendu g lugd’ti k u mutuol ń baa t po kaa, u buam tie k t Yonmdaan Yiesu Kristo po tin la fielu i.
52005010	T po i k wano Yiesu kpe k tin fid g taan yen’o gii be, baa t gii kpe lann i kaa t daa gii be g fo.
52005011	Lann, i tod man i lieb gii paand man i lieb pala nyan yin l tie nand nyan.
52005012	N naataani, t miɛd’i k yin gii cɔln yab nba tie liig yab i siign. Yonmdaan n cab’b k ban gii ŋmagd’i g biɛ gii tien’i cegli.
52005013	Ŋanm man gii cɔln’m g biɛ gii bua’b yen i pal kul g dugn ban suun tuonn nba po. I kpaan man g laafiɛ ń gii be i siign.
52005014	N naataani, t miɛd’i k yin maad gbannyagdanm k ban gii suun, yab nba k b pala g ŋanm g paa, yin paan b pala, yab nba g paalu pɔd’b, yin tod’b, gii mɔg pasɔnŋl yua kul po.
52005015	Suol man i kua g sua ń daa guan g ŋmiɛn u lua bonbiiug, ama mɔnd man youg kul gii tie i lieb ŋanm g biɛ gii tie niib kul ŋanm.
52005016	I be man pamann n youg kul,
52005017	gii jaand youg kul,
52005018	bonn kul ninŋ yin tu tien Yendu balg. G dugn Yendu n bua yal nba n nyan yinm yab nba tie Kristo‑yab po.
52005019	Daa panŋ man Foŋanm k wan sun tuonn,
52005020	g biɛ daa nund Yendu sogni‑nba n maad yal nba.
52005021	Tu ŋanm man g mali bonn kul po u, g fid g gann yal nba ŋan.
52005022	Suol man i kua yen yal nba l tie bonbiiug kul.
52005023	Yendu nba te g nil yam dua mɔno ń te k i binbem ń dagd u po canyiin, g guul i munn kul, i tagm yen i nalnŋ yen i gbannand k yin ji daa mɔg siɛl yaa jalgi daal nba k t Yonmdaan Yiesu Kristo bu guan.
52005024	Yua nba yiin’i g tie mɔi yinle daan kaa. Wano n bu tien wan yed yal.
52005025	N naataani, i jaand man t mɔ yaa po.
52005026	Fuond fuond man i lieb kul g lɔn lɔn’m yen naataann.
52005027	N miɛd’i Yonmdaan sann po, k yin mɔnd g lii kadaaɔg ne g Kristo‑yab kul ń gbad.
52005028	T Yonmdaan Yiesu Kristo ŋalbalg ń gii be yen’i.
53001001	Min Pɔl yen Silas yen Timote n da kadaaɔg ne g tien yinm Kristo‑yab nba be Tɛsaloniik g tie t Baa Yendu yen t Yonmdaan Yiesu Kristo yab.
53001002	T Baa Yendu yen Yonmdaan Yiesu Kristo ń yad yedŋanm i po, g te k i yam ń gii dua.
53001003	N naataani, l tie k tin gii tiend Yendu balg i youg kul i po, l biɛ l dagd k tin tien’o mɔ, g dugn i dindann l kped g pugd i, g buam nba k i mɔg lieb po mɔ pugd g saa.
53001004	L po n te k t maad Yendu tintaanu niib nba tenn, k t pala man i po. K l maa, ban l cagn’i, k i be fala n nand kul, i yen l g ŋaa sɔnu nba k i ŋua, i l dug Yiesu po i.
53001005	Lann n ŋɔnŋ g Yendu buud jiɛlu tuag mamɔni sɔnu. L fala po i k u tan bu maad’i k i dagd yen yin kua u diem n. L Yendu ŋaag n kuanu po i k i cagn ne.
53001006	Yendu tie mɔnkundaan i, yab nba ŋɔnŋ’i fala mɔlane, u mɔ tan bu ŋɔn’m fala.
53001007	Yinm yab nba k b cagn’i nyan, u bu te k tinm yen yinm kul ń fuod. L tuonn bu sun youg nba k t Yonmdaan bu legd polu po yen u malɛg‑nba nba mɔg paalu,
53001008	g baal yen muupienu. Yab nba g ban Yendu yen yab nba g cɔln t Yonmdaan Yiesu Laabamann nyan, u bu dad b tubl l youg u.
53001009	B tubdadu tie k b baa be fala nba g mɔg gbennu n ninŋ i, naan buol fag yen Yonmdaan yen u paaciɛnu yudand buol.
53001010	L tan bu tien daal nba k u bu baal i. L daal u bu gaal dondl u niib po, yab nba kul bo tuo g dug u po baa nyuad’o. Yinm yen tuo g gaal tin maad’i yal o.
53001011	L po n te k t jaand i po youg kul g Yendu ń te k i binbem ń dagd yen wan yiin’i g bua k yin gii be nand nyan. T miɛd t Yendu k wan te’i paalu k yin sun yal nba ŋan nyan yin bua nand nba nyan, g biɛ te k i sun g juod i dindann n te k i suun tuona nba.
53001012	Nnyan i k t Yonmdaan Yiesu bu la dondl i buol, k yin mɔ ń la dondl u buol g dugn t Yendu yen t Yonmdaan Yiesu Kristo ŋalbalg po.
53002001	N naataani, yal tie t Yonmdaan Yiesu Kristo guanu, yen tigl nba k t tan bu tigl u buol nyan po,
53002002	l gii tie g sua maad’i g Yendu ŋɔn’o lann i kaa k tinm n maad, lann i kaa k tinm n diɛn kadaaɔg g tie’i g maad g Yonmdaan daal baal o, t miɛd’i k yin daa ŋaa k i yam ń gbaa g ŋmad, lann i kaa g jiwaani ń suol’i.
53002003	Daa ŋaa man baa sua ń fid g bɔnd’i palb. Yen l daal ń pund, niib bu fiil g yie Yendu yo, g yua nba tie Nibiiug ń ji fid g legd. Wano i g Yendu yed k u bu biɛn’o.
53002004	L Nibiiug tan bu fiil g yie niib n l yi yal nba kul yendu, g yie niib n pug yal nba kul, g tan gad mɔno g kua g kal Yendu dondl ŋaciɛɔnŋ n ninŋ g ji yed k wano mɔno n tie Yendu.
53002005	I g tiɛn k n bo maad’i l maam youg nba k n bo be i buol ii ?
53002006	I yen ban yal nba daa diɛ’ɔg k l bona kan fid g tien. Yal nba diɛ’ɔg po bu juab yo, wan fid g ŋɔn u kukua youg nba dagd yen wan legd.
53002007	L Nibiiug ji suun u tuonn i, g nyaan u yen daa wuod i. Ama yua nba daa diɛ’ɔg ji tan gii g be, u ji baa suun g g wuod.
53002008	Nnyan i k l Nibiiug bu legd, Yonmdaan Yiesu mɔb n faam n bu kpi’ug, Yiesu n bu baal yen yudand nba n bu biɛn’o.
53002009	L Nibiiug tan bu baal yen Sitaan paalu i gii suun tuona. U baa suun yaalidug tuona, g tie palug g bɔnd niib.
53002010	U bu sun tuonbuolu nba bi kul g bɔnd niib nba tud sɔnu. B bu tud sɔnu g dugn b bo g tuo g gaal mamɔni nba bo bu fiel’b nyan, b biɛ bo g bua l maam.
53002011	L po n te g Yendu kuand tudciɛnm b ninŋ, k l tudm te k b pala paa faaɔg maam po.
53002012	Nnyan i g yab nba g tuo g gaal mamɔni g yen juab b kua g cab biid nyan, g buud bu di’b.
53002013	N naataani, yinm nba k t Yonmdaan bua’i nyan, l bual k tin gii tiend Yendu balg youg kul i po. G dugn hal cilg youg u g Yendu bo lugd’i k yin la fielu. Yin gaal mamɔni g Foŋanm mɔ biɛ te k i te Yendu yab nyan po n te k i la fielu.
53002014	L kul ne po i k u bo yiin’i. Laabamann nba k t bo muand’i nyan n te k i bann k u yiin’i k yin mɔ ń gii mɔg yudand nba tie t Yonmdaan Yiesu Kristo yal.
53002015	N naataani, lann i sie man k l paa g ŋanm g kub tunda nba k t bo luan’i, lann n tie tin yaad t mɔb g maad’i yal nba, yen tin diɛn yal nba kadaaɔg n g tie’i.
53002016	T Yonmdaan Yiesu Kristo mɔno yen t Baa Yendu nba buad’ti g te k u ŋalbalg po k t mɔg papaal youg kul, g biɛ mɔg dindann yen mɔni,
53002017	ń te k i pala ń gii paa, g biɛ te’i paalu nba bu te k yin tien yal nba ŋan, i tuona n ninŋ yen i maam n ninŋ.
53003001	N naataani, min bu juod g maad’i yal nba n ne: i jaand man t po g Yonmdaan maam ń fid g yad tonm tonm, k ban biɛ tuo g gaal yen cɔlunŋ nyan lan bo tien i buol nand nyan.
53003002	Biɛ gii jaand man g Yendu ń nyan’ti nibiid yen tondanm nui n. G dugn niib kul kaa tuod g gaan l maam.
53003003	Yonmdaan g tie mɔi nle daan kaa, lann u bu te’i paalu g guul’i yen Bonbiildaan.
53003004	Yonmdaan te k t pala paa i po: tin ŋɔn’i k i gii tie yal nyan, i tie lann i, g biɛ baa l tie nnyan.
53003005	Yonmdaan ń tod’i k yin bann Yendu n bua’i nand nba, g biɛ gii mɔg juunn nyan Kristo nyan.
53003006	N naataani, t miɛd’i Yonmdaan Yiesu Kristo sann po, k yin fagd yen yaa danm nba tie Kristo‑yab g yen tie gbannyagdanm kul, g biɛ g cɔln tin tund’b k ban gii tie yal.
53003007	Yinm mɔno ban yin bu tien nand g ŋmaa t taabuod n, g dugn tin bo be i buol t bo g tie gbannyagdanm kaa.
53003008	T bo g miɛl g baa sua tie’ti jied k t dii, ama yendu n yen nyiɛɔg t bo suun g laad fala g cɔgd yo, g fid g laad jied g di k tin daa te tugl sua po.
53003009	Yen mɔni, t bo mɔg nuu g bu gaal todl i buol, ama t bo bua k yin la t buol i g bann yin baa be nand.
53003010	L po i, g youg nba k t bo be i buol, k t bo maad’i g yua nba g bua k u sun tuonn, wan daa di mɔ.
53003011	Ama t yen ji gbiɛ g siɛb be i siign g g bua k b sun tuonn, g nyaan yen ji waa g kua b lieb maam n.
53003012	Yonmdaan Yiesu Kristo sann po, t miɛd l niib g cegi’b k ban gii suun b tuona suoo g laad b jied g di.
53003013	N naataani, yinm nuan ń gii suun tuonŋana youg kul g daa yed k i cɔg yenn.
53003014	L gii tie g sua yie g g cɔln tin maad’i yal kadaaɔg ne ninŋ, yin ŋanm gii nyuan l daan g biɛ ji daa nagi’ug g fai ń suol’o.
53003015	I daa juab’o man nyan u tie i ninnand nyan kaa, ama i cegi’ug man nyan u tie i naataanu nyan.
53003016	Yonmdaan nba te g niib yam dua nyan, wano mɔno ń te k i yam ń gii dua youg kul yen bonn kul ninŋ. Yonmdaan ń gii be yen i kul.
53003017	Min Pɔl n diɛn yen n nuu min fuond’i fuondi nba ne. N kadaaɔg kul ninŋ, n tu juod g diɛn nnyan i. N diɛni i.
53003018	T Yonmdaan Yiesu Kristo ŋalbalg ń gii be yen i kul.
54001001	Min Pɔl n da kadaaɔg ne. Yendu t Fietua yen Yiesu Kristo, yua k t daan u ninŋ, n cab’n mɔb k n tie Yiesu Kristo sundu.
54001002	N fuond’a Timote, fin nba tie n bimɔnŋ dindann n. T Baa Yendu yen t Yonmdaan Yiesu Kristo ń yad yedŋanm a po, g te’a pasiɛdl yen yam nba dua.
54001003	Nyan min daan saa Maseduann g maad’a nand nyan, i be Efɛs. Siɛb be l doug n g diɛ tundfann g ŋɔnŋ niib. Bel’b k ban daa tie nnyan.
54001004	Maad’b ban ŋaa b kpelug yen b yaajanm yaa yaajanm sana nba g mɔg juog nyan. Mɔniɛɔg i kaa, l g pugd siɛl Yendu tuonn nba po k t suun yen dindann.
54001005	N maam ne bua lan fiin buam i, buam nba nya papienn n ninŋ yen maalŋanm n ninŋ yen binbem nba dagd dindann n ninŋ.
54001006	Siɛb ŋaa l sɔnu i, g bod g kua mafinfam n ninŋ.
54001007	B yi b kua Yendu Mɔmaam gbanbanda i, g yen g ban ban maad yal, g bual ban pua pal g maad k b ban yal.
54001008	T ban g Yendu Mɔmaam ŋan, l gii tie k t tug g sun yen tuonn lan bual nand.
54001009	Tin ŋanm g gbad bonyenn. Yendu Mɔmaam g nyuan yab tuag Yendu sɔnu kaa. L nyuan yab g cɔln u Mɔmaam yen yab yie u Mɔmaam i, g nyuan tondanm yen biiddanm, g nyuan yab g cɔln Yendu g bual yal nba tie Yendu yal, g nyuan yab kpi b baa‑nba yen b naa‑nba, yen nikpiila kul.
54001010	Yendu Mɔmaam nyuan jab yen puob nba tie cunconm i, g nyuan jab nba dua yen lieb. L nyuan nikuada i, faaɔgdanm yen yab polg ŋalaaci. L nyuan yab l yie mamɔni tundl kul i.
54001011	L tundl n be Laabamann nba ninŋ g Yendu tug g kubn’n. L ŋɔnŋ Yendu yudand i. U buol i, g bonŋana kul nya.
54001012	N tiend t Yonmdaan Yiesu Kristo balg, wano nba tie’n paalu k n bu sun u tuonn. U la k n dagd yen wan gii dug n po i, g tie’n l tuonn,
54001013	min nba bo biid u sann, g ŋɔnŋ’o fala, g sugd’o. Ama g Yendu yen jie’n ninbaaɔg, g dugn n bo suun yen yanbɔnm i, n bo g mɔg dindann.
54001014	Ama t Yonmdaan tie’n ŋalbalg nba g mɔg po, g tie’n dindann yen buam nba be Yiesu Kristo n ninŋ.
54001015	Min bu maad yal ne tie mɔni i, l dagd yen nil ń tuo l maam yen u pal kul: Yiesu Kristo baal ŋanduna ne ninŋ k wan fiel biiddanm i, min n be liig biiddanm kul siign.
54001016	G Yendu jie’n ninbaaɔg, min nba be liig biiddanm kul siign, g Yiesu Kristo ŋɔn u pasɔnŋl n ninŋ. G dugn u bo bua g niib nba tan baa dug u po ń la n buol i, g gaal u maam, g la miɛl nba kan ban g gbenn.
54001017	Yendu n tie bad nba fo youg kul g kan ban g kpe, g sua biɛ g nyuan’o. U tie Yenduyend i. Dondl yen yudand ń gii tie u yal, mɔlane saa yen youg nba g mɔg juog. Amɛnn.
54001018	N big Timote, n bu te’a mɔbonn ne, nyan Yendu sogni‑nba n bo maad yal a po siɛnyoug nyan. A bu nyii l maam po i g ŋanm g kɔn kunkɔnn nba dagd,
54001019	gii diɛ dindann, a pal n ninŋ ń gii ŋan. Siɛb yie g g cenŋ b pala n maam i, g buon b dindann.
54001020	Imene yen Alɛksandr mɔ tie l nibuolu i. N daan tug banm i g cab Sitaan k ban la fala g ŋaa Yendu sann biilu.
54002001	Min daa bu cind g bual’a yal tie g niib ń gii miɛd Yendu, gii pug’o gii balm’o g tiend’o balg niib kul po.
54002002	Ban gii jaand dougdanm yen yikodanm po, k tin fid gii be t yam n yen laafiɛ, gii ŋua Yendu yen t pal kul, gii be binbem nba ŋan.
54002003	Yal nba ŋan g dagd t Fietua Yendu po n nyan.
54002004	Wano nba bua g niib kul ń la fielu, g bann mamɔni.
54002005	G dugn Yenduyend kua n be. Sandindanyend kua n be Yendu yen niib siign. U tie nifosaal i, lan tie Yiesu Kristo.
54002006	Wano mɔno n tug u miɛl g tie k wan fiel niib kul. U tien lann n nyan, g niib la Yendu n bo sen k l tan bu tien yaa youg.
54002007	L po n te k u tug’n g tien u sundu, k n biɛ muand u maam. N maad mɔni i, n g fa faaɔg kaa. U lugd min i, k n gii ŋɔnŋ yab g tie Suif‑nba yal tie dindann yen mamɔni po.
54002008	To, l po n te k n bua g jab ń gii jaand kaannaa kul. B jaandi n ninŋ, ban tu don nui polu po g miɛl yen papienn, g pabienn yen mɔniɛɔg ń daa be l n.
54002009	N biɛ bua g puob mɔ, b tiɛlanu n ninŋ, ban tu ŋanm g liɛ tiɛd, g ŋaa yuounŋ, g jie fai. Ban ŋaa yuounŋ yupiɛnu yen liglaani lanu lann i kaa laani nba k b tag yen wula, g ŋaa ligciɛnŋ tiɛd liɛnu,
54002010	ama gii suun tuona nba ŋan, nyan puob nba tug b kua g cab Yendu n suun nand nyan.
54002011	B gii tund niib yaa youg, puob ń jiin b kua gii tie suoo, g daa maad siɛl.
54002012	N g cab g puo ń gii tund niib lann i kaa wan gii mɔg yikod jua po. N bua wan gii ŋmin i.
54002013	G dugn Yendu bo kpiɛ g tag Adam i, g tan guan g tag Ɛf.
54002014	Adam kaa biɛ ŋaa k b bɔnd’o. Puo n ŋaa k b bɔnd’o k u kpiɛd Yendu sɔnu.
54002015	Ama puo madug po Yendu bu fiel’o, l gii sua k u juun g mɔg dindann, g ŋua Yendu yen u pal kul, g bua niib, g g mɔg yuounŋ.
54003001	Min bua n maad yal ne tie mɔni i: nil gii bua wan te Kristo‑yab liig yua, l tie tuonŋann i k u bua n sun.
54003002	Kristo‑yab liig yua baa tie nil nba g mɔg ban bu jalg’o yal nba po. U baa mɔg puoyend kua i, g tie yua ceg, g tie bona kul g dagd, g ban niib gaalu, g gaan saanm. U baa tie yua bu fid gii tund niib i.
54003003	U kan gii tie dinyuul lann i kaa filkpaandaan. U baa tie yua nba k u yam dinŋ i, yua g bua maam, g biɛ g tug u kua g cab ligli.
54003004	U baa tie nil nba bu fid g kub u ŋaag niib i, k u bid cɔlm’o g cenŋ u maam.
54003005	G dugn, nil nba kan fid g kub u ŋaag niib, u bu tien nle i g kub Yendu niib tintaanu i ?
54003006	U kan gii tie nil nba te Kristo‑yua k l g wai. Lann i kaa u tan bu tug jipaad i g gbien u yul n g tan kua fala n, nyan Sitaan nyan.
54003007	U baa tie nil nba g yab g ŋua Kristo mɔ pag’o, u binbem po, k ban tan daa fiɛg’o, wan biɛ daa baa Sitaan diɛɔg n mɔ.
54003008	Kristo‑yab tintaanu todkab mɔ baa tie niib nba dagd yen cɔlunŋ u, yab g tie mɔi nle danm. B kan gii tie niib nba tug b kua g cab daam lann i kaa yab kpaan k ban di jod g mɔgd.
54003009	B baa tie niib nba diɛ yen b pala kul dindann ŋasiil nba g Yendu ŋɔn Kristo‑yab, g g mɔg siɛl yaa maalbiid.
54003010	B daa bu bign’m yo, b gii diid g sua k b g mɔg niib n bu jalg’b yal po, ban cab’b k ban te Kristo‑yab tintaanu todkab.
54003011	Puob mɔ baa tie yab dagd yen cɔlunŋ u. B baa tie yab g mɔg sanjounŋ, g biɛ tie bona kul g dagd, g niib dug b po bonn kul n ninŋ.
54003012	Kristo‑yab tintaanu todkua baa tie jua nba mɔg puoyend kua i, yua fid g kub u bid yen u ŋaag.
54003013	Yab nba suun todkab tuonn k l ŋan, l tuonn bu don’m, g biɛ paan b pala g dugn dindann nba k b mɔg Yiesu Kristo n ninŋ po.
54003014	N da kadaaɔg ne g bu te’a, g yen daan k l kan wai yen min baal a buol.
54003015	Ama l gii tie k n g baal tonm, l bu te ŋan bann niib ń baa be nand Yendu niib tintaanu n ninŋ, lan tie Yendu nba fo n lugd niib nba k b tie u niib. Banm n tie mamɔni dieog fiɛgl yen l tuudu.
54003016	Yen mɔni, sua kan fid g nai, dindann ŋasiil yab bonciɛnn: U te nifosaal i g baal, g Foŋanm tie’og mɔni, g malɛg‑nba la’ɔg, k b muand buoli kul wan tie yua, g ŋanduna niib tuo g gaal u maam, g Yendu don’o polu po k u gaal yudand.
54004001	Foŋanm maad g g wuon: g dijijuog dani n ninŋ, siɛb bu ŋaa dindann gii ŋua faaɔgdanm yen Sitaan tundl.
54004002	B bu ŋaa munafigidanm ń fa faaɔg g bɔnd’b. B fa faaɔg g bɔnd niib k l biɛ g maad’b baa siɛl.
54004003	L niib n biel jab k ban daa kuand puob, g puob mɔ ń daa kun jab, g kuand niib jeyend. G Yendu yen tag l jied g yab daan u ninŋ, g ban mamɔni, ń tu tien’o balg l jied po g di i.
54004004	Yendu n tag yal nba kul ŋan. Jesiɛd g kua. T gii tien Yendu balg jied nba po kul, t bu fid g di.
54004005	G dugn Yendu maam yen jaandi bu te l jied ń gii ŋan Yendu nunŋ n.
54004006	A gii ŋɔn a ninjanm l kul ne, a tie Yiesu Kristo tuonsunmɔn i. Lann i k a bu ŋɔn g Yendu maam yen ŋan ŋanm g gaal tundŋann nba n tie a jied.
54004007	Ŋaa yal tie youg n telmi, lann tie puciɛna mayuyuod i. Kɔn jad g cɔln Yendu.
54004008	A gii kɔn jad g kub a gbanu, lan bu pugn’a yal baa tie waam nne kua i. Ama a gii kɔn jad g cɔln Yendu, a bu la bonn kul. L n ninŋ i g miɛl be, mɔlane yen youg nba baad.
54004009	Min maad yal ne tie mɔni i. L dagd yen nil ń tuo l maam yen u pal kul.
54004010	T ŋmid nunŋ g kɔn jad, g dugn t tug t dindann kul g tien Yendu nba fo ninŋ i. Wano n tie niib kul Fietua, mandg niib nba dug Kristo po.
54004011	I ŋɔnŋ niib l kul ne, gii tund’b.
54004012	Daa ŋaa g sua nund’a k a tie nipaaɔnŋ po. Mɔnd k a maam n yen a binbem n yen a buam niib po yen a dindann n yen a papienn n, yab dug Kristo po ń la a buol, g bann ban baa be nand.
54004013	I lii Yendu maam kadaaɔg niib kul nunŋ n, gii paand b pala, g tund’b, g sua k n baal.
54004014	Daa sunn Yendu n tie’a ŋalbalg nba, youg nba g Yendu sogni‑nba bo maad g Kristo‑yab nikpela maan nui a po.
54004015	Tug l tuonn g tien a pal n ninŋ, g cab a munn kul, g sun k b kul ń la k a tuona saa liig.
54004016	Ŋanm g nyuand a kua ninŋ yen a tundl n ninŋ, gii mɔg juunn l kul po. Nnyan i, k a bu fiel a kua, g fiel yab nba cenŋ a maam mɔ.
54005001	Yua tie nikpel ŋan daa fu yen’o, ŋan te’og cegli nyan a baa nyan, gii diɛ naasenm nyan a ninjanm nyan,
54005002	puonikpela nyan a naa‑nba nyan, puosipaanm nyan a niipuob nyan, siɛl yaa jɔgnd ń daa be i siign.
54005003	Ŋanm g nyuand pekɔa n ninŋ, yab nba tie pekɔa yen mɔni.
54005004	Pekual gii mɔg bid lann i kaa yaabuona, l tie k l bid lann i kaa l yaabuona ń cind g ŋɔn b ŋaag n ninŋ i, k b cɔln, g tod b danm, k b fala ń ŋmiɛn. Lann n ŋan Yendu nunŋ n ninŋ.
54005005	Yua tie pekual yen mɔni tie yua g mɔg sua k u nyuan u ninŋ, g tug u kua g cab Yendu, g jaand youg kul g miɛd’o.
54005006	Ama pekual nba mali ŋanduna manu po kukua, wano kpe o, g yen daa fo.
54005007	Ŋan baa ŋɔnŋ’b yal nba n nyan, g sua ń daa fid g jalg’b.
54005008	Nil gii g nyuan u naataani n ninŋ, mandg u ŋaag n yab, l daan bɔnd u kua i k u mɔg dindann. Yua g ban Kristo yal su’ug.
54005009	Pekual nba la bina piinluob kukua n dagd yen ŋan diɛn u sann g pugn pekɔlieb po. L pekual baa tie yua nba n kun jayend kua i,
54005010	g sun tuonŋana g niib ban. L tuonŋana tie k u ŋanm g ŋub u bid, g gaal saanm, g ŋuul Kristo‑yab titala, g tod niib nba be fala n ninŋ, g sun yal tenn g tie tuonŋana kul.
54005011	Ŋaa pekɔa nba tie puobid. G dugn jua maalm tan gii kua b yula n ninŋ yaa youg, b bu nyɔl Kristo i, g ji gii kpaan k ban kun jab.
54005012	Nnyan mɔ, b bu kpaan jalgi b kua po i, g dugn b g cɔln ban bo kpiɛ g puon Kristo yal nba.
54005013	Ban g mɔg siɛl yaa tuonn nyan, b ji baa waa g tuan ŋai i. L biɛ g tie k b waa fam mɔ, b waa yen mafinfam yen tuali i, g maad yal g la’b.
54005014	L po n te k n bua g pekɔa nba tie puobid ń guan g kun jab, g mal bid, g kub b ŋaag, g daa ŋaa k t ninnanda ń la sɔnu nba k b baa maad mabiid t po.
54005015	Pekɔsiɛb tud sɔnu g ŋuan Sitaan o.
54005016	Kristo‑yua ŋaag n gii mɔg pekɔa, wano n baa tod l pekɔa, k ban ji daa tie tugl Kristo‑yab nba tenn po, k ban fid g tod pekɔa nba g mɔg sua.
54005017	Nikpela nba ŋanm g kub Kristo‑yab tintaanu dagd yen ban la b tuonn nyuad taal munle ; mandg yab nba gbaa g muand Yendu maam g biɛ tund niib.
54005018	K l maa Yendu Kadaaɔg maad: « Naab nba tod’a k a pua dii, a kan lol u mɔb. » G biɛ maad: « L dagd g tuonsunn ń gaal u paaɔg. »
54005019	Nil gii baal yen maam a buol g jalg nikpel, ŋan daa tuo ; l gii g tie g niib banle bantaa i kaa taan g baal yen l maam.
54005020	Yab tu gii tien biid, ŋan fu yen’m niib kul nunŋ n, g lieb ń la g cegd.
54005021	N maad’a hal Yendu po, hal Yiesu Kristo po yen Yendu malɛg‑nba po, i cɔln min ŋɔn’a yal ne kul, g siɛl yaa paadu lann i kaa siɛl yaa lugdm ń daa be l n.
54005022	Daa tu jegl g maan nui sua po. Biɛ daa kuand a nuu sua biid n. Daa mɔg siɛl yaa jɔgnd.
54005023	Daa nyu nyum kua kaa. A tu gii tien ŋan nyu dimɔunŋ mɔ waam k lan ŋanm a tug n, g dugn a g ped yen yiɛlu.
54005024	Siɛb yaa biid tu tuod g nyuan k b daa g bu’b mɔno. Lieb mɔ, b tu bu’b yo, g fid g la b biid.
54005025	Tuonŋana mɔ tie nnyan i. L nyuan g g wuo baa waam. Yal nba wuo mɔ kan wai yen lan wuod.
54006001	Niib nba be yonmd n kul, ban gii ban k b yonmdanm tie yab nba dagd yen cɔlunŋ, ban gii cɔln’m, g niib ń daa maad mabiid Yendu po yen t tundl po.
54006002	Yab nba k b yonmdanm tie Kristo‑yab, ń daa tua k b kul tie ninjann g ji gii nund’b kaa. Banm n bu ŋanm gii suun b tuona mɔno, g dugn yonmdanm nba laad l tuona nyuad, b mɔ tie Kristo‑yab nba k b bua’b yen b pal kul i. Ŋan baa ŋɔnŋ niib g te k b suun yal n nyan.
54006003	Nil gii diɛ tundfann g tund lieb, g ŋaa t Yonmdaan Yiesu Kristo lanbona mɔno yen tundl nba tuag Yendu sɔnu,
54006004	l daan tie jipaadaan i. U tie yanbɔndaan nba ŋanm g buad mɔniɛɔg g biɛ kɔn yen lieb lanbona po i. Lann n baad yen nanŋ yen kunkɔna yen sugbiid yen maalbiid lieb po.
54006005	Lann n baad yen mɔniɛɔg nba g mɔg juog yukpiena siign, yab nba g siɛl yaa mamɔni ji g be b ninŋ. B mali k b bu tɔgn Yendu sɔnu i g mɔgd.
54006006	L kon tie mɔni i ; Yendu sɔnu tie mɔgm nba yab niib nba tuo k ban mɔg yal dagd b po.
54006007	G dugn t g baal yen siɛl ŋanduna n ninŋ, t biɛ tan kan fid g kun yen siɛl mɔ.
54006008	Lann, t gii mɔg jied yen tiɛd, tin tuo k l dagd t po.
54006009	Ama yab nba kpaan k ban mɔgd nyan, banm n tu baa bignn n yen diɛɔg n. B tu ŋanm g buad manu lan yabd, manu nba g mɔg niimn. Lann n biid niib, g kuand’b tudm n yen juodfam n ninŋ.
54006010	Yen mɔni, ligbuam n baad yen l tuonbiid kul. Siɛb tug b kua g cab ligli i, g buon b dindann, g maalm nba g mɔg dugl ji baal g gbie b pala n g ŋɔnŋ’b fala.
54006011	Fin tie Yendu nil i, lɔgl l bona kul ne. Mɔnd gii suun yal ŋan g dagd, g tug a kua g cab Yendu, gii mɔg dindann, gii bua niib, gii mɔg juunn, a yam ń gii dinŋ.
54006012	Kɔn kunkɔnn nba dagd dindann po. Mɔnd gii mɔg miɛl nba kan ban g gbenn, l po i g Yendu bo yiin’a, k fin mɔno biɛ bo tuo g maad k l tie mɔni sieda‑nba bonciɛnn nunŋ n.
54006013	N maad’a Yendu nunŋ n, wano nba tien bonn kul miɛl, yen Yiesu Kristo nunŋ n, wano nba bo maad mamɔni Pɔns Pilat nunŋ n g niib gbad,
54006014	i diɛ l mɔmaam, g siɛl yaa jɔgnd yen siɛl yaa jalgi ń daa be l n, saa yen youg nba k t Yonmdaan Yiesu Kristo tan bu legd.
54006015	Yedŋanmdaan n tan bu te wan legd wan bo sen yaa youg. Wano kukua n mɔg bonn kul yaa paalu. Wano n tie batieb yaa Bad yen yonmdanm yaa Yonmdaan.
54006016	Wano kukua n kan kpe, wano n be yinyiem nba yab n ninŋ, g nil kan fid g nagn. Sua g ban g la’ɔg, sua biɛ kan fid g la’ɔg. Wano n yen sel yen paaciɛnu youg kul. Amɛnn.
54006017	Maad ŋanduna ne ninŋ mɔgda k ban daa mɔg jipaad, g biɛ daa dug b mɔgm po, l tie sɔnŋu i. K ban gii dug Yendu po, wano n tien’ti bona kul k l yab k tin fid gii be k l man’ti.
54006018	Maad’b k ban gii tie ŋanm, g tuonŋana sunu ń gii tie b mɔgm. K b nui ń gii yaa, k b piin lieb paab yen papienn.
54006019	Nnyan b kpaan mɔgm nba ŋan g biɛ bu wai, g guund b kua youg nba baad ne ninŋ i. Lann n bu te ban la miɛl yen mɔni.
54006020	Timote, ŋanm gii kub ban guun’a yal nba. Lɔgl mafinfam, l g pugd dindann siɛl. G biɛ lɔgl mɔniɛɔg nba g niib g ban g tua k lann n tie banm.
54006021	Siɛb tug b kua g cab lann i, g buon b dindann. Yendu ŋalbalg ń gii be yen’i.
55001001	Min Pɔl n da kadaaɔg ne, Yendu yanbuam n i, k n tie Yiesu Kristo sundu. Yendu bo puon’ti miɛl, k l be Yiesu Kristo n ninŋ ; n be k min gii muand l laabaal i.
55001002	N fuond’a Timote, n bibuadg. T baa Yendu yen t Yonmdaan Yiesu Kristo ń yad yedŋanm a po, g te’a pasiɛdl yen yam nba dua.
55001003	Yendu n yen nyiɛɔg, min tu jaand, n tu tiɛd a po youg kul g tien Yendu balg, wano nba k n suun u tuonn yen papienn nyan n baa‑nba n bo sun nand nyan.
55001004	N tiɛn a ninsiid po, k n pal kɔn k n guan g la’a k n pal ń manŋ bonciɛnn.
55001005	N tiɛn ŋan dug Yiesu po yen papienn nba. A yaa Loyis yen a naa Enis n bo cind g mɔg l dindann. N ban k a mɔ l mɔg l dindann i.
55001006	L po n te k n tiɛd’a, k a ŋanm g kub paab nba g Yendu bo tie’a, min bo maan n nui a po yaa youg.
55001007	Yen mɔni, Yendu n tie’ti Foŋanm nba g tie yal baa kuand’ti jiwaani kaa. L tie yal bu kuan’ti paalu yen buam yen mindl i.
55001008	Lann daa jie fai yen ŋan maad ŋan ban yal t Yonmdaan Yiesu po, g biɛ daa jie fai n mɔ yaa po, min nba tie dansalg g dugn u po. Nyii Yendu n tie’a paalu nba po, g tuo g cagn yen’n Laabamann po.
55001009	Wano Yendu n fiel’ti g yiin’ti k tin gii tie u yab. L g tie t tuona po kaa, u ŋalbalg po i k u tien wan bo sen k u bu tien yal nba. U bo tie’ti l ŋalbalg i Yiesu Kristo n ninŋ, g sua ŋanduna daa g cil.
55001010	U ŋɔn’ti l ŋalbalg n nyan mɔlane t Fietua Yiesu Kristo baalu n ninŋ. G dugn Yiesu Kristo paad kuum, g ŋɔn’ti miɛl nba g mɔg gbennu n tie yal nba. U Laabamann ŋɔnŋ l miɛl i.
55001011	U tug min i, g tien u sundu, k n gii muand l Laabamann, gii ŋɔnŋ niib l niimn.
55001012	L po n te k n be cicagm ne ninŋ. L yen g mɔg’n fai g dugn n ban min tug n dindann g tien yua nba ninŋ, g biɛ dug u po k u bu fid g kub wan guun’n yal nba, saa yen l Daal.
55001013	Maŋanm nba k n ŋɔn’a nyan, i tuag l sɔnu, yen dindann yen buam nba g Yiesu Kristo tien’ti.
55001014	Foŋanm nba be t ninŋ ń tod’a k a ŋanm g kub tundŋann nba k a gaal.
55001015	A yen tuod g ban, yab nba be Asi po kul yad g ŋaa’n o. Figɛl yen Ɛrmogɛnn tie yenm‑nba n nyan b ninŋ.
55001016	T Yonmdaan ń jie Onesifɔr ŋaag yab ninbaaɔg, g dugn wano daan tund g paand n pal. U biɛ daan g jie fai yen min be yen kudsiseli.
55001017	Wan daan baal Rom, u daan kpaan’n mɔno g la fala yo, g tan la’n.
55001018	Buud daal gii pund Yonmdaan ń jie’og ninbaaɔg. A yen ban wan sun tuona nba kul n po Efɛs doug n.
55002001	N big, fin nuan ń paan a pal yen ŋalbalg nba k t mɔg Yiesu Kristo n ninŋ.
55002002	Min bo maad yal g niib bonciɛnn be g tie sieda‑nba, k a mɔ be g gbad nyan, tug g luan niib nba tie nimɔnm k a dug b po, yab bu fid g mɔ ń fand lieb.
55002003	Tuo g cagn nyan Yiesu Kristo sijemɔn nyan.
55002004	Sije nba bua g yua lugd’o pal ń gii man u po, u g suun tuonfana, l gii g tie sijenm tuona i kaa.
55002005	Niib mɔ gii bign gbigbaal k l mɔg pani, g yua nba g cɔln lan bo bual g gbigbaal ŋann ń tien nand, g gul u lua, l daan kan la pani.
55002006	Kpakuol mɔ biɛ gii ŋub g sun tuonn yen ninmɔnn, wano n bu cind g gaal kpaab jied.
55002007	Ŋanm g cenŋ min maad’a yal nba ; Yonmdaan bu tod’a ŋan gbad bonn kul niimn.
55002008	Tiɛd Yiesu Kristo po, wano nba tie Dafiid yaabuonn, g yied kpienm siign. N muand l laabaal n nyan.
55002009	L po i k n la fala, k b tan lol’n mɔno nyan n tie nikpiil nyan. Yendu maam nuan yen g luol.
55002010	L po n te k n tuo l kul ne, g dugn Yendu nigannkab po, k ban mɔ ń la fielu nba be Yiesu Kristo n ninŋ, yen yudand nba g mɔg gbennu.
55002011	Min bu maad yal ne tie mɔni i: Tinm yen wano gii taan g kpe, tinm yen wano n bu taan gii fo.
55002012	T gii tuo g bu taan g gaal fala yen’o, tinm yen wano n tan bu taan g di bal. T gii yie k t g ban’o, u mɔ tan bu yie k u g ban’ti.
55002013	T ji gii g cɔln t puoni yen’o, wano nuan baa l diɛ u puoni yen’ti ni, g dugn u kan fid g yie u kua.
55002014	I tiɛd a niib l bona kul ne, gii cegl’b Yendu nunŋ n k ban daa kɔn lanbona po. L g pugd siɛl, l biɛnd yab nba cenŋ l lanbona kua i.
55002015	Fin nuan ń mɔnd g ŋɔn a kua Yendu nunŋ n, k a tie nil nba k wano Yendu diid g sua k a sie k l paa, tuonsunn nba g fai g mɔg’o, yua nba diɛ mamɔni mɔmaam g ŋɔnŋ niib lan bual nand.
55002016	Daa kuand a kua mafinfam n ninŋ, lann buond nil dindann i. Yab nba tug b kua g kun l maam, l baa l fagnd’b yen Yendu i.
55002017	B maam tie nyan yiɛɔg nba tu dɔln dɔln g daan yend gbannand kul nyan i. Imene yen Filɛt tie l nibuolu i.
55002018	B ŋaa mamɔni sɔnu g tua g yiedu youg baal g pend o. B tie nnyan i, g niib bonciɛnn buond b dindann.
55002019	Ama Yendu fiɛgl nuan yen sie g paa ; k u diɛn banm l po. L banm n ne: « Yonmdaan ban yab nba tie u niib. » G biɛ pugn: « Yua nba taan Yonmdaan sann kul wan ŋaa tuonbiid sunu. »
55002020	Ŋaciɛnŋ n ninŋ, jetienbona nba k b tag yen wula lann i kaa yen ligtana kua kaa be. Daad yal be, g yɔug yal mɔ be. Yenn‑nba be sel po, g liel‑nba mɔ be tuona nba g tie sel yal po.
55002021	Lann nil gii nyan u kua biid nba k n maad ne ninŋ, u baa tie jetienbonn nba be sel po i. G dugn u ji g mɔg siɛl yaa jɔgnd, u tie bonbuakal i ŋaagdaan po, g ŋan g dagd yen wan tug g sun tuonŋana kul.
55002022	Lɔgl tɔgu nba g nipaaɔnŋ paa g diɛ g suun yenn tuonn. Tɔgn mɔnkund yen dindann yen buam yen laafiɛ sɔnu yen niib nba taan Yonmdaan sann yen papienn.
55002023	Daa kua jadm n yen mafinfam mɔniɛɔg n. A yen ban, lann baad yen kunkɔna i.
55002024	Yonmdaan tuonsunn mɔ yen kan gii tie filkpaandaan. U baa tie yua nba k u yam dinŋ niib kul po, yua nba ban tundl, g mɔg panyiil.
55002025	Yam yen yam i k u baa ŋmagd yab yied u tundl, gii dug k l g kua Yendu bu te ban lebd b pala g bann mamɔni,
55002026	g ji guan g la maalŋanm g nya Sitaan diɛd n ninŋ ; wano n diɛ’b g niind’b k b suun wan bua yal nba.
55003001	Ŋanm gii ban g dijijuog dani n ninŋ, l baa paa.
55003002	Niib baa tie yab nba mali b po kua i, g ŋanm g bua ligli, g donŋ b kua, g mɔg jigbelm. B baa sugd Yendu, g g cɔln b danm. B kan gii mɔg ŋanm. B kan gii cɔln yal nba tie Yendu bonn kul.
55003003	B baa tie niib nba biɛ, g g jie nil ninbaaɔg, g mɔg sanjounŋ, g mɔg jad, g mɔg tonu. B kan gii bua tuonŋana nublu.
55003004	B baa tie niib nba kuad b lieb i, niib nba k b yam ton, g jipaad gbie yul, k b bua yal nba man b po g cie Yendu.
55003005	B baa tie bona nba naan nyan niib nba ŋua Yendu yen b pal kul nyan i, g yen yie yal nba tie dindann paalu mɔno. Daa kuand a kua l nibuolu n ninŋ.
55003006	B ninŋ yenm be g tu kua ŋai n ninŋ, g la puoliini nba sun tuonbiid nba l be kul, yab kpaan manu nba g mɔg niimn kul, g bɔnd’b ban gii ŋua’b.
55003007	L puobuolu n l banŋ youg kul, g yen kan ban g bann mamɔni.
55003008	Nyan Sanɛs yen Sanbrɛs n bo yie Moyis maam nyan, l nibuolu mɔ tie nnyan i, b yie mamɔni sɔnu u. B tie niib nba k b yula kpe, k b dindann juan g lenŋ i.
55003009	B bɔndug kan gad fagm, g dugn l kan wai yen niib kul ń bann b yukpientuona nyan niib n bo tuod g bann Sanɛs yen Sanbrɛs tɔgu nyan.
55003010	Fin nuan ŋanm g gbad n tundl, g ban n binbem, g ban n pal n kɔn k n sun yal nba, g ban n dindann, g ban n mindl, g ban n buam yen n juunn.
55003011	A ban fala nba k b ŋɔn’n yen cicagm nba k n cagn Antiyɔs yen Ikoniyɔm yen Listr. Fala buollanu po i k n g la i ? Ama Yonmdaan yen nyan’n l kul ne ninŋ.
55003012	L kon tie mɔni i, yab nba kul ŋua Yiesu Kristo g bua ban gii tuag Yendu sɔnu, b bu cagn’m.
55003013	Ama tondanm yen jabaabuula nuan baa l tie biid i, g saa liig. B baa l bɔnd niib i, g bɔnd b kua.
55003014	Fin ń ŋanm gii diɛ ŋan banŋ yal nba, g tuo k l tie mɔni. A yen ban ŋan banŋ niib nba buol.
55003015	A bim n yo k a bo tuod g ban diɛni nba be Yendu Kadaaɔg n g bu fid g te’a yanfuom, ŋan gii dug Yiesu po g la fielu.
55003016	Yendu Kadaaɔg n diɛni kul nyiɛ Yendu buol i. L ŋan g bu fid g tund nil, g te wan bann k wan suun yal g ŋan, g ŋmagd’o, g ŋɔn’o binbem nba dagd Yendu nunŋ n.
55003017	Nnyan i, g Yendu nil bu fid g ŋanm g bobn g gbenn gii suun tuona nba ŋan kul.
55004001	N maad’a Yendu nunŋ n yen Yiesu Kristo nunŋ n, wano nba tan bu baal g bu fuodb yen kpienm, wan bu baal gii tie bad po n te k n maad’a,
55004002	k a gii muand Yendu maam youg kul, l gii man yaa youg uu, l gii g man yaa youg uu, fin ń tu ŋanm g maad g led led. I ŋmagd niib, gii fu yen’m, gii paand b pala. Tu kpi yam o gii ŋɔnŋ’b l kul ne, k lan ŋanm g te’b tundl.
55004003	Yen mɔni, youg baad k l tan baa yiɛl siɛb yen ban gii cenŋ mamɔni tundl mɔno. B baa ŋua b pala n kɔn bona nba po i, g kpaan gbanbanda bonciɛnn g kul b kua.
55004004	B tuba n ninŋ n yaan saad nyan, b ji bu ŋaa mamɔni tundl yo, g ji gii cenŋ b kpelug.
55004005	Fin nuan ń suol a kua bonn kul n ninŋ. Tuo g gaal fala, g muand Laabamann, g ŋanm g sun Yendu tuonn g juod.
55004006	Min nuan yaa youg pund o. B ji diɛ n sɔm g wulg g yid salg i. N kun daal pund o.
55004007	N kɔn kunkɔnn nba ŋan, g san nantaal g gbenn, g kub n dindann.
55004008	Mɔla po n nantaal pani ji dua g guu’n i. L mɔnkund pani i k t Yonmdaan bu te’n buud daal, wano nba tie mɔnkund buuddaan. U kan te min kukua kaa, u bu te yab nba guu u legdu yen b pala kul i.
55004009	Mɔnd g tien tonm g baal n buol,
55004010	g dugn Demas mand g buad ŋanduna ne manu, g yaad g gad Tɛsaloniik g ŋaa’n o. Kresɛs gad Galasi, Tiit mɔ gad Dalmasi u.
55004011	Luk kukua n ji be yen’n. Tug Mark g baal yen’o nii, u bu tod’n bonciɛnn n tuonn n ninŋ.
55004012	N sun Tisiik Efɛs doug n.
55004013	A gii baad, ŋan tug gbagdl nba k n daan ŋaa Trowas, Karpus buol nyan nii. Tug kadaad kul nii, n pal ŋanm g kɔn bonkobgband nba k b da l po nyan i.
55004014	Alɛksandr, yua nba tie mamaal nyan, daan tien’n yal nba bi paaa. T Yonmdaan n bu ŋmiɛn’o u biid nyuad.
55004015	Mɔ ń lɔgl’o, g dugn u daan yie t tundl yen jad bonciɛnn.
55004016	Ban daan cind g bu bu’n yaa daal nba, sua daan g sed n puol po. B kul daan yad g ŋaa’n i. Yendu ń daa jalg’b l po.
55004017	T Yonmdaan nuan daan taa n po, g tie’n paalu k n muand Laabamann lan bual nand, g yab g tie Suif‑nba kul gbad. Wano n daan nyan’n kuum fiɛl n ninŋ.
55004018	Wano n bu nyan’n bonbiil kul n ninŋ g fiel’n, g te min gad u diem n ninŋ polu po. Yudand ń gii tie u yal, mɔlane saa yen youg nba g mɔg juog ! Amɛnn.
55004019	Fuond Priska yen Akilas yen Onesifɔr ŋaag yab n po.
55004020	Erast daa be Korɛnt. Trofiim mɔ daan yiɛl k n gbal g ŋaa’ɔg Mile.
55004021	Mɔnd g baal g sua g fawaaɔg youg daa g baal. Ebuul yen Pudɛs yen Linus yen Klodia yen t ninjanm kul fuond’a.
55004022	Yonmdaan ń gii be yen’a. U ŋalbalg ń gii be yen i kul.
56001001	Min Pɔl, Yendu tuonsunn yen Yiesu Kristo sundu, Yendu lugd min i g sun’n u nigannkab buol. U sun’n k n ŋɔn’m dindann sɔnu i, g te ban bann mamɔni nba ŋɔnŋ Yendu sɔnu ;
56001002	k b pala ń gii paa k b bu la miɛl nba g mɔg gbennu. Yendu nba g fa faaɔg bo puon’ti l miɛl i, g sua g ŋanduna daa g be.
56001003	T Fietua Yendu pibd u maam g ŋɔn’ti wan bo sen yaa youg. U tie’n l maam i, g cab’n mɔb k n muand.
56001004	Tiit, n da kadaaɔg ne g tien fin i, fin nba k n tug’a k a tie n big yen mɔni t dindann n. T Baa Yendu yen t Fietua Yiesu Kristo ń yad yedŋanm a po, g te k a yam ń gii dua.
56001005	N daan ŋaa’a Krɛt doug n mii a ŋanm g ŋmagd yal nba daan tenn i, g gann doug n ninŋ kul Kristo‑yab nikpela, nyan min daan maad’a nand nyan.
56001006	Nikpel baa tie nil nba g mɔg ban bu jalg’o yal nba po. U baa mɔg puoyend kua i, u bid ń gii tie yab nba ŋua Yendu, g sua kan fid g jalg’b k b mɔg bibiɛdm lann i kaa ninkuam.
56001007	Yen mɔni, Kristo‑yab liig yua tuonn tie k wan gii nyuan Yendu tuona n ninŋ i. Lann u kan gii mɔg ban bu jalg’o yal nba po. U kan gii tie jipaadaan, lann i kaa mutodaan, lann i kaa dinyuul, lann i kaa filkpaandaan, lann i kaa yua nba kpaan k wan di jod g mɔgd.
56001008	U baa tie nil nba ban saanm gaalu, g bua ŋanm, g tie bona kul g dagd, g tie nimɔn, g tie yua tug u kua g cab Yendu, g so u kua.
56001009	U baa tie yua nba tug u munn g cab laabaal nba dagd g nil ń tuo k l tie mɔni, yal nba tuag t tundl sɔnu. Nnyan i, k u bu fid g paan lieb pala yen tundŋann, g biɛ ŋmagd yab nba g tuo l tundl.
56001010	Min n maad’a, niib bonciɛnn be g tie kangbada nba yie tundŋann g diɛ mafinfam g bɔnd lieb. L niib ŋanm g yab Suif‑nba nba tie Kristo‑yab ninŋ i.
56001011	Bel’b k ban daa tie nnyan. B bua ligli i, g tund niib yal nba g dagd yen ban tund’b. B tie nnyan i, g tu bɔnd ŋamunn niib g kuan’m muaɔg.
56001012	Banm Krɛt yab siign ninŋ niyend, b ninnyuantua mɔno n bo maad: « Krɛt yaa niib kul l fa faaɔg u youg kul. B tie muaɔg n bonkobbiid i, b tie gbannyagdanm nba l mali b puol po kua i. »
56001013	U kon maad mɔni i. L po n te k l tie mabl k a gii fu yen’m, k ban gii diɛ dindann nba tuag tundŋann sɔnu.
56001014	Ban daa cenŋ Suif‑nba kpelug, g biɛ daa ŋua niib nba yie mamɔni nyan kɔa.
56001015	Bonn kul ŋan i canyiin niib nba mɔg maalŋanm po, ama siɛl g ŋan yab nba mɔg maalbiid po, banm n yie Yendu. G dugn b maalm n yen b pala n ninŋ kul bi i.
56001016	B yed k b ŋua Yendu i ama b bontitied yen ŋɔn k b yie’og. B tie nicala i, kangbada, b kan fid g sun siɛl yaa tuonŋann.
56002001	Fin nuan ń gii tund yal nba tuag tundŋann sɔnu.
56002002	Maad janikpela k ban daa mɔg tubonm, k ban gii cɔln b kua, gii ceg, k ban ŋanm gii kub b dindann yen b buam yen b juunn k l paa.
56002003	Maad puonikpela mɔ, k b binbem n ninŋ, ban ŋɔn k b tie papiendanm Yendu nunŋ n. Ban daa mɔg sanjounŋ g biɛ daa tug b kua g kun daam mɔ. Ban gii tien cegli nba ŋan,
56002004	g puobid ń fid g bann ban bu tien nand gii bua b salb yen b bid,
56002005	gii so b kua, gii tie papiendanm, g ŋanm gii kub b ŋai, gii tie nimɔnm, g daa kand b salb mɔi po. Nnyan i, g sua kan fid g maad mabiiug Yendu maam po.
56002006	Te g naasenm ń mɔ ń gii tie bonn kul g dagd.
56002007	Fin mɔno ń mɔnd k a binbem n ninŋ, ban la a buol g bann yal tie tuonŋana ; a tundl ń gii tie papienn tundl, g cɔlunŋ be l n.
56002008	A maam ń gii tuag sɔnpienu g daa mɔg siɛl yaa jalgi. Lann i g yab nba kpaan k ban gii kɔn yen’ti kan la siɛl yaa mabiiug g maad t po. Fai ji bu kua’b i.
56002009	Bonn kul n ninŋ, yonmi ń daa kand b yonmdanm mɔi po. Ban gii tie b yonmdanm n bua yal nba kul, g daa nai b maam,
56002010	g daa jaan siɛl. Ban gii ŋɔnŋ youg kul k b tie niib nba dagd k ban gii dug b po. Nnyan i, k b bu te t Fietua Yendu tundl ń baal pinpagd bonn kul n ninŋ.
56002011	Yen mɔni, Yendu ŋɔn u ŋalbalg. Niib kul fielu nya l buol i.
56002012	L ŋalbalg ŋɔnŋ’ti k tin ŋaa binbebiiug yen ŋanduna ne manu. K t binbem n ninŋ, tin gii so t kua, gii tie bona lan bual nand, gii tuag Yendu sɔnu,
56002013	g sua k tin guu pamann daal nba pund. L daal i k t Yenduciɛɔnŋ, t Fietua Yiesu Kristo yudand bu legd.
56002014	Wano mɔno n gaal t po g kpe, k wan nyan’ti bonbiil kul n ninŋ, g penn t pala k tin gii tie buolu nba k wano kukua yen’ti ; k t pala kɔn tuonŋana po.
56002015	Ŋan baa tund yal nba n nyan. I paand b pala, gii ŋmagd yab nba biil, yen a yikod kul. Daa ŋaa sua ń nund’a.
56003001	Tiɛd b kul, k ban daa kand buuddanm yen yikodanm mɔb po. K ban gii cɔln’m, g bobn g gbenn g fid g sun yal nba tie tuonŋann kul.
56003002	Maad’b k ban daa sugd sua, g biɛ daa kɔn yen sua mɔ. K ban tuo niib kul, gii ŋɔnŋ’b youg kul k b pala siɛd b po.
56003003	Siɛnyoug t mɔ bo g mɔg yam. T bo tie kangbada i. T bo kpiɛd sɔnu, g tug t kua g cab niɛnŋ nba g ŋan yen manu nba g mɔg niimn. T bo be yen tonu yen nanŋ i, g gbie yen tugmɔunŋ, g g bua t lieb nublu.
56003004	Ama yaa daal nba g Yendu t Fietua ŋɔn u bulcind yen u buam niib po,
56003005	u g diid tuonŋana nba k t bo fid g sun kaa g fiel’ti, u jie’ti ninbaaɔg u, g fiel’ti. U fiel’ti t nyunwulu buol i, g Foŋanm te k t guan g mal, k u tie’ti binbepaanm.
56003006	U tie’ti Foŋanm k l yab t Fietua Yiesu Kristo po.
56003007	U tien nnyan k u ŋalbalg po, tin te nimɔnm Yendu nunŋ n i, g tan di faal, gii mɔg miɛl nba kan gbenn. T guu lann i.
56003008	Min maad yal ne tie mɔni i. L po n te k n bua k a ŋanm g ŋɔn niib l niimn, g yab nba dug Yendu po kul ń ŋmigd g sun tuonŋana. Yal nba ŋan g biɛ tie bonmɔnn niib po n nyan.
56003009	Ama ŋan lɔgl mɔniɛɔg nba g mɔg niimn yen yaajanm sana nba k b taan k l g mɔg juog, g lɔgl kunkɔna yen mɔniɛɔg Yendu Mɔmaam po, g dugn l kul ne g tie bonmɔnn, l biɛ g mɔg siɛl yaa nyuad.
56003010	Yua nba kpaan g niib ń paad yen lieb, k a cegl’o yenm, g guan g cegl’o munle k u yie, ŋan nyɔl’o.
56003011	Fin mɔno a ban k l daan kpiɛd sɔnu u. U biid mɔno n bu guan g suol’o.
56003012	N bu sun Artemas lann i kaa Tisiik a buol. B ninŋ ne yend gii pund, ŋan mɔnd g cend’n Nikopolis. Fawaaɔg ne n baa be l po i.
56003013	Mɔnd g tod Senas nba tie buud maband yen Apolɔs, b gii saa b sɔnu, siɛl ń daa pɔd’b.
56003014	L tie k t niib ń mɔ ń yabl g banŋ tuonŋana sunu i. G nyan mɔlane payiɛnu, ban daa bund g be fam.
56003015	Yab nba be n buol ne kul fuond’a. Fuond yab nba bua’ti dindann n ninŋ. Yendu ŋalbalg ń gii be yen i kul.
57001001	Min Pɔl, n be dansaldieog n ninŋ g dugn Yiesu Kristo po i, min n da kadaaɔg ne, min yen t ninja Timote. T fuond’a Filemɔn, fin nba n tie t dɔnnmɔn g biɛ tie t tuonsunlua,
57001002	g fuond t niipuo Apia yen t tuonsunlua Arsiip nba mɔ gbaa Yendu tuonn po, g biɛ fuond Kristo‑yab nba taand lieb a ŋaag n ninŋ nyan mɔ.
57001003	T Baa Yendu yen t Yonmdaan Yiesu Kristo ń yad yedŋanm i po g biɛ te k i yam ń gii dua.
57001004	N tiɛn a po youg kul n jaandi n ninŋ g tiend Yendu balg a po,
57001005	k l maa n gbad ŋan dug Yonmdaan Yiesu po g biɛ bua Kristo‑yab kul nand.
57001006	N miɛd Yendu k ŋan mɔg dindann nba g diɛ g bɔgd lieb nyan ń ŋanm g cie a ninŋ, g te g niib ń bann tin be yen Kristo g Yendu tie’ti ŋanm nba kul.
57001007	N ninja, ŋan bua Kristo‑yab nand nyan manŋ n pal hal bonciɛnn g biɛ te k n pal paag g dugn a paan Kristo‑yab pala.
57001008	L po n te g Kristo n ninŋ n bo bu fid g ŋɔn’a ŋan bu sun yal nba,
57001009	g nyaan n yen bua k n miɛl’a miɛdug buam sɔnu n i. Min Pɔl, min yua tie nikpel, g biɛ be dansaldieog n ninŋ mɔlane g dugn Kristo po nyan,
57001010	n miɛd’a sugl n bija Onesiim po k l maa dansaldieog n ninŋ ne i k n ŋɔn’o Laabamann k u te Kristo‑yua.
57001011	Siɛnyoug u bo g tie siɛl a po, ama mɔlane nuan u ji tie yua nba bu fid g tod min yen fin kul i.
57001012	N lebnd’o a buol n nyan, wano nba k n bua’ɔg yen n pal kul.
57001013	N bo sun k wan gii be n buol i, g gaal a yiɛl gii suun n tuona youg nba k n daa be dansaldieog n ninŋ g dugn Laabamann po ne.
57001014	Ama n yen g bua k n tien siɛl k a g cab’n, g ŋanm nba k a bo bu tien n po ń ji tan daa tie nyan niinn bonn nyan. N bua k lan nya a po i.
57001015	L bu fid g tuu k Onesiim bo yaad a buol k l gii yann waam nne, ŋan guan g la’ɔg wan gii be yen’a youg kul i.
57001016	Yen mɔni, mɔlane nuan u ji g tie yonm kukua kaa, u mɔn g cie yonm. U tie t ninja i, niib bua u maam. N mɔ bua u maam hal bonciɛnn. Ama fin n biɛ baa mand g bua’ɔg hal bonciɛnn g dugn u tie nil g biɛ tie Kristo‑yua.
57001017	Lann, l gii tie k a yiin’n a tuonsunlua, ŋan gaal’o nyan a gaal min mɔno i nyan.
57001018	U gii biil’a siɛl lann i kaa u gii mɔg a pann, ŋan tun’n l pann.
57001019	Min Pɔl mɔno n da yen n nuu lanbona ne: n bu pa’a l pann. N g bua k n tiɛd’a k fin mɔno yaa miɛl tie pann k a bu pa’n kaa.
57001020	Lann n ninja, mɔnd g sun l tuonn n po g dugn Yonmdaan po. Te k n yam ń duan g dugn Kristo po.
57001021	N dug a cɔlunŋ po i g da’a. N ban k a yen bu tien yal cie min miɛl’a yal mɔno.
57001022	Bobn dieog mɔ n po k l maa n mɔg dindann k i jaandi bu te k ban luod’n k n guan i buol.
57001023	Epafras, yua k min yen wano taan g be dansaldieog n ninŋ g dugn Kristo po nyan fuond’a.
57001024	N tuonsunlieb Mark yen Aristark yen Demas yen Luk mɔ biɛ fuond’a.
57001025	T Yonmdaan Yiesu Kristo ń yad yedŋanm i po.
58001001	Siɛnyoug Yendu bo tɔgn sɔni bonciɛnn g te k u sogni‑nba maad yen t yaajanm k l g luol taal fuunu munŋaa.
58001002	Ama dijijuog dani nba k t be ne, Yendu te k u Bija maad yen’ti. Yendu tag bonn kul yen wano i, g tug’o k u tie yua nba tan bu yend bonn kul.
58001003	U ninŋ i k t nyuan Yendu yudand. Yendu n tie nand, u mɔ l tie nnyan i. U maam nba mɔg paalu nyan n te g ŋanduna n ninŋ, bonn kul sie l sinsienu n. U bo te g niib biid piin g gbenn, k u ji duo g kal Yendu yudanddaan jendu polu po,
58001004	g Yendu te k u cie malɛg‑nba. Nyan Yendu n te k u cie’b nyan, k u pul’o sann nba mɔg yudand g cie b sana.
58001005	Yen mɔni Yendu g ban g maad malɛg sua k nne: « A tie n Bija i, dinne min n tie a Baa. » U biɛ g ban g maad malɛg: « Min n baa tie u Baa, u mɔ baa tie n Bija i. »
58001006	G nyaan Yendu n bo tan suun u Bija nba mɔg nuu bonn kul po yaa youg nba ŋanduna n ninŋ, k u maad g: « Malɛg‑nba kul ń gii pug’o. »
58001007	Malɛg‑nba po nuan, Yendu maad k nne: « U tu te u malɛg‑nba ń te nyan faalu nyan i, g te u tuonsunna ń te nyan muupienu nyan. »
58001008	Ama u Bija yaa po nuan Yendu maad: « Yendu, a baa kal a badkog po i, youg ń tuu youg. A baa diɛ a baddanml i g ŋmagd a niib yen mɔnkund.
58001009	Ŋan buad mɔnkund g yie bonbiil nyan po n te k a Yendu lugd’a g tien kpam a yul po yen pamann. U buad fin i g cie a lieb kul. »
58001010	G Yendu biɛ maad: « Yonmdaan, cilg youg fin n tag tinŋ, g biɛ tag polu yen a nui.
58001011	Polu yen tinŋ bu bod, ama fin nuan baa l be i. L kul ne tan bu cad nyan liɛdl nyan i,
58001012	ŋan pɔbn’m nyan ban tu pɔbn liɛdl nand nyan. B bu lebd’b nyan ban tu lebd tiɛɔg nand nyan i, ama fin nuan g mɔg lebdu, k a miɛl mɔ biɛ kan ban g gbenn. »
58001013	Yendu biɛ g ban g maad malɛg sua k nne: « Kal n jendu, saa yen min tan bu te ŋan paad a ninnanda. »
58001014	Malɛg‑nba tie b lɛ i ? B tie yab nba suun Yendu po, g dond’o i, k u tu sun’m k ban gad g tod yab nba bu la fielu.
58002001	L po n te k l bual k tin ŋanm g gaal tundl nba k t gbad g tan daa tud sɔnu.
58002002	G dugn malɛg‑nba n bo muand t yaajanm laabaal nba gii tie yal nba g niib dug l po, k l biɛ bo gii tie g nil kpiɛd g g cɔln l laabaal, k l baal yen tubdadu u po k l dagd yen wan kpiɛd nand nba nyan,
58002003	l ji bu tien nle i k l kan baal yen tubdadu t yaa po, l gii sua k t nyɔl g g yiin l fielu maam nba mɔn nyan siɛl i ? G dugn Yonmdaan mɔno n bo kpiɛ g maad l fielu maam. G yab nba bo gbad maad’ti k l maam tie mɔni.
58002004	G Yendu mɔ ŋɔn k l maam tie mɔni g sun yaalidug yen palug tuona, g biɛ pii niib Foŋanm paab nyan u yam n bua nand nyan.
58002005	Yen mɔni tin maad ŋanduna nba po ne, Yendu g cab malɛg‑nba kaa k ban gii mɔg nuu l po.
58002006	L yen diɛn Yendu Kadaaɔg n siɛl buol k nne: « Yendu, nifosaal tie bɛ i, k a baa tiɛn u po i, Nifuog tie bɛ i, k a baa nyuan u ninŋ i ?
58002007	A bo yuan’o youg waam nne g malɛg‑nba cie’og, g yuand g tie’og yudand yen sel,
58002008	g te k u mɔg nuu bonn kul po. » Yendu n bo cab’o k u mɔg nuu bonn kul po nyan, siɛl g tenn k u g mɔg nuu l po. Ama tinm yen daa g nyuan k u mɔg nuu bonn kul po.
58002009	G nyaan tin la yal nba n ne: yua nba g Yendu bo yuan’o youg waam nne g te g malɛg‑nba cie’og nyan, Yiesu i. Ama mɔlane Yendu guan g tie’og sel yen yudand, g dugn u tuo g cagn g kpe niib kul po. Yendu ŋalbalg po i k u tuo l cicagkuum.
58002010	Yen mɔni, Yendu n tag bonn kul, bonn kul tie u yal i. U bo bua k u bid bonciɛnn ń gaal u yudand i. L po n te k l bo dagd yen wan te g Yiesu ń gii tie yua nba dagd yen wan sun u tuonn, g dugn wan tuo g gaal fala nba nyan po. Yiesu n kon tie yua nba luod sɔnu g te g lieb la fielu.
58002011	Wano n te g niib ŋan g dagd Yendu po. Wano yen yab nba k u te k b ŋan g dagd Yendu po nyan kul taa Baa i. L po n te k u g jie fai yen wan yiin’m u ninjanm,
58002012	g biɛ maad: « N bu ŋɔn n ninjanm ŋan tie yua nba, a tintaanu siign min yin g dond’a. »
58002013	G Yiesu biɛ maad k nne: « N baa dug n Yendu po i. » G biɛ maad: « Min yen bid nba g Yendu kubn’n n nyan. »
58002014	Lann, nyan l bid n tie nifoi g mɔg gbannand yen sɔm nyan, Yiesu mɔ bo te nifuog nyan banm nyan i, g kpe k wan biil Sitaan, yua nba mɔg paalu kuum po,
58002015	g yab nba k b binbem ninŋ kul k b bo jie kuum g tie yonmi nyan, wan nyan’m l n ninŋ.
58002016	Yen mɔni Yiesu bo g baal k wan tod malɛg‑nba kaa, u bo baal k wan tod Abraham yaabuona i.
58002017	L po n te k u bo bu nand canyiin yen u ninjanm k wan fid g te salg-yidkab kul ciɛn nba jie niib ninbaaɔg, g ciib Yendu tuonn n ninŋ. Nnyan i k u bu fid g tug u kua g yid salg g piin niib biid.
58002018	Bignn n bo baal’o k u la fala bonciɛnn nyan po n te g yab nba g bigna baal’b, k u bu fid g tod’b.
58003001	N naataani, yinm nba tie Yendu yab k u yiin’i k yin taan g te u buolu nyan, lann, i ninbina ń gii maa Yiesu po. Yendu sun wano i k tin dug yal nba po g maad niib nunŋ n nyan, wan gii tie l salg-yidkab kul ciɛn.
58003002	U bo lugd wano i k wan sun l tuonn, k u biɛ sun l tuonn lan bual nand nyan Moyis n bo sun nand Yendu ŋaag n yab po g g kpiɛd nyan.
58003003	Yiesu bo dagd yenn i g gaal yudand nba yab g cie Moyis yal. L tie nyan tanmaal n tu maa ŋaag nyan i. B tu pag tanmaal i, b g pag ŋaag kaa.
58003004	Yen mɔni ŋaag kul mɔg yua nba maa’ɔg u. Ama Yendu n maa bonn kul.
58003005	Moyis bo tie tuonsunn i, g sun lan bual nand Yendu ŋaag n yab po. U tuonn bo tie k wan gii ŋɔnŋ niib Yendu n bo tan bu maad yal i.
58003006	Mɔlane Kristo n ji suun lan bual nand. Ama wano tie Yendu Bija i, g mɔg nuu u Baa Yendu ŋaag po. Tinm n tie u ŋaag, l gii tie k t pala paa k t biɛ mɔg pamann tin daan yal nba po.
58003007	L po n te g Foŋanm maad k nne: « Dinne, i gii gbad Yendu niɛlu,
58003008	yin daa nyal i tuba nyan i yaajanm n bo yie k b kan cenŋ Yendu, g bign’o youg nba k b bo be tinkuonŋ n ninŋ nyan.
58003009	Yendu bo maad: “ L tinkuonŋ n ninŋ i, k i yaajanm bo bign’n k ban diid’n, yen ban bo l la n tuona
58003010	bina piinna siign kul. Lann i k n pal bie b po k n maad: ‘B l tun g tud sɔnu i, B g bann n sɔni.’
58003011	L pabienn n ninŋ k n pol g maad: ‘B kan ban g kua doug nba ninŋ k min Yendu bo bobn b po, k ban kua g fuod nyan.’ ” »
58003012	Lann n naataani, suol man i kua k i ninŋ baa sua ń tan daa mɔg maalbiiug u pal n ninŋ, g yie g nyɔl dindann k lan fagn’o yen Yendu nba fo.
58003013	Ama i paand man i lieb pala daal ń tuu daal yaa youg nba k t ji be ne, k i siign ninŋ sua ń tan daa baa biid n ninŋ k lan te k wan yie Yendu.
58003014	Yen mɔni, t te Kristo yegni n nyan, l gii tie k t ŋanm g sie k l paa saa yen juog, nyan tin bo kpiɛ g sie nand nyan.
58003015	Lan diɛn Yendu Kadaaɔg n g maad yal nba n ne: « Dinne, i gii gbad Yendu niɛlu, yin daa nyal i tuba nyan i yaajanm n bo yie k b kan cenŋ Yendu nyan. »
58003016	Yen mɔni, b lɛ n bo gbad Yendu niɛlu u, g yie g g cenŋ’o i ? L g tie yab nba kul bo nyiɛ Esipt doug n ninŋ g Moyis ŋmagd’b nyan kaa aa ?
58003017	Yendu pal bo bie b lɛ po i bina piinna siign i ? L g tie yab nba bo tien biid g kpe tinkuonŋ n ninŋ nyan kaa aa ?
58003018	K b lɛ i g Yendu bo pol g maad k b kan ban g kua doug nba ninŋ k u bo bobn b po k ban kua g fuod nyan i ? L g tie yab nba bo yie k b kan cenŋ’o nyan kaa aa ?
58003019	Lann t la k b bo g fid g kua g dugn b bo g dug Yendu po.
58004001	Yendu n bo puon puoni nba k u bobn fuom k u niib bu fuod nyan, l puoni biɛ daa l be i. Lann, suol man i kua k i ninŋ sua ń daa ŋaa k lan paad’o k u kan la l fuom.
58004002	G dugn t mɔ gbad l laabamann nyan yab nba bo be tinkuonŋ n ninŋ n bo gbad nyan i. Ama laabaal nba k b bo gbad nyan, b bo g duo siɛl yaa nyuad l po, g dugn youg nba k b bo gbad l laabaal b bo g tuo g gaal k l tie mɔni.
58004003	Yen mɔni, tinm nba tuo g gaal l laabaal, tinm n bu la Yendu fuom. U maad l fuom po k nne: « N pabienn n ninŋ i, k n bo pol g maad k nne: “ B kan ban g kua doug nba ninŋ k min Yendu bo bobn b po k ban kua g fuod nyan. ” » Yendu n bo maad nand n nyan, g yen sua k u bo bobn l fuom, g sun u tuonn g gbenn hal ŋanduna cilg youg o,
58004004	g dugn l diɛn Yendu Kadaaɔg n ninŋ siɛl buol g maad daa ŋanlile daal po k nne: « Yendu bo sun u tuona kul g gbenn, g daa nlile daal k u fuod. »
58004005	L biɛ diɛn l buol g maad: « B kan ban g kua doug nba ninŋ k min Yendu bo bobn b po k ban kua g fuod nyan. »
58004006	Yab nba bo kpiɛ g gbad l laabaal bo g la Yendu n bo bobn fuom nba b po nyan g fuod, g dugn b bo g tuo g gaal k l tie mɔni. Yen l yaa kul nifanm be g bu fid g la l fuom g fuod.
58004007	L po n te g Yendu guan g sen daal g yi l daal g dinne. Yendu n bo maad yen t yaajanm, l bo wai yo, k u tan te g Dafiid maad l daal po nyan tin kpiɛ g diɛn nand nyan: « Dinne, i gii gbad Yendu niɛlu, yin daa nyal i tuba. »
58004008	Yen mɔni, l bo gii tie g Sosuwe te k b la fuom, Yendu biɛ ji bo tan kan gii maad diliel po.
58004009	Lann, l bua n maad g fuom biɛ daa tenn g be Yendu niib po. L fuom tie nyan Yendu n bo fuod daa nlile daal nyan i.
58004010	Lann, yua nba la Yendu n bo puon fuom nba g fuod, u mɔ gbenn u tuona g ji fei nyan Yendu n bo gbenn u yal g fuod nand nyan i.
58004011	L yaa po, tin gii gbaa man k tin la l fuom g fuod, g baa sua ń tan daa ŋmaa t yaajanm taabuod n ninŋ g mɔ ń yie g kan cenŋ Yendu g kua tudm n.
58004012	Yen mɔni, Yendu maam suun tuonn g biɛ mɔg paalu. L biɛ man g cie jug nba man u mɔi nle kul po. L tu kua hal t ninŋ g daan sii t pala, g kua hal t tugda ninŋ yen t kpaba ninŋ, g ŋɔn t pala n ninŋ yen t maalm n ninŋ yal ŋan yen yal nba g ŋan.
58004013	Baa siɛl g be g wuo Yendu po. Wan tag yal nba kul, u nyuan l kul ne g ban yal n tie kul. U buol i g sua kul tan bu sed g dugn wan sun yal nba kul.
58004014	Tin mɔg salg-yidkab kul ciɛn nba ne g mɔg u lua. Wano n tie Yiesu, Yendu Bija nba duo hal polu po g pund Yendu buol. Lann, l bual k tin ŋanm gii diɛ tin dug yal po k lan gii paa i.
58004015	Tin ji mɔg salg-yidkab kul ciɛn nba ne g tie yua nba kan fid g jie’ti ninbaaɔg t gbalm youg kaa. B bign’o bona kul ninŋ nyan tinm nyan, ama wano g ban g tien biid.
58004016	Lann, tin gii nagd man Yendu badkog buol yen papaal, l buol i g ŋalbalg be. Yendu bu jie’ti ninbaaɔg, tin la u ŋalbalg youg nba k t bua todl.
58005001	B tu lugd salg-yidkab kul ciɛn kul niib siign i, g kaan’o k wan gii suun Yendu tuonn niib po. U tuonn tie k wan tu pi Yendu paab i, g biɛ yid’o salg niib biid po.
58005002	Nyan wano mɔno n tie gbalmdaan nyan, lann u bu fid g sɔnŋ yam g tod yab nba tie yanbɔndanm g tud sɔnu.
58005003	L gbalm po i k l bual k wan tu yid salg, l g tie niib biid po kukua kaa, ama yen wano mɔno biid po.
58005004	Sua g ban g din u kua yudand k wano n tie salg-yidkab kul ciɛn, ama Yendu n tu din nil nyan wan bo din Aharɔn nand nyan.
58005005	L biɛ tie nnyan i Kristo mɔ yaa po. Wano mɔno kaa bo din u kua yudand k u tie salg-yidkab kul ciɛn, ama Yendu n bo din’o g maad: « A tie n Bija i, dinne min n tie a Baa. »
58005006	G biɛ maad liel buol k nne: « Fin n tie salg-yidkua youg ń tuu youg nyan Mɛlkisedɛk nyan. »
58005007	Yiesu n yaan bo be tinŋ po ne, u bo jaand g don niɛlu g buud g fabn g miɛl Yendu nba bu fid g nyan’o kuum n. Wan bo jiin u kua Yendu nunŋ n nyan po n te k u bo cenŋ u jaandi.
58005008	Yen wan bo l tie Yendu Bija kul, wan bo cagn cicagbuolu nba kul bo te k u bann cɔlnn.
58005009	Wan bo sun u tuonn kul g gbenn canyiin yaa youg nba, k u te g yab nba cɔlm’o kul la fielu nba g mɔg gbennu.
58005010	G Yendu din’o salg-yidkab kul ciɛn Mɛlkisedɛk salg-yidkadinu sɔnu n ninŋ.
58005011	T mɔg bona bonciɛnn g bu maad’i l po, ama l yen paa yen tin ŋanm g ŋɔn’i l niimn yin gbad g dugn i g gbiɛ bona niimn tonm.
58005012	Lan pund yaa youg nba ne l ji bo bual k yinm ń gii tie canbaa‑nba i gii tund niib. Ama k i yen biɛ daa bua k ban gii tund’i ban tu kpiɛ g tund nil yal Yendu maam po. L ji bo tie k yin gii di jied nba kpai i, k i ŋaa lann o, g biɛ guan g bua biim.
58005013	Yua nba mual biim mɔ yen daa tie sanpandg i. U daa kan fid g paad bonŋann yen bonbiil.
58005014	Ama jied nba kpai tie ciɛnm yal i. Ban tun g di l jied nyan, banm n bu fid g mali g paad bonŋann yen bonbiil.
58006001	Lann, ŋaa man k tin gii gaan ciɛnm tundl g ji gii saa liig, g tundl nba k t bo kpiɛ g gaal Kristo po nyan, tin daa tun g sie l po. L ji g bual k tin guan g ŋanm g tund’i bona nba ne po kaa. Lan tie g niib ń ŋaa bontitied nba bu baal yen b kuum nyan, gii dug Yendu po,
58006002	yen tundl nba k b tund nyunwulu po, yen ban tu maan nui nil po g jaand u po nyan, yen kpienm yiedu, yen Yendu buud jiɛlu nba g mɔg lebdu nyan po.
58006003	L bual k tin gad liig i, l gii sua g Yendu cab’ti.
58006004	Yen mɔni, yaa danm nba g Yendu yinyiem fand’b, k b gaal Yendu paab, g gaal Foŋanm, g bann Yendu maam n man nand nba, g bann ŋanduna nba baad paalu n tie yal o, g yuand g baa nyan, sua ji kan fid g te banm ń guan g mɔ kua b biid po, g dugn b guan g kpaa Yendu Bija dapunpɔnn po n nyan, g te g niib ji la sɔnu, g sugd’o.
58006007	Tinŋ nba po g taag baa youg kul g sɔnŋl be, g yab nba ko l tinŋ po laad ban bua yal nba, Yendu tu yad u yedŋanm l tinŋ po i.
58006008	Ama l gii tie g kunkoni yen jiɛm n pa l tinŋ po, l tinŋ tie fam i. L kan wai yen Yendu n pol l tinŋ mɔb, ban juod g juu’ug.
58006009	Lann, n dɔnn‑nba, l gii tie k t maad nnyan mɔno, t pala paa i po k i tuag sɔnŋanu nba bu te yin la fielu.
58006010	G dugn Yendu tie mɔnkundaan i. U kan sunm i tuona nba k i sun kul yen buam nba k i ŋɔn u po g sun g biɛ daa l suun Kristo‑yab po.
58006011	Tin bua yal tie g yua kul ń gii diɛ k l paa g daa ŋaa, saa yen juog. Nnyan i k i bu la yin guu yal nba yen i pala kul.
58006012	T g bua yin ŋaa g gbannyagl ń suol’i. T bua yin mɔ ń ŋmaa yab nba bo dug Yendu po g juun g gaal Yendu puoni nyan, taabuod n ninŋ i.
58006013	Yendu n bo puon Abraham nyan, u bo puon’o g pol wano Yendu sann po i, g dugn sua g be g cie’og k u bu pol g taa u sann.
58006014	U bo pol g maad k nne: « Yen mɔni, n bu yad n yedŋanm a po, g te a yaabuona ń mal gii yab. »
58006015	K Abraham juun g guul, g la Yendu n bo puon’o yal.
58006016	Niib n tu maad maam yal g biɛ pol nyan, b tu pol g taa yua nba cie’b sann i, k l mɔpol po ń daa mɔg mɔniɛɔg.
58006017	Lann, Yendu n bo bua g yab nba bu gaal u puoni ń ŋanm g bann k u maam g mɔg lebdu nyan, l po n bo te k u bo puon g biɛ pol
58006018	k lan te k t pala ń gii paa bonciɛnn. Yendu g fa faaɔg palb, lann n te k t pala paa k wan bo puon g biɛ pol nyan k l g mɔg lebdu. T duo Yendu sandand k u puoni ń paan t pala k t ŋanm gii diɛ dindann nba k t mɔg i.
58006019	L dindann tie t binbem po nyan kudkpiɛgl nba tu kpaa gii diɛ ŋadunŋ nyum n ninŋ nyan i, l g mɔg begnu. Tin daan yua nba ninŋ tu kua polu po jaanddeciɛɔnŋ n, g pend cincenciɛɔnŋ nba juan nyan, g kua hal denuagn ninŋ.
58006020	L buol i, g Yiesu liid g kua t po, g tie salg-yidkab kul ciɛn Mɛlkisedɛk salg-yidkadinu sɔnu n ninŋ, g baa be youg ń tuu youg.
58007001	Wano Mɛlkisedɛk bo tie Salɛm bad i, g biɛ tie Yendu Badciɛn salg-yidkua. Abraham n bo pua tɔb g paad batieb, g leb g kun, wano Mɛlkisedɛk n bo tuog’o, g yad yedŋanm u po.
58007002	K Abraham tug wan bo pua tɔb g fiel yal nba kul, g bɔgd taal piig, g tug yenn g tie Mɛlkisedɛk. Yenm, Mɛlkisedɛk sann niimn tie bad nba tie mɔnkundaan. G munle po k u tie Salɛm bad, k l niimn tie laafiɛ bad.
58007003	Sua g ban Mɛlkisedɛk naa lann i kaa u baa, lann i kaa u yaaja sua. L g diɛn siɛl buol g maad u mad daal po lann i kaa u kuum po. U tie nyan Yendu Bija nyan i, g baa tie salg-yidkua youg ń tuu youg.
58007004	I la Mɛlkisedɛk n bo tie nigbenŋl nba waa ! T yaaja cincinn Abraham mɔno bo tug wan bo pua tɔb g fiel yal nba kul, g bɔgd taal piig, g tug yenn g tie’og.
58007005	Moyis yiko bo cab Lefi yaabuona nba tie salg-yidkab nyan, k ban gii gaan Israyɛl yab buol ban la yal binn n ninŋ, l bɔgdm piig n ninŋ yenn. B ninjanm Israyɛl yab buol i, k b bo tu gaan, k b mɔ yen tie Abraham yaabuona i.
58007006	Mɛlkisedɛk nuan bo g tie Lefi yaabuonn kaa, ama u yen bo gaal Abraham n bo pua tɔb g fiel yal nba kul bɔgdm piig n ninŋ yenn, g biɛ yad yedŋanm wano Abraham nba bo gaal Yendu puoni nyan po.
58007007	L g mɔg tama tama, sua kul ban g yua nba tie ciɛn n tu yad yedŋanm big po.
58007008	Lefi yaabuona nba gaan niib n tu la yal binn n ninŋ bɔgdm piig n ninŋ yenn nyan tie niib nba tan bu kpe i. Ama Mɛlkisedɛk nba gaal Abraham buol bɔgdm piig n ninŋ yenn nyan nuan, tie yua nba fo i, nyan lan diɛn u po nand Yendu Kadaaɔg n nyan.
58007009	T bu fid g maad k Abraham n bo tie Mɛlkisedɛk bɔgdm piig n ninŋ yenn nba nyan, g Lefi mɔ bo tie u yal n nyan, wano nba k u yaabuona gaan niib n tu la yal binn n ninŋ bɔgdm piig n ninŋ yenn.
58007010	G dugn Mɛlkisedɛk n bo cend Abraham youg nba nyan, l bo sua k wano Lefi daa be Abraham sɔm n ninŋ i, k b daa g mal’o.
58007011	Yendu bo tie Israyɛl yab u yiko, k l yiko ŋɔnŋ g Lefi cugl n yab kua n baa tie salg-yidkab. Ama l bo gii tie g salg nba k b bo yid nyan te k Israyɛl yab ŋan canyiin Yendu nunŋ n, salg-yidkua nba bo bu baal kul bo baa tie nyan Aharɔn nyan i. L salg n bo kan fid g te g niib ń gii ŋan canyiin Yendu nunŋ n nyan po n bo te g salg-yidkafano baal g tie nyan Mɛlkisedɛk nyan.
58007012	Lann, l gii tie g salg-yidkadinu lebd, l tie g yiko mɔ ń lebd i.
58007013	T Yonmdaan nba g Yendu Kadaaɔg maad u po ne, u tie cugfann n ninŋ yua i. L cugl n ninŋ, baa sua g ban g sun salg binbindl tuonn.
58007014	Sua kul ban k t Yonmdaan tie Suuda cugl n jua i. Moyis kadaaɔg n ninŋ, naan buol nba k u maad salg-yidkab po, u g maad baa siɛl l cugl po.
58007015	Diid man, yal nba te k l ji ŋanm g fand t nuni po tie g salg-yidkafano baal g tie nyan Mɛlkisedɛk nyan.
58007016	Wano g te salg-yidkua nyan yab nba g yiko bo lugd b cugl nyan kaa. Wan mɔg miɛl nba kan ban g gbenn paalu po i, k u te salg-yidkua.
58007017	Yen mɔni, l diɛn Yendu Kadaaɔg n g maad u po k nne: « Fin n tie salg-yidkua youg ń tuu youg nyan Mɛlkisedɛk nyan. »
58007018	Nnyan i k b piin yiko nba bo kpiɛ g be, g dugn l yiko bo g mɔg paalu, l biɛ bo g mɔg nyuad.
58007019	Yen mɔni, yal l be ŋanduna n ninŋ kul, Moyis yiko bo g fid g te k l ŋan canyiin Yendu nunŋ n ninŋ. Ama Yendu n ji yuand g baal yen dindann nba t po ne ń ŋanm g mɔn. Lann n bu fid g te tin nagn Yendu nunŋ n.
58007020	Yal nba pugn tie g Yendu biɛ bo puon puoni i g pol. Lieb nuan te salg-yidkab g siɛl yaa puoni g pugn l po.
58007021	Ama Yiesu nuan, yua nba din’o salg-yidkua bo puon’o g pol g maad’o: « Min Yonmdaan n puon ne g pol, min yed yal lann n bu tien, n kan ban g lebd: “ A baa tie salg-yidkua youg ń tuu youg ”. »
58007022	Nnyan i g Yiesu po, Yendu n ji suol dɔnnu nba yen’ti ŋanm g mɔn bonciɛnn.
58007023	Yal n biɛ pugn tie g yab nba bo te salg-yidkab bo yab g dugn kuum bo te k b kan fid gii tun g be g suun b tuonn.
58007024	Ama Yiesu nuan l fo i youg kul, k u salg-yidkua tuonn g mɔg gbennu youg ń tuu youg.
58007025	L po n te k u mɔg paalu nba g mɔg gbennu g bu fid g fiel yab nba nagd Yendu g dugn u po, k l maa wano l fo i youg kul g jaand g miɛd Yendu b po.
58007026	Lann, Yiesu n tie salg-yidkab kul ciɛn nba dagd yen’ti. Wano i g Yendu pal man u po, k u g kpiɛdl, g biɛ g mɔg siɛl yaa biid, k u paad’o yen biiddanm, g don’o polu yaa polu.
58007027	Wano g tie nyan salg-yidkab ciɛnlieb nyan kaa. L g bual g daal kul wan tu kpiɛ g yid salg u biid po o, g yuand g yid salg niib biid po. U tug u kua i g yid salg yenm kua.
58007028	Moyis yiko n bo kaand salg-yidkab ciɛnm nba nyan bo tie yab nba bu fid g tien biid i. Ama Moyis yiko puol po, Yendu maad i, g pol g kaan u Bija k u ji baa tie salg-yidkab kul ciɛn nba dagd yen wan sun u tuonn youg ń tuu youg.
58008001	Tin maad yal nba ne kul, mayul tie ne i: t mɔg salg-yidkab kul ciɛn nba tie nnyan g be polu po, g kal Yendu yudanddaan badkog nuujendu po.
58008002	U suun u salg-yidkab kul ciɛn tuonn Yendu ŋaag n mɔno i polu po. L buol n tie Yendu-cend‑buol-jounŋ yen mɔni. Nifosaal kaa caan l jounŋ, Yonmdaan Yendu mɔno n caan l jounŋ.
58008003	B gii kaan salg-yidkab kul ciɛn nba, l tu tie k wan gii piin Yendu paab, g biɛ gii yid’o salg i. Lann, l bual k t salg-yidkab kul ciɛn mɔ ń gii mɔg siɛl g yid Yendu i.
58008004	L bo gii tie k u be tinŋ po ne, u bo kan te salg-yidkua mɔno, g dugn salg-yidkab be g yid Yendu salg nyan yiko n bual nand nyan o.
58008005	Ban suun b salg-yidkab tuonn naan buol tie yal nba be polu po yaa ninnaɔnŋ yen l junjunŋ u. Yen mɔni Moyis n bo bua n caan Yendu-cend‑buol-jounŋ, Yendu bo maad’o k nne: « Ŋanm g cenŋ ne, a bu pua l jounŋ lan gii naan nyan min ŋɔn’a k l naan nand jual po nyan i. »
58008006	Ama mɔlane Yendu n tie Yiesu salg-yidkua tuonn nba nyan mɔn g cie l salg-yidkab tuona. Yendu n suol dɔnnpaanu nba yen niib nyan, Yiesu n tie l sandindaan. L dɔnnpaanu mɔn g cie dɔnnkpelu g dugn l puoni mɔn g cie dɔnnkpelu puoni.
58008007	L bo gii sua g dɔnnu nba bo kpiɛ g be nyan bo g mɔg siɛl yaa maam, Yendu ji bo kan guan g suol dɔnnu yen niib.
58008008	G nyaan Yendu bo la nil bontitied i, g fu yen’o g maad: « Min Yonmdaan n maad, dana baad k n bu suol dɔnnpaanu yen Israyɛl buolu yen Suuda buolu.
58008009	L dɔnnpaanu ji kan gii tie nyan dɔnnu nba k n bo suol yen’m yaa youg nba k n bo diɛ b yaajanm nui g nyan’m Esipt doug n nyan kaa. Ban bo g cɔln l dɔnnu nyan, l po n te k n mɔ bo nyɔl’b. Min Yonmdaan n maad.
58008010	L dana po gii pend, dɔnnu nba k n bu suol yen Israyɛl buolu n ne: “ N bu diɛn n Mɔmaam b pala n ninŋ, g kuan l Mɔmaam b maalm n ninŋ. N baa tie b Yendu k b mɔ tie n buolu ”.
58008011	B ninŋ sua ji kan tund u lua lann i kaa u ninja g maad: “ Bann Yonmdaan ” g dugn b kul tan baa ban’n lan cil yab g tie siɛl g daan pund nigbenŋa.
58008012	B gii sun tuonkpiɛdl, n bu jie’b ninbaaɔg, n ji kan ban g tiɛd b biid po. »
58008013	Yendu gii maad dɔnnpaanu maam, l bua n maad g dɔnnu nba bo kpiɛ g be ji g mɔn n nyan. Yal nba ŋanm g wai, g g mɔn mɔ yen kan wai yen lan bod.
58009001	Yendu n bo kpiɛ g suol dɔnnu nba yen niib nyan, l dɔnnu bo mɔg yiko‑nba nba ŋɔnŋ’b ban baa dond’o nand nba yen ban baa dond’o naan nba ninŋ tinŋ po ne.
58009002	Yen mɔni, b bo pua Yendu-cend‑buol-jounŋ u, k l mɔg gɔnn n yen denuagn. Gɔnn n ninŋ i k b bo yi ŋand buol k l mɔg ban tu son fida g tuan yal nba po, g tiebl sie k b maand l po kpanu nba k b piin Yendu paab.
58009003	G cincenciɛɔnŋ juan g paad gɔnn n yen denuagn. L cincenciɛɔnŋ linn po n tie denuagn k b yi ŋand yaa ŋand buol.
58009004	L ninŋ bo mɔg binbindl nne k b tabn wula l munn kul po, g juug ŋuba l po, g biɛ mɔg Yendu dɔnnu kpaɔg k b tabn l po mɔ wula l munn kul po. L kpaɔg n ninŋ bo mɔg sual nne k b tien yen wula, g jied nba k b yi mann nyan be l n. Aharɔn lanbann nba bo bund fapaand nyan bo kpie l n i. G tanpipaba nba k b bo diɛn Yendu Mɔmaam l po nyan mɔ kpie l kpaɔg n.
58009005	B bo naan malɛg‑nba nba k b yi’b serubɛn-nba nyan, g tuan l kpaɔg bonbiil po, k l ŋɔnŋ g Yendu mɔno be l buol. K b kpinkpana sɔnŋu yil ban tu mii sɔm naan g Yendu ń di sugl b biid po nyan. Ama youg yen g cab k tin gii maad maam bonciɛnn l po mɔlane.
58009006	Ban bo sen bona kul nand nba n nyan, g salg-yidkab kua Yendu-cend‑buol-jounŋ gɔnn n, g suun b tuonn.
58009007	Ama denuagn ninŋ nuan, Yendu salg-yidkab kul ciɛn kua n bo kua binn n ninŋ taal yenm kua. U bo g kua l n ninŋ g g diɛ bonkobg sɔm g bu yid Yendu salg, k wan di sugl wano mɔno biid po yen niib n tud g tien biid nba po.
58009008	Nnyan i g Foŋanm ŋɔnŋ’ti g sɔnu nba saa g kua polu po Yendu-cend‑buol-jounŋ n daa kan luod youg nba g tinŋ n yal daa be.
58009009	L tie bonn nba tie mɔlane yaa ninnaɔnŋ u. L niimn tie g paab nba k b piin Yendu yen salg nba k b yid’o nyan kan fid g te g yua suun nnyan pal n ninŋ ń gii ŋan canyiin.
58009010	L kul ne tie bogda nba tie gbannand yal i, g nyuan jied po yen daam po yen ban baa ŋami b kua nand. L bogda bo tie yal nba g niib bo baa cɔln saa yen youg nba g Yendu bo tan bu guan g lebd bonpaann i.
58009011	Ama Kristo n baal g te Yendu salg-yidkab kul ciɛn nba baal yen bonŋana nba ne g tie’ti. Wan kua Yendu-cend‑buol-jounŋ nba ninŋ, l jounŋ mɔn bonn kul n ninŋ g cie jounŋ nba bo be. Niib kaa caan l jounŋ, l jounŋ biɛ g tie tinŋ n ne yal kaa.
58009012	Kristo kua yenm kua i denuagn, wan kua u g tug ŋɔbɔa yen naatonpaani sɔm kaa g yid Yendu salg, u tug wano mɔno yaa sɔm i g yid salg g nyan’ti biid n ninŋ mɔlane yen youg nba g mɔg gbennu.
58009013	L gii tie k b tu tug ŋɔbɔa yen naatonpaani sɔm yen naasal nba k b tu kod g juu yaa fantam g pag niib nba tien biid po, k lan nyan’m jɔgnd n,
58009014	l bu tien nle i g Kristo sɔm yen ji kan ŋanm gii mɔg paalu g cie l kul ne i ? Foŋanm nba be youg ń tuu youg te k wano mɔno tug u kua g yid Yendu salg nyan bonkobg nba ŋan g dagd nyan, k u sɔm piin tuonbiid t pala n ninŋ k lan gii ŋan canyiin k tin fid gii tie Yendu nba fo tuonsunna.
58009015	L po n te g dɔnnpaanu nba g Yendu suol yen niib nyan g Kristo tie l sandindaan. U kpe k wan nyan danm nba bo tu be biid n ninŋ dɔnnkpelu youg g Yendu yiin’m nyan, k ban fid g di faal nba g mɔg gbennu g Yendu bo puon’m nyan.
58009016	Mɔni, nil gii diɛn g ŋɔn ban bu di u faal nand l gii tie k u kpe, l tie k u kuum puol po ban ŋɔn k u kpe yo g fid g di l faal.
58009017	Youg nba g yua nba diɛn u faadinu kadaaɔg daa be g mɔg miɛl, l kadaaɔg daa g tie bonmɔnn. U kuum puol po i, k l kadaaɔg ji baa tie kadaaɔg nba mɔn.
58009018	L po n te g Yendu n bo kpiɛ g suol dɔnnu nba yen u niib nyan, k l bo bual k ban kpi bonkobg g wul sɔm o, l dɔnnu ń fid g cil.
58009019	Yen mɔni, Moyis n bo ŋɔn Yendu buolu kul Yendu Mɔmaam nyan lan diɛn nand Yendu Mɔmaam kadaaɔg n nyan g gbenn, u bo tug tiig nba k b yi isɔp nyan faad i g lol yen cabmɔnn nba k b tien yen pieog kobd, g nyua ŋɔbɔa yen naatonpaani sɔm nba ŋmad yen nyum nyan ninŋ, g cind g mii Yendu Mɔmaam kadaaɔg po, g yuand g mii mii niib po,
58009020	g maad: « Sɔm ne tie Yendu n suol dɔnnu nba yen’i g yed k i gii cɔln nyan sɔm i. »
58009021	Lann i g Moyis biɛ mii mii l sɔm Yendu-cend‑buol-jounŋ po yen bona nba kul k b bo diɛ g dond Yendu nyan po.
58009022	L diɛn Yendu Mɔmaam kadaaɔg n g maad k b tu tug sɔm i g ŋanm bona bonciɛnn k lan gii ŋan g daa mɔg siɛl yaa jɔgnd, g sɔm gii g nyiɛ, Yendu kan di sugl niib biid po.
58009023	Lann, l gii tie k b tu ŋanm bona nba tie polu po bona yaa ninnaɔnŋ nnyan, l bual g salg nba cie niib n yaan tie yal nba nyan i ń ŋanm polu po bona mɔno.
58009024	G dugn Kristo g kua Yendu-cend‑buol-jounŋ nba ninŋ g niib caan kaa. L jounŋ bo tie polu po jounŋ mɔno yaa ninnaɔnŋ u. Ama u kua polu po Yendu-cend‑buol-jounŋ n mɔno i k wan gii be mɔlane Yendu nintual n g maad yen’o t po.
58009025	Kristo nuan kua l n ninŋ yenm kua i g tug u kua g yid salg t po. U g tun g kua nyan Suif‑nba Yendu salg-yidkab kul ciɛn n tun g kua binn kul denuagn ninŋ yen bonkobg sɔm nyan kaa.
58009026	L bo gii tie nnyan, man ne Kristo g luol g cagn taal fuunu munŋaa hal ŋanduna n cil o. Mɔni, dana nba k t be k l ji tie dijijuog dani n ne, Kristo ŋɔn u kua taal yenm i, g tug u kua g yid salg k wan piin niib biid.
58009027	T ban g nil kul bu kpe yenm kua i, l puol po Yendu n bu’ug.
58009028	Nnyan i g Kristo mɔ tug u kua g yid salg taal yenm kua k wan piin niib bonciɛnn biid. U tan bu guan g baal k l ji g tie k wan piin biid kaa, ama l ji baa tie k wan fiel yab nba guu u baalu i.
58010001	Moyis yiko tie bonŋana nba baad yaa junjunŋ u. L g tie yal nba be yen mɔni kaa. L po n te g salg nba k b tu yid binn ń tuu binn nyan kan fid g te niib nba nagd Yendu buol ń ji daa mɔg biid.
58010002	L bo gii tie k l salg yidu bo fid g te g niib ŋan canyiin Yendu nunŋ n, b bo bu yid yenm kua i g ji ŋaa, k lan ŋanm’b k ban ji daa mɔg biid.
58010003	Ama salg nba k b tu yid nyan tu te ban guan g tiɛd b biid po binn kul.
58010004	Yen mɔni, naatonpaani yen ŋɔbɔa sɔm kan fid g piin nil biid.
58010005	L po n te g youg nba g Kristo bo bu jiid tinŋ po ne, k u bo maad Yendu: « A g bua padg a biɛ g bua siɛl yaa paab mɔ. A yen tag gbannand g tie’n.
58010006	A g bual g sua ń kod bonkobg g juu g yid’a salg a biɛ g bual g sua ń kod bonkobg g te’a k a di sugl u po.
58010007	Lann i k n maad: “ N Yendu min n nyan, n baad tinŋ po ne k min tien a buam nyan lan diɛn a Mɔmaam kadaaɔg n ninŋ n po nand nyan i. ” »
58010008	Kristo n bo cind g maad yal n ne: « A g bua padg, a biɛ g bua siɛl yaa paab mɔ, a g bual g sua ń kod bonkobg g juu g yid’a salg, a biɛ g bual g sua ń kod bonkobg g te’a k a di sugl u po. » K b yen bo tie l salg kul nyan lan diɛn Yendu Mɔmaam kadaaɔg n nand nyan i.
58010009	K u biɛ pugn g maad: « Yendu, min n nyan, n baad tinŋ po ne k min tien a buam i. » Nnyan i g Yendu yiin salg nba bo kpiɛ g be kul fam, g te g Kristo salg ji gaal l yiɛl.
58010010	Yiesu Kristo n tien Yendu buam g tug u kua g yid salg yenm kua nyan i, k u te k t ŋan Yendu nunŋ n.
58010011	Yendu salg-yidkua kul tu sie daal ń tuu daal g suun u tuonn, g tun g yid salbuolyenu kua i, k l kan ban g fid g piin nil biid.
58010012	Ama Kristo nuan yid salg yenm kua i t biid po, k l salg dagd mɔlane yen youg nba baad, g ji kal Yendu jendu,
58010013	g guu saa yen youg nba g Yendu bu te k wan paad u ninnanda.
58010014	G dugn wano yid salg yenm kua i g te g niib nba k u nyan’m biid n ninŋ nyan ji be ŋand n ninŋ youg kul.
58010015	Foŋanm mɔ bo cind g maad lann n nyan:
58010016	« Min Yonmdaan n maad, l dana po gii pend, dɔnnu nba k n bu suol yen’m n ne: “ N bu diɛn n Mɔmaam b pala n ninŋ, g kuan l Mɔmaam b maalm n ninŋ. ” »
58010017	L puol po k u biɛ maad: « N ji kan ban g tiɛd b biid yen b tuonbiid po. »
58010018	Lann Yendu n dii sugl niib biid po nyan, l ji g bual k ban yid salg g miɛl sugl l po.
58010019	N naataani, Yiesu sɔm nba wul nyan n te k t ji bu fid g kua Yendu-cend‑buol-jounŋ denuagn ninŋ g siɛl kan pan’ti.
58010020	Yiesu n luod sɔnpaanu nba tien miɛl. Wan tug u kua g yid salg nyan n te g cincenciɛɔnŋ nba tu juan g lieg Yendu-cend‑buol-jounŋ denuagn nyan pad k t ji bu fid g kua l n ninŋ.
58010021	Mɔlane t ji mɔg salg-yidkab kul ciɛn nba mɔg nuu Yendu ŋaag yab po.
58010022	Tin nagn man Yendu yen papienn, gii dug u po yen t pal kul. Tin nagn’o man yen pal nba k t ŋuul g siɛl yaa jalgi ji g be l n, yen gbannand nba k t wul yen nyum nba ŋan k l g mɔg siɛl yaa jɔgnd.
58010023	Ŋaa man k t ŋanm g kub tin mɔg dindann nba g diɛ g maad niib nyan, g daa ŋaa, g dugn Yendu gii puon yal nba, u tu tien lann i.
58010024	Mɔnd man k tin gii paand t lieb pala k tin fid gii bua t lieb g biɛ gii suun tuonŋana.
58010025	Siɛb nyɔl g ji g saa Kristo‑yab tintaanu. Tinm n daa tie nyan banm nyan. Ama tin gii paand t lieb pala mandg yin ji nyuan g Yonmdaan daal nagd ne.
58010026	Yen mɔni, t gii bann mamɔni u, k l puol po k t yuand g tiɛ g tien biid, salg ji g be k t bu yid k lan nyan’ti l biid n.
58010027	L ji tenn k tin gii guu Yendu buud nba mɔg jiwaani ne, yen muu nba bu di u ninnanda i.
58010028	N tua i ban g nil gii yie g g cɔln Moyis yiko, g niib banle lann i kaa niib bantaa baal g maad k u tien nnyan, b kan jie’og ninbaaɔg a ? L tie k ban kpi’ug u.
58010029	L bu tien nle i g nil nba yiin Yendu Bija fam, g yed g sɔm nba po g Yendu guan g suol dɔnnu yen niib, g piin u biid nyan g tie siɛl, g sugl Foŋanm nba tien’ti ŋalbalg, k l daan yaa tubdadu ji kan ŋanm gii biɛ i ?
58010030	T yen ban yua nba maad k nne: « Min n bu tuu pann, min n bu guan g pa yua kul pann. » G biɛ maad: « Min Yonmdaan n bu bu n buolu. »
58010031	L baa biɛ yen nil ń kua Yendu nba fo kpatam n ninŋ.
58010032	Tiɛd man lan bo tie nand i po youg nba pend. Youg nba g Yendu yinyiem bo fand’i, l puol po i bo la fala bonciɛnn g yen juun g kɔn jad.
58010033	Yenn youg b bo tu sugd’i g cagn’i niib siign, liel youg mɔ i bo tu taan yab nba k b cagn’m nyan po i.
58010034	Yen mɔni i bo tuo g cagn yen yab nba be dansaldieog n nyan ; k ban biɛ bo fiel yin mɔg yal nba nyan, i bo tuo i k i pala biɛ man g dugn i ban k yin mɔg yal nba nyan cie tinŋ po ne yal, k l mɔgm biɛ g mɔg gbennu.
58010035	Lann, daa ŋaa man yin mɔg papaal nba, i bu la nyuad nba yab.
58010036	L bual k yin gii mɔg juun i g fid g tien u buam, nnyan i k i bu la wan puon’i yal nba.
58010037	Yen mɔni Yendu Kadaaɔg maad: « L gii yann waam g pugn, yua nba bu baal bu baal, u ji kan wai.
58010038	Yua nba tie nimɔn Yendu nunŋ n u baa fo g dugn u dindann po. Ama u gii ŋaa g g dug n po, n pal kan gii man u po. »
58010039	Tinm g tie yaa danm nba tu ŋaa g ji daa dug Yendu po g biɛl kaa, ama t tie yaa danm nba dug u po g bu la fielu i.
58011001	Gii dug Yendu po tie k a pal n gii paa k a bu la ŋan daan yal nba, g biɛ gii diɛ a pal n ninŋ g bona nba g nil g nyuan yen ninbina l be i yen mɔni.
58011002	Siɛnyoug niib bo dug Yendu po nnyan i, g Yendu pal man b po.
58011003	Tin dug Yendu po i, k t ban g Yendu bo maad maam i g tag ŋanduna. U bo tug tin kan fid g la yal nba i g tag ŋanduna nba k t nyuan ne.
58011004	Abɛl n bo dug Yendu po i, k u bo yid’o salg nba ŋan g cie Kayɛn yal. U dindann po i g Yendu bo yiin’o nimɔn g tuo g gaal u paab. Abɛl nuan kpe o ama u dindann po, u biɛ daa l maad yen’ti dinne.
58011005	Enɔk n bo dug Yendu po nyan n te k u bo g kpe. Yendu bo nyan’o ŋanduna ne ninŋ g don’o u buol g sua ji g la’ɔg. Yendu Kadaaɔg maad g Yendu pal bo man wano Enɔk po g sua k u daa g nyan’o ŋanduna ne ninŋ.
58011006	Lann nil nba g dug Yendu po, Yendu pal kan fid gii man u po, g dugn yua nba nagd Yendu buol, l bual k wan gii dug g Yendu be i, g biɛ gii ban g yua nba kpaan’o kul, u bu te wan do nyuad l po.
58011007	Nowe n bo dug Yendu po i, k u bo kpaa ŋadunŋ nba yab k wano yen u ŋaag yab kua l n ninŋ g ciɛl. Yendu bo tuod g maad’o bona nba bu baal k l yen daa g nyuan yen ninbina, k u tug l kul g bil u pal n ninŋ. Nnyan i k u bo ŋɔn g ŋanduna niib kul mɔg biid, k u dindann po, g Yendu yiin’o nimɔn.
58011008	Abraham mɔ n bo dug Yendu po i, k u bo tuo Yendu yiinu, g fiil g saa doug nba g Yendu bo bu te wan yend. U bo fiil g saa g yen daa g ban wan saa naan nba.
58011009	Wan bo dug Yendu po nyan i, k u bo gad g tie saan g kua doug nba ninŋ g Yendu bo puon’o nyan. U bo pua jounŋ u g be l n ninŋ nyan Isaak yen Sakɔb n mɔ bo tan tien nand nyan. Banm n bo tan bu yend doug nba g Yendu bo puon Abraham nyan.
58011010	Abraham bo tien nnyan g dugn u bo guu k wan tan kua doug nba ninŋ k l fiɛgl g mɔg begnu i. Yendu mɔno n bo diɛn l doug g biɛ maa’ɔg.
58011011	Abraham n yaan bo dug Yendu po nyan n te, yen wan bo l ciɛnd g pend yen wan mal big, k u ŋaapuo Sara mɔ l tie ŋɔlg yal kul, g Yendu te k u mal big. Yen mɔni, Abraham bo diɛ u pal n ninŋ g yua nba puon’o l puoni dagd yen wan gii dug u po.
58011012	Nnyan i k wano niyend nba bo ciɛnd g nag kuum nyan tan la yaabuona k b mal mal g yab nyan polu po ŋmaabid lann i kaa mɔgl n tanbiini nyan, g g mɔg dugl.
58011013	B yaa kul ne bo tan kpe g daa l dug Yendu po i. B daa bo g gaal Yendu n bo puon’m bonŋana nba, ama b dindann po, b bo tuod g la wan bo puon’m yal nba k l daa be fagm k b pala manŋ. K b tuo k b tie saanm yen wuwaada i tinŋ po ne.
58011014	Yaa danm nba maad nnyan ŋɔnŋ yen mɔni k b kpaan b yul po doug u.
58011015	L bo gii tie k b maalm guan ban bo nyiɛ doug nba nyan ninŋ, man ne b bo lebd o.
58011016	Yen mɔni, b bo kpaan k ban kua doug nba cie ban nyiɛ naan nyan i, lann n tie Yendu ŋaag. L po n te g Yendu g jie fai yen ban gii yi’ug k b Yendu, g bobn doug nba k u bu te’b.
58011017	Abraham n bo dug Yendu po i, k u bo g yie yen wan tug u bijayenml Isaak g yid’o salg youg nba g Yendu bo bign’o. U bo tuo g yen ban g Yendu bo puon’o
58011018	g biɛ maad’o k Isaak n tan bu te wan gii mɔg tennm.
58011019	Abraham bo maad u pal n ninŋ g Yendu mɔg paalu g bu fid g yied nil kpienm siign ninŋ. L po n te g Yendu bo ŋmiɛn’o u bija. L bo tie yiedu ninnaɔnŋ u.
58011020	Isaak n bo dug Yendu po i, k u bo yad yedŋanm Sakɔb yen Esaayu po k l nyuan bona nba tan bu tien po.
58011021	Sakɔb n bo dug Yendu po i, k u bo yad yedŋanm Sosɛf bid po youg nba k u bo bua n kpe. U bo nyii u lanbanu po i g pug Yendu.
58011022	Youg nba g Sosɛf dana ji bo g fag yen wan kpe, wan bo dug Yendu po i, k u bo maad Israyɛl yab k b tan bu nya Esipt doug n g biɛ ŋɔn’m ban tan bu tien u kpaba nand l gii tie k u kpe.
58011023	Moyis baa‑nba mɔ n bo dug Yendu po i, k b bo mal’o g wuon’o ŋmaali yintaa g dugn b bo la g big ŋan, k b biɛ bo g jie bad n bo nyan yiko nba.
58011024	Moyis n bo tan te ciɛn youg nba, wan bo dug Yendu po i, k u bo yie k ban daa yi’ug Faraaɔn bipuo bija.
58011025	U bo diid g sua k u gii taan g cagn yen Yendu buolu, lann n su yen wan gii be biid n ninŋ, g di manu g yen ban k l kan wai.
58011026	U bo diid g sua k b gii sugd’o Mɛsi po, k lann n mɔg nyuad g cie Esipt ŋalman kul, g dugn u bo nyuan nyuad nba be liig g baad k u tan bu gaal i.
58011027	Wano Moyis n bo dug Yendu po i, k u bo nyiɛ Esipt doug n g g jie bad mutuol. U bo g lebd u maalm k l maa l bo tie nyan u nyuan Yendu nba g nil g ban g la’ɔg nyan i.
58011028	Wan bo dug Yendu po i, k u bo te k Israyɛl yab cil g tie b Fielu jaanm, g te k b faan faan sɔm b dimɔi po, g malɛg nba kpi kuum nyan tan gii baal g la sɔm, wan daa kua g kpi b bijakpela.
58011029	Israyɛl yab n bo dug Yendu po i, g sɔnu bo duan mɔgl nba k b yi mɔgmɔnn nyan ninŋ k b puod tinkuonŋ. Ama Esipt yab n yaan bign k ban mɔ n puod, g nyum dii’b.
58011030	Ban biɛ bo dug Yendu po i, k b bo tu sonm g lind Seriko doug guonjal daal kul g daan biin daa nlile, k l guonjal baa.
58011031	Puocunconn nba k b bo yi’ug Rahaab nyan, u mɔ n yaan bo dug Yendu po i, k b bo kpii yab g cɔln Yendu nyan g ŋaa’ɔg, g dugn u bo gaal Israyɛl niib nba bo baal g bua n suli doug nyan.
58011032	N biɛ bu maad bɛ i g pugn i ? N gii yed k n ŋanm g maad Sedeyɔn po yen Barak po yen Samsɔn po yen Sɛfte po yen Dafiid po yen Samiɛl po yen Yendu sogni‑nba po youg bu pɔd’n o.
58011033	Ban bo dug Yendu po i, g yenm bo pua tɔb g paad batieb g fiel b tini, g lieb tɔgn mɔnkund sɔnu, g lieb gaal Yendu n bo puon’m yal nba, g lieb mɔ mubn yanbɔla mɔi,
58011034	g lieb mɔ junn muupienu nba bo so, g lieb mɔ ciɛl k b g fid g kpii’b yen jug, g lieb mɔ bo g mɔg paalu g ji tan kpand paalb, g lieb mɔ pua tɔb g paad buolfanu sijenm g bel g yaan’m.
58011035	G puosiɛb mɔ, k b yied b niib g guan g ŋmiɛn’m. Nilieb mɔ, b bo cagn’m bonciɛnn g kpaan k ban ŋaa Yendu sɔnu i g la miɛl, k b mɔ yie. Yen mɔni, b bo yie g dugn b bo bua ban tan yied kpienm siign g ji gii be binbem nba ŋan g cie b binbekpelm i.
58011036	G lieb mɔ k b sugl’b g puab’b naapuna, g tan lol’b yen kudsiseli mɔno, g luon’m dansaldieog n.
58011037	G jaa lieb tana g kpii’b, g pod lieb yen kanpinda jug, g kpii lieb mɔ yen jug. Siɛb mɔ bo tie tali i g waa g tuan g liɛ pegband lann i kaa ŋɔgband, g niib cagn’m g ŋɔnŋ’b fala.
58011038	B bo waa tinkuoni n ninŋ yen jɔa n ninŋ, g dua tanfali n yen fali n ninŋ. L niib bo tie nimɔnm i. Ŋanduna ne niib bo g dagd yen ban gii be b siign.
58011039	Niib ne kul n bo dug Yendu po i, k b bo kun mɔni b po k l ŋan. Ama b yen bo g gaal Yendu n bo puon k u bu te’b yal,
58011040	g dugn Yendu bo tuod g bobn t po yal nba ŋanm g ŋan g cie liel‑nba i, lann n tie k ban daa liid g pund t dindann n saa yen’ti naan g ŋaa’ti.
58012001	B yaa kul ji tie sieda‑nba i g kaan g lind’ti. L yaa po, t mɔnd g feg g lu tuga nba kul te k t kan fid g sonm, yen biid nba nya kaannaa kul g jalg’ti tonm tonm nyan. Lann, tin mɔnd man g juun g san g pund ban yed k tin san g gad naan nba.
58012002	T gii siɛn, t ninbina ń gii maa Yiesu po. Wano n luod sɔnu g te k t mɔg dindann g biɛ bu te l dindann ń cie lan bual nand. U tuo k b kpaa’ɔg dapunpɔnn po, g g jie fai yen wan kpe l kubuolu. G dugn u bo tuod g ban g Yendu bu te wan gii be pamann n, g mɔlane k u ji kal Yendu badkog nuujendu po.
58012003	Diid man Yiesu n juun g gaal fala nba kul g biiddanm bo ŋɔnŋ’o. Nnyan i k i mɔ kan ŋaa k lan wad i pala k i ji nyɔl g ŋaa.
58012004	Yin yied g g bua k i tie biid nyan, i daa g ban g yie biid tienu hal k l tan baal yen i kuum.
58012005	I g tiɛn Yendu n bo maad’i yal g paan i pala nyan bibaa n tu cegi u bid nand nyan ii ? U bo maad: « N big, Yonmdaan gii cegl’a, ŋan tug g sun yenn tuonn, u gii fu yen’a, ŋan daa wad a pal,
58012006	g dugn Yonmdaan cegi yua nba k u bua’ɔg u, g yua nba kul k u tuo k u tie u big, u diɛl u yaa tubl i. »
58012007	Juun man g gaal fala gii ban k l tie cegli i. Yin tie u bid po n te k u tie’i nnyan. Bilanŋ i, k u baa kan cegl’o i ?
58012008	L gii tie k u g cegl’i nyan wan ceg’i bilei kul nand nyan, lann l ŋɔn k i tie kpiɛba i, k i g tie u bid kaa.
58012009	I tiɛn k t baa‑nba nba tie niib tu cegi’ti, k t cɔln’m ; k l ji bu tien nle i, k t kan tuo g gaal t Baa nba be polu po cegli g la miɛl i ?
58012010	Youg nba k t baa‑nba bu fid g cegl’ti nyan ban bua nand nyan, l tu g yab. Ama Yendu nuan tu cegl’ti k lan gii ŋan t po i, k tin fid gii ŋan canyiin nyan wano Yendu nyan.
58012011	B gii cegi nil youg nba, u pal tu g man l po, u pal tu wad i. Ama l puol po, yab nba juun g gaal l cegli n laad nyuad nba tie yanduanm yen binbem nba dagd.
58012012	L yaa po, ŋanm g sed man g biɛ gii diɛ man k l paa.
58012013	Ko man sɔni nba soni, nnyan diɛnŋ tital ji kan sag kaa, l bu paag i.
58012014	Mɔnd man g manu ń gii be yinm yen niib kul siign, k i biɛ gii ŋua Yendu yen i pal kul. Lann i kaa, baa sua kan la Yonmdaan.
58012015	Guul man i kua k i ninŋ sua ń daa ŋaa Yendu ŋalbalg ń ciɛl’o. Sua ń daa tie nyan tibiig nyan, g pa i siign ninŋ g baal yen ŋmadl i po.
58012016	I ninŋ, sua ń daa tie cunconm, sua ń biɛ daa juab bona nba tie Yendu yal g yiinn fam nyan Esaayu n bo kuad u nikped g gaal jied g dii taal yenm kua nyan.
58012017	I ban k l puol po, u ji bo tan kpaan k u baa ń yad yedŋanm u po ama k u baa yie g bel’o. K u buud g mɔ kua g sua g youg pend o, g dugn l ji bo g mɔg lebdu.
58012018	Yinm n yaan nagn Yendu buol, i g la yen i ninbina g biɛ gbad bona nba k Israyɛl yab bo la g biɛ gbad Sinaayi jual po. Lan tie muupienu nba bo so yen bunbɔncild yen faaciɛnu nba bo fu.
58012019	B biɛ bo gbiɛ naatunn mɔni yen niɛlu nne k l maad. Israyɛl yab n bo gbad l niɛlu, b bo miɛl sugl k b ji g bua ban guan g gbad baa lanbonyenn g pugn.
58012020	G dugn l maam bo paa g cie’b. L niɛlu bo maad k nne: « Yua nba gii sii jual ne, baa l gii tie bonkobg mɔno, b bu jaa’ɔg tana i g kpi’ug. »
58012021	Yal nba bo tien bo mɔg jiwaani bonciɛnn g Moyis maad: « Jiwaani kua’n hal k n ji tan jegl. »
58012022	Ama yinm nuan nagn jual nba buol k b yi Siyɔn i, Yendu nba fo doug. L doug n tie Serusalɛm nba be polu po. L buol i g malɛg‑nba taan lieb g g mɔg dindin g tie jaanm.
58012023	Yin baal tintaanu nba ninŋ nyan, l tintaanu niib n tie Yendu bikpeli nba k b sana diɛn Yendu ŋaag n ninŋ. I baal Yendu buol i, wano nba bu nil kul buud. Yinm baal nimɔnm nba buol g Yendu te k b dindann cie lan bual nand i.
58012024	I baal Yiesu buol i. Yendu n suol dɔnnpaanu nba yen niib nyan, wano Yiesu n tie l sandindaan. Wano n wul u sɔm g ŋanm’ti, k l sɔm laabaal man g cie Abɛl sɔm laabaal.
58012025	Lann daa yie man k i kan cenŋ yua nba maad yen’i. Yua nba bo maad yen Israyɛl yab bo be tinŋ po ne i, k b yie k b kan cenŋ, k b dad b tubl. K l ji bu tien nle i k b ji kan dad t tubl, l gii tie k t yie k t kan cenŋ yua nba be polu po g maad yen’ti ni ?
58012026	Wano nba bo maad siɛnyoug g tinŋ jeg nyan, wano n biɛ puon mɔlane g maad k nne: « N ji kan te g tinŋ kukua kaa ń jeg, n bu guan g te g tinŋ yen polu ń jeg. »
58012027	Maam nba k u maad k u bu « guan g te » nyan ŋɔnŋ’ti g bona nba kul k u tag bu jeg g fuad g ŋaa yal nba kan fid g jeg nyan lan gii be.
58012028	Lann, t tien Yendu balg g dugn wan tie’ti diem nba g mɔg k l jeg nyan po. T gii dond’o man nyan wan bua nand nba nyan, gii selm’o, gii jie’og.
58012029	Yen mɔni, t Yendu tie yaa muu nba di bonn kul i.
58013001	Nyan yin tie Kristo‑yab nyan, i bua man i lieb youg kul.
58013002	Ŋanm man gii gaan saanm, g dugn siɛb bo tie nnyan i g tan gaal saanm g g bann k b tie malɛg‑nba.
58013003	I tiɛn man dansali po nyan b taan g luon yinm yen banm kul i dansaldieog n nyan. Biɛ gii tiɛn man yaa danm nba k b cagn’m nyan po, gii ban k i mɔ mɔg gbannand nyan banm nyan i.
58013004	Nil kul ń gii cɔln puobiɛnn, g puo yen jua, baa sua ń daa nya cincann po. G dugn Yendu tan bu bu yab nba suun cuncontuona kul yen jab nba kul jaan puob lann i kaa puob nba kul jaan jab.
58013005	Daa tug man i yul g kun yen ligli, ŋaa man i pal ń gii man yin mɔg yal nba po g dugn Yendu mɔno maad: « N kan ŋaa’a, n biɛ kan ban g nyɔl’a. »
58013006	L po n te k t bu fid g pua pal g maad k nne: « Yonmdaan n tie n todkua, n ji kan gii jie siɛl. Nifosaal bu fid g tien’n bɛ i ? »
58013007	I canbaa‑nba nba bo muand’i Yendu maam nyan, i tiɛn man b po. Diid man ban bo ŋuan Yendu nand hal g tan kpe, g mɔ ń tɔgn dindann sɔnu nba k b bo tuag nyan.
58013008	Yiesu Kristo n won tie nand nyan, u biɛ l tie nnyan i dinne mɔ, g biɛ baa l tie nnyan i youg ń tuu youg.
58013009	Daa ŋaa man g tunda nba k b tund k l g tuag yen mamɔni sɔnu nyan ń te k yin tud sɔnu. L ŋan g Yendu ŋalbalg ń gii paand t pala, ama lan daa tie kɔa nba nyuan jied po kaa. Yaa danm nba cɔln l kɔa g ban g la siɛl yaa nyuad l po.
58013010	T mɔg salg binbindl. Suif‑nba salg-yidkab nba suun Yendu-cend‑buol-jounŋ n g mɔg yiko yen ban di salg nba yid t salg binbindl po.
58013011	Salg-yidkab kul ciɛn tu tug bonkobd nba k b kod nyan yaa sɔm i, g kua yenn Yendu-cend‑buol-jounŋ denuagn g daan yid salg g Yendu ń piin niib biid, g nyaan ban tug bonkobd nba k b kod nyan g nya yenn doug kunŋ g daan juu.
58013012	L po n te g Yiesu mɔ bo kpe doug kunŋ k u sɔm nba wul nyan ń te g niib ń gii ŋan canyiin Yendu nunŋ n.
58013013	Lann, t nya man g gad u buol doug kunŋ g tuo ban fiɛg’ti nyan wano nyan.
58013014	G dugn ŋanduna nba ninŋ k t be ne, t g mɔg doug nba baa tun g be youg kul, ama t kpaan yal nba baad i.
58013015	Tin gii dond Yendu, Yiesu sann po. L dondl tie salg i k t yid’o. Tin gii yiin g donŋ u sann youg kul.
58013016	Daa sunm man k yin gii tie ŋanm g biɛ gii tod i lieb. L salg buolu n man Yendu po.
58013017	I cɔln man i liig yab, g biɛ daa kand man b mɔi po. G dugn banm n nyuan i ninŋ g ban g daal baad k b bu dugn Yendu ban sun nand. Mɔnd man k ban gii suun b tuonn yen pamann g daa ŋaa k ban gii suun g buln. B gii suun yen bunbulmi, i kan do siɛl yaa nyuad l po.
58013018	I jaand man t po. T ban k t kan fid g jalg t kua baa siɛl yaa po, g dugn tinm kpaan youg kul k tin gii suun yal nba ŋan i.
58013019	N l miɛd’i nii, i jaand man n po g Yendu ń luod sɔnu k min guan i buol tonm.
58013020	Yendu nba tien niib yanduanm nyan n te k t Yonmdaan Yiesu yied kpienm siign. Wan yid u kua salg g wul u sɔm nyan n te k u te g Yendu suol dɔnnu nba kan ban g gbenn yen niib. Nnyan i k u te pekpaaciɛn.
58013021	Wano Yendu ń te k yin fid gii tie ŋanm bonn kul ninŋ, g biɛ fid gii tie u buam. G Yiesu Kristo paalu po wan te tin gii suun yal nba man u po. Yudand ń gii tie Yiesu Kristo yal youg ń tuu youg. Amɛnn.
58013022	N naataani, n miɛd’i k yin di sugl g cenŋ maam nba k n maad g paand i pala ne, g dugn min diɛn g maad’i yal kadaaɔg ne ninŋ g yab mɔno.
58013023	N bo bua k min tiɛd’i k b luod t naataanu Timote o. L gii tie k u pund n buol tonm, min yen wano n bu yeg g baal g la’i.
58013024	Fuond man yab nba tie i liig yab kul yen Kristo‑yab kul. Itali yab mɔ fuond’i.
58013025	Yendu ŋalbalg ń gii be yen i kul !
59001001	Min Saak, n tie Yendu yen Yonmdaan Yiesu tuonsunn i. Min n da kadaaɔg ne g tien yinm Israyɛl cuga piig yen ŋanle niib nba yad g be ŋanduna n ninŋ kul. N fuond’i.
59001002	N naataani, bigna nba baal’i kul, yin tuo k l tie pamann i po.
59001003	G dugn i ban g bigna gii baal’i k i g buon i dindann, l bu ŋanm g pugn’i juunn i.
59001004	Ama mɔnd man gii mɔg juunn saa yen juog, g fid g te niib nba cie, k b yam gagd, g siɛl g pɔd’b.
59001005	I ninŋ ne l gii tie g yanfuom pɔd sua, wan miɛl Yendu k u bu te’og. K l maa Yendu tien yua kul yen bulcind, g g jalg baa sua.
59001006	Ama l bual k l daan gii miɛl, wan gii daan k u bu la g daa mali munle-le. Yua nba mali munle-le tie nyan faalu n donŋ mɔgl nyunguonn nba g lunn nyan i.
59001007	L nibuolu ń daa mali k u bu la siɛl Yonmdaan buol.
59001008	U tie yaa daan nba kan fid g suol bonyenn i. U waa g tɔbn tɔbn i.
59001009	T naataani n ninŋ yua nba tie talg, u pal ń gii man yen Yendu n donŋ’o,
59001010	yua nba tie mɔgd mɔ yaa pal ń gii man yen Yendu n jiind’o, g dugn mɔgd tie nyan mɔpuug nyan i, u kan wai yen wan kuol.
59001011	Yendu gii siid yaa youg g cua muaɔg, u tu kuol i, u puug ń suod. U ŋanu po ń juab. L baa tie nnyan i mɔgd mɔ yaa po. Wan mali yaa youg k u tuona bu sonm nyan, l youg n tie u kuum.
59001012	Nil nba g bignn baal’o k u juun g kub u dindann, pamann tie u yal i. G dugn wan ŋɔn k u mɔg juunn nyan, u bu la nyuad nba g Yendu bo puon k u bu te yab nba bua’ɔg: lan tie miɛl.
59001013	Bignn gii baal nil, wan daa tua g Yendu n bign’o. G dugn siɛl kan fid g bign Yendu wan tien bonbiil, Yendu mɔ biɛ g bignd sua.
59001014	Ama nil maalbiid n bɔnd’o, g diɛl’o g kuand’o bigna n ninŋ.
59001015	U gii baa l bigna n ninŋ, u tu tien biid i, l biid mɔ tan gii yend u binbem, lan baal yen u kuum.
59001016	N naataani, i ji daa bɔnd i kua man.
59001017	Paab nba ŋan g dagd kul nya polu po i, t Baa buol. Wano n tag yendu, yen ŋmaalg, yen ŋmaabid k l sonm g tien yinyiem yen bunbɔnn k l lebd liel, ama wano nuan g lebd.
59001018	U buam n i, k u tug’ti g tien u bid u maam nba tie mɔni nyan po, k wan tag yal nba kul n ninŋ, tin gii tie liig yab.
59001019	N naataani, l tie k yin bann ne i. Tu cenŋ man ban maad’i yal, g mali u g fid g jiin. I pal ń biɛ daa be tonm tonm.
59001020	G dugn nil nba k u pal bie kan fid g tien yal ŋan Yendu nunŋ n.
59001021	Lann, ŋaa man tuonjɔgna kul yen bontitebiid kul, g jiin i kua g tuo g gaal Laabamann nba g Yendu bul i pal n ninŋ nyan, g dugn l Laabamann mɔg paalu g bu fid g fiel’i.
59001022	Daa tu kpi man yam gii cenŋ kukua kaa, i tu gii gbad l Laabamann yin tug g sun yen tuonn, lann i kaa i bɔnd i kua i.
59001023	Mɔni, nil gii gbad Laabamann g g tug g sun yenn tuonn, u tie nyan nil nba tu diid u kua ninnyuandg n ninŋ nyan i, g la u nunŋ po n naan nand.
59001024	U gii diid u kua g gbenn g paan g saa, wan sunm l youg mɔno wan naan nand nba.
59001025	Ama nil gii kpaan g fiid g bua k wan bann yiko nba ŋan g dagd, yal bu fid g nyan nil yabl n ninŋ, u gii ŋanm g ciib l n, g biɛ g tie nil nba tu cenŋ l yiko g sunm, ama g tie nil nba tu tug l yiko g sun yen tuonn, pamann tie u yal i, tuonn nba k u sun nyan po.
59001026	Nil gii yed k u jaand, g yen kan fid g suol u mɔb, u bɔnd u kua i. U jaad u kua i k u jaand.
59001027	Nil n baa suun yal nba t Baa Yendu nunŋ n, lan ŋɔn k u jaandi ŋan g biɛ tuag sɔnu n ne: u baa tod kpiebi yen pekɔa b cicagm n ninŋ, g biɛ daa ŋaa ŋanduna bona ń kuan’o biid n.
59002001	N naataani, yinm nba dug t Yonmdaan Yiesu Kristo po, yua nba tie yudanddaan, daa mɔg man siɛl yaa lugdm niib siign.
59002002	L gii tie k i be tintaanu n, g nil tan baal g kua g pil nuubinyinn nba k b tien yen wula, g biɛ liɛ tiɛŋand, g talg mɔ baal g kua g liɛ tiɛpadma,
59002003	k i cɔln yua nba liɛ tiɛŋand nyan, g maad’o k wan baal g kaln kinkaanŋanu ne po. G yen ji maad talg nuan k wan gii sie l buol, lann i kaa k wan baal g kaln i taaŋmaabuol, tinŋ n ninŋ.
59002004	I gii tie nnyan i siign, i g mɔg lugdm kaa nyan ii ? L ŋɔnŋ k i tie nyan buuddanm nba bu yen mɔnkunninkpind nyan i.
59002005	Cenŋ man ne n naataani, Yendu lugd tali i, ŋanduna ne ninŋ, g te k b mɔg ŋalman u buol k l maa b dug u po. U biɛ bua k banm i ń di u bal faal nba k u puon yab nba bua’ɔg.
59002006	Ama k yinm nuan yen ji nund tali. G mɔgda mɔ n yen diɛ g cagn’i, g fuul’i g saa yen’i buuddanm buol.
59002007	Banm n biɛ maad mabiid Yiesu Kristo sanŋann po, sann nba g Yendu tie’i.
59002008	Yendu Kadaaɔg n, yiko nba cie liel‑nba kul maad: « I bua a lua nyan a kua nyan. » L gii tie k i cɔln l yiko, i tuag sɔnŋanu n nyan.
59002009	Ama l gii tie k i mɔg lugdm niib siign, i tie biid n nyan. Yendu yiko bu suol’i nii, g dugn i kpiɛd sɔnu u.
59002010	Yen mɔni, nil gii g cɔln l n ninŋ, baa bonyenn kua, u g cɔln l kul i.
59002011	G dugn yua nba maad k a kan conm, wano n biɛ maad k a kan kpi nil. L gii tie k a g tien cunconm, g yen kpii nil, a g cɔln l yiko n nyan.
59002012	Lann, i gii maad g biɛ tie bona nba kul, yin gii ban g Yendu yiko nba nyanŋ niib yonmd n ninŋ nyan, b tan bu nyii l po i g bu’i.
59002013	Yab g jie lieb ninbaaɔg, buud daal, Yendu bu bu b mɔ g kan jie’b ninbaaɔg. Ama g ninbajienu n yen cie buud.
59002014	N naataani, yua nba yed k u mɔg dindann, k u tuona yen g ŋɔnŋ k u mɔg dindann, n liɛ l nyuad i ? L dindann bu fid g fiel’o oo ?
59002015	L gii tie k i niipuo, lann i kaa k i ninja g mɔg tiɛd g biɛ g laad g di,
59002016	k i ninŋ yend maad’b: « I kun man manu, g daan liɛ tiɛd g biɛ di yin bua nand », k i yen g tie’b siɛl, n liɛ l maam niimn ninŋ i ?
59002017	L tie nnyan i dindann mɔ yaa po. A gii mɔg dindann, k a tuona yen g ŋɔnŋ k a mɔg dindann, a dindann ŋann tie dindankpienn i.
59002018	Sua bu fid g maad: « A mɔg dindann k n mɔ mɔg tuonŋana. » N mɔ bu ŋmiɛn l daan: « Ŋɔn’n a dindann nba g mɔg tuonŋana, k n tug n tuonŋana g ŋɔn’a k n mɔg dindann. »
59002019	A diɛ g Yenduyeno kua n be. L tie mɔni i. Sanpola mɔ biɛ diɛ k l tie nnyan i, g jiwaani mɔg’b k b jegl.
59002020	A g mɔg yam, a bua k a la yen a ninbinn i g bann k a gii mɔg dindann, g yen g mɔg tuonŋana, l dindann tie fam ii ?
59002021	I g tiɛn t yaaja Abraham n bo sun yal ii ? Wan bo tuo g tug u bija Isaak g maan’o salg binbindl po, g bu yid Yendu salg nyan, l tuonŋana po kaa g Yendu bo yiin’o nimɔn ii ?
59002022	N tua a la waa ? U dindann bo yeg yen u tuonŋana i. L tuonŋana n bo ŋɔn yen mɔni k u mɔg dindann.
59002023	L bo tien nnyan i, k ban bo diɛn yal Yendu Kadaaɔg n u po, ji tien yen mɔni. L bo diɛn g maad: « Abraham bo dug Yendu po, l po n bo te g Yendu tug’o k u tie nimɔn », k u biɛ yiin’o k u dɔnn.
59002024	N tua i la waa, nil tie nimɔn Yendu nunŋ n g dugn u tuonŋana po i. L g tie u dindann po kukua kaa.
59002025	Puocunconn nba k b bo yi’ug Rahaab nyan mɔ biɛ bo tien lann n nyan. U bo gaal Israyɛl sundi i, g te k b tɔgn sɔnfanu g nyiɛ doug n. L tuonŋana po i, g Yendu bo yiin’o nimɔn.
59002026	Lann, nyan fuom n tu g be nil gbanu n wan kpe nyan, dindann mɔ gii g mɔg tuonŋana u tu kpe i.
59003001	N naataani, yab nba bua ban gii tund niib, ban gii tie waam nne kua. G dugn yinm mɔno, i ban k tinm nba tund niib, t buud tan baa biɛ g cie yab g tund.
59003002	G dugn t kul paa g kpiɛd bona bonciɛnn n ninŋ. L gii tie g nil maad g g kpiɛd palb, l daan g mɔg ban bu jalg’o yal po. U tie nil nba fid g paad u gbanu kul i.
59003003	T tu kpign taani tanbiɛg k ban gii cɔln’ti nii. Nnyan i k t bu fid g paad’b gii saa yen’m tin bua naan.
59003004	Biɛ diid man ŋadnciɛnd, i la ban ja nand a, faaciɛnu n tu piend’b k b sonm nyum po. Yen l kul ne, b sitiɛ tie bonbig nne i k b diɛ g ŋmagd’b. B dɔlb‑nba n bua naan i k b saa.
59003005	Nifosaal lanm mɔ tie nnyan i. U tie bonbig nne i nil gbannand n, ama g yen pua jipaad k wan suun tuona nba yab. I la i, mubig nne n tu suol g tan yabd g di fuasiel.
59003006	Lanm mɔ tie nyan muu nyan i. Biidbuolu kul n yaan taan naan n nyan. Lanm be t gbannand n i, g jɔgnd gbanu kul, g di nifosaal binbem kul nyan muu nyan. L muu nya Sitaan buol i.
59003007	Nifosaal fid g paad muaɔg n bonkobd, yen bonyugda, yen bonbalnkaa, yen nyum n bonfuoda kul.
59003008	Ama baa sua g ban g fid g paad u lanm. U tie bonbiɛdl nba kan fid g sed suoo nii, g gbie yen lɔbd nba kpi kuum.
59003009	Lanm nba k t diɛ g pag t Yonmdaan t Baa nyan, t biɛ diɛ l lanm i g polg niib mɔb, banm nba g Yendu tag’b k b naan yen’o.
59003010	Pinpagd yen mɔpola kul nya mɔyenm n i. N naataani, l g dagd k lan gii tie nnyan.
59003011	Nyunbunbunn bu fid gii buni g nya bonyenn n ninŋ, nyunmanm yen nyuntonm ii ?
59003012	N naataani, kinkanŋ kan fid g lon sankpasaana, dimɔunŋ tiig mɔ kan fid g lon kinkana. Nyunbunbunn nba mɔg yaalm mɔ kan fid gii buni nyunmanm.
59003013	Ŋmaa n mɔg yanfuom g biɛ gbiɛ bona niimn i siign i ? L daan ń ŋɔn u binbeŋanu n ninŋ, k u jiin u kua g sun tuonŋana yen yanfuom.
59003014	Ama l gii tie k i mɔg i pal n ninŋ nankuonŋ g biɛ kpaan k i gii cie i lieb, yin daa donŋ i kua, yin biɛ daa fa k i tuag mamɔni sɔnu !
59003015	L yanfuom g nyiɛ Yendu buol kaa. L tie ŋanduna ne ninŋ yal yen nifosaal maalm i. L nyiɛ Sitaan buol i.
59003016	G dugn nanŋ gii be naan buol, g niib biɛ kpaan k ban gii cie b lieb, l buol i g ŋmadl yen tuonbibuolu kul be.
59003017	Ama yanfuom nba nya Yendu buol g mɔg jɔgnd. L yanfuom kpaan g niib yam ń gii dua i, g biɛ kuand manu b siign. G kpaan g niib ń gii taa mɔb. U jie niib ninbaaɔg bonciɛnn g biɛ suun tuonŋana. L yanfuom g paad niib g senŋ, u biɛ g mɔg ŋalaaciidug.
59003018	Yab nba kpaan g niib yam ń gii dua, banm n buul l yanduanm k l luon luana nba ŋan Yendu nunŋ n.
59004001	Kunkɔna yen mɔniɛɔg nya lɛ i, i siign i ? L nya yin tug i buam g tien bona nba ninŋ i. L bona n be i pal n ninŋ g kɔn yen’i.
59004002	I gii bua bonn g kan la, i ji tu kpaan k yin kpi kuum i. I biɛ gii niɛn bonn g kan nand, l ji tu baal yen kunkɔna yen mɔniɛɔg u, i siign. I tu g la yin kpaan yal nba, g dugn i tu g miɛl Yendu l bonn.
59004003	Lann i kaa i tu miɛl Yendu g kan la, g dugn i tu miɛd g mɔg maalbiid i: i miɛd k yin tien yin bua yal nba i.
59004004	Yinm yab waa g tɔbn tɔbn nyan cuncona nyan, i g ban k i gii buad ŋanduna, i ji kan gii bua Yendu uu ? Yua nba buad ŋanduna ji tu tie Yendu ninnand i.
59004005	Daa bii i mali g fam i, g Yendu Kadaaɔg maad: « Yendu buad fuom nba k u tien t ninŋ nyan, g kɔn l po. »
59004006	Yen l kul ne, u yen tien’ti ŋalbalg nba yab bonciɛnn. L po n te g Yendu Kadaaɔg maad: « Yendu kɔn yen jipaadanm i, g yen nyuan yen nunmanŋ yab jiind b kua u nunŋ n. »
59004007	Lann, tug man i kua g cab Yendu, g yie Sitaan k wan san g fagd yen’i.
59004008	I nagd man Yendu, k u mɔ baa nagd’i. Yinm biiddanm, nid man g nyan i biid, yinm nba waa g tɔbn tɔbn, ŋuul man i pal.
59004009	I be man pabɔnn n ninŋ ; i buud man gii fabn. Lebd man i laad k lan te bubuul, k i pamann mɔ ń te pabɔnn.
59004010	Jiin man i kua Yendu nunŋ n k u bu don’i.
59004011	N naataani, daa maad man mabiid i lieb po. Yua nba maad mabiid u ninja po, lann i kaa g bu u ninja, u maad Yendu mɔmaam i l mabiid, g biɛ bu l mɔmaam. Lann l gii tie k a bu Yendu mɔmaam, a ji g tie yua cɔln l mɔmaam kaa, a ji yiin a kua buuddaan n nyan.
59004012	Yendu kua n nyanŋ yiko g biɛ tie buuddaan. Wano kua n bu fid g fiel nil, lann i kaa g biɛn’o. K fin yua n bu a lua nyan, a mɔ yi a kua ŋmaa i ?
59004013	Cenŋ man ne, yinm nba n tua: « Dinne lann i kaa wonn, t bu gad doug ne ninŋ g tien binn, g kpend kpinkpeonŋ g la ligli bonciɛnn »,
59004014	i g ban wonn yal bu baal’i. I binbem tie bɛ i ? I tie nyan ŋunn nba tu baa l gii yann waam, lan yand nyan i.
59004015	Yin bo tu bu maad yal nba n ne: « Yendu gii bua, t baa mɔg miɛl g sun ne, lann i kaa ne ! »
59004016	Ama mɔlane, i mɔg jipaad g donŋ i kua. L jipaabuolu mɔ yen g ŋan.
59004017	Lann, yua nba kul ban yal dagd yen wan sun g yen g sun, l daan tun u kua biid i.
59005001	Mɔlane po, yinm ŋalmandanm, i buud man gii fabn man g dugn yubɔnn nba bu baal’i ne po.
59005002	I mɔgm dud o, bonfuoda mɔ biɛ mua i tiɛd o.
59005003	I ligli yen i wula kua tintontanmɔni u. L tintontanmɔni n tan bu te sieda g jalg’i, g di i gbannand nyan muu nyan. Ŋanduna nag juodu u, k yinm biɛ kpaan ŋalman g kul i kua waa !
59005004	I g pa tuonsunna nba sun i kpaand n ninŋ b paaɔg, k yin wuon b paaɔg nba ji yign, k l tuonsunna yigni duo hal Yonmdaan, Paaciɛnudaan buol.
59005005	Tinŋ po ne, i mɔg yin bua yal nba kul, g tie yin bua nand. I di g gbenŋd nyan bonkobd nba k b dinŋ’b g guu b kod daal nyan i.
59005006	I tun niib biid k b yen g biil siɛl, g kpii’b k b g jiin’i baa siɛl.
59005007	N naataani, juun man g guul saa yen Yonmdaan baalu. Diid man kpakuol, u tu mind i, gii guu u bonkukuod benu, lan cil kpanyitaag saa yen taag juodu.
59005008	I mɔ ń di mindl, i pal ń gii paa g dugn Yonmdaan baalu nag o.
59005009	N naataani, i daa buln buln man i lieb po, g Yendu ń tan daa bu’i. Buuddaan nag o, u ji be i dimɔi n i.
59005010	N naataani, n tua i la Yendu sogni‑nba nba bo maad Yonmdaan sann po, n bo cagn nand g yen juun aa ? I mɔ ń ŋmaa b taabuoug n.
59005011	T pag l danm g dugn b juunn po. Jua nba k b yi’ug Sɔb nyan, n tua i gbad ban maad k u bo juun nand aa ? I ban Yonmdaan n bo tan tien yal nba u po, g dugn Yonmdaan tie yua nba k u pal siɛd niib po, k u biɛ jie niib ninbaaɔg u.
59005012	N naataani, yal ŋanm g tie bonmɔnn n ne: daa polg man polu, biɛ daa polg man tinŋ. Daa l polg man palb. Yal tie mɔni, yin yed k l tie mɔni. Yal g tie mɔni mɔ, yin yed k l g tie mɔni g Yendu ń tan daa bu’i.
59005013	I siign ninŋ, l gii tie g niyend be fala n ninŋ, wan jaand, lua mɔ gii be pamann n ninŋ, wan yin yani g dond Yendu.
59005014	Yend gii yiɛl i siign, wan yiin Kristo tintaanu liig yab k ban tien kpam u po Yonmdaan sann po, g jaand.
59005015	B gii jaand g mɔg dindann, l jaandi bu te yiɛn ń paag. Yendu bu fiin’o ; l biɛ gii tie k l daan mɔg biid, Yendu bu di sugl u biid po.
59005016	I maad man i lieb i biid, g biɛ gii jaand i lieb po g fid g la laafiɛ. Nimɔn jaandi mɔg paalu bonciɛnn.
59005017	Eli mɔ bo tie nil nyan tinm nyan i. U bo jaand yen u pal kul g taag ń daa baa. G taag mɔ kon l g baa bina ŋantaa yen ŋmaali yinluob.
59005018	K u biɛ tan guan g jaand g miɛl taag. G taag baa g bonkukuod tien.
59005019	N naataani, l gii tie k i ninŋ g sua tud g fagd yen mamɔni sɔnu, g lua gɔgl’o g guan yen’o,
59005020	yin bann g yua nba gɔgl biiddaan nba tud sɔnu, g guan yen’o nyan, bu fiel biiddaan nalnŋ kuum fiɛl n, g biɛ te Yendu ń piin biid bonciɛnn.
60001001	Min Piɛr, n tie Yiesu Kristo sundu i. N da kadaaɔg ne g tien yinm nba g Yendu lugd’i k i tie u niib, g yad g be Pɔn yen Galasi yen Kapadɔs yen Asi yen Bitini doi n g tie saanm nyan i.
60001002	T Baa Yendu bo lugd’i, nyan wan bo liid g bobn nand nyan i, k u Foŋanm te k i tie u yab, k yin gii cɔln Yiesu Kristo, k u sɔm ń biɛ ŋuul i biid. Yendu ń yad yedŋanm bonciɛnn i po g biɛ te k i yam ń gii dua buga.
60001003	Yendu sann ń do, wano nba tie t Yonmdaan Yiesu Kristo Yendu g biɛ tie u Baa ! Wan yaan jie’ti ninbaaɔg bonciɛnn i, g Yiesu Kristo yiedu po k u guan g mal’ti. Nnyan i, k t ji mɔg dindann yen mɔni,
60001004	g Yendu bil ŋalman polu po g guun’ti. L ŋalman g mɔg k l biil, l g mɔg k l jɔgn, l biɛ g mɔg k l ŋanu po juab.
60001005	Yinm i g Yendu guu’i yen u paalu, k yin dug u po nyan, yin la fielu nba k u bobn g bu ŋɔn’ti yen mɔni dijijuog daal.
60001006	Lann n te k i kpanm yen pamann baa yen yin l cagn mɔlane yen bigna nba kul. L bual k lan baal’i nnyan i, l yen kan wai.
60001007	L bigna tie k ban diid g liɛ i dug Yendu po yen mɔni ii ? Diid man wula nba kan gii tund g be, niib yen tu tug g donn muu n ninŋ k ban diid g liɛ l ŋan ii ? Lann, yin dug Yendu po nyan, l tie bonmɔnn g cie wula. I gii dug g nyiɛ bigna n ninŋ, l ji bu baal yen dondl yen yudand yen sel i i po, youg nba g Yiesu Kristo tan bu legd.
60001008	I g ban g la wano Yiesu, g yen bua’ɔg, g biɛ g nyuan’o mɔlane, g yen dug u po g kpanm yen pamann nba g nil kan fid g ŋɔn yen lanbona.
60001009	G dugn i laad yin dug Yendu po g guu yal nba i: lan tie i fielu.
60001010	L fielu po i g Yendu sogni‑nba bo kpaan g bual bual k ban bann. B bo liid g maad g Yendu bu te’i l ŋalbalg.
60001011	Kristo Fuom nba bo be b ninŋ bo tuod g maad’b g Kristo bu la fala, g biɛ ŋɔn’m yudand nba bu baal l puol po, k b mɔ ji kpaan k ban bann yaa youg nba yen yal nba bo bu te k lan tien.
60001012	Yendu bo maad u sogni‑nba g maam nba k u tie’b k ban maad nyan, g tie banm mɔno yaa yal kaa, k l tie i yaa yal i. L maam i, g yab muand Laabamann nyan, ji muand’i mɔlane Foŋanm paalu po. L Foŋanm i, g Yendu bo sun’o k u nyiɛ polu g jiid. Malɛg‑nba mɔno bua k ban gbad maam nba k b muand’i nyan niimn.
60001013	L yaa po, bobn man gii guu, gii daan yen i pal kul k i tan bu la ŋalbalg daal nba g Yiesu Kristo tan bu legd.
60001014	Nyan yin tie niib nba cɔln Yendu nyan, ji daa mɔg man niɛnŋ nba k i bo tu mɔg siɛnyoug k l g ŋan nyan, niɛnŋ nba k i bo tu mɔg youg nba k i daa bo be yanbɔnm n ninŋ nyan.
60001015	Ama i binbem n ninŋ kul, yin gii tie niib nba ŋan canyiin, nyan Yendu nba yiin’i n ŋan nand nyan.
60001016	G dugn Yendu n maad yal u kadaaɔg n ninŋ n ne: « N binbem n ŋan nyan, i mɔ yaa binbem ń gii ŋan. »
60001017	I jaandi n ninŋ, i yi Yendu k i Baa i, wano yua nba bu nil kul nyan u tuona n tie nand nyan, g g mɔg lugdm. Lann, yin daa mɔg miɛl g be tinŋ n ninŋ ne, yin ŋɔn i binbem n ninŋ, k i cɔlm’o.
60001018	Yinm mɔno ban k i baa‑nba n bo luan’i binbem nba k l g mɔg niimn nyan, g Yendu nyan’i l n ninŋ o. U g tug bona nba biid nyan wula lann i kaa nyan ligli nyan kaa g pa g nyan’i,
60001019	ama u tug Kristo sɔm nba cie bonn kul i, g fiel’i, wano nba te nyan pebig nba ŋan g dagd nyan.
60001020	Yendu bo tuod g lugd’o g sua g ŋanduna daa g tag, g te k u baal dijijuog dani ne ninŋ i po.
60001021	Wano n te k i dug Yendu po, yua nba yied’o kpienm siign ninŋ, g tie’og yudand nyan. L po n te k i dug Yendu po g ji daan wan puon’i yal.
60001022	Yin cɔln mamɔni ne n te k i nyiɛ biid n, k yin fid gii bua i lieb Kristo‑yab yen mɔni. Lann, yin gii bua man i lieb yen i pal kul youg ń tuu youg.
60001023	I ban g Yendu n guan g mal’i. Nnyan, i ji tie yua nba kan ban g kpe yaa bid i. Ama yab nba kpenn nyan t baa‑nba nyan nuan, i ji g tie b yaa bid. Yendu maam nba tien miɛl g biɛ g lebd nyan paalu po i k i mal.
60001024	G dugn l diɛn g maad: « Nifosaal kul tie nyan muaɔg nyan i, k u yudand tie nyan mɔpuug nyan. Muaɔg kuod, k l puug suod g baa,
60001025	ama Yonmdaan maam nuan be i, youg kul. » L maam n tie Laabamann nba k b muand’i.
60002001	L yaa po, ŋaa man yal nba kul l tie biɛdm yen bɔndl yen ŋalaaci yen nanŋ yen sanjounŋ.
60002002	I bua man Yendu maam nyan sanpandi n bua biim nand nyan. Yendu maam n tie biim paaa. Lann n bu te k i Yendu ŋuanu ń gii saa liig, yin la fielu.
60002003	Yendu Kadaaɔg diɛn g maad lann n nyan: « Yinm mɔno la g Yonmdaan n sun tuona nba i po ŋan. »
60002004	I nagd man Yonmdaan buol. Wano n tie tann nba fo g niib bo yie g lu, ama g Yendu yen bo lugd l tann g dugn l tie bonbuakal i paaa u po.
60002005	I mɔ n yaan tie tana nba fo nyan, i nagd man u buol k wan tug’i g maa Foŋanm ŋaag. Nnyan i k i baa tie salg-yidkab nba g Yendu lugd g taan k ban gii yid’o salg nyan Foŋanm n bual nand nyan, g Yendu bu tuo l salg g dugn Yiesu Kristo po.
60002006	G dugn l diɛn Yendu Kadaaɔg n g maad: « Diid, n lugd tann n nyan k l tie bonbuakal paaa g tien’o tanjal, g bil Siyɔn doug n ninŋ, yua nba dug l tann po, l daan kan ban g fiɛg. »
60002007	Lann, l tann tie bonbuakal i paaa yinm yab nba dug u po, ama yab nba g dug u po nuan l g tie nnyan kaa b po. L diɛn Yendu Kadaaɔg n g maad: « Tann nba g tanmaala bo yie g lu, l tann n tan guan g te dieog fiɛgl tanjal. »
60002008	L biɛ diɛn g maad: « L baa tie tann nba g niib baa tuud i, tann nba baa guul niib. » B tuud l tann g dugn b yie k b kan gii dug Yendu maam po. Wan bo sen k l baa tie’b nand nba n nyan.
60002009	Ama yinm nuan, i tie buolu nba g Yendu lugd i, g taan g tie wano Yendu Badciɛn salg-yidkab, g tie buolu nba tug u munn kul g cab Yendu, g biɛ tie Yendu mɔno yaa niib. U lugd’i k i muand g ŋɔn u tuonŋana nba k u sun i. G yiin’i k yin nya bunbɔnn n ninŋ g kua u yinyiem nba g mɔg liel n ninŋ.
60002010	Siɛnyoug, i bo g tie Yendu buolu kaa, ama mɔlane i ji tie u buolu i. Siɛnyoug, Yendu bo g jie’i ninbaaɔg, ama mɔlane u ji jie’i ninbaaɔg.
60002011	N dɔnn‑nba, i tie nyan sɔnpenda yen saanm nyan i tinŋ ne po. L po n te k n maad’i, k i suol i kua yen yin tu juab i kua g cab niɛnŋ nba k i pala n ninŋ k l yen mabnd’i nyan.
60002012	I taan g be yen yab g ban Yendu i, i mɔg man tɔgu nba ŋan. Nnyan, baa b l gii jalg’i g tua k i tie nibiid mɔno, b tan bu la i tuonŋana i g ji gii dond Yendu, daal nba k u tan bu baal.
60002013	T Yonmdaan po, yin daa kand yikodanm mɔi po: lan tie Rom badciɛn nba mɔg nuu nil kul po
60002014	yen batieb nba k u sun’m k ban gii diɛl bibiɛdi tuba, g yen gii pag yab nba suun tuonŋana.
60002015	G dugn Yendu n bua yal tie k i tuonŋana nba k i suun nyan ń te g yanbɔndanm yen yukpiena ń daa fid g maad siɛl i.
60002016	I tie niib nba yal b kua i, yen daa mali man k l yal‑n‑kua cab’i k yin gii suun tuonbiid kaa. I tie Yendu tuonsunna i. Lann, i suun man wan bua nand.
60002017	I cɔln man niib kul, gii bua man i lieb Kristo‑yab, gii jie Yendu, gii cɔln Rom badciɛn.
60002018	Yinm yab nba tie tuonsunna, daa kand man i canbaa‑nba mɔi po, ŋanm man gii cɔln’m man. Daa cɔln man i canbaa‑nba nba tie nimɔnm g biɛ gbiɛ niimn kukua kaa, ama i cɔln man yab tie tondanm mɔ.
60002019	G dugn b gii ŋɔnŋ’a fala k a yen g biil siɛl, k a juun g dugn Yendu po, l tie bonŋann i.
60002020	G nyaan, l gii tie k a biil bonn, k b puag’a k a juun g gaal l puad, n liɛ l nyuad i ? Ama l gii tie ŋanm nba k a tie po i, k a juun g gaal fala, l baa tie bonŋann i Yendu nunŋ n ninŋ.
60002021	Yendu bo yiin’i k yin sun lann i. Yen mɔni Yiesu mɔno bo la fala i po. Wan la fala buolu nba tie binbiug u i po, k i mɔ ń fid g ŋmaa u taabuod n ninŋ.
60002022	U g tien biid g la, sua mɔ biɛ g ban g gbad k u fa faaɔg.
60002023	Ban bo sugd’o, u bo g sugl g ŋmiɛn sua. Ban biɛ bo tan cagn’o, u bo g gaan jad, ama u bo tu tug u kua g cab Yendu i, wano nba tie Mɔnkundaan.
60002024	Dapunpɔnn po i g Yiesu mɔno tuo g gaal t biid, g la fala, g biid ń ji daa mɔg paalu t po, ama k tin gii be binbem nba ŋan g dagd Yendu po. Wan gaal yiɛd nba u gbannand po nyan n tie i laafiɛ.
60002025	Mɔni, i bo tie nyan pei nba bund g waa g g ban ban saa naan i, ama mɔlane i ji guan i kpaatua nba guu’i nyan buol.
60003001	Yinm puob, i mɔ ń daa kand i salb mɔi po. Nnyan, siɛb gii be b ninŋ g g gaal Yendu maam, ban la yin be nand g ji gii dug Yendu po, g sua yen g maad’b siɛl,
60003002	g dugn b bu la i binbem k l ŋan g dagd g biɛ mɔg cɔlunŋ.
60003003	Puob, daa kpaan man i gbannand po ŋanu kaa: lan tie yuounŋ yupiɛnu yen laani nba k b tag yen wula liɛnu yen ligciɛnŋ tiɛliɛnu.
60003004	Ama i kpaan man i pal n ninŋ ŋanu: lan tie k i gii mɔg yam g biɛ gii tie suoo. L ŋanu n kan ban g biil, g Yendu pal kɔn l po bonciɛnn.
60003005	Siɛnyoug puob nba bo cibn g ŋua Yendu g dug u po, b bo ŋami b kua l yaa ŋanmu i, g g kand b salb mɔi po.
60003006	Nnyan i g Sara bo cɔln Abraham g yi’ug k u yonmdaan. Mɔlane i ji tie u bipuobi i, l gii tie k i tuona ŋan k i g ŋaan g siɛl ŋmad i yam.
60003007	K yinm nba mɔ tie puodanm, ŋanm man gii kub i puob yen yanfuom, gii ban g jua yen puo paalu g ja. I cɔln’m man g dugn Yendu bu pi yinm yen banm kul i miɛl. I tie man nnyan g siɛl ń daa fid g pien i jaandi.
60003008	Min bu juod g maad yal n ne: i mɔg man maalyenm g biɛ gii joi i lieb man. I bua man i lieb gii tie man ŋanm, g biɛ gii jiind man i kua.
60003009	Daa tu ŋmiɛnd man tonu yab nba tien’i tonu, biɛ daa tu sugl g ŋmiɛn man yab sugd’i. Ama tu gaal’b man mɔgaalŋani g dugn Yendu bo yiin’i k i gii tie nnyan i g fid g la u yedŋanm.
60003010	G dugn l diɛn Yendu Kadaaɔg n g maad: « Yua nba bua wan gbad manu u binbem n ninŋ g biɛ gii be pamann n l tie k wan suol u mɔb i g daa maad baa mabiiug, g biɛ daa fa faaɔg.
60003011	L tie k wan san g fagd yen tuonbiid, gii suun tuonŋana, gii kpaan yen u pal kul k wano yen u lieb ń gii be k l man.
60003012	G dugn Yonmdaan nunŋ tuol nimɔnm po i, k u tuba gbien g cenŋ b jaandi. Ama g yen kɔn yen yab tie bonbiil. »
60003013	I pal gii kɔn k i gii suun tuonŋana, ŋmaa n bu tien’i bonbiiug u ?
60003014	Baa l gii tie k i bu la fala g dugn i suun tuonŋana po, pamann baa tie i yal i. Daa jie man nifosaal baa waam nne, siɛl ń biɛ daa ŋmad i yam.
60003015	Ama i cɔln man Kristo yen i pal kul, wano n tie i Yonmdaan. Bobn man gii guu youg kul k i ŋmiɛn nil nba kul bual’i buali i dindann po.
60003016	G nyaan tu jiin man b buali yen cɔlunŋ g daa gaan siɛl yaa jad, k i pal n ninŋ yin daa jalg i kua baa siɛl po. Nnyan i, g fai bu suol yab nba maad mabiid i binbeŋanu po, binbem nba k i be g dugn yin yaan tie Kristo‑yab nyan po.
60003017	Yen mɔni l gii tie Yendu buam n i, k i laad fala i ŋanm po, lann n su yen yin gii laad fala g dugn i tuonbiid po.
60003018	Kristo mɔno, wano nba tie nimɔn, u kpe nibiid po k wan gad yen’i Yendu buol i. U kpe taal yenm kua i niib biid po. B bo kpii’ug, ama g Foŋanm te k u yied g mɔg miɛl.
60003019	L Foŋanm n biɛ bo te k u jiid tinkpiiug n, g daan muand kpienm nba bo be dansalg u Laabamann.
60003020	Banm n tie niib nba bo yie Yendu siɛnyoug, youg nba g Yendu bo nyii u pal, g guu g Nowe ń kpaa u ŋadunŋ g gbenn. L ŋadunŋ n ninŋ i, g niib banniin kukua bo kua g la miɛl nyum po.
60003021	L nyum bo tie nyunwulu ninnaɔnŋ u. L nyunwulu n ji fe i mɔ mɔlane. L nyunwulu g tie g nil ń wul g nyan u gbannand po jɔgnd kaa, ama l tie g nil ń tug u kua g cab Yendu yen papienn i. L n ninŋ i, k i laad fielu Yiesu Kristo yiedu po.
60003022	Wano n duo polu po g ji kal Yendu jendu, g mɔg nuu malɛg‑nba po yen polu po yikodanm yen paaludanm kul po.
60004001	Kristo n tuo g gaal fala u gbannand n ninŋ nyan, lann, i mɔ ń paan man i pala gii mɔg l maalm nnyan, k l maa yua nba tuo g gaal fala u gbannand n ninŋ, wano yie k u ji kan gii suun tuonbiid n nyan.
60004002	Nnyan, lan cil mɔlane gii saa, dana nba tenn k u baa mɔg miɛl g be tinŋ po ne, u ji kan gii ŋua nifosaal niɛnbiid kaa, ama u baa tie yal tie Yendu buam i.
60004003	Mɔni, siɛnyoug, i bo suun nyan yab g ban Yendu n bua ban gii suun nand nyan hal k l wai. I bo be binbebiiug n ninŋ, g suun cuncontuona, g tie dinyuula, g taand lieb g di g nyu g buog, g suun tuona nba mɔg fai g biɛ pug yennaankad, g Yendu Mɔmaam yen g cab.
60004004	G mɔlane, yab g ban Yendu n la k i ji g ŋua’b k i suun l tuonbiid nyan, k l lid’b k b ji sugd’i.
60004005	Ama b tan bu ŋɔn Yendu b tuonbiid ŋann kul, wano nba bobn g gbenn g bu bu fuodb yen kpienm.
60004006	Lann n tien k b bo muand Laabamann yab nba bo kpe mɔ. B bo jiɛl b buud nyan ban bo sun b tuona k l bual nand nyan i. L bo tien nyan ban tu jiɛl nifosaal kul buud nand nyan i. Ama k b yen muand’b Laabamann g Foŋanm po, ban mɔ ń fid gii fo nyan Yendu n fo nand nyan.
60004007	Ŋanduna juodu ji g fag. I be man binbem nba dagd, gii ceg i kua po, g fid gii jaand.
60004008	Bonn kul n ninŋ, yal nba ŋanm g tie bonmɔnn canyiin tie k yin gii bua i lieb i, g dugn buam piind biid bonciɛnn.
60004009	I gaan man i lieb i ŋai n ninŋ g daa mɔg siɛl yaa bunbulmi.
60004010	I kul n gaal paab buolu buolu nba Yendu buol nyan, yua kul ń gii ban u paab kubnu, g tug l paab gii suun u lieb po.
60004011	Yua nba k u paab tie k wan tu gaal maam g maad, l daan ń tu maad Yendu maam, yua nba suun g tod u lieb mɔ, wan gii suun l tuonn yen paalu nba g Yendu tie’og, g Yiesu Kristo po Yendu ń gaal yudand bonn kul n ninŋ ; wano nba g yudand yen paalu tie u yal youg ń tuu youg. Amɛnn.
60004012	N dɔnn‑nba, i be muupienu n ninŋ i. Yen daa ŋaa man lan lid’i nyan l tie bonsaann nyan kaa. L tie bignn i g baal’i.
60004013	Ama ŋaa man i pal ń gii man k i mɔ taan g la fala yen Kristo ; nnyan i, k i tan baa be pamanciɛnn n ninŋ youg nba k u tan bu legd yen u yudand.
60004014	B gii sugd’i Kristo sann po, pamann tie i yal i, g dugn Yendu Foŋanm nba mɔg yudand g cie bonn kul be i ninŋ.
60004015	I ninŋ ne, baa sua ń daa be fala n k l tie k u kpii nil, lann i kaa k u jan, lann i kaa k u tien siɛl yaa bonbiil, lann i kaa k u kua nil maam n ninŋ.
60004016	Ama l gii tie g nil laad fala g dugn u tie Kristo‑yua po, l daan ń daa jie fai. Wan gii tiend Yendu balg yen niib n yi’ug Kristo‑yua.
60004017	Youg ji baal n nyan g Yendu bu bu niib buud. U bu cind g bu yab nba tie u niib i. L gii tie k u cind yen tinm i, yab nba g tuo g gaal u Laabamann, banm ji bu juod nle i ?
60004018	Nnyan i k l diɛn Yendu Kadaaɔg n g maad: « L gii tie k l tu paa yo, nimɔn ń tan la fielu, yua g jie Yendu yen yua tie biiddaan ji bu tien nle i g la fielu i ? »
60004019	Lann yab nba laad fala k l tie Yendu buam po, ban gii suun tuonŋana, g tug b miɛl g cab b Tagtua nba cɔln u puoni.
60005001	Mɔla po n ji maad yen yab tie Kristo‑yab nikpela g be i siign ninŋ ne i. Min mɔno n tie Kristo‑yab nikpel i. N bo la yen n ninbinn Kristo n la fala nba kul. U gii guan yen u yudand, n mɔ ji baa be l yudand n i. Min bua n maad’i yal nba g paan i pala n ne:
60005002	Pelol nba g Yendu tug g kubn’i, ŋanm man gii kub l pelol nyan pekpaali nyan. I guu man l pelol k lan gii tie yen i yanbuam i. Yendu bua nnyan i. Daa ŋaa man lan gii tie yen niinn, g biɛ daa tie k i kpaan ligli kaa, ama lan gii tie k i yam mɔno n bua l tuonn.
60005003	Daa kpaan man k i gii kub yen paalu yab nba g Yendu tug g kubn’i. Ama mɔnd man k ban la i binbeŋanu n g bann ban baa be nand.
60005004	G daal nba g pekpaali Bad tan bu legd, i bu gaal nyuad nba ŋɔnŋ k i mɔg yudand, l nyuad ŋanu po kan ban g juab.
60005005	K yinm nipaaɔnŋ mɔ, daa kand man nikpela mɔi po, i kul ń gii jiind i kua yinm yen i lieb binbenu n ninŋ, g dugn l diɛn Yendu Kadaaɔg n g maad: « Yendu kɔn yen jipaadanm i, g yen nyuan yab jiind b kua yen nunmanŋ. »
60005006	Lann, i jiind man i kua Yendu paaciɛnudaan buol. Nnyan i, k u tan bu don’i youg nba k u bo sen.
60005007	Tug man yal nba kul tie i pakɔnn g kubn u nui n ninŋ, g dugn wano n kub’i.
60005008	I ceg man i kua po, gii guu i kua, g dugn i ninnand Sitaan lin nyan yanbɔl nba ŋuund nyan i, g kpaan nil nba k u bu biɛn’o.
60005009	Ŋanm man gii dug Yendu po, g daa ŋaa wan paad’i. I yen ban k i ninjanm Kristo‑yab nba yad g be ŋanduna n kaannaa kul mɔ laad l fala i.
60005010	Ama i gii cagn nnyan k l yann waam, Yendu nba bua’i bonciɛnn, bu guan g ŋanm i binbenu, g paan i pala, g pugn’i paalu g biɛ te k i kan gii mɔg begnu. Wano n yiin’i k i mɔ ń gaal yudand nba g mɔg gbennu Kristo n ninŋ.
60005011	Paaciɛnu tie u yal i, youg ń tuu youg. Amɛnn.
60005012	Silfɛn nba tie t ninja Kristo‑yua k n pal paa u po n tod’n k n da kadaaɔg ne g tien’i, g bua k min paan i pala g biɛ ŋanm g ŋɔn’i yal tie Yendu ŋalbalg yen mɔni. Ŋanm man gii diɛ l ŋalbalg k l paa.
60005013	Kristo tintaanu niib nba be Babilɔnn, g Yendu bo lugd’b nyan yinm nyan fuond’i. N big Mark mɔ fuond’i.
60005014	I fuond man i lieb gii lɔnŋ’b yen naataann. Yinm yab nba tie Kristo‑yab kul, Yendu ń te k i yam ń gii dua.
61001001	Min Simɔn Piɛr, n tie Yiesu Kristo tuonsunn i g biɛ tie u sundu. N da kadaaɔg ne g tien yinm nba mɔ dug Yiesu Kristo po nyan tinm nyan i. Wano Yiesu Kristo nba tie t Yendu g biɛ tie t Fietua n te k t dug u po k l maa u tie mɔnkundaan i.
61001002	Yendu ń yad yedŋanm bonciɛnn i po g biɛ te k i yam ń gii dua buga k l maa i ban’o g biɛ ban t Yonmdaan Yiesu Kristo.
61001003	Yonmdaan n tie paaciɛnudaan nyan i, k u tie’ti bona nba kul tie payiɛnu t po t binbem n ninŋ, k tin gii ŋua Yendu yen t pal kul. U te k t bann yua nba yiin’ti u yudand yen u bulcind po.
61001004	L yudand yen l bulcind po i k u tie’ti wan bo puon’ti puoni nba k l gbenŋ g biɛ tie bonmɔnn t po nyan. U tien nnyan, k i gii gaal l puoni, yin ŋaa g daa bua ŋanduna ne niib n mɔg niɛnŋ nba k l g ŋan g juand b yam nyan i, k yinm yen wano ń ji gii taa binbem.
61001005	L yaa po, yin ji dug Yiesu Kristo po nyan, yin mɔnd k i binbem ń gii ŋan. I binbem gii ŋan yin bann sonml.
61001006	I gii bann sonml yin gii so i kua. I gii suol i kua yin gii mɔg juunn. I gii mɔg juunn yin gii ŋua Yendu yen i pal kul.
61001007	I gii ŋua Yendu yen i pal kul yin mɔnd g naataann ń gii be i siign. Naataann gii be i siign, yin gii bua lieb.
61001008	Yen mɔni l gii tie k i mɔg l bona, g l ŋua nnyan g saa liig, l bu te k i gbanu ń gii walb tuonn po, g biɛ te k yin ŋanm g bann t Yonmdaan Yiesu Kristo g pugn.
61001009	Ama yua nba g mɔg l bona, u g nyuan fagm. U tie nyan juan nyan i. U sunm g Yendu ŋuul g nyan tuonbiid nba k u bo mɔg siɛnyoug o.
61001010	Lann, n ninjanm Kristo‑yab, nyan Yendu n yaan yiin’i g lugd’i nyan, ŋmid man nunŋ g ŋɔn yen mɔni g Yendu yiin’i g biɛ lugd’i. G dugn l gii tie k i tien nnyan, i kan ban g kpiɛd Yendu sɔnu.
61001011	Nnyan i, g Yendu tan bu gaal’i nuujad tinle g kuan’i t Yonmdaan t Fietua Yiesu Kristo diem nba g mɔg gbennu nyan ninŋ.
61001012	N ban k i ban l bona kul ne g biɛ ŋanm g diɛ mamɔni nba k i gaal nyan. Ama yen l kul ne, n baa l tun g tiɛd’i l bona i.
61001013	N diid g sua k min daa be g mɔg miɛl ne, k l dagd yen min gii tun g maad’i l bona k yin gii tiɛn l po.
61001014	G dugn n ban k l kan wai yen min bul g ŋaa’i. T Yonmdaan Yiesu Kristo n te k n bann.
61001015	Lann, n bu mɔnd g baa n ji tan gii g be mɔno, yin fid gii tiɛn l bona po youg kul.
61001016	Yen mɔni, t g gaal manaankam kaa g ŋɔnŋ’i t Yonmdaan Yiesu Kristo n bu baal yen u paaciɛnu nba, ama tinm la u yudand yen t ninbina i.
61001017	G dugn youg nba k u bo gaal sel yen yudand t Baa Yendu buol, t bo be. L youg u k u gbad Yendu paaciɛnudaan niɛlu k l maad: « U ne tie n bija i, n pal kɔn u po bonciɛnn, n tug n buam kul g tien u ninŋ. »
61001018	Tinm mɔno t bo gbad l niɛlu k l nyiɛ polu po, youg nba k t bo be yen’o Yendu jual po.
61001019	T biɛ diɛ yen t pal kul g Yendu sogni‑nba bo maad mɔni i. K l ŋan yen yin ŋanm gii cenŋ ban bo maad yal nba. G dugn l maam tie nyan fidl nyan i, g fand bunbɔnn n be naan, saa yen lan tan bu fann, g siŋaaɔg ŋmaabig ń fand i pala.
61001020	Ama lan daa bual k yin gii ban yal nba n ne: Yendu sogni‑nba n bo maad yal nba k b diɛn Yendu Kadaaɔg n ninŋ nyan kan fid gii tie b yul po maalm.
61001021	G dugn Yendu sogni‑nba ninŋ sua g ban g maad masiɛm k l tie nifosaal buam po, ama Foŋanm n bo tu te ban maad Yendu n yaan bua ban maad yal nba.
61002001	Siɛnyoug, niib bo be Israyɛl yab siign ninŋ g yi b kua Yendu sogni‑nba, g yen fa faaɔg. I mɔ yaa siign ninŋ, niib tan baa be g wuond g tund’i faaɔg tundl nba bu kuan nil tudm n. B bu yie b Canbaa nba bo fiel’b nyan, g te g Yendu ń biɛn’m tonm.
61002002	Niib bonciɛnn bu ŋuan’m b binbem nba mɔg fai nyan ninŋ. B po bu te g niib ń gii maad mabiid Mamɔni Sɔnu po.
61002003	Ban bua ligli nyan, b baa pua mɔb i g diɛ b yul po maalm g bɔnd g di’i. Ama Yendu tuod b po k l fag g bu dad b tubl. U kon bu l biɛn’m k l ji kan wai.
61002004	G dugn Yendu g ŋaa malɛg‑nba nba bo tien biid nyan, ama u lu’b buoug nba nyua g g mɔg po nyan ninŋ i, k b luo bunbɔnn n ninŋ, g guu buud daal.
61002005	Yendu biɛ bo g ŋaa ŋanduna niib nba bo be hal siɛnyoug g g dad b tubl. U bo te g taag baa baa g biɛn niib nba bo g cɔlm’o kul. Ama u bo tan fiel Nowe yen niib banlile i. Wano Nowe bo muand g niib binbem ń gii ŋan Yendu po.
61002006	Yendu biɛ bo dad niib nba bo kua Sɔdɔm yen Gomɔr nyan tubl, g juu l doi muu k l dii g buod. Yal bo baal’b nyan tie binbiug u yab nba g cɔlm’o po, k ban la l buol g bann yal nba tan bu baal’b.
61002007	Ama u bo nyan Lɔt l n ninŋ. Lɔt bo tie nimɔn i, k l bo yiɛl’o yen l doi n ninŋ niib n bo tie ban bua nand nba, k b binbem biɛ mɔg fai.
61002008	Wano Lɔt bo be l nibiid siign ninŋ, g gbiɛ g biɛ laad bona nba k b tie, k l tuonbiid ŋmad u yam daal kul g dugn wan tie nimɔn nyan po.
61002009	Lann n ŋɔnŋ g Yonmdaan ban wan bu tien nand g nyan yab nba cɔlm’o bigna n ninŋ, g yen guu g tan bu dad nibiid tubl daal nba k u tan bu bu’b.
61002010	Yab nba suun b gbannand n bua yal nba k l kuand’b jɔgnd n ninŋ, g biɛ nund Yendu yikod nyan, banm i k u bu mand g dad b tubl. Banm nba tund niib faaɔg tundl k n maad’i ne, b tie kangbada i g biɛ ŋanm g dug b kua po k l pend. B g jie yen ban sugl yab nba be polu po g mɔg yudand.
61002011	Baa malɛg‑nba nba ŋanm g mɔg paaciɛnu g cie banm yab nba tund faaɔg tundl nyan mɔno g jalg l polu po yab, b biɛ g sugd’b Yonmdaan nunŋ n ninŋ.
61002012	L niib tie nyan bonkobd nba g mɔg siɛl yaa maalm, g be k ban tu suol’b g kpi nyan i. B sugd yal nba k banm mɔno g ban i. B tan bu kpe nyan bonkobd nyan i.
61002013	Ban sun tuonbiid nba nyan, b tan bu la l tuonbiid nyuad. Yendu n i k b suun b gbannand n bua yal nba. B biɛ gii taan yen’i g bu di jied, b bontitied tu biil i sann g biɛ kuan’i fai i. B tie nnyan i g bɔnd’i k l man b po.
61002014	Banm l kpaan puob i, g bua ban gii tie biid kukua youg kul. B bɔnd yab nba g ŋanm g dug Kristo po i, k b ŋua’b. B l sun g bonn kul ń gii tie b yal i. Banm i g Yendu pol’b mɔb.
61002015	B ŋaa sɔnŋanu i, g bod g fagd g ŋuan Bosɔr bija Balaam sɔnu. Wano Balaam bo buad jied i, g tuo g gaal ban bo tie’og yal nba g bu sun bonbiil.
61002016	Ama Yendu bo fu yen’o l bontitied po, g te g bonŋ, bonkobg nba tu g maad, maad yen’o yen nifosaal niɛlu, g bel wano Yendu sogni Balaam k u g sun u jadm tuona.
61002017	L nibuolu nba tund faaɔg tundl tie nyan caakuona nyan i. B biɛ tie nyan tawalgband nba g faalu tu pien g te lan kaad nyan i. Yendu bobn yiɛl g bil g guun’m bunbɔncild n ninŋ.
61002018	B tu sed yen maband g maad maam bonciɛnn k l yen g mɔg niimn, g tug nifosaal n niɛn yal nba k l g ŋan nyan, g diɛ diɛɔg g suol yab nba daa l gbaa gbaa g yie g ji g be yen yab nba tud Yendu sɔnu.
61002019	B tu puon’m yal‑n‑kua i, k banm mɔno yen ŋaa k b gbannand n bua bona nba yend’b g bu biɛn’m. Yal yen yend nil mɔ, l nil ji tu te l bonn yonm i.
61002020	L gii tie g niib gbaa gbaa g tan ŋmad g nyiɛ ŋanduna ne jɔgntuona n ninŋ, k l tie k ban bann t Yonmdaan t Fietua Yiesu Kristo po i, g biɛ ŋaa b kua g guan g baa l jɔgntuona n ninŋ, l ji baa biɛ l danm po g cie ban bo kpiɛ g be nand.
61002021	L danm bo gii g bann mɔnkund sɔnu lann n su yen ban bann l sɔnu u, g biɛ yie g ŋaa Yendu mɔmaam nba k b bo tund’b nyan.
61002022	B bontitied ne n ŋɔn g makpanjam ŋanle ne tie mɔni: « Sangbann gii siin u tu guan g di wan siin yal nba i », « Duol gii wul u biɛ tu guan g pagn bagd n i ».
61003001	N dɔnn‑nba, kadaaɔg munle po n nyan k n ji da g tien’i. N diɛn l kadaad tinle kul g tiɛd’i tunda nba k i gaal nyan po, g kpaan k i gii mɔg maalŋanm i.
61003002	N bua k i gii tiɛn maam nba g Yendu sogni‑nba bo tuod g maad siɛnyoug, g biɛ gii tiɛn t Yonmdaan t Fietua sundi nba bo be yen’i n bo tund’i u mɔmaam nba nyan.
61003003	Yen daa bann man g dijijuog dani n ninŋ, niib bu baal gii be g tie b gbannand buam. B baa laa’i
61003004	g tua: « U bo puon k u bu guan, u biɛ ji be lɛ i ? Hal t yaajanm n kpe saa yen mɔlane, baa siɛl g lebd ; bona kul tie nyan Yendu n bo tag ŋanduna k l tie nand nyan i. »
61003005	B tu maad nnyan g g bua k b tiɛd g siɛnyoug Yendu bo maad maam i, g polu yen tinŋ tag. U bo paad tinŋ yen nyum, g te g nyum taan yenn buol g tinŋ nyuand.
61003006	L nyum n biɛ bo tan yil ŋanduna nba bo cind g be, g biɛn yal nba l mɔg miɛl kul.
61003007	Polu yen tinŋ nba be mɔlane nuan, Yendu maad k l baa be i g guu daal nba k u tan bu bu niib buud, g biɛn yab g cɔlm’o. L daal, polu yen tinŋ bu di muu g buod.
61003008	Ama n dɔnn‑nba, bonyenn kua n be k i bo kan sunm: Yonmdaan yaa po, diyenn tie nyan bina tudl nyan i, g bina tudl tie nyan diyenn nyan.
61003009	Siɛb mali g Yonmdaan yuand yen wan tien wan bo puon yal nba i. L yen g tie nnyan kaa. U mɔg sugl i po i, k l maa u g bua g baa sua ń biɛl fam. U bua g sua kul ń lebd u pal g ŋaa biid tienu i.
61003010	Yen l yaa kul, Yonmdaan n bu baal yaa daal nba, l baa tie nyan naayig n tu baal g libl niib nand nyan i. L daal, fuug bonciɛnn bu tien, g polu ń bod, g yal nba be polu po kul ń di muu, g tinŋ yen yal nba be tinŋ po kul ń mɔ ń di muu.
61003011	Nyan bona ne kul n tan bu di muu nyan, ji bann man yin baa sonm nand k l ŋɔnŋ k i cɔln Yendu g biɛ ŋua’ɔg yen i pal kul,
61003012	gii guu daal nba g Yendu sen, g biɛ gii gbaa yen i paalu kul k l daal ń baal tonm. L daal i g polu bu di muu, g yal nba l be polu kul ń donn muuwalu n ninŋ.
61003013	Ama t guu polu yen tinŋ nba g Yendu bo puon nyan i. L kul baa tie bonpaana i. Niib nba baa be l tinpaanŋ n ninŋ baa suun tuona nba tuag mamɔni sɔnu kua i.
61003014	Lann, n dɔnn‑nba, nyan yin guu l daal nyan, mɔnd man g daa mɔg siɛl yaa jɔgnd yen siɛl yaa jalgi Yendu nunŋ n ninŋ, g manu ń gii be yinm yen wano siign.
61003015	T Yonmdaan gii dii mindl saa yen mɔlane, u bua k i la fielu i. T ninja Pɔl, wano nba k t bua’ɔg mɔ bo diɛn’i l bona po i. Yendu n bo tie’og yanfuom k u diɛn g tie’i.
61003016	Wan diɛn kadaad nba ninŋ kul, u maad l maam i. L kadaad n ninŋ, yenn‑nba buol be k l gbadu paa. L maam i g yab tie yanbɔndanm k b dindann g yab nyan kpind. B biɛ tie nnyan i Yendu Kadaaɔg n ninŋ liel‑nba buol g kuand b kua tudm n ninŋ.
61003017	Lann n dɔnn‑nba, yinm nuan ji tuod g ban l po n nyan. Suol man i kua g tan daa ŋaa g nibiid tudm ń te k i dindann ń gii lenŋ, k yin ŋaa yin daan tu sie k l paa nand.
61003018	Mɔnd man gii band t Yonmdaan Yiesu Kristo, t Fietua g pugd, k u ŋalbalg ń gii pugd i binbem n ninŋ. Yudand ń gii tie u yal, lan cil mɔlane saa yen youg nba g mɔg juog. Amɛnn.
62001001	T da kadaaɔg ne k tin maad’i miɛl maam nba bo be hal cilg youg nyan po i. K t gbad l maam, g la’ɔg yen t ninbina, g ŋanm g diid’o g biɛ sii’ug yen t nui.
62001002	L miɛl n bo tan dɔgd, k t la’ɔg. L po n te k t kun mɔni g biɛ muand’i miɛl nba kan ban g gbenn po. L miɛl bo be t Baa Yendu buol i, g tan dɔgd g ŋɔn’ti u kua.
62001003	Tin la yal, g biɛ gbad yal nyan, t muand i mɔ lann n nyan, g naataann ń ŋanm gii be tinm yen yinm n ninŋ. Yen mɔni, naataann nba be t ninŋ taand’ti yen t Baa Yendu yen u Bija Yiesu Kristo i.
62001004	T da kadaaɔg ne g tien’i k t kul pala ń ŋanm g manŋ g tond i.
62001005	Tin gbad maam nba Yiesu Kristo buol g muand’i n ne: Yendu tie yinyiem i, siɛl yaa bunbɔnn g be u ninŋ.
62001006	T gii maad g naataann nba be t ninŋ taand’ti yen’o g yen sonm bunbɔnn n ninŋ, t fa faaɔg u, t g suun yal nba tuag yen mamɔni sɔnu.
62001007	Ama l gii tie k t sonm yinyiem n ninŋ nyan Yendu mɔno n be yinyiem n ninŋ nand nyan, lann naataann nba be t ninŋ taand’ti yen t lieb n nyan. U Bija Yiesu sɔm bu ŋuul g nyan t biid kul i canyiin.
62001008	L gii tie k t maad k t g mɔg biid, t bɔnd t kua i, mamɔni g be t ninŋ.
62001009	Ama l gii tie k t tuo g maad Yendu nunŋ n k t biil, wan yaan g kand u mɔb po g biɛ tie mɔnkundaan nyan, u bu di sugl t biid kul po g biɛ ŋuul g nyan bonbiil kul t ninŋ.
62001010	T gii maad k t g tien biid t yi Yendu faaɔgdaan n nyan, u maam g be t ninŋ.
62002001	N bid, n da kadaaɔg ne g tien’i k yin daa tie biid i. Ama l gii tie g sua tien biid, t mɔg todkua t Baa Yendu buol, wano n tie Yiesu Kristo, mɔnkundaan.
62002002	Wano Yiesu Kristo n tug u kua g yid salg k t biid ń piin. L g tie tinm kukua yaa biid po kaa, ama l tie ŋanduna niib kul mɔ yaa biid po i.
62002003	L gii tie k t cɔln Yendu mɔmaam, lann n bu te tin bann k t ban Yendu.
62002004	Nil gii tua k u ban Yendu g yen g cɔln u mɔmaam, u tie faaɔgdaan i, mamɔni g be l daan n ninŋ.
62002005	Ama yua nba kub Yendu maam g suun yen tuonn, u tie daan nba g Yendu buam sun tuonn u pal n ninŋ i canyiin. Nnyan i k t bu fid g bann k t be yen Yendu.
62002006	Yua nba yed k u be yen Yendu, l daan binbem baa tie nyan Yiesu binbem n bo tie nand nyan i.
62002007	N bibuadi, l g tie mɔmapaanm kaa k n da g tien’i, l tie mɔmakpelm nba k i bo gaal hal cilg youg nyan i. L mɔmakpelm n tie maam nba k i bo l kpiɛ g gbad nyan.
62002008	Yen l yaa kul, l biɛ daa l tie mɔmapaanm i k n da g tien’i. Kristo n ŋanm g ŋɔn u binbem n ninŋ k l mɔmaam tie mɔmapaanm, k i mɔ biɛ ŋɔn i binbem n ninŋ k l tie nnyan. K l maa bunbɔnn nuan ji buol i, g mamɔni yinyiem ji yien.
62002009	Yua gii maad k u be yinyiem n ninŋ, g yen g bua u ninja nublu, l daan biɛ daa l be bunbɔnn n i.
62002010	Yua nba bua u ninja, wano n be yinyiem n. Siɛl g be u ninŋ g bu te k wan baa biid n.
62002011	Yua g bua u ninja nublu nuan l be bunbɔnn n i. U sonm bunbɔnn n ninŋ i. U g ban wan saa naan, k l maa bunbɔnn te k u juan o.
62002012	N bid, n da’i kadaaɔg ne k l maa Yendu piin i biid Yiesu sann po o.
62002013	Yinm bibaa‑nba, n da’i k l maa i ban yua nba bo be hal cilg youg. Yinm naasenm, n da’i k l maa i paad Bonbiildaan o.
62002014	Yinm bid, yin ban t Baa Yendu po n te k n diɛn’i kadaaɔg ne. Bibaa‑nba, yin ban yua nba bo be hal cilg youg po n te k n diɛn’i l kadaaɔg. Yinm naasenm, yin sie k l paa, g Yendu maam be i pala n ninŋ, k i biɛ paad Bonbiildaan po n te k n diɛn’i l kadaaɔg.
62002015	Lann, daa bua man ŋanduna, g bual yal nba kul l be ŋanduna n ninŋ. Nil gii buad ŋanduna, t Baa Yendu buam g be u ninŋ palb.
62002016	K l maa yal be ŋanduna n ninŋ g nya t Baa Yendu buol kaa. Nifosaal n niɛn yal nba k l g ŋan, yen u ninbina n nyuan yal k u bua, yen jigbelm u ŋalman po, l kul ne nya ŋanduna n ninŋ i.
62002017	Ŋanduna ne yen niib n niɛn yal nba k l g ŋan nyan ji pend i, ama yua nba suun Yendu n bua yal nba nuan baa l be i youg kul.
62002018	N bid, jijuog youg nag n nyan. I bo gbad k b maad’i g Kristo ninnand bu baal. To, mɔlane Kristo ninnanda bonciɛnn ji be i. L po n te k t bann g jijuog youg nag.
62002019	Kristo ninnanda ŋann nyiɛ t siign i, ama b yen bo g tie t yab. B bo gii tie t yab yen mɔni, tinm yen banm n bo baa tund g be. Ama b nyiɛ g ŋaa’ti k lan ŋɔn yen mɔni k b kul bo g tie t yab i.
62002020	Yinm nuan yen gaal Foŋanm o. Yua nba g mɔg siɛl yaa biid n tie’i l Foŋanm. L po n te k i kul ban mamɔni.
62002021	N gii da’i kadaaɔg ne, l g tie k i g ban mamɔni kaa. Yin ban mamɔni po n te k n da’i. I biɛ ban g baa siɛl yaa faaɔg kan fid g nya mamɔni n ninŋ.
62002022	Ŋmaa n tie faaɔgdaan i ? Faaɔgdaan tie yua nba yie g Yiesu g tie Kristo i. Wano n tie Kristo ninnand. U yie k u g ban t Baa Yendu, k u biɛ g ban u Bija mɔ.
62002023	Yua nba l yie Yendu Bija, u kan fid g yiin Yendu k u Baa. Ama yua nba tuo g gaal Yendu Bija, t Baa Yendu be yen’o.
62002024	Yinm nuan n bo gbad maam nba hal cilg youg nyan, ŋanm man gii diɛ l maam i pala n. L gii tie k yin bo gbad maam nba hal cilg youg be i pala n ninŋ, i taan g be yen Yendu Bija, g biɛ be yen t Baa Yendu mɔ n nyan.
62002025	Wan bo puon k u bu te’ti yal nba n ne: miɛl nba kan ban g gbenn.
62002026	Min da kadaaɔg nba g tien’i ne nyuan yab nba kpaan k ban bɔnd’i nii.
62002027	Ama yinm nuan, Kristo tie’i Foŋanm o. Nyan u Foŋanm n be i ninŋ nyan, l ji g bual g sua ń tund’i, Foŋanm n ŋɔnŋ’i l kul. Wan tund’i yal tie mɔni i, l g tie faaɔg kaa. Lann, i suun man Foŋanm n tund’i yal, gii be yen Kristo.
62002028	To, n bid, i be man yen Kristo k tin fid gii mɔg papaal youg nba k u tan bu dɔgd, k u guanu daal fai ń tan daa di’ti.
62002029	I ban g Kristo tie mɔnkundaan. Lann, biɛ bann man g yua nba kul l tuag mɔnkund sɔnu, Yendu n mal’o.
62003001	Diid man buam nba k t Baa Yendu ŋɔn k u buad’ti. U buaciɛnm po n te k u tug’ti k t tie u bid. Yen mɔni, t kon l tie u bid i. Lann n te g ŋanduna niib g ban’ti k l maa b g ban Yendu.
62003002	N bibuadi, mɔla po t ji tie Yendu bid i. Ama tin tan bu te yab daa duag i. T ban g Kristo n tan bu legd youg nba, t bu lebd g ji gii tie nyan wano nyan i, k l maa t tan bu l la’ɔg u ninprurr, wan naan nand.
62003003	Yua nba kul l mɔg l dindann Kristo n ninŋ, u ji kan gii mɔg jɔgnd nyan Yiesu Kristo mɔno n g mɔg jɔgnd nyan.
62003004	Yua nba kul l tie biid, u g cɔln Yendu mɔmaam. K l maa biid tienu tie Yendu mɔmaam yienu i.
62003005	I ban g Kristo bo baal k wan piin t biid i, g biɛ ban g siɛl yaa biid g be u ninŋ.
62003006	Lann, yua nba kul l taan g be yen’o ji g tie biid. Ama yua nba tie biid, u g ban g la’ɔg, u taan g ban’o mɔno.
62003007	N bid, guul man i kua g daa ŋaa g sua ń bɔnd’i. Yua nba suun yal n dagd mɔ tie mɔnkundaan i, nyan Yiesu Kristo n tie mɔnkundaan nand nyan.
62003008	Yua nba tie biid tie Sitaan yua i, k l maa hal cilg youg Sitaan bo l tie biiddaan i. Yendu Bija baal k wan biil Sitaan tuona i.
62003009	Yua nba g Yendu mal’o kul tie Yendu big i, u ji g tie biid, k l maa Yendu bul u yanfuom u ninŋ. U ji kan fid gii tie biid k l maa Yendu tie u Baa i.
62003010	Tin bu bann Yendu bid yen Sitaan bid nand nba n ne: yua nba kul l g suun yal nba ŋan Yendu buol, u g tie Yendu big. Yua nba g bua u ninja u g tie Yendu big.
62003011	Yen mɔni yin bo gbad maam nba hal cilg youg tie, k tin gii bua man t lieb i.
62003012	L g ŋan k tin gii tie nyan Kayɛn nyan. U bo tie Bonbiildaan yua i, g kpii u ninja. Bɛ po n te k u bo kpii’ug u ? U bo kpii’ug k l maa u waag tuona bo ŋan, k u yaa yal yen g ŋan.
62003013	N ninjanm, l gii tie g ŋanduna yab g bua i nublu, yin daa ŋaa lan yaa g lid’i.
62003014	Tinm nuan ban k t nyiɛ kuum n ninŋ g kua miɛl n ninŋ o, k l maa t bua t ninjanm. Yua nba g bua u ninja, u biɛ daa l be kuum n ninŋ i.
62003015	Yua nba kul l g bua u ninja nublu tie nikpiil i. I yen ban g miɛl nba kan ban g gbenn mɔ kan fid gii be nikpiil n ninŋ.
62003016	Yal nba te k t bann yal nba tie buam n ne: Yiesu n yaan lu u miɛl t po n te k t bann buam. Lann, l tie k tin mɔ ń lu t miɛl t ninjanm po i.
62003017	L gii tie g nil mɔg ŋanduna ne ŋalman, g yen nyuan k u ninja be payiɛnu n, k u g jie’og ninbaaɔg, l daan bu tien nle i gii mali k u mɔg Yendu buam u ninŋ i ?
62003018	N bid, l g tie k tin gii ŋɔnŋ buam t maam n ninŋ yen t lanbonmana n ninŋ kaa, ama l tie k tin gii ŋɔnŋ t tuona n ninŋ i, k t mɔg buam yen mɔni.
62003019	T gii tien nnyan, lann i k t bu bann k t tie yab tuag mamɔni sɔnu, k t pala biɛ paa g Yendu be yen’ti.
62003020	L gii tie k tin tien yal nba mabnd’ti t pala n ninŋ, t ban g Yendu yab g cie t pala, k u biɛ ban bonn kul.
62003021	Lann n bibuadi, l gii tie g siɛl g mabnd’ti t pala n ninŋ, t mɔg papaal Yendu buol,
62003022	k t gii miɛl yal nba kul, k t bu la k l maa t kub u mɔmaam t pala n ninŋ g biɛ tie wan bua yal.
62003023	Wan cab’ti k tin tien yal n ne: l tie k tin gii dug u Bija Yiesu Kristo sann po i, g biɛ gii bua t lieb nyan wano Kristo n ŋɔn’ti u mɔmaam n ninŋ nand nyan.
62003024	Yua nba cɔln Yendu mɔmaam, u be yen Yendu, g Yendu mɔ be yen’o. U Foŋanm nba k u tie’ti nyan po n te k t ban k u be yen’ti.
62004001	N bibuadi, l g tie yab nba kul tua k b mɔg Foŋanm kaa, k i tu bu gaal k b maam tie mɔni. Ama yin tu bign’m g liɛ ban mɔg yal nba nyan kon l tie Yendu Foŋanm yaa aa ? K l maa niib bonciɛnn ji yad g gbie ŋanduna n ninŋ, g fa k b tie Yendu sogni‑nba.
62004002	Diid man, yin bu tien nand g bann k l tie Yendu Foŋanm n ne: yua nba kul maad g Yiesu n tie Kristo, k b mal’o k u tie nifosaal, l daan n mɔg Yendu Foŋanm u ninŋ.
62004003	Ama yua nba g tuo g Yiesu te nifosaal, u g mɔg Yendu Foŋanm u ninŋ. U mɔg Yiesu Kristo ninnand maalm i u ninŋ. I tuod g gbad g Kristo ninnand bu baal, bann man g mɔlane mɔno u ji be ŋanduna n i.
62004004	N bid, yinm tie Yendu yab i, g paad l faaɔgdanm, k l maa yua nba be i ninŋ mɔg paalu g cie yua nba be ŋanduna n ninŋ.
62004005	Banm tie ŋanduna yab i, l po n te k b maad nyan ŋanduna yab n maad nand nyan, g ŋanduna yab cenŋ’b.
62004006	Ama tinm nuan tie Yendu yab i. Yua nba ban Yendu n cenŋ’ti, yua g tie Yendu yua g cenŋ’ti. Nnyan i k t bu bann yua tie mamɔnmaad yua, yen yua tie faaɔgdaan yua.
62004007	N bibuadi, tin gii bua t lieb man, k l maa buam nyiɛ Yendu buol i. Yua nba kul bua u lua, Yendu n mal’o, u ban Yendu.
62004008	Yua nba g bua u lua nuan g ban Yendu, k l maa Yendu tie buamdaan i.
62004009	Diid man Yendu n ŋɔn k u bua’ti nand nba: u sun u Bijayenml ŋanduna n ninŋ, k u yaa po tin gii mɔg miɛl.
62004010	L buam tie ne i: l g tie k tinm kaa buad Yendu, ama wano n buad’ti g sun u Bija k u tug u kua g yid salg k t biid ń piin.
62004011	N bibuadi, l gii tie g Yendu buad’ti nnyan, l bual k tin mɔ ń gii bua t lieb i.
62004012	Sua g ban g la Yendu, ama l gii tie k t bua t lieb, Yendu be yen’ti, k u buam mɔ biɛ l suun tuonn t ninŋ yen mɔni.
62004013	Diid man, lan tien nand k t ban k t be yen Yendu, g Yendu mɔ be yen’ti n ne: u tie’ti u Foŋanm.
62004014	Yendu sun u Bija k wan fiel ŋanduna niib. Tinm la’ɔg, t biɛ muand lann n nyan.
62004015	Yua nba tuo g yed g Yiesu tie Yendu Bija, Yendu be yen wano i, k u mɔ biɛ be yen Yendu.
62004016	Tinm ban Yendu n bua’ti nand, g biɛ tuo k l tie mɔni. Yendu tie buamdaan i, yua nba sonm buam sɔnu n ninŋ, u be yen Yendu, g Yendu mɔ be yen’o.
62004017	L gii tie g Yendu buam suun tuonn t ninŋ yen mɔni, t baa mɔg papaal buud daal, k l maa t binbem ŋanduna ne ninŋ naan yen Yiesu Kristo binbem i.
62004018	Buam n be naan, jijei ji g mɔg yiɛl l buol. Yua mɔg buam yen mɔni jijei g be u ninŋ. K l maa yua n guu tubdadu n mɔg jijei. Yua n mɔg jijei g mɔg buam u ninŋ yen mɔni.
62004019	Ama tinm nuan yen mɔg buam k l maa Yendu n kpiɛ g buad’ti.
62004020	Nil gii maad k u bua Yendu g yen g bua u ninja nublu, u tie faaɔgdaan i. Yen mɔni, yua nba g bua u ninja nba k u nyuan’o kan fid gii bua Yendu nba k u g nyuan’o.
62004021	T gaal mɔmaam ne i Yendu buol: yua nba bua Yendu ń gii bua u ninja mɔ.
62005001	Yua nba kul tuo g gaal g Yiesu tie Kristo, Yendu mal wano i. Yua nba kul bua bibaa, u baa bua bibaa n mal yua nba mɔ i.
62005002	Tin bu tien nand g bann k t bua Yendu bid tie k tin gii bua Yendu g biɛ cɔln u mɔmaam i.
62005003	Yen mɔni, tin bu ŋɔn nand k t bua Yendu tie k tin cɔln u mɔmaam i. L mɔmaam cɔlmu yen g paa t po,
62005004	k l maa Yendu n mal yua nba kul bu fid g paad ŋanduna. Tin mɔg dindann nba nyan po n te k t paad ŋanduna.
62005005	Ŋmaa n bu fid g paad ŋanduna i ? Yua nba tuo g gaal g Yiesu tie Yendu Bija kukua n bu fid g paad ŋanduna.
62005006	Wano Yiesu Kristo n tie yua nba bo baal k b wul’o nyum, g sɔm biɛ tan nyiɛ u po dapunpɔnn po. U bo g baal k b wul’o kukua kaa, ama sɔm mɔ bo nyiɛ u po. G Foŋanm tie sieda k l tie mɔni, k l maa Foŋanm tie mɔni i.
62005007	Sieda‑nba bantaa n be:
62005008	lan tie Foŋanm yen nyum yen sɔm. Banm bantaa ne kul tuo k l tie nnyan.
62005009	T gii gaan niib n tie kasied nba, tin bann g Yendu kasied n cie l kul, k l maa u kun mɔni u Bija po.
62005010	Yua nba dug Yendu Bija po mɔg l kasied u pal n ninŋ. Ama yua nba g dug Yendu po, u yi Yendu faaɔgdaan n nyan. K l maa u g tuo g gaal Yendu n kun mɔni nba u Bija po.
62005011	L kasied n tie g Yendu tie’ti miɛl nba kan ban g gbenn. L miɛl n be u Bija n ninŋ.
62005012	Yua nba tuo g gaal Yendu Bija, wano n mɔg l miɛl. Yua nba g tuo g gaal Yendu Bija mɔ, u g mɔg l miɛl.
62005013	N diɛn’i l bona kul ne k yin fid g bann k i mɔg miɛl nba kan ban g gbenn i, yinm nba dug Yendu Bija sann po.
62005014	Yal po te k t pala paa Yendu po n ne: t ban k t gii miɛl’o bonn nba dagd yen u buam, k u cenŋ’ti.
62005015	Nyan tin ban k u cenŋ’ti youg nba k t miɛd’o nyan, tin biɛ gii ban k t gaal tin miɛl’o yal nba o.
62005016	L gii tie g sua la k u ninja be biid n ninŋ, k l kan baal yen kuum, l tie k wan jaand u po i, Yendu bu te’og miɛl. Lann nyuan yab nba k b biid g baad yen kuum i. Ama biid be g baad yen kuum. N g maad k yin jaand l yaa biid po kaa.
62005017	Bontitied nba kul g ŋan tie biid i. Ama bisiɛd be g g baad yen kuum.
62005018	T ban g Yendu n mal yua nba kul ji g tie biid, k l maa Yendu Bija guu’ug, g Bonbiildaan kan fid g tien’o baa siɛl.
62005019	T ban k t tie Yendu yab, g biɛ ban g ŋanduna munn kul be Bonbiildaan nui n i.
62005020	T biɛ ban g Yendu Bija baal g tie’ti yanfuom k tin bann mamɔni Yendu i. Tin gaal Yiesu Kristo po n te k t be yen mamɔni Yendu. Wano n tie mamɔni Yendu, g biɛ tie miɛl nba kan ban g gbenn.
62005021	N bid, suol man i kua yen niib n mali g yal tie Yendu k l yen g tie.
63001001	Min nikpel n da kadaaɔg ne g tien cannaa nba g Yendu lugd’o nyan, yen u bid. N bua’i yen mɔni. Min kukua kaa bua’i, ama yab nba kul ban mamɔni mɔ bua’i.
63001002	T bua’i k l maa mamɔni be t ninŋ. L mamɔni baa l be t ninŋ i, youg kul.
63001003	T Baa Yendu yen u Bija Yiesu Kristo bu te’ti ŋalbalg yen sugl yen yanduanm, tin gii mɔg l kul ne, mamɔni n ninŋ yen buam n ninŋ.
63001004	N pal daan manŋ hal bonciɛnn yen min la k a bid siign, g yenm sonm mamɔni sɔnu n ninŋ nyan t Baa Yendu n bo ŋɔn’ti mɔmaam nba nyan.
63001005	Cannaa, mɔlane min miɛd’a yal n ne: tin gii bua man t lieb. L g tie mɔmapaanm kaa k n da’a, l tie mɔmaam nba k t bo gaal hal cilg youg u.
63001006	Buam tie k tin cɔln Yendu mɔmaam i. Lann n tie mɔmaam nba k i bo gbad hal cilg youg nyan, g buam ń gii be i binbem n ninŋ.
63001007	I ban g faaɔgdanm bonciɛnn ji yad g be ŋanduna n i. B g tuo g gaal g Yiesu Kristo te nifosaal yen mɔni. Yua nba tie l nibuolu tie faaɔgdaan i, wano n tie Kristo ninnand.
63001008	Lann guul man i kua, k i tuona nba k i suun n tan daa te fam, k yin fid g tan la l nyuad kul.
63001009	Yua nba kul g diɛ Kristo tundl kukua, g yen pugd u yul po yal nyan, Yendu g be yen’o. Ama yua nba diɛ l tundl kukua g tund niib, wano i k t Baa Yendu yen u Bija Yiesu Kristo be yen’o.
63001010	L gii tie g sua baal i buol g g diɛ Kristo tundl, yin daa gaal’o i ŋaag n ninŋ, yin biɛ daa tie’og yen sonml.
63001011	K l maa yua nba tien’o yen sonml taan l daan k b tien biid n nyan.
63001012	N mɔg maam bonciɛnn g bo bua k n maad’i, ama n yen g bua k n diɛn kadaaɔg n ninŋ kaa g te’i. N mali k n bu baal g gɔnn’i, g pag yen’i k t kul pala ń ŋanm g manŋ.
63001013	A niipuo nba g Yendu lugd’o nyan bid mɔ fuond’a.
64001001	Min nikpel n da kadaaɔg ne g tien n dɔnn Gaayus nba k n bua’ɔg yen mɔni.
64001002	N dɔnn, n bua k a gii mɔg laafiɛ, g bona kul ń gii sonm a binbem n ninŋ nyan lan sonm nand fin yen Yendu siign ninŋ nyan.
64001003	N pal daan manŋ hal bonciɛnn youg nba k t ninjanm Kristo‑yab daan baal g maad’n k a l be mamɔni sɔnu n nyan ŋan tu l be nand nyan i.
64001004	Siɛl g ŋanm g manŋd n pal g cie yen min gbad k n bid tuag mamɔni sɔnu.
64001005	N dɔnn, a ŋanm g kub t ninjanm Kristo‑yab, baa yen ban l tie saanm mɔno.
64001006	B daan kun mɔni Kristo‑yab tintaanu n ninŋ g maad ŋan ŋɔn buam nba b po. N balm’a k a mɔnd g tod’b nyan Yendu n bua nand nyan, k ban gad b sɔnu.
64001007	K l maa Yiesu po i k b daan fiil g tug sɔnu g saa, g g gaal baa siɛl yab g ban Yendu buol.
64001008	Lann, l bual k tinm Kristo‑yab ń tod l nibuolu i, k t nuu ń mɔ ń gii be mamɔni tuonn nba k b suun nyan po.
64001009	N daan diɛn siɛl g tie Kristo‑yab tintaanu, ama g Diotrɛf nba bua wan gii tie liig yua nyan g tuod n maam.
64001010	L po n te k n tan gii baal, n bu dugn’i wan tie yal, wan maad mabiid nba t po. Yen l yaa kul ne, l biɛ daa l g dagd u po. Wano n biɛ yied g g gaan t ninjanm Kristo‑yab, g biɛ tu pan danm nba bua ban gaal t ninjanm nyan mɔno, g bel g nyan’m Kristo‑yab tintaanu n ninŋ.
64001011	N dɔnn, daa togd bonbiil tienu, i tie ŋanm. Yua nba tie ŋanm tie Yendu yua i. Ama yua nba tie bonbiil g ban g la Yendu.
64001012	Niib kul pag Demetriyus, k u binbem biɛ ŋɔnŋ k u ŋua mamɔni sɔnu. Tinm mɔno pag’o, k fin mɔno ban k tin maad yal u po tie mɔni.
64001013	N biɛ mɔg maam bonciɛnn g bua k n maad’a, ama n yen g bua k n diɛn kadaaɔg n ninŋ kaa g te’a.
64001014	N mali k l kan wai yen min la’a, k tin ŋanm g pag.
64001015	Yendu ń te’a yanduanm. A dɔnn‑nba fuond’a. Ŋan fuond fuond t dɔnn‑nba o.
65001001	Min Suud, n tie Yiesu Kristo tuonsunn i, g biɛ tie Saak ninja. N da kadaaɔg ne, g tien yinm nba k t Baa Yendu yiin’i, g bua’i, g biɛ te g Yiesu Kristo guu’i.
65001002	Yendu ń jie’i ninbaaɔg, gii bua’i bonciɛnn g biɛ te k i yam ń gii dua buga.
65001003	N dɔnn‑nba, n pal daan kɔn bonciɛnn yen k n diɛn’i t kul fielu po, ama mɔlane, n la k l ji tie mabl i n po, k min diɛn’i g paan i pala, k i kɔn yin dug Laabamann nba nyan po, Laabamann nba g Yendu bo tie u niib yenm kua nyan.
65001004	G dugn nisiɛb wuon g kua i siign ninŋ g g jie Yendu, g lebd laabaal nba ŋɔnŋ t Yendu ŋalbalg niimn k ban fid gii tie b gbannand n bua yal nba. B tie nnyan i g yied Yiesu Kristo, wano kukua nba tie t Canbaa g biɛ tie t Yonmdaan. B bo tuod g diɛn l biiddanm tubdadu po Yendu Kadaaɔg n hal k l wai.
65001005	Min bua n maad’i yal nba ne, n ban k i ŋanm g ban l kul. Ama n bua k n guan g tiɛd’i g Yonmdaan n bo nyan u buolu yonmd n ninŋ Esipt doug n, l puol po u bo te g yab yie g g dug u po kul biɛl.
65001006	Tiɛd man malɛg‑nba nba bo yie g Yendu n tie’b yikod nba g dagd b po, g nyɔl b binbebuol g yaad, g Yendu suol’b g lol’b, k b baa luol youg kul bunbɔncild n ninŋ, g guu digbenŋl daal nba g Yendu bu bu buud.
65001007	Sɔdɔm yen Gomɔr doi yen doi nba kpiɛ’b nyan niib mɔ bo sun nnyan i. L doi niib bo tug b yul g kun yen cunconm i, g ŋaa k ban gii dua yen puob o g dua yen jab. L po n te g Yendu dad l doi n niib tubl, k b be muu nba so g kan ban g junn n ninŋ. Niib kul bu la l buol i g cegd.
65001008	Yen l yaa kul, l niib mɔ biɛ l suun nnyan i, g diɛ b danŋd g suun yen tuonn k l kuand b gbannand jɔgnd n ninŋ, g nund Yendu yikod, g biɛ sugd malɛg‑nba nba be polu po g mɔg yudand.
65001009	Baa malɛg‑nba kul bad Miisiɛl mɔno, youg nba k wano yen Sitaan bo kɔn Moyis gbannand po, u bo g tuo g jiɛl u buud g sugl’o. Ama u bo maad’o g Yonmdaan ń dad u tubl.
65001010	G nyaan l niib nuan sugd ban g ban yal nba i. Ban biɛ mɔg banm nba mɔ tie bonkobd banm i, maalm g be l n. Lann n biɛ kuand’b muaɔg.
65001011	Fala bu gbad’b, k l maa b ŋmaa Kayɛn taabuod n, g ligbuam po k b kua tudm n ninŋ nyan Balaam nyan, g fiil g yie Yendu po nyan Kore nyan, g mɔ biɛl.
65001012	I gii taan g bu di jied, banm n tu ŋmad i naataanjedinu. B tu mali b kua po i, g mɔ k b gbanfiɛd ń gbie, g g jie fai. B tie nyan tawalgband nba g faalu tu piend k l yen g baad yen taag nyan i. B tie nyan tiidi nba g luon b lonyoug nyan i, tiidi nba k b figd’b k b kpe canyiin nyan.
65001013	B ŋɔnŋ b tuonjɔgna nba mɔg fai naan kul, nyan mɔgl nyunguona nba paa n tu tug jɔgnd g lu bɔngbann nand nyan i. B tie nyan ŋmaabid nba ŋaa b sɔnu g bund g sonm g Yendu bobn yiɛl g guu’m bunbɔncild n ninŋ, k b ji baa be l n ninŋ youg kul nyan i.
65001014	Lan cil t yaajacincinn Adam saa yen Enɔk, tuanu tuanu yaajanm n ninŋ, Enɔk tua munlile po i. Wano n bo liid g maad l niib po k nne: « Yonmdaan n baad yen u malɛg‑nba tudbanm nyan,
65001015	g bu bu ŋanduna niib kul, buud ń di niib nba kul g cɔln Yendu, g dugn ban sun tuonbiid nba yen ban maad mabiid nba kul u po. »
65001016	L niib buln buln kua i, g fabn b kua po, g tie b yam n bua yal nba. B tie niib nba maad jipaamaam i, g biɛ tu manŋ mɔb g kpaan b yul po nyuad.
65001017	Ama yinm, n dɔnn‑nba, tiɛd man t Yonmdaan Yiesu Kristo sundi n bo liid g maad’i yal.
65001018	B bo maad’i: « Dijijuog dani n ninŋ niib baa laa’i nii. B baa tie b yam n bua yal nba i g yie Yendu yal. »
65001019	I la l niib ii, banm n baad yen paadu Kristo‑yab siign. B mɔg nisaal maalm i, Yendu Fuom g be b ninŋ.
65001020	Ama yinm n dɔnn‑nba, yin gaal Laabamann nba Yendu buol nyan, nyii man l po gii saa liig i dindann n ninŋ, gii jaand yen Foŋanm paalu.
65001021	Yendu n bua’i buam nba nyan, i be man l buam n ninŋ, gii guu k t Yonmdaan Yiesu Kristo bu te’i miɛl nba kan ban g gbenn g dugn u pasiɛdug po.
65001022	Yab nba mali munle-le yin jie’b ninbaaɔg,
65001023	siɛb mɔ be k i bu fid g fiel’b g nyan’m muu n ninŋ. Lieb mɔ, yin jie’b ninbaaɔg ama gii ban i kua po, g daa nagd’b g dugn b tuonbiid jɔgn baa b tiɛd mɔno u.
65001024	Tin gii dond man Yendu, wano nba bu fid g guul’i k i kan baa bignn n ninŋ, g biɛ te yin nagn naan k u be yen u yudand nyan yen pamanciɛnn g daa mɔg siɛl yaa biid.
65001025	Wano nba tie Yenduyeno kua g fiel’ti t Yonmdaan Yiesu Kristo po, yudand yen paaciɛnu yen yikod tie u yal i youg nba pend yen mɔlane yen youg nba baad. Amɛnn.
66001001	Bona nba bo wuo, g Yiesu Kristo bo dɔgd g ŋɔn n be kadaaɔg ne ninŋ. Yendu n bo ŋɔn’o l bona, k wan ŋɔn u tuonsunna k l kan wai yen l bona ń tien. Kristo n bo sun u malɛg u tuonsunn San buol, g malɛg ŋɔn’o l bona.
66001002	Lann i g San dugn wan la bona nba kul, g maad k l kul nyiɛ Yendu buol i, g Yiesu Kristo n dɔgd g ŋɔn’o.
66001003	Yua nba lii maam nba nyiɛ Yendu buol k b diɛn kadaaɔg ne ninŋ, pamann tie u yal i. Yab nba cenŋ l maam g biɛ tug g sun yenn tuonn, pamann tie b mɔ yaa yal i, k l maa youg nba k l bona bu tien nag o.
66001004	Min San n da kadaaɔg ne g fuond Kristo‑yab tintaancaga nba be Asi dingbana ŋanlile n ninŋ. Yendu nba bo be, g biɛ daa be g biɛ baa be, yen Yendu fuom banlile nba sie u badkog nintual n, yen Yiesu Kristo ń yad yedŋanm i po, g te k i yam ń gii dua. Wano Yiesu n tie sieda yen mɔni, g tie cincinn yua nba yied kpienm siign ninŋ, g tie bijakpel. Wano n tie tinŋ n ne batieb kul yaa Bad. U buad’ti g tuo g kpe g fiel g nyan’ti t biid n ninŋ,
66001006	g te k t tie Yendu badbijanm, g biɛ tie u Baa Yendu salg-yidkab. Yudand yen paaciɛnu ń gii tie u yal youg ń tuu youg. Amɛnn.
66001007	I la i, wano n nyiɛ tawalgband n ninŋ g baad nyan, niib kul bu la’ɔg, baa yab nba bo cɔg g lond’o mɔno. Ŋanduna ne buoli kul ji baa fabn g gbiɛnd g dugn u baalu po. Mamɔnm, l tan baa tie nnyan i.
66001008	Yonmdaan Yendu Paaciɛnudaan, yua nba bo be, g biɛ daa be g biɛ baa be, wano n maad: « Min n tie cilg g biɛ tie juog. »
66001009	Min San, n tie i ninja i. Min yen yinm kul juun g laad fala Yiesu po. T taan g tie badbijanm i Yendu diem n ninŋ. B bo suol’n g gad yen’n Patmɔs kpendegl po, g dugn n bo muand Yendu maam g ŋɔnŋ niib Yiesu n kun mɔni nba.
66001010	G Yonmdaan daal, g Foŋanm gbie n ninŋ, k n gbad niɛlu nne n puol po, k l niɛlu do nyan naatunn n tu mɔ nand nyan
66001011	g maad: « Ŋan nyuan yal nba ne, diɛn kadaaɔg n ninŋ g te Kristo‑yab tintaancaga ŋanlile nba ne: Efɛs yen Simiirn yen Pɛrgam yen Tiatiir yen Sard yen Filadɛlfi yen Lawɔdise. »
66001012	Lann i k n gbeg k n diid g liɛ ŋmaa n maad yen’n i ? Min gbeg nyan, k n la fidtuanbona ŋanlile k b tien yen wula g fida tua l po.
66001013	K l fidtuanbona ŋanlile sinsiign ninŋ k n la k l tie nyan nil nyan g liɛ liɛdfagdug, g bobn gbann u pal po k l tien yen wula.
66001014	K u yud pien pag pag nyan gungund nyan, k u ninbina so nyan muupienu nyan.
66001015	K u titala naan nyan nabnd nba k b pul muu n k l nyili nyan, k u niɛlu mɔ begl nyan mɔgl n nyunguona nyan.
66001016	G diɛ u nuujendu po ŋmaabid ŋanlile, g jugfuaɔg nne nya u mɔb n, k b luan k l mɔi yinle kul man, k u nunŋ po nyili g tuud nyan yensikpikpalg n yendu nyan.
66001017	Min la’ɔg youg nba k n baa u nintual n ninŋ nyan n kpe nyan. Lann i k u tug u nuujendu g maan n po g maad: « Daa jie. Min n tie kpinkpiɛ‑g‑liid, g biɛ tie yua juod.
66001018	Min n tie yua nba fo. N bo kpe o, ama mɔlane n ji fo g biɛ baa fo youg ń tuu youg. N mɔg yiko kuum po yen tinkpiiug po.
66001019	Diɛn ŋan la bona nba, lann n tie yal tie mɔlane yen yal bu baal kul.
66001020	Ŋan nyuan ŋmaabid ŋanlile nba k n diɛ n nuujendu ne yen fidtuanbona ŋanlile nba k a la ne niimn n ne: ŋmaabid ŋanlile ŋann tie Kristo‑yab tintaancaga ŋanlile ŋann malɛg‑nba i, g fidtuanbona ŋanlile ŋann mɔ tie Kristo‑yab tintaancaga ŋanlile ŋann. »
66002001	G yua nba k n la’ɔg nyan maad’n: « Diɛn kadaaɔg g te Efɛs Kristo‑yab tintaancagl malɛg g maad’o g yua nba diɛ ŋmaabid ŋanlile u nuujendu, g sonm fidtuanbona ŋanlile nba k b tien yen wula nyan sinsiign n maad yal nba n ne:
66002002	“ N ban ŋan suun yal nba kul. N ban a nyignn yen a juunn po. N biɛ ban k a kan fid gii be yen nibiid. A bign yab yed k b tie Yiesu sundi g yen g tie, g diid g sua k b tie faaɔgdanm i.
66002003	N ban k a mɔg juunn, k a biɛ la fala n sann po, g nyaan a g ŋaa k a pal wad.
66002004	Ama yal g manŋ n po a buol tie k a ŋaa ŋan daan kpiɛ g mɔg buam nba n po i.
66002005	Tiɛd ŋan bo tu be binbem nba g ji tan kpiɛd nyan, g mɔ kua g lebd a binbem g guan gii suun ŋan daan cind g suun yal nba. A gii g lebd a binbem, n bu baal g tug a fidtuanbonn g lie lan tu be naan.
66002006	G nyaan a suun bonyenn k l ŋan. A mɔ g tuo Nikolaayiit-nba n suun yal nba nyan min nyan.
66002007	Yua n mɔg tuba g bu gbad, wan gbad Foŋanm n maad Kristo‑yab tintaancaga yal. Yua nba kɔn jad g paad, n bu te’og Yendu gɔglug n ninŋ tiig nba tien miɛl luana wan mua ”. »
66002008	K u biɛ maad: « Diɛn kadaaɔg g te Simiirn Kristo‑yab tintaancagl malɛg g maad’o g yua tie kpinkpiɛ‑g‑liid g biɛ tie yua juod, g bo kpe g biɛ guan g fo n maad yal nba n ne:
66002009	“ N ban a fala yen a namu po, g nyaan a yen tie mɔgd i. N ban niib n maad mabiid nba a po. B yed k b tie Suif‑nba i, g yen g tie. B tie Sitaan tintaanu yab i.
66002010	Daa jie fala nba bu baal’a. Cenŋ ne, Sitaan bu bign’i g te k ban suol yenm g luon’m dansalg. B bu cagn’i daa piig. I ŋua’n yen a pal kul saa yen a kuum, k n tan bu pa’a pani, lann n tie miɛl nba kan ban g gbenn.
66002011	Yua n mɔg tuba g bu gbad, wan gbad Foŋanm n maad Kristo‑yab tintaancaga yal. Yua nba kɔn jad g paad, munle po yaa kuum ji kan fid g tien’o baa siɛl ”. »
66002012	K u biɛ maad: « Diɛn kadaaɔg g te Pɛrgam Kristo‑yab tintaancagl malɛg g maad’o g yua nba mɔg jugfuaɔg nba k b luan k l mɔi yinle kul man n maad yal nba n ne:
66002013	“ N ban k ŋan kua naan nba nyan, Sitaan badkog be l buol i. G nyaan a sie n puol po k l paa. Baa ban bo tan kpii Antipas, yua bo tie n sieda yen mɔni, i doug n ninŋ, Sitaan n kua naan nyan, a bo g yie’n, a bo l dug n po i.
66002014	Ama yal g manŋ n po a buol tie k a mɔg niyenm k b ŋua Balaam tundl. Wano Balaam n bo ŋɔn Balak wan bu tien nand g bign Israyɛl yab g te k ban ŋman padnand g biɛ sun cuncontuona.
66002015	L biɛ tie nnyan i k i ninŋ siɛb mɔ ŋua Nikolaayiit-nba tundl.
66002016	Lann, lebd a binbem, lann i kaa n bu baal a buol mɔlane yen jugfuaɔg nba nya n mɔb n, g kɔn yen l niib.
66002017	Yua n mɔg tuba g bu gbad, wan gbad Foŋanm n maad Kristo‑yab tintaancaga yal. Yua nba kɔn jad g paad, n bu te’og mann nba wuo. N biɛ bu te’og tanpienn, l tann po b diɛn sanpaann g sua g ban l sann, l gii g tie yua nba gaal l tann i kaa ”. »
66002018	K u biɛ maad: « Diɛn kadaaɔg g te Tiatiir Kristo‑yab tintaancagl malɛg g maad’o g yua nba tie Yendu Bija, k u ninbina so nyan muupienu nyan, k u titala naan nyan nabnd nba k b pul muu n k l nyili nyan n maad yal nba n ne:
66002019	“ N ban ŋan suun yal nba kul, g ban ŋan bua Yendu nand, g ban ŋan ŋua’ɔg nand yen a pal kul, g ban ŋan tod a lieb nand yen a juunn po. N ban k ŋan juod g sun tuona nba yab g cie ŋan bo cind g sun yal.
66002020	G nyaan yal g manŋ n po a buol tie k a ŋaa puo nba yed k u tie Yendu sogni, k b yi’ug Sesabɛl nyan, k u tund n tuonsunna g te k b tud Yendu sɔnu, g ŋman padnand g biɛ suun cuncontuona.
66002021	N bo bil’o dana k wan lebd u binbem, ama k u g bua k wan ŋaa u cuncontuona.
66002022	L po n te k n bu duan’o yiɛlu nba biɛ. U yegni nba taan g suun yen’o cuncontuona nyan, n bu te b mɔ ń cagn bonciɛnn l gii tie k b g lebd b binbem g ŋaa u tuonbiid sunu.
66002023	N bu te yiɛlu nba kpi g lalg ń kpi u ŋuantieb. Nnyan i g Kristo‑yab tintaancaga kul bu bann k min n tie yua nba ban nifosaal maalm yen u yanbuam. N tan bu pa yua kul nyan wan sun nand nba nyan i.
66002024	Ama yinm nba tenn g tie Tiatiir Kristo‑yab tintaancagl yab, g g ŋua l faaɔg tundl g biɛ g bua k yin bann l niib n yi yal g Sitaan ŋasiil, n maad’i, n ji kan pugn’i siɛl yaa tugl,
66002025	l gii g tie k i ŋanm gii kub yin mɔg yal saa yen n baalu i kaa.
66002026	Yua nba kɔn jad g paad g biɛ tie min bua yal saa yen juog, n bu te wan gii mɔg yikod ŋanduna ne doi kul po
66002027	nyan min mɔ n gaal l yikod n Baa buol nand nba nyan. U baa kub’b yen paalu nyan ban tu diɛ kud nba paa g mud boba nand nba nyan. N biɛ bu te’og siŋaafaani ŋmaabig.
66002029	Yua n mɔg tuba g bu gbad, wan gbad Foŋanm n maad Kristo‑yab tintaancaga yal ”. »
66003001	K u biɛ maad: « Diɛn kadaaɔg g te Sard Kristo‑yab tintaancagl malɛg g maad’o g yua nba mɔg Yendu fuom banlile yen ŋmaabid ŋanlile ŋann n maad yal nba n ne: “ N ban ŋan suun yal nba kul. Niib bonciɛnn mali k a fo i, k a yen kpe o.
66003002	Fiil g mɔnd g yal nba tenn g be a ninŋ ń daa kpe g gbenn, g dugn n diid g sua tuona nba k a sun kul, l g pund n Yendu n bo bua nand.
66003003	Lann, tiɛd tundl nba k a bo gaal nyan po, yen ŋan bo gbad l tundl nand, g tug g sun yenn tuonn g lebd a binbem. A gii g fiil, n bu baal g libl’a nyan naayig nyan i. A kan bann youg nba k n bu baal.
66003004	Ama siɛb be Sard nyan g g jɔgn b tiɛd. Banm n tan baa sonm yen’n g liɛ tiɛpiend g dugn b dagd yenn.
66003005	Yua nba kɔn jad g paad tan baa liɛ tiɛpiend nnyan i. N kan ban g piin u sann miɛl kadaaɔg n ninŋ. N tan bu tuo g maad n Baa Yendu nunŋ n yen u malɛg‑nba buol k u tie n yua i.
66003006	Yua n mɔg tuba g bu gbad, wan gbad Foŋanm n maad Kristo‑yab tintaancaga yal ”. »
66003007	K u biɛ maad: « Diɛn kadaaɔg g te Filadɛlfi Kristo‑yab tintaancagl malɛg g maad’o g yua nba tie niŋan g biɛ tie mamɔnmaad, g diɛ bad Dafiid pienu g tu luod gann g nil kan fid g luon, g biɛ luon g nil kan fid g luod n maad yal nba n ne:
66003008	“ N ban ŋan suun yal nba kul. N ban k a g ŋanm g mɔg yikod. Yen l kul ne a yen tug n maam g sun yenn tuonn, g biɛ g yie k a g ban’n. N luod gann n nyan a nunŋ n g sua kan fid g luon.
66003009	Sitaan tintaanu niib nba fa k b tie Suif‑nba g yen g tie nyan, diid, min bu tien’m yal nba n ne: N bu te k ban baal g gbaan a nunŋ n g bann k n bua’a.
66003010	G nyaan fin nuan, min maad’a k a juun, k a tuo g juun nyan, n tan bu guul’a youg nba g bignn bu baal g yil ŋanduna kul po, g bign ŋanduna niib.
66003011	L kan wai yen min baal. Ŋanm gii kub ŋan mɔg yal nba, g sua ń tan daa fiel ŋan kɔn g paad g bu gaal yaa pani nba.
66003012	Yua nba kɔn jad g paad, n bu tug’o g tien’o jaantalg i, n Yendu jaanddeciɛɔnŋ n. Siɛl ji kan fid g bel g nyan’o. N bu diɛn n Yendu sann u po g biɛ diɛn n Yendu doug sann mɔ u po. L doug n tie Serusalɛm-paann nba nyiɛ polu po n Yendu buol g ji. N biɛ tan bu diɛn u po min mɔg sanpaann nba.
66003013	Yua n mɔg tuba g bu gbad, wan gbad Foŋanm n maad Kristo‑yab tintaancaga yal ”. »
66003014	K u biɛ maad: « Diɛn kadaaɔg g te Lawɔdise Kristo‑yab tintaancagl malɛg g maad’o g yua nba k b yi’ug Amɛnn, k u tie sieda yen mɔni, g tie mamɔnmaad g biɛ tie yua nba g Yendu bo te k u tag bonn kul n maad yal nba n ne:
66003015	“ N ban ŋan suun yal nba kul. N ban k a g sɔnŋ ii, n ban k a biɛ g ton mɔ. Man kaa yen bo sɔnŋ lann i kaa g yen ton n ne.
66003016	Ama ŋan g sɔnŋ g biɛ g ton, g bali ne i, n bu siin’a.
66003017	N tua a yed k a tie mɔgd i, g kpaan mɔgm g kul a kua g siɛl kan pɔd’a naa ? A yen g ban k a tie cicagdaan yen ninbadaan i. A tie nandaan i, g tie juan g biɛ paa niiyann.
66003018	L po n te k n cegi’a k a daa n buol wula nba k b donn g nyan jɔgnd g mɔgd, g daa tiɛpiend g legn a fai, g biɛ daa ninbina kpam g tien a ninbina n ninŋ g nyuand.
66003019	Min bua yab nba kul, banm i k n ŋmagd’b g biɛ diɛl b tuba. Lann daa jeln kaa, lebd a binbem.
66003020	Cenŋ ne, n sie dimɔb n g kuog gann, l gii tie g nil gbad n niɛlu g luod gann, n bu kua k min yen wano ń taan g di.
66003021	Yua nba kɔn jad g paad, n bu te wan taan g kal yen’n n badkog po, nyan min mɔ n kɔn jad g paad k min yen n Baa taan g kal u badkog po nyan.
66003022	Yua n mɔg tuba g bu gbad, wan gbad Foŋanm n maad Kristo‑yab tintaancaga yal ”. »
66004001	L puol po k n biɛ diid g la g Yendu ŋaag gann yaa. G niɛlu nba k n bo gbad siɛnyoug k l do nyan naatunn n tu mɔ nand nyan maad’n: « Do ne buol ne, k n bu ŋɔn’a yal nba bu tien l puol po. »
66004002	L youg mɔno g Foŋanm gbie n ninŋ, k n la g badkog sie Yendu ŋaag n g sua kal l po,
66004003	g nyili g tuud nyan tannyinyili nba k b yi sasp yen sarduann nyan. G yinyiem kaan g lind l badkog, g nyili nyan tann nba k b yi emerod nyan.
66004004	G badkogi piinle yen ŋanna kaan g lind l badkog, g nikpela piinle yen banna kal l po g liɛ tiɛpiend, g biɛ yil wula fegli.
66004005	G tanyigdi yen fuug yen tatintandi nya l badkog buol. G fida ŋanlile so l badkog nunŋ po, lann n tie Yendu fuom banlile ŋann.
66004006	G bonn nne tie nyan mɔgl nyan, g dua l badkog nunŋ po g fan cad cad cad. G bonfuoda banna be sinsiign g kaan g lind badkog, g mɔg ninbina b gbanu kul po.
66004007	Cincinn bonfuodl bo naan yen yanbɔl i, g munle po yua naan yen naatonn, g muntaa po yua yaa nunŋ po naan yen nifosaal nunŋ, g munna po yua naan nyan kɔnbaciil nba yugl g be polu po nyan.
66004008	L bonfuoda banna bo mɔg yua kul kpinkpana ŋanluob i, g biɛ mɔg ninbina b kpinkpana kul puol po yen l nuagn ninŋ. G yendu n yen nyiɛɔg k b l yiin yanu ne g g buad: « U ŋan, u ŋan, Yonmdaan Yendu Paaciɛnudaan ŋan, wano nba bo be, g biɛ daa be, g biɛ baa be. »
66004009	Youg nba kul g bonfuoda banna ŋann tu yiin g dond, g seln, g tiend balg yua nba kal badkog po, g biɛ fo youg kul nyan,
66004010	l youg u, g nikpela piinle yen banna ŋann mɔ tu baa g gbaan u nintual n g pug yua nba fo youg kul. B biɛ tu yid b fegli i, g bil l badkog nintual n g maad:
66004011	« T Yonmdaan Yendu, a dagd yen k a gaal yudand yen sel yen paaciɛnu. K l maa fin n tag bonn kul, fin n bua k l kul ń gii be, k l kul tag g be. »
66005001	Lann i k n biɛ la g yua nba kal badkog ŋann po diɛ kadaaɔg nne k l pin nyan dinduantiɛɔg nyan u nuujendu po, k l kadaaɔg mɔg diɛni l nunŋ po yen l puol po, k b donn cendl g tabn l mɔb po kaani yinlile.
66005002	K n la malɛg nba mɔg paalu, k u tand yen paalu g tua: « Ŋmaa n dagd yen wan tabd l bontabnkaa g pɔbd l kadaaɔg u ? »
66005003	Ama sua yen bo g be polu po g bual tinŋ po ne, g bual tinkpiiug n g bu fid g pɔbd l kadaaɔg g diid.
66005004	K n buud hal bonciɛnn k l maa sua n bo g be g dagd yen wan pɔbd l kadaaɔg g diid nyan.
66005005	Lann i g nikpela ŋann siign ninŋ yend maad’n k min daa buud. K min diid, g yua nba tie Suuda cugl n yanbɔl g biɛ tie bad Dafiid yaabuonn paad bonn kul o. K wano n bu fid g tabd l bontabnkaa ŋanlile g pɔbd l kadaaɔg.
66005006	K n la g Pebig sie badkog buol, g bonfuoda banna ŋann yen nikpela ŋann kaan g lind’o. K l Pebig tie nyan b bo kpii’ug nyan, k u mɔg yina ŋanlile yen ninbina ŋanlile. L ninbina ŋanlile n tie Yendu fuom banlile nba k u sun’m tinŋ n kul po.
66005007	G Pebig nagn g gaal kadaaɔg yua nba kal badkog po nyan nuujendu n ninŋ.
66005008	Wan gaal l kadaaɔg yaa youg, g bonfuoda banna yen nikpela piinle yen banna ŋann baa g gbaan u nunŋ n ninŋ. G yua kul diɛ biɛɔg yen wula seni k l gbie yen ŋubl nba nu g man. L ŋubl n tie Yendu niib jaandi.
66005009	K b yin yanpaanu g maad: « A dagd yen k a gaal kadaaɔg g tabd bontabnkaa. K l maa b bo tug fin’i g yid salg, k a tug a sɔm g fiel cuga kul n ninŋ niib, g fiel mabuoli kul n ninŋ niib, g fiel buoli kul n ninŋ niib, yen ŋanduna doi kul n ninŋ niib g tie Yendu.
66005010	A te k l niib kul tie Yendu badbijanm, g biɛ tie t Yendu salg-yidkab. B baa tie batieb i tinŋ po ne. »
66005011	Lann i k n biɛ la malɛg‑nba bonciɛnn g biɛ gbad b niɛlu, k b kaan g lind badkog yen bonfuoda yen nikpela ŋann. L malɛg‑nba bo yab hal bonciɛnn g g mɔg po,
66005012	k b yiin yen paalu g tua: « Pebig nba k b bo kpii’ug nyan n dagd yen wan gaal paaciɛnu yen ŋalman yen yanfuom yen paalu yen sel yen yudand yen dondl ! »
66005013	K n biɛ gbad tagm kul yigni, yab be polu po yen yab be tinŋ n yen yab be tinkpiiug n yen yab be mɔgl n k l bonfuoda kul taan g yign: « Dondl yen sel yen yudand yen paaciɛnu tie yua kal badkog po yal i yen Pebig yal youg ń tuu youg ! »
66005014	G bonfuoda banna ŋann tu taan g maad: « Amɛnn ! » G nikpela ŋann gbaand g pug yua nba kal badkog po yen Pebig.
66006001	Lann i k n la g Pebig tabd kadaaɔg bontabnkaa ŋanlile ŋann n ninŋ yenn. L youg k n gbad bonfuoda banna ŋann n ninŋ yend niɛlu k l paa nyan tatintandi nyan g maad: « Baal ! »
66006002	K n la g tanjapienn baal g sed, g yua jag’o muub talbann. K b tie’og feglg nba ŋɔnŋ k u kɔn g paad k u nyiɛ l buol g saa g biɛ daan bu l kɔn g paad.
66006003	G Pebig biɛ tabd kadaaɔg bontabnkaliel munle po, k n gbad g bonfuodl nba tua munle po nyan yign g maad: « Baal ! »
66006004	Lann i k n la g tanjaliel baal g sed, g mɔn nyan muu nyan, k b tie yua jag’o nyan yikod k wan baal yen tɔb tinŋ po ne, g te g niib ń gii kpi b lieb. K b biɛ tie’og jugfuaɔg nba yab.
66006005	G Pebig biɛ tabd kadaaɔg bontabnkaliel muntaa po, k n gbad g bonfuodl nba tua muntaa po nyan yign g maad: « Baal ! » K n la g tanjabɔnn baal g sed, g yua nba jag’o nyan kub bonn nba k b diɛ g bigd bona kpiɛgu nyan u nuu n ninŋ.
66006006	K n gbad k l tie nyan niɛlu nyan bonfuoda banna ŋann sinsiign, k l maad: « Yoi tadyenŋ tie yentunyenn tuonn ligli i, g nyaali tadi yintaa tie yentunyenn tuonn ligli, g nyaan, ŋaa g kpam yen dimɔunŋ nuan ń gii be lan bual nand. »
66006007	G Pebig biɛ tabd kadaaɔg bontabnkaliel munna po, k n gbad g bonfuodl nba tua munna po nyan yign g maad: « Baal ! »
66006008	Lann i k n la g tanjapupugl baal g sed, g yua nba jag’o nyan sann tie kuum, g tinkpiiug ŋua u puol po. K b tie’b yikod tinŋ bɔgdm munna po, k ban kpi niyenm yen jugi, g te g kom yen yiɛlu nba kpi g lalg yen bonkobbiid ń kpi lieb mɔ.
66006009	G Pebig biɛ tabd kadaaɔg bontabnkaliel munmu po, k n la niib nalmi salg binbindl tinŋ po, ban bo kpii yab g dugn Yendu maam nba k b bo gaal g luand lieb nyan po.
66006010	K b yign yen paalu g maad: « Canbaa, fin nba tie niŋan g biɛ tie mamɔnmaad, saa yen bɛ youg u k a bu jiɛl tinŋ po ne niib buud g dad b tuba g dugn ban kpii’ti nyan po i ? »
66006011	Lann i k b tie b kul liɛdfagdpiend, g maad’b k ban mind g guul waam, g dugn b tuonsunlieb siign, yab nba tenn g mɔ bu kpe nyan banm nyan, daa g kpe b kul g gbenn.
66006012	G Pebig tabd kadaaɔg bontabnkaliel munluob po, g tinŋ jeg hal bonciɛnn, g yendu bɔnn dig dig, g ŋmaalg mɔnn u kul nyan sɔm nyan.
66006013	G ŋmaabid ciel polu po g baa baa tinŋ n ninŋ nyan faaciɛnu n tu mig kinkanŋ k u luana suod g baal nand nba nyan.
66006014	G polu po pin pin nyan dinduantiɛɔg nyan g bod, g jɔa kul yen kpendega kul mɔ figd figd ban tu be naan nyan.
66006015	Lann i g tinŋ n ne batieb yen l nigbenŋa yen sijeciɛnm yen ŋalmandanm yen yikodanm, yen yab nba tenn kul, yonmi yen yab g tie yonmi, k b kul san g wuon tanfiɛd n ninŋ yen tangband n ninŋ.
66006016	G maad jɔa yen tangband ŋann k ban baa b po, g wuon’m g yua nba kal badkog po nyan ń daa nyuan’m, g Pebig mutuol ń daa lag b po.
66006017	K l maa yua nba kal badkog po yen Pebig n bu ŋɔn b mutuol daal nba pund o. Ŋmaa n bu fid g sed b mutuol buol i ?
66007001	L puol po k n la g malɛg‑nba banna sie tinŋ po. G yend sie nintual, g lua sie puol, g lua sie yaanŋ, g lua mɔ sie yanbaɔnŋ. K b kul suol faalu nba nya l kaani nna kul po, g baa faalu ń daa pieb tinŋ po, g bual mɔgl po, g bual tisiɛg po.
66007002	L youg k n la g malɛglua nyiɛ puol g duo, g diɛ bonn nne k b kub g tie banm Yendu nba fo niib po, k u yign yen paalu g maad malɛg‑nba banna nba g Yendu bo tie’b paalu k ban biil tinŋ yen mɔgl nyan,
66007003	k nne: « Daa ŋaa man faalu ń biil tinŋ yen mɔgl yen tiidi saa yen youg nba g yab nba ŋua t Yendu nyan, t bu tien banm b yutuna po. »
66007004	Lann i k n gbad k b maad niib nba k b tien b yutuna po banm nyan n ja nand, k b tie niib tuda kobg yen tuda piinna yen tuda ŋanna i, k b nyiɛ Israyɛl buolu cuga kul n ninŋ i.
66007005	G Suuda cugl n mɔg niib tuda piig yen tuda ŋanle, g Rubɛnn cugl n mɔg niib tuda piig yen tuda ŋanle, g Gad cugl n mɔg niib tuda piig yen tuda ŋanle,
66007006	k Asɛr cugl n mɔg niib tuda piig yen tuda ŋanle, g Nɛftali cugl n mɔg niib tuda piig yen tuda ŋanle, g Manase cugl n mɔg niib tuda piig yen tuda ŋanle,
66007007	g Simeyɔn cugl n mɔg niib tuda piig yen tuda ŋanle, g Lefi cugl n mɔg niib tuda piig yen tuda ŋanle, k Isakar cugl n mɔg niib tuda piig yen tuda ŋanle,
66007008	g Sabulɔnn cugl n mɔg niib tuda piig yen tuda ŋanle, g Sosɛf cugl n mɔg niib tuda piig yen tuda ŋanle, g Bɛnsamɛn cugl n mɔg niib tuda piig yen tuda ŋanle.
66007009	L puol po k n la niwulug nba yab hal bonciɛnn, g sua kan fid g cɔd’b, k b tie ŋanduna ne doi kul n ninŋ niib yen cuga kul n ninŋ niib yen buoli kul n ninŋ niib yen mabuoli kul n ninŋ niib. B bo sie badkog nunŋ po yen Pebig nintual n, g liɛ liɛdfagdpiend g biɛ diɛ kaadi faad b nui n ninŋ,
66007010	g yign yen paalu g tua: « T fielu nya t Yendu buol i, wano nba kal badkog po, l biɛ nya Pebig buol i. »
66007011	G malɛg‑nba kul kaan g lind badkog yen nikpela yen bonfuoda banna ŋann, g baa g gbaan badkog nintual n, g tug nunŋ g pii yen tinŋ, g ji dond Yendu
66007012	g tua: « Amɛnn ! Dondl yen yudand yen yanfuom yen balg yen sel yen paaciɛnu yen paalu tie t Yendu yal i youg ń tuu youg. Amɛnn ! »
66007013	G nikpela ŋann siign ninŋ yend bual’n: « Niib nba liɛ liɛdfagdpiend ne tie b lɛ i ? B nyiɛ lɛ buol i ? »
66007014	K n ŋmiɛn g maad’o: « N Yonmdaan, fin n ban. » Lann i k u maad’n k b tie danm nba nyiɛ cicagciɛnm nba g mɔg l liel nyan ninŋ i. K b ŋuul b liɛdfagd Pebig sɔm n ninŋ i k l penn.
66007015	K l po n te k b sie Yendu badkog nintual n g suun u po yendu n yen nyiɛɔg u ŋaag n. Yua kal bal po nyan baa be yen’m g biɛ gii guu’b.
66007016	G kom yen nyunnyuglu ji kan ban g suol’b, yendu yen tuntounŋ mɔ biɛ kan ban g gbad’b.
66007017	K l maa Pebig nba be badkog sinsiign nyan baa tie b kpaatua. U bu kpaa’b g gad yen’m nyunbunbuna nba buol g miɛl nyum buni. Yendu bu fiɛl b ninsiid kul.
66008001	Pebig n yaan tabd kadaaɔg bontabnkaliel munlile po ŋann yaa youg, g polu kul te silb k l g luol nyan kudyeonŋ bɔgdm nyan.
66008002	Lann i k n la malɛg‑nba banlile nba tu sie Yendu nunŋ n nyan, k b tie’b naatuna ŋanlile.
66008003	G malɛglua baal g sed salg binbindl buol g diɛ senŋ nne k b tien yen wula k b diɛ g juug ŋubl l n ninŋ. K b tie’og ŋubl k l yab k wan tug g maan salg binbindl nba be Yendu badkog nintual n k b tien yen wula nyan po, g ŋubn k lan taan yen Yendu niib jaandi.
66008004	G ŋuba ŋann muunyii yen Yendu niib jaandi nya malɛg nuu n ninŋ g do Yendu buol.
66008005	G malɛg tug wula senŋ ŋann, g nyiɛd muukuana salg binbindl po g gbien, g lu tinŋ po. Lann i g tatintandi tand, g fuug tien, g tanyigdi nyigd, g tinŋ jeg.
66008006	G malɛg‑nba banlile nba bo gaal naatuna ŋanlile nyan bobnd g bu pieb.
66008007	G cincinn malɛg pieb u naatunn, g tacena yen muu ŋmad yen sɔm g baa tinŋ n. G tinŋ bɔgdm taal muntaa po dii muu, g tiidi bɔgdm taal muntaa po mɔ dii muu, g mɔsɔnŋu kul dii muu.
66008008	G munle po malɛg pieb u naatunn, g bonn nne tie nyan jual nyan, g yab hal bonciɛnn g so muu, g baa mɔgl n ninŋ. G mɔgl bɔgdm taal muntaa po kpand sɔm,
66008009	g Yendu n tag bonfuoda nba kul k l be mɔgl n ninŋ, k l bɔgdm taal muntaa po kpe, g ŋadnciɛnd nba be mɔgl n ninŋ, k l bɔgdm taal muntaa po biɛl l n ninŋ.
66008010	G muntaa po malɛg pieb u naatunn, g ŋmaabig nba yab g so muupienu nyiɛ polu po g baa bɔnciɛnd bɔgdm taal muntaa po n ninŋ yen nyunbunbuna n ninŋ.
66008011	K l ŋmaabig sann tie « Bontuntond ». K wan bo baa bɔgyenn n ninŋ nba nyan nyum kul tonŋ bag bag. G niib bonciɛnn nyuu g kpe g dugn l nyum tonu po.
66008012	G munna po malɛg pieb u naatunn, g yendu bɔgdm taal muntaa po biil g bɔnn ; g ŋmaalg bɔgdm taal muntaa po biil g bɔnn ; g ŋmaabid bɔgdm taal muntaa po biil g bɔnn. Lann i g yendu n yinyiem bɔgdm taal muntaa po ji g yien. K l biɛ tien nnyan nyiɛɔg mɔ.
66008013	L youg k n diid g la kɔnbaciil k u yugl g be hal polu po, k n gbad k u yign yen paalu g tua: « Yubɔnn, yubɔnn, yubɔnn bu baal tinŋ po ne niib g dugn malɛg‑nba bantaa nba tenn nyan n bu pieb b naatuna nba nyan po. »
66009001	G munmu po malɛg pieb u naatunn, k n la g ŋmaabig nne dua tinŋ n. L ŋmaabig bo nyiɛ polu po i g baa, k b tie’og buoug nba nyua g g mɔg po pienu.
66009002	K u luod l buoug, g munyinaajuaɔg nyiɛ l n ninŋ nyan ŋulg nba yab muunyiiug nyan. K l muunyiiug legn yendu g tinŋ kul bɔnn.
66009003	G lankpand nyiɛ l muunyiiug n ninŋ g lal yen tinŋ. K b tie’b paalu k ban gii jund nyan nani n jund nand nyan,
66009004	g bel’b k ban daa tie muaɔg siɛl, g daa tie bona nba k b bul siɛl, g biɛ daa tie tiidi mɔ siɛl. G nyaan k ban gii cagn niib nba kul g mɔg Yendu banm b yutuna po.
66009005	G tie’b mɔb k ban cagn’m ŋmaali yinmu g yen daa kpi’b. G cicagm nba k b ŋɔnŋ niib tie nyan nanŋ n tu jun nil k u cagn nand nba nyan.
66009006	L dana n ninŋ, niib bu kpaan kuum g yen kan la, b tan baa mɔ kuum po, g yen kan kpe.
66009007	G lankpand ŋann naan nyan taani nba k b bobn’m g bu gad g pua tɔb nyan, g yua kul yil bonn nne k l tie nyan wula feglg nyan, k b nunŋ po tie nyan nifosaal nunŋ nyan.
66009008	K b yud tie nyan puo yud nyan, k b nyina mɔ tie nyan yanbɔl yal nyan.
66009009	K b pal po tie nyan b liɛ kudliɛdl nyan, k b kpinkpand mɔg fuug nyan told nba g taani bonciɛnn tu diɛl tɔb n ninŋ k l mɔg fuug nand nba nyan.
66009010	L lankpand bo mɔg jɔa nyan nani nyan i. K b jɔa n ninŋ mɔg paalu nba k b baa diɛ g cagn niib saa yen ŋmaali yinmu.
66009011	B bo mɔg b bad, wano n tie malɛg nba bo guu buoug nba nyua g g mɔg po nyan, k Ebro‑nba maam n ninŋ k b yi’ug « Abadɔn », g Grɛk‑nba maam n ninŋ mɔ k b yi’ug k « Apoliyɔn ».
66009012	Cincinn yaa yubɔnn pend o, yubɔna ŋanle n biɛ tenn g baad nyan.
66009013	G munluob po malɛg mɔ pieb u naatunn, k n gbad g niɛlu nne nyiɛ salg binbindl mɔgbanjuodi ŋanna buol. L salg binbindl bo tien yen wula i, g be Yendu nintual n.
66009014	K l niɛlu maad munluob po malɛg nba diɛ naatunn nyan: « Lod g ŋaa malɛg‑nba banna nba k b lol lol’b g kpiɛn bɔnciɛɔnŋ nba k b yi Efrat nyan. »
66009015	K u lod’b g ŋaa’b. L sua k b bo bobn’m g youg ne yen daal ne yen ŋmaalg ne yen binn ne tan gii pund, ban kpi tinŋ po ne niib kul bɔgdm taal muntaa po.
66009016	K b ŋɔn’n sijenm nba bo jag taani n ja nand. B bo tie sijenm miiliɛɔnŋ kobiinle i.
66009017	Nnyan, min daa bo l nyuan l bona k l tie nyan danŋd n ninŋ nyan, k n la taani ŋann yen b tanjagla n naan nand nba. B bo liɛ b pala po kudliɛdl k l mɔn nyan muu nyan, g tie bonbɔnyinyinn, g biɛ tie bonduud. G taani yula tie nyan yanbɔl yul nyan, k b mɔi n ninŋ nya muu yen muunyii yen celbil.
66009018	K l muu yen l muunyii yen l celbil tie yubɔnbuolu ŋantaa nba baal g biɛn tinŋ po ne niib kul bɔgdm taal muntaa po.
66009019	L taani paalu bo be b mɔi n ninŋ yen b jɔa n ninŋ i. B jɔa bo naan yen wai i, g mɔg yula k b diɛ g cagn niib.
66009020	Niib nba bo tenn g yubɔna ŋantaa ŋann bo g kpii’b nyan, bo g lebd b binbem. B bo l ŋua sanpola i, g pug yennaankad k b yen g nyuan, g g gbiɛ, g biɛ g sonm. B bo maal l yennaankad yen wula yen ligli yen nabnd lann i kaa g kpied yen tana yen daad i.
66009021	L niib bo g ŋaa nikpinu yen nyɔgdinu yen cunconm yen naayigm.
66010001	Lann i k n la g malɛglua nba mɔg paalu nyiɛ polu po g ji, g tawalgbaɔnŋ pin’o nyan cincenn nyan, g waamɔnn nba tu pɔn tawalgbaɔnŋ n ninŋ kaan g lind u yul, k u nunŋ po nyili nyan yendu nyan, k u titala sie nyan jaantalg nyan g so muu.
66010002	K u diɛ kadabig nuu n ninŋ k l pɔbd. K u tug taajendu g ŋmaa mɔgl po, g tug taaganŋ g ŋmaa tinŋ po,
66010003	g yign yen paalu nyan yanbɔl n tu buud nand nba nyan. Wan yign g gbenn, g taag tand taal munlile g maad maam.
66010004	Taag n tand taal munlile g gbenn, k n yed k n diɛn lan tand g maad yal nba. Ama k n gbad g niɛlu nne nyiɛ polu po g maad’n k min daa da tatintandi ŋanlile ŋann n tand g maad yal nba. K min wuon l ŋasiil.
66010005	Lann i g malɛg nba k n bo la’ɔg g taayenn sie mɔgl po g liel sie tinŋ po nyan don nuujendu polu po,
66010006	g pol Yendu nba fo youg kul sann po, wano nba tag polu yen yal be polu po kul, g tag tinŋ yen yal be tinŋ n ninŋ kul, g biɛ tag nyum yen yal be nyum n ninŋ kul, g maad g Yendu ji kan guul.
66010007	G munlile po malɛg bu pieb u naatunn. K l youg gii pund k u pieb, g Yendu n bo bobn yal nba k l tie ŋasiil nyan bu tien nyan wan bo liid g muand u tuonsunna nand nyan i. U tuonsunna ŋann n tie u sogni‑nba.
66010008	K n biɛ gbad g niɛlu nba bo kpiɛ g nyiɛ polu po nyan, k l maad’n: « Gad malɛg nba sie g taayenn sie mɔgl po g liel sie tinŋ po nyan buol g gaal u nuu n kadaaɔg nba pɔbd nyan. »
66010009	Lann i k n nagn malɛg buol g miɛl’o k wan te’n l kadabig, k u maad’n: « Gaal g ŋman g nal. L gii baa a tug n ninŋ l bu tonŋ i, g yen mali nyan siid nyan a mɔb n ninŋ. »
66010010	K n gaal l kadabig u nuu n g ŋman k l mali n mɔb n ninŋ nyan siid nyan, ama min nal yaa youg k l ji to n tug n ninŋ.
66010011	K b maad’n k n biɛ sɔgn Yendu n bo lolg yal nba buoli bonciɛnn po yen ŋanduna ne doi bonciɛnn po yen mabuoli bonciɛnn niib po yen batieb bonciɛnn po.
66011001	K b biɛ tie’n kinkagl nne k b diɛ g bigd bona, k l naan nyan lanbann nyan. Lann i k b maad’n: « Gad g bign jaanddeciɛɔnŋ yen Yendu salg binbindl, g biɛ cɔd yab nba be l n ninŋ g pug Yendu nyan.
66011002	Ama ŋaa g daa bign jaanddeciɛɔnŋ lijɔug nuan, k l maa b tug lann g cab buolfanu yab i. Banm n tan bu tug piinna yen ŋmaali yinle, g sɔnd Yendu buolu doug.
66011003	N tan bu sun n sieda‑nba banle, ban liɛ kpalpiɛd gii sɔgnd Yendu maam g daan biin dana tudl yen kobiinle yen daa piinluob. »
66011004	Sieda‑nba banle ŋann tie oliif tiidi ŋanle yen fida ŋanle nba sie Yonmdaan nintual n i, wano nba yen tinŋ.
66011005	B ninnanda gii bua n tien’m bonbiiug, muu tu nya b mɔi n ninŋ i, g biɛn’m. G yaa daan nba kpaan k wan tien’m bonbiiug, b l bu kpi’ug nnyan i.
66011006	L sieda‑nba mɔg paalu nba k b bu fid g te g taag ń sed g kan baa youg nba k b sɔgnd Yendu maam. B biɛ mɔg paalu nba k b bu fid g te g nyum ń kpand sɔm. B bu fid g te g yubɔnbuolu kul ń baal tinŋ po ne niib youg nba kul k b bua.
66011007	Ban bu sɔgn Yendu maam g gbenn yaa youg, bonkobbiiug bu nya buoug nba nyua g g mɔg po nyan ninŋ g pua tɔb yen’m, g paad’b g kpi’b.
66011008	B gbannand baa dua dociɛnu n ninŋ finfanm n i, ban bo kpaa b Yonmdaan naan dapunpɔnn po. B bu fid g yiin l doug Sɔdɔm lann i kaa Esipt.
66011009	G buoli kul n ninŋ niib yen cuga kul n ninŋ niib yen mabuoli kul n ninŋ niib yen ŋanduna ne doi kul n ninŋ niib bu tigl gii nyuan kuum saa yen daa ŋantaa yen dijenn, g kan tuo ban pii l kuum.
66011010	Niib nba be tinŋ po pala bu manŋ g dugn l sogni‑nba banle kuum po. B baa kpanm yen pamann, g piin lieb paab k l maa l sogni‑nba banle bo cagn’m bonciɛnn.
66011011	Ama l daa ŋantaa yen dijenn n pend, g Yendu kuan u fuom b ninŋ k b yied g fiil g sed. Jiwaani bonciɛnn bo kua yab nba kul bo sie g nyuan’m nyan.
66011012	K l sogni‑nba banle gbad g niɛlu nne nyiɛ polu po, g maad yen paalu k nne: « Do man ne buol nii. » L youg k b duo polu po g be tawalgbaɔnŋ n ninŋ. Ban do youg nba k b ninnanda sie g nyuan’m.
66011013	K l youg mɔno g tinŋ jeg yen paalu, k l doug bɔgdm taal piig po baa. G niib tuda nlile kpe l tinŋ jegnu n ninŋ. G jiwaani kua yab tenn g mɔg miɛl nyan k b ji tua g mɔni, g Yendu nba be polu po n tie paaludaan.
66011014	Munle po yaa yubɔnn pend o, muntaa po yua n paa nyan.
66011015	G munlile po malɛg pieb u naatunn, g niɛli nba paa tand polu po g maad: « Mɔlane ŋanduna bal ji tie t Yonmdaan yen u Kristo yal i. U baa diɛ l bal youg ń tuu youg. »
66011016	G nikpela piinle yen banna nba kal b badkogi po Yendu nintual n nyan baa g gbaan g tug nunŋ g pii yen tinŋ, g pug Yendu
66011017	g tua: « Yonmdaan Yendu Paaciɛnudaan, fin nba bo be g biɛ daa be, t tiend’a balg yen ŋan ŋɔn a paaciɛnu g kaan a bal.
66011018	Buolfanu yab bo fiin b mutuol, ama a mutuol n ji fiil mɔlane. Youg ji pund yen ŋan bu kpienm buud. Youg ji pund yen ŋan pa sogni‑nba nba tie a tuonsunna b pani, g pa yab nba tie a yab g cɔlm’a, nigbenŋa yen yab g tie nigbenŋa. Youg biɛ pund yen k a biɛn yab nba biid tinŋ. »
66011019	Lann i g jaanddeciɛɔnŋ nba be polu po nyan luod, g dɔnnu kpaɔg nba be l n ninŋ nyan nyuand. G tanyigdi nyigd, g fuug tien, g tatintandi tand, g tinŋ jeg, g tacena baa bonciɛnn.
66012001	G yaalidug bonn nba g mɔg lan ja yen yal tien polu po, k n la puo nne g yendupudkaɔg pin’o nyan cincenn nyan, k u ŋmaa ŋmaalg po, g yil piig yen ŋmaabid ŋanle nyan feglg nyan.
66012002	L puo bo mɔg puol, g bua n mal g ji mɔ madyiɛlu.
66012003	G yaalidug liel biɛ tien polu po, k n la bonbiciɛɔnŋ nne k u tie nyan waakpel nyan, g mɔn nyan muu nyan, g mɔg yula nlile yen yina piig, g yil badfegli nlile u yul kul po.
66012004	K u juol tign polu po ŋmaabid bɔgdm muntaa po g lu tinŋ n ninŋ. G bonbiiug ne baal g sed puo nba bua n mal nyan buol, g guu youg nba g puo bu mal k wan nal big.
66012005	K l puo mal bijabg. Wano n tan baa diɛ danml nba k b tien yen kud, g ŋmagd ŋanduna ne doi kul niib. K b gbaa g tug big g don’o Yendu buol yen u badkog buol.
66012006	G puo san g gad g be tinkuonŋ n ninŋ, naan nba g Yendu bo liid g bobn binbebuol u po, k ban ŋub’o dana tudl yen kobiinle yen daa piinluob.
66012007	L sua g tɔb pua polu po. Malɛg‑nba bad nba k b yi’ug Miisiɛl nyan yen u malɛg‑nba n bo tuog g pua tɔb yen bonbiiug ŋann yen u mɔ yaa malɛg‑nba.
66012008	Ama k b pua g paad bonbiiug ŋann k b ji g mɔg ban baa be naan polu po.
66012009	G nyan bonbiciɛɔnŋ ŋann cincann, g lu’ug tinŋ po ne. U tie waaɔg nba bo kpel g be i, k u sann tie sanpola bad lann i kaa Sitaan. B bo lu wano i yen u malɛg‑nba tinŋ po ne, k u kuand ŋanduna kul niib tudm n ninŋ.
66012010	L youg k n gbad g niɛlu nba paa nyiɛ polu po g maad: « Mɔlane youg ji pund, k t Yendu fiel u niib, g ŋɔn u paaciɛnu, g kaan u bal, k u Kristo mɔ ŋɔn u yikod. K l maa yua nba jalg t ninjanm Yendu nunŋ n ninŋ yendu n yen nyiɛɔg, b lu’ug tinŋ po ne o.
66012011	Pebig sɔm yen t ninjanm n bo kun mɔni Yendu maam nba po te k b paad Sitaan o. B bo g jie yen ban lu b miɛl g kpe mɔno.
66012012	L yaa po, yinm nba be Yendu ŋaag n ninŋ ń gii kpanm yen pamann. G nyaan tinŋ yen mɔgl nuan, yubɔnn tie b yal i, k l maa Sitaan jiid b buol, g be yen mutociɛnn g dugn u ban k l ji kan wai yen u paalu po ń juab. »
66012013	Bonbiiug ŋann n la k b lu’ug tinŋ n nyan, k u ji ŋua g bel puo nba mal bijabg nyan.
66012014	Ama k b tie l puo kɔnbaciil nba yab kpinkpana, k wan yugl g yaad g gad tinkuonŋ n ninŋ, naan buol nba k b bobn yiɛl u po, g bu ŋubl’o bina ŋantaa yen bɔgdm, g bonbiiug ń ji daa nand’o.
66012015	Lann i g bonbiiug ŋann wugd nyum k l puub nyan bɔnciɛɔnŋ nyum nyan, g ŋua puo puol po g bu di’ug.
66012016	Ama g tinŋ yagd g nal nyunciɛnm nba g bonbiiug ŋann bo wugd nyan, g fiel puo.
66012017	G bonbiiug ŋann pal biil l puo po bonciɛnn, k u ji gad g pua tɔb yen l puo bid nba tenn. Banm n cɔln Yendu Mɔmaam g biɛ tuo g gaal Yiesu n kun mɔni nba.
66012018	Lann i k l bonbiiug gad g sed mɔgl bɔngbann po.
66013001	L puol po k n la g bonkobbiiug nne nyiɛ mɔgl n ninŋ g mɔg yina piig yen yula ŋanlile. G badfeglg ciib yinn kul po, g sana nba sugd Yendu mɔ diɛn yul kul po.
66013002	G bonkobbiiug nba k n la nyan naan yen bonpienŋ, k u titala tie nyan mɔbonkobg nba k b yi’ug urs nyan yal, k u mɔb tie nyan yanbɔl mɔb nyan. G bonbiiug nba tie nyan waakpel nyan tie’og u paalu, g kaan’o u badkog po, g biɛ tie’og yikod nba yab.
66013003	K l bonkobbiiug yuyenn tie nyan b pua g pad k l naan u kpe, ama k l yiɛɔg yen tan buul. K l kpii niib nba kul be tinŋ ne po gbanu k b ŋua g nyuan’o.
66013004	K b ji pug bonbiiug nba tie nyan waakpel nyan, k l maa u tug yikod g tie l bonkobbiiug. Lann i k l niib biɛ pug l bonkobbiiug mɔ g tua: « Ŋmaa paalu n tie nyan bonkobg ne paalu nyan i ? Ŋmaa n bu fid g sed g kɔn yen’o i ? »
66013005	K b cab l bonkobbiiug sɔnu k wan gii maad jipaamaam gii sugd Yendu. G biɛ cab’o yiko k wan gii ŋɔnŋ u yikod g daan biin piinna yen ŋmaali yinle.
66013006	Lann i k u ji cil g maad g sugd Yendu, g biid u sann, g biid Yendu n kua naan buol nba nyan sann, g biɛ sugd yab be polu po kul.
66013007	K b cab’o k wan pua tɔb yen Yendu niib, g paad’b. K b biɛ tie’og yikod k u yend cuga kul n ninŋ niib yen buoli kul n ninŋ niib yen mabuoli kul n ninŋ niib yen ŋanduna ne doi kul n ninŋ niib.
66013008	G niib nba kul be tinŋ po ne, k b sana g diɛn miɛl kadaaɔg n ninŋ hal ŋanduna cilg youg nyan, ji baa pug l bonkobbiiug. L miɛl kadaaɔg bo tie pebig nba k b kpii’ug nyan yal i.
66013009	Yua n mɔg tuba g bu gbad wan gbad.
66013010	Yua nba tie k wan te yonm, u tan bu l te yonm i. G yua nba mɔ k l tie g jug n tan bu kun yen’o, jug n tan bu l kun yen’o. L po n te k l ŋan g yab nba tie Yendu niib ń gii mɔg mindl g biɛ gii ŋua’ɔg yen b pal kul.
66013011	Lann i k n biɛ la g bonkobbilieog nyiɛ tinŋ n ninŋ g mɔg yina ŋanle k l naan yen pebig yina. K u maad nyan bonbiiug nba tie nyan waakpel nyan.
66013012	L bonkobbiiug bo diɛ bonkobbiiug nba nyiɛ mɔgl n ninŋ nyan yikod kul i, u sann po k u niind niib nba kul be tinŋ po ne, k ban gii pug cincinn bonkobbiiug nba k b bo pua g pad u yuyenn, k l naan u kpe ama k u yiɛɔg yen tan buul nyan.
66013013	Bonkobbiiug nba bo nyiɛ tinŋ n ninŋ nyan bo tie yaalidug bona bonciɛnn, g tan te mɔno g muu nya polu po g ji tinŋ n ninŋ niib kul nunŋ n.
66013014	B bo cab’o k u tie yaalidug bona cincinn bonkobbiiug ŋann sann po k l bɔnd niib nba be tinŋ po ne. U bo maad niib ŋanm k ban naan bonnaankal k lan gii naan yen bonkobbiiug nba k b bo cua g duol’o yen jug, k u biɛ yen daa be g mɔg miɛl nyan.
66013015	Lann i k b biɛ cab’o k wan pieb fuom g kuan bonnaankal ŋann n ninŋ k wan ji fid gii maad, g yab nba kul yie k b kan pug bonnaankal, l bonnaankal ń te ban kpi’b.
66013016	G bonkobbiiug nba bo nyiɛ tinŋ n nyan niind niib kul, nigbenŋa yen yab g tie nigbenŋa, ŋalmandanm yen taladdanm, yonmi yen yab g tie yonmi, k ban tien banm b kul nuujendu po lann i kaa b yutuna po.
66013017	G nil nba kul g mɔg l banm u po, u kan fid g daa siɛl lann i kaa g kuad siɛl. L banm bo tie cincinn bonkobbiiug sann, lann i kaa u sann lanml i.
66013018	Ne buol ne bual yanfuom i. Yua nba kul yam fo wan dugn g bann l bonkobbiiug lanml. L tie jua lanml i. K l lanml tie kobiinluob yen piinluob yen ŋanluob.
66014001	Lann i k n biɛ la Pebig, k u sie Siyɔn jual po. G niib tuda kobg yen tuda piinna yen tuda ŋanna be yen’o, k u sann yen u Baa sann diɛn b yutuna po.
66014002	K n gbad g fuug nne nyiɛ polu po, g tie nyan mɔgl n nyunguona n tu fu nand nyan, g fu nyan taag n tu tand yen paalu nand nyan. L fuug biɛ bo tie nyan ban tu pua biɛd k l mɔ nand nyan i.
66014003	L niib nba bo g mɔg dindin bo sie badkog nintual n yen bonfuoda banna ŋann nintual n yen nikpela ŋann nintual n g yiin yanpaanu. Sua bo kan fid g yin l yanpaanu l gii g tie banm niib tuda kobg yen tuda piinna yen tuda ŋanna nba g Yendu bo fiel’b ŋanduna n ninŋ nyan i kaa.
66014004	Banm n tie jab nba ban b kua diɛnu g g tien cunconm g biɛ g ban g dua yen puo. Banm n ŋua Pebig naan buol nba kul k u saa. Banm i, g Yendu bo fiel’b niib siign, k b tie nyan jekpiɛla nyan k wano Yendu yen Pebig gaal’b.
66014005	B g ban g gbad k b fa siɛl yaa faaɔg. B tie niib nba g mɔg siɛl yaa jalgi i.
66014006	Lann i k n biɛ la malɛglua k u yuug hal polu polu. U bo diɛ Laabamann nba kan ban g bod g bu muand ŋanduna ne doi kul n ninŋ niib yen cuga kul n ninŋ niib yen mabuoli kul n ninŋ niib yen buoli kul n ninŋ niib.
66014007	U bo yign yen paalu g tua: « I cɔln man Yendu gii tien’o yudand, g dugn youg pund yen wan jiɛl niib buud o. I pug man yua nba tag polu yen tinŋ yen mɔgl yen nyunbunbuna kul. »
66014008	G munle po malɛg ŋuan cincinn yua g maad: « U baa o, dogbenŋl Babilɔnn baa o. U te g ŋanduna ne doi n ninŋ kul niib tien cunconm k l daan pend. L tie nyan dimɔunŋ u k u nyun’m nyan. »
66014009	G muntaa po malɛg ŋuan cincinn yab g yign yen paalu g tua: « Yua nba pug bonkobbiiug nba nyiɛ mɔgl n yen u ninnaɔnŋ, g biɛ tuo g gaal l bonkobbiiug banm u yutunn po lann i kaa u nuu po,
66014010	l daan n bu nyu Yendu mutuol dimɔunŋ. B bu tien’o l dimɔunŋ Yendu mutuol ŋmanŋ n ninŋ, g kan ŋmad yen baa siɛl. Danm nba kul suun nnyan, b bu la fala, celbil nba so muu nyan n ninŋ, Yendu malɛg‑nba nunŋ n yen Pebig nunŋ n.
66014011	G muu nba cagn’m nyan muunyiiug baa do youg kul g g mɔg gbennu. G yab nba kul pug bonkobbiiug yen u ninnaɔnŋ, g biɛ tuo g gaal u sann banm b po, b kan gii laad fuom yendu n g bual nyiɛɔg.
66014012	L po n te k l ŋan g yab tie Yendu niib g cɔln u Mɔmaam, g ŋua Yiesu yen b pal kul ń gii mɔg mindl. »
66014013	K n biɛ gbad g niɛlu nne nyiɛ polu po g maad’n k min diɛn: « Lan cil mɔlane gii saa, yab kpenn g dug Yonmdaan po, pamann tie b yal i. » Foŋanm mɔ maad lann n nyan: « Banm ń ji gii fei, g dugn b tan bu la b tuona nyuad. »
66014014	Lann i k n biɛ diid g la tawalgbanpieonŋ, g la k l tie nyan nil nyan g kal l po, g yil badfeglg k b tien yen wula, g kub jug nba ŋanm g man.
66014015	G malɛglua nyiɛ jaanddeciɛɔnŋ nba be polu po nyan ninŋ, g yign yen paalu g maad yua nba kal tawalgbaɔnŋ po nyan k wan tug u jug g yend k l maa yendu youg pund o, g tinŋ n bonkukuod bie g dagd yen yendu u.
66014016	Lann i g yua nba kal tawalgbaɔnŋ po tug u jug g yend tinŋ n kpaand kul.
66014017	G malɛglua biɛ nyiɛ jaanddeciɛɔnŋ nba be polu po nyan ninŋ, g mɔ kub jug nba ŋanm g man.
66014018	G malɛg nba mɔg nuu muu po nyan nyiɛ Yendu salg binbindl buol, g yign yen paalu g maad malɛg nba bo kub jug nyan, k wan tug u jug g pual dimɔunŋ tiidi luana nba be tinŋ po ne k l maa l luana kul bie o.
66014019	G malɛg tug u jug, g pual dimɔunŋ tiidi luana nba be tinŋ po nyan, g tug l luana g tien buoug nba ninŋ k b tu ŋmaad g nyanŋ l luana nyum nyan. L buociɛɔnŋ bo tie Yendu mutuol buoug u.
66014020	K b nyiɛ doug kunŋ, g ŋmaa dimɔunŋ tiidi luana buoug n ninŋ, g sɔm nyiɛ l n ninŋ hal bonciɛnn g puub nyan taabana tuda kobiintaa nyan. Taanm bo gii jiid l sɔm n ninŋ, l bo bu pund hal u lanyiɛg.
66015001	L po n pend, k n biɛ la bonn nne polu po, k l g mɔg lan ja yen yal g mɔg yaalidug. L bo tie malɛg‑nba banlile i, k b diɛ yubɔnbuolu ŋanlile. L yubɔnbuolu ŋanlile n tie Yendu n bu juod g ŋɔn u mutuol nba.
66015002	Lann i k n biɛ la bonn nne k l tie nyan mɔgl nyan g ŋmad yen muu g nyili g tuud nyan ninnyuandg nyan. G yab nba bo paad bonkobbiiug, g yie g g pug u ninnaɔnŋ g biɛ g tuo g gaal u sann lanml b po nyan sie l mɔgl po, g diɛ Yendu biɛd,
66015003	g yiin Yendu tuonsunn Moyis yen Pebig yanu. B bo yiin g tua: « Yonmdaan Yendu Paaciɛnudaan, ŋan sun yal nba kul g mɔg lan ja yen yal, l tie yaalidug bonn i. Buoli kul Bad, a tuona dagd g biɛ tuag mamɔni sɔnu.
66015004	Yonmdaan, ŋmaa n kan jie’a nii i ? Ŋmaa n bu yie k u kan te’a yudand i ? Mɔni, fin kukua n ŋan, ŋanduna ne doi kul n ninŋ niib bu baal g gbaan a nunŋ n ninŋ g pug’a, g dugn a ŋɔn k a tuona tuag mamɔni sɔnu g nil kul la. »
66015005	L puol po k n la g jaanddeciɛɔnŋ nba be polu po nyan luod, lann n tie Yendu-cend‑buol-jounŋ.
66015006	G malɛg‑nba banlile nba diɛ yubɔnbuolu ŋanlile nyan nyiɛ l n ninŋ, g liɛ tiɛpiend k l nyili g tuud, g biɛ bobn gbann b pal po k b tien yen wula.
66015007	G bonfuoda banna ŋann n ninŋ, g yend tug wula seni ŋanlile g tie malɛg‑nba banlile ŋann. L wula seni bo gbie yen Yendu nba fo youg kul mutuol i.
66015008	G Yendu yudand yen u paaciɛnu te g jaanddeciɛɔnŋ gbie yen muunyiiug, g sua kan fid g kua l n ninŋ saa yen youg nba g yubɔnbuolu ŋanlile nba g malɛg‑nba baal yenn nyan tan bu tien g juod.
66016001	L po n pend, k n gbad g niɛlu nba paa nyiɛ jaanddeciɛɔnŋ nba be polu po nyan ninŋ, g maad malɛg‑nba banlile ŋann k nne: « Tug man seni ŋanlile nba gbie yen Yendu mutuol nyan g daan wul tinŋ po. »
66016002	G cincinn malɛg tug u senŋ g wul tinŋ po. Lann i g nala nba bi g biɛ yiɛl suol niib nba kul bo mɔg bonkobbiiug ŋann banm b po g biɛ pug u ninnaɔnŋ nyan.
66016003	G munle po malɛg mɔ tug u yal g wul mɔgl n ninŋ. G nyum kul lebd g ji tie nyan nikpienn sɔm nyan. G bonfuoda nba be mɔgl n ninŋ kpe b kul.
66016004	G muntaa po malɛg mɔ tug u yal g wul bɔnciɛnd n ninŋ yen nyunbunbuna n ninŋ. G nyum kul kpand sɔm.
66016005	K n gbad malɛg nba mɔg nuu nyum po nyan, k u maad: « Fin kukua nba tie Yendu, g bo be g biɛ daa be, a buud tuag mamɔni sɔnu. »
66016006	Ban bo wul a niib sɔm yen a sogni‑nba sɔm nyan po n te k a mɔ tie’b sɔm k ban nyu. Lann n dagd yen’m.
66016007	K n biɛ gbad g niɛlu nne nyiɛ salg binbindl buol g maad: « Mɔni, Yonmdaan Yendu Paaciɛnudaan, a buud nyuan g biɛ tie mɔni. »
66016008	G munna po malɛg mɔ wul u yal yendupudkaɔg po, k b cab’o k wan nyigd g cua niib k lan fiɛ’b nyan muu nyan.
66016009	G walu nba g mɔg niimn mid niib, k b ji sugd Yendu k l maa wano n mɔg nuu l yubɔnbuolu po, ama k b yie k b kan lebd b binbem g tuo g yen mɔni Yendu n tie Paaludaan.
66016010	G munmu po malɛg wul u mɔ yaa yal bonkobbiiug ŋann badkog po. Lann i k l bonkobbiiug diem kul bɔnn cinmm, g niib ji cagn g ŋman nyina,
66016011	g sugd Yendu nba be polu po g dugn b cicagm po yen b nala po. Ama k b biɛ l g ŋaa b tuonbiid sunu.
66016012	G munluob po malɛg wul u mɔ yaa yal Efrat bɔnciɛɔnŋ n ninŋ, g nyum fual g ŋaa sɔnu g batieb nba nyiɛ puol ń fid g pend.
66016013	Lann i k n la sanpola bantaa k b naan nyan tela nyan, g nya bonbiiug nba tie nyan waakpel nyan mɔb n yen cincinn bonkobbiiug mɔb n yen yua fa k u tie Yendu sogni nyan mɔb n.
66016014	B bo tie sanpola nba g Sitaan sun’m i, k b suun yaalidug tuona. K b saa ŋanduna ne batieb buol k ban taan’m k ban pua tɔb Yendu Paaciɛnudaan digbenŋl daal.
66016015	G Yonmdaan maad: « A la ii, n baad g bu libl’a nyan naayig nyan. Daan nba ceg u kua po, g biɛ kub u tiɛd u buol, pamann tie u yal i. Nnyan u tan kan gii sonm niiyann, g niib ń la u fai. »
66016016	G sanpola ŋann taan batieb yenn buol. B bo yi l buol Ebro‑nba maam n ninŋ k Armagedɔn.
66016017	G munlile po malɛg mɔ wul u yal faam n ninŋ. G niɛlu nba paa nyiɛ badkog buol jaanddeciɛɔnŋ n ninŋ g maad: « L tien g gbenn o. »
66016018	Lann i g tanyigdi nyigd, g fuug tien, g tatintandi tand, g tinŋ jeg bonciɛnn. Hal niib n l be tinŋ po ne o, tinŋ daa g ban g jeg nnyan.
66016019	G dogbenŋl tinŋ yagd kaani yintaa, g ŋanduna ne dingbana doi kul baa g mud mud. G Yendu tiɛd dogbenŋl Babilɔnn ŋann po, g tug ŋmanŋ k l gbie yen u mutociɛnn dimɔunŋ, g tie’og k wan nyu.
66016020	G kpendega kul bod, g baa jual ji g be.
66016021	G tacena nba kpai bol bol nyiɛ polu g baa niib po. G niib ji sugd Yendu g dugn l tacena n bo baal yen yubɔnn nba b po. Yen mɔni, l yubɔnn bo biɛ paaa.
66017001	Lann i g malɛg‑nba banlile nba bo diɛ seni yinlile nyan ninŋ yend baal g maad’n: « Baal k n bu ŋɔn’a ban bu jiɛl puocunconbad nba kua g kpiɛ bɔnciɛnd nyan buud nand.
66017002	Tinŋ n ne batieb tien cunconm yen’o, g tinŋ n ne niib mɔ nyuu u cunconm dimɔunŋ g buo. »
66017003	K n gbie yen Foŋanm, g malɛg tug’n g gad yen’n tinkuonŋ n ninŋ, k n la g puo jag bonkobbiiug po. L bonkobbiiug bo mɔn i peounŋ, g mɔg yula ŋanlile yen yina piig, g sana nba sugd Yendu mɔ diɛn u gbanu kul po.
66017004	L puo bo liɛ tiɛmɔnd nba k l daaɔg paa, k u tutuuda yen u laani yen u bani tien yen wula yen tana nba nyili. U bo diɛ wula senŋ k l gbie yen u cuncontuonjɔgna nba k u suun.
66017005	G sann nne diɛn u yutunn po g tie ŋasiil. L bo diɛn: « Dogbenŋl Babilɔnn, puocuncona naa yen ŋanduna ne tuonbiid kul naa. »
66017006	K n la k l puo nyuu Yendu niib sɔm g buo, banm n bo tie Yiesu sieda‑nba yen mɔni. Min yaan la’ɔg nnyan k l yaa g lid’n bonciɛnn.
66017007	G malɛg bual’n g laabaal k l yaa g lid’n i ? K u bu ŋɔn’n puo yen bonkobbiiug nba k u jag k u mɔg yula ŋanlile yen yina piig nyan, b ŋasiil n tie yal.
66017008	« Ŋan la bonkobbiiug nba nyan bo kpiɛ g be, ama u ji g be mɔlane. U bu nya buoug nba nyua g g mɔg po nyan ninŋ i, g gad naan k b bu biɛn’o. Nisiɛb be tinŋ po ne, k b sana g diɛn miɛl kadaaɔg n ninŋ, hal ŋanduna cilyoug. L bu yaa g lid’b yen ban nyuan l bonkobbiiug g dugn l bonkobbiiug bo kpiɛ g be, g ji g be mɔlane, g tan bu guan nyan.
66017009	Ne buol ne bual g nil ń gbad bona ne yen yanfuom i. Yula ŋanlile ŋann tie puo ŋann n kal jɔa ŋanlile nba po i. L biɛ tie batieb banlile i.
66017010	B ninŋ, batieb banmu dii bal g pend o, g lua tuan g daa be, g lua mɔ tenn g daa g baal. U tan gii baal, u bu kal badkog po k l kan wai.
66017011	Bonkobbiiug nba bo be g ji tan g be ne, wano mɔno n kua batieb banniin po. Wano yen batieb banlile ŋann kul tie yenm i, k u saa naan k b daan bu biɛn’o.
66017012	Yina piig nba k a la ne mɔ tie batieb piig i, g nyaan b daa g kal badkogi po. B tan bu cab banm yen bonkobbiiug ń taan g kal badkog po ama b yen kan wai.
66017013	Banm batieb piig kul mɔg maalyenm i. Lan tie k ban tug b paalu yen b yikod g te bonkobbiiug.
66017014	B tan bu taan g pua tɔb yen Pebig, ama Pebig bu paad’b g dugn wano n tie yonmdanm yaa Yonmdaan, g biɛ tie batieb kul yaa Bad. Yab nba g Yendu yiin’m g biɛ lugd’b k b ŋua’ɔg yen b pal kul mɔ tan baa tie yab pua tɔb g paad i. »
66017015	Lann i g malɛg biɛ maad’n: « Bɔnciɛnd nba k a la g puocunconn kua g kpiɛ nyan tie tinŋ n ne buoli kul niib yen niwulug yen ŋanduna ne doi kul niib yen mabuoli kul niib.
66017016	Ŋan la yina piig yen bonkobbiiug nba nyan, b kan gii bua puocunconn ŋann nublu. B tan bu land u tiɛd kul g ŋaa’ɔg niiyann, g ŋman u nand, g yal tenn ban juu muu.
66017017	G dugn Yendu kuan b pal n ninŋ k ban sun wan bo liid g bobn k u bu sun yal nba. B bu taan mɔb i, g tug b bal yikod g te bonkobbiiug saa yen bona kul ń tan bu tien g gbenn nyan Yendu n bo maad nand nba nyan.
66017018	Ŋan la puo nba nyan, wano n tie dogbenŋl nba mɔg nuu tinŋ n ne batieb kul po. »
66018001	L puol po k n la malɛglua k u nyiɛ polu po g jiid, g mɔg yudand bonciɛnn, k u yinyiem fand tinŋ kul.
66018002	U bo tand yen paalu g tua: « U baa o, dogbenŋl Babilɔnn baa o ! U ji te sanpola binbebuol i, cicilbiid yen bonyugdbiid nba g ŋan nyuandu kul wunwuonbuol.
66018003	G dugn ŋanduna ne doi kul niib tien cunconm yen’o k l daan pend. L tie nyan dimɔunŋ u k u nyun’m nyan. Tinŋ n ne batieb tien cunconm yen’o, g tinŋ n ne kpinkpenda mɔ te ŋalmandanm g dugn u ŋanm g buad bonŋana. »
66018004	Lann i k n biɛ gbad g niɛlu nne nyiɛ polu po g maad: « N buolu niib, nya man Babilɔnn doug n g tan daa taand yen u niib g tie biid, g yubɔnn nba baad’o ń tan daa lag i po.
66018005	G dugn u biid taan taan g daan tuu polu, g Yendu tiɛd u tuonbiid po.
66018006	Wan tu tie lieb nand nba, yin tien’o nnyan, wan tien tuonbiid nba, yin ŋmiɛn’o l pann taal munle. Wan tug ŋmanŋ nba g tien’m u dimɔunŋ nyan, tug man dimɔunŋ nba paa g cie l dimɔunŋ taal munle g tien’o l n ninŋ.
66018007	Wan ŋanm g tug yudand yen bonŋana g kun u kua nand nba nyan, te man g cicagm ń gbad’o nnyan, k wan biɛ gii be pabɔnn n. U maad u pal n ninŋ k u tie puobad i, k u g tie pekual kaa. K u biɛ kan ban gii be pabɔnn n ninŋ.
66018008	L po n te g yubɔnn ne kul tan bu baal’o diyenn kua: yiɛlu nba kpi g lalg bu suol’o, k wan gii be pabɔnn n, g kom ń baa’ɔg, muu ń biɛ di’ug, l kul ne bu tien g dugn Yonmdaan Yendu nba bu’ug nyan mɔg paalu. »
66018009	Tinŋ n ne batieb nba bo tien cunconm yen’o, g biɛ taan yen’o k b tug bonŋana g kun b kua nyan tan baa buud g fabn l doug po, youg nba k b bu la k u di muu g muunyiiug do.
66018010	B tan baa sie fagm i g dugn b jie k l doug cicagm tan bu baal’b, g ji gii tua: « Kɛto, kɛto, dogbenŋl Babilɔnn, doug nba tu mɔg paalu, youg waam nne kua dagd yen ban dad a tubl ii ? »
66018011	G tinŋ n ne kpinkpenda mɔ buud g be pabɔnn n ninŋ g dugn u po, k l maa baa sua ji g daa b tiɛd.
66018012	L tiɛd n tie wula yen ligtana, yen tannyinyili yen laani yen tutuuda yen bani, cabŋana yen cincenlugda yen cincengbenŋa. Tiidi nne daad bo be g nu g man. Ban bo tug luounŋ nyina yen daad nba k l daaɔg paa g kpied kpied bona nba bo be. Bonlaa mɔ bo be k b tag yen nabnd yen kuda yen tana nba ŋan k l daaɔg paa.
66018013	Bonnunubd nba k b yi kanɛl be, g bonnunubbuolu-buolu be, g tilaalbuolg nne be k b yi miir. G tilaalbuolu-buolu yen ŋubl be. G dimɔunŋ yen kpam yen yom yen dibim yen nai yen pei yen taani yen tantold yen yonmi yen ban pua tɔb g suol yab nba mɔ be.
66018014	G kpinkpenda maad l doug: « Yal nba kul k a tu bua ŋan gii mɔg yen a ŋalman kul yen a bonŋana kul bod g ŋaa’a no. Sua ji kan ban g la palb. »
66018015	Kpinkpenda nba bo tien kpinkpeonŋ l doug n ninŋ g mɔgd nyan tan baa sie fagm i g dugn b jie k l doug cicagm tan bu baal’b. B tan baa buud g be pabɔnn n ninŋ,
66018016	g tua: « Kɛto, kɛto, dogbenŋl nba n mɔg cabŋana yen cincenlugda yen cincengbenŋa, k u tutuuda yen u laani yen u bani tien yen wula yen tana nba nyili,
66018017	lann youg waam nne kua dagd yen a ŋalman kul ń te fam ii ? » G yab nba tie ŋadnd yudanm kul yen yab kul kua l ŋadnd g saa sɔnu yen yab kud ŋadnd yen yab nba suun mɔgl n ninŋ kul, k b ji sie fagm,
66018018	g nyuan g doug di muu g muunyiiug do k b yign g tua: « T g ban g la dogbenŋl nyan doug ne nyan. »
66018019	K b pug tand b yula po, g buud g be pabɔnn n ninŋ g yign g tua: « Kɛto, kɛto, dogbenŋl nba mɔg ŋalman, g yab mɔg ŋadnd kul tien kpinkpeonŋ l doug n ninŋ g mɔgd, youg waam nne kua dagd yen ban tien’o fam ii ? »
66018020	Yinm nba be polu po, yen Yendu niib yen Yiesu sundi yen Yendu sogni‑nba, i kpanm man yen pamann l doug mudu po k l maa Yendu bu l doug g dugn bonbiil nba kul k u tien’i nyan po.
66018021	Lann i g malɛg nba mɔg paalu tug tann k l ja nyan naal nba kpai nyan, g lu mɔgl n ninŋ g maad: « B tan bu yugl dogbenŋl Babilɔnn g lu’ug yen paalu nnyan i. Sua ji kan ban g la’ɔg.
66018022	Babilɔnn, b ji kan ban g gbad g biɛpuala pua, g yanyinna yiin, g yelpieba yen naatunpieba pieb a doug n. B kan ban g la yab suun nuu tuonn, b biɛ kan ban g gbad naal fuug a doug n.
66018023	Fidl ji kan ban g son a doug n, nil kan ban g gbad jua yen puo nba daa kuan lieb mɔlane niɛlu a doug n. L yaa kul ne bu tien k l maa a kpinkpenda n bo tie nigbenŋa tinŋ po ne, k a diɛ a nyɔgi g yi doi kul niib. »
66018024	Yal biɛ pugn n tie k l doug n ninŋ, b la Yendu sogni‑nba sɔm yen Yendu niib sɔm, banm nba kul k b bo kpii’b tinŋ po ne sɔm.
66019001	L puol po, k n gbad fuug nne polu po, k l tie nyan niwulug nba g mɔg dindin nyan n yiin yen paalu g tua: « Aleluya ! Fielu yen yudand yen paaciɛnu tie t Yendu yal i.
66019002	U buud nyuan g biɛ tie mɔni, k l maa u bu puocunconbad buud, g buud dii’ug g dugn wan diɛ u cunconm g kuand tinŋ n ne niib jɔgnd n ninŋ nyan po. Yendu dad u tubl g dugn u kpii u tuonsunna. »
66019003	G niwulug ŋann biɛ yiin g tua: « Aleluya ! Doug nba k b juu muu nyan muunyiiug baa l do polu i, saa yen youg nba g mɔg juog. »
66019004	G nikpela piinle yen banna yen bonfuoda banna ŋann baa g gbaan, g pug Yendu nba kal badkog po nyan g maad: « Amɛnn. Aleluya ! »
66019005	Lann i g niɛlu nne nyiɛ badkog buol g tua: « Dond man t Yendu, yinm nba kul ŋua’ɔg g biɛ cɔlm’o, nigbenŋa yen yab g tie nigbenŋa, dond’o man. »
66019006	K n biɛ gbad niɛlu nne k l paa nyan niwulug nba g mɔg dindin yal nyan. A bu yed g mɔgl nyunguona fuug lann i kaa tatintandi nba paa fuug u. L niɛlu bo maad g tua: « Aleluya ! T Yonmdaan t Yendu Paaciɛnudaan kaan u bal o.
66019007	T gii be man pamann n ninŋ gii kpanm gii dond’o, g dugn youg pund yen Pebig ń kuan u puo, k u sikpenŋ mɔ biɛ bob g gbenn o.
66019008	K b cab sikpenŋ k wan liɛ cabŋana tiɛd nba pien g nyili g tuud. » L cabŋana tiɛd tie Yendu niib n sun tuonŋana nba k l tuo u po.
66019009	G malɛg yeno maad’n k n diɛn ne: « Yab nba k b yiin’m Pebig puokuanu jaanm, pamann tie b yal i. » G malɛg ŋano biɛ pugn g maad: « Maam ne tie Yendu maam i, g tie mamɔnm. »
66019010	Lann i k n baa g gbaan malɛg nintual n ninŋ g bu pug’o. Ama k u maad’n: « Daa sun lann, k l maa n mɔ tie tuonsunn nyan fin nyan i, nyan a ninjanm nba ŋɔnŋ niib Yiesu n kun mɔni nba nyan i. A baa pug Yendu i. » Yen mɔni Yiesu n kun mɔni nba tie Yendu n te g Foŋanm maad wano Yendu sogni‑nba yal nba i.
66019011	Lann i k n la g polu po luod, g tanjapienn sie, g yua nba jag’o sann tie Mamɔnmaad, yua dagd yen ban gii dug u po, k u bu buud g biɛ kɔn jad nba tuag mamɔni sɔnu.
66019012	K u ninbina so nyan muupienu nyan, k u yil badfegli bonciɛnn. G sann nne diɛn u po, g baa sua g ban l sann, l gii g tie wano kua i kaa.
66019013	K u liɛ tiɛd nba k b nyua sɔm n ninŋ, k b yi’ug « Yendu Maam. »
66019014	G polu po sijenm liɛ tiɛpiend nba nyili g g mɔg siɛl yaa jɔgnd, g jag tanjapiena g ŋua’ɔg.
66019015	G jugmanŋ nne nya u mɔb n ninŋ k u bu tug g kɔn yen ŋanduna ne doi kul niib g paad’b. Wano n tan baa diɛ danml nba k b tien yen kud g ŋmagd’b. U bu ŋmaa g mad’b nyan ban tu ŋmaad dimɔunŋ tiidi luana buoug n ninŋ g nyanŋ l nyum nyan i. Nnyan i k u bu ŋɔn g Yendu Paaciɛnudaan mutuol duo bonciɛnn.
66019016	K b diɛn u liɛdl po yen u pann po sann nba ne: « Batieb kul yaa Bad, yonmdanm yaa Yonmdaan. »
66019017	Lann i k n biɛ la malɛg k u sie yendupudkaɔg n ninŋ, g ta yen paalu g yi bonyugda nba yuug hal polu polu nyan g tua: « Tigl man g baal Yendu n bobn jaanciɛɔnŋ nba.
66019018	Baal man g di batieb gbannand yen sijeciɛnm gbannand yen paaludanm gbannand. Baal man g di taani yen b tanjagla gbannand. Baal man g di niib kul gbannand, yonmi yen yab g tie yonmi, nigbenŋa yen yab g tie nigbenŋa gbannand. »
66019019	Lann i k n la bonkobg yen tinŋ n ne batieb, k b tigl b sijenm g bu pua tɔb yen yua nba jag taanm nyan yen u sijenm.
66019020	K b suol bonkobg yen yua fa k u tie Yendu sogni nyan. Yua fa k u tie Yendu sogni nyan, wano n bo tie yaalidug bona l bonkobg sann po, g bɔnd yab nba bo gaal bonkobg ŋann banm g biɛ bo gbaan g pug u ninnaɔnŋ nyan. K b tug banm banle kul k b fo, g lu’b buoug nba gbie yen celbil g so muu nyan n ninŋ.
66019021	G jug nyiɛ yua nba jag taanm nyan mɔb n ninŋ g kpii yab nba tenn kul, g bonyugda kul dii b gbannand g tan guo.
66020001	Lann i k n biɛ la malɛg k u nyiɛ polu po g ji, g diɛ u nuu n ninŋ buoug nba nyua g g mɔg po pienu yen kudsiseli nba kpai.
66020002	K u suol bonbiiug nba tie nyan waakpel nyan, waaɔg nba bo kpel g be, k u sann tie sanpola bad lann i kaa Sitaan, g lol’o yen kudsiseli k u baa luol bina tudl.
66020003	G tug’o g lu’ug buoug nba nyua g g mɔg po nyan ninŋ, g biin g pɔl, k wan ji daa fid g kuan ŋanduna ne doi kul n ninŋ niib tudm n ninŋ saa yen youg nba k l bina tudl po tan bu pend. L puol po, l bual k ban lod’o g ŋaa’ɔg k lan yann waam.
66020004	K n biɛ la badkogi, k b tie yab nba baal g kal l po nyan yiko k ban bu buud. Banm n tie yab nba k b bo cua g jagd b yula k l maa b bo kun mɔni Yiesu po yen Yendu maam po, g g gbaan g pug bonkobg ŋann g bual u ninnaɔnŋ, g biɛ bo g gaal l bonkobg banm b yutuna po g bual b nui po nyan. K b yied kpienm siign, k banm yen Kristo dii bal bina tudl.
66020005	Banm n tie yab nba cind g yied kpienm siign. Kpienlieb nba tenn bo g yied saa yen youg nba g bina tudl po tan pend.
66020006	Yab nba kpiɛ g yied kpienm siign ninŋ, pamann tie b yal i. Banm n tie Yendu niib. Munle po kuum ji g mɔg nuu b po. Banm n baa tie Yendu yen Kristo salg-yidkab, g biɛ taan g di bal yen Kristo bina tudl.
66020007	Bina tudl po gii pend youg nba, b bu luod Sitaan g ŋaa’ɔg,
66020008	wan gad g bɔnd buoli nba kul be tinŋ po ne, lan tie Gɔg yen Magɔg, g taan b niib kul k ban pua tɔb. B baa yab nyan mɔgl n tanbiini nyan i.
66020009	K n la k b nyiɛ g tiɛ tinŋ kul, g kaan g lind Yendu niib n be naan, lann n tie doug nba g Yendu ŋanm g buad nyan. Ama g muu nyiɛ polu po g jiid, g dii Sitaan n bo taan niib nba nyan.
66020010	Lann i k b tug Sitaan, yua nba bo bɔnd l niib nyan, g lu’ug buoug nba gbie yen celbil g so muu nyan ninŋ, naan nba k b bo kpiɛ g lu bonkobg yen yua fa k u tie Yendu sogni nyan. L buol i k b baa laad cicagm yendu n yen nyiɛɔg saa yen youg nba g mɔg juog.
66020011	Lann i k n la badkogciɛɔnŋ nba pien yen yua nba kal l po. G polu yen tinŋ kul san g fagd u buol g bod canyiin.
66020012	K n la yab nba bo kpe nyan, nigbenŋa yen yab g tie nigbenŋa k b sie badkog ŋann nintual n. L youg g kadaad pɔbd, g kadalieog nne mɔ pɔbd g tie miɛl kadaaɔg. K b jiɛl yab nba bo kpe nyan buud nyan ban bo sun nand k l diɛn l kadaad n ninŋ nyan.
66020013	G mɔgl nyan kpienm nba be nyum n ninŋ, g kuum yen tinkpiiug mɔ nyan ban bo diɛ yab, k b jiɛl b kul ne buud nyan ban bo sun nand nba nyan.
66020014	K b tug kuum yen tinkpiiug g lu’b buoug nba gbie yen muu nyan ninŋ. Buoug nba gbie yen muu nyan n tie munle po yaa kuum.
66020015	K b tug yua nba kul k u sann g diɛn miɛl kadaaɔg n ninŋ, g lu’ug buoug nba gbie yen muu nyan n ninŋ.
66021001	Lann i k n la polupaann yen tinpaanŋ, g dugn polukpel yen tinkpel bo bod g mɔgl ji g be.
66021002	K n biɛ la Yendu doug lan tie Serusalɛm-paann, k l nyiɛ polu po Yendu buol g ji, g tie nyan sikpenŋ nba ŋanm u kua, g bobn g gbenn g bu kun u sal ŋaag nyan.
66021003	Lann i k n gbad g niɛlu nba paa nyiɛ badkog buol g tua: « Mɔlane Yendu ji kua yen niib i. U baa be yen’m k b tie u buolu, k wano Yendu mɔno be yen’m g tie b Yendu.
66021004	U bu fiɛl b ninsiid kul, kuum ji kan gii be, kububuul ji kan gii be, finfabni ji kan gii be, fala ji kan gii be k l maa ŋandunkpel po juab o. »
66021005	G yua nba bo kal badkog po maad: « Mɔlane n tien bonn kul bonpaann i. » K u biɛ pugn g maad: « Diɛn, g dugn l maam tie mɔni i, g dagd yen nil ń gii dug l po. »
66021006	K u biɛ maad’n: « L kul tien g gbenn o. Min n tie Alfa g biɛ tie Omega, g tie cilg g biɛ tie juog. Yua nba g nyunnyuglu mɔg’o, n bu te’og nyunbunbunn nyum nba tien miɛl k wan nyu faala.
66021007	Yua nba kɔn jad g paad, l bona n baa tie u biinu nba k n bu te’og. N baa tie u Yendu k u mɔ tie n big.
66021008	Ama jiwaandanm yen yab nba ŋaa g ji g dug Yiesu po yen yab suun yal kua yen nikpiila yen cuncona yen belbɔndanm yen yab pug yennaankad, l faaɔgdanm kul nuan, b bu lu’b buoug nba gbie yen celbil g so muu nyan ninŋ, lann n tie munle po kuum. »
66021009	Lann i g malɛg‑nba banlile nba diɛ seni yinlile, k l gbie yen yubɔnbuolu ŋanlile nba juod nyan ninŋ yend baal g maad’n: « Baal k n bu ŋɔn’a sikpenŋ, yua nba tie Pebig ŋaapuo. »
66021010	K n gbie yen Foŋanm, g malɛg tug’n g duo yen’n jual nba yab g biɛ kped yul po, g ŋɔn’n Yendu doug, lan tie Serusalɛm, k l nyiɛ polu po Yendu buol g ji.
66021011	G Yendu yudand te k l nyili g tuud nyan tannyinyili nba k b yi sasp nyan.
66021012	G guonn nba kped g biɛ piɛ kaan g lind l doug, g mɔg dimɔi piig yen ŋanle. G malɛg‑nba piig yen banle sie l dimɔi buol. K Israyɛl cuga piig yen ŋanle sana diɛn l dimɔi po.
66021013	G dimɔi yintaa be puol, g dimɔi yintaa be nintual, g dimɔi yintaa be yaanŋ, g dimɔi yintaa be yanbaɔnŋ.
66021014	K l doug guonn fiɛgl tua piig yen tana ŋanle po, g Pebig sundi piig yen banle ŋanm sana diɛn l tana po.
66021015	G malɛg nba bo maad yen’n nyan diɛ bonbignkal nba tien yen wula, k l tie nyan kinkagl nyan, g bu bign l doug yen u dimɔi yen u guonn.
66021016	L doug bo tie nyan deŋmabl nyan i, k l fagnu yen l piɛnu kul ja. G malɛg tug u kinkagl g bign l doug g la k l fagnu yen l piɛnu yen l kpedu kul ja, g tie tuda piig yen ŋanle.
66021017	G malɛg biɛ bign guonn g la k l tie kobg yen piinna yen ŋanna. Malɛg bo bign nyan nifosaal n tu bigd nand nba nyan i.
66021018	B bo maa guonn yen tannyinyili nba k b yi sasp nyan i, g nyaan g doug mɔno tie wula kua, g fan nyan ninnyuandg nyan.
66021019	K b tug tanbuolu nba kul k l daaɔg paa bonciɛnn g tabn tabn doug guonn fiɛgl po, k lan gii ŋan. Cincinn tann bo yi sasp, g munle po tann yi safiir, g muntaa po tann yi agat, g munna po tann yi emerod,
66021020	g munmu po tann yi oniks, g munluob po tann yi sarduann, g munlile po tann yi krisoliit, g munniin po tann yi beril, g munwai po tann yi topas, g piig po tann yi krisopras, g piig yen yenn po tann yi turkuas, g piig yen munle po tann yi ametist.
66021021	K l gana piig yen ŋanle tien yen tanbuoli piig yen ŋanle nba daaɔg paa k b yi pɛrl nyan. Gann kul bo tien yen pɛrl yenn i. L doug n ninŋ bo mɔg finfanm g niib taand lieb l buol. L finfanm bo tien yen wula nba g mɔg jɔgnd i, g fan nyan ninnyuandg nyan.
66021022	L doug n ninŋ, n g la ŋaag nba ninŋ k b pug Yendu k l maa t Yonmdaan Yendu Paaciɛnudaan yen Pebig mɔno n be l doug n k b pug’b.
66021023	Yendupudkaɔg yinyiem yen ŋmaalg yinyiem ji bo g be l doug n, k l maa Yendu yudand yinyiem n bo fand’o, g Pebig tie u fidl.
66021024	Ŋanduna ne doi kul niib baa sonm u yinyiem n i, g tinŋ n batieb ń baal yen b mɔgm l doug n.
66021025	L doug gana kan ban g luon yendu n, nyiɛɔg mɔ biɛ ji kan gii be.
66021026	B bu baal yen ŋanduna ne doi kul bonŋana yen b ŋalman l doug n.
66021027	Ama baa siɛl yaa jɔgnd kan kua l doug n, g bual yua nba tug u yul g kun yen tuonbiid yen faaɔg. Yab nba k b sana diɛn Pebig miɛl kadaaɔg n ninŋ kua n bu kua l doug n.
66022001	Lann i g malɛg biɛ ŋɔn’n bɔnŋ nne k u nyum tien miɛl, k l nyum fan cad cad, g puub g nya Yendu yen Pebig badkog buol.
66022002	Tiig nba tien miɛl bo sie doug n niib n bo taand lieb naan finfanm sinsiign i. Bɔnŋ nba bo puub g nya l finfanm n nyan bo mɔg l bɔngbiɛni yinle kul po l miɛl tiig, k l luon binn n ninŋ piig yen taal munle, g ŋmaalg n ninŋ k u luon taal yenm, k u faad biɛ tie tebug ŋanduna buoli po.
66022003	G Yendu n pol yal nba kul mɔb ji kan gii be l doug n ninŋ. Yendu yen Pebig badkog baa be l doug n ninŋ i, g Yendu niib pug’o.
66022004	B bu la u nunŋ, k u sann ń biɛ diɛn b yutuna po.
66022005	Nyiɛɔg ji tan kan gii be, baa sua tan kan gii kpaan fidl yinyiem g bual yendupudkaɔg yinyiem, k l maa Yonmdaan Yendu yinyiem n tan baa fand’b. B tan bu di bal g kal saa yen youg nba g mɔg juog.
66022006	G malɛg biɛ maad’n: « Maam ne tie mɔni i, g biɛ dagd yen nil ń gii dug l po. Yonmdaan Yendu nba tu te u sogni‑nba Foŋanm ban gii muand u laabaal nyan, wano n sun u malɛg k wan baal g ŋɔn yab ŋua’ɔg nyan yal nba bu baal mɔlane. »
66022007	G Yiesu maad: « Diid a, n baad mɔlane. Yua nba cɔln maam nba nyiɛ Yendu buol k b diɛn kadaaɔg ne ninŋ, pamann tie u yal i. »
66022008	Min San, n gbad g biɛ la l bona kul. Min yaan gbad g biɛ la g gbenn, k n baa g gbaan malɛg nba bo ŋɔn’n l bona nyan nintual n, g bu pug’o.
66022009	Ama k u maad’n: « N n, daa tie nnyan. N mɔ tie tuonsunn nyan fin nyan i, nyan a ninjanm Yendu sogni‑nba yen yab nba cɔln maam nba diɛn kadaaɔg ne ninŋ nyan. A baa pug Yendu i. »
66022010	K u biɛ maad’n: « Daa wuod maam nba nyiɛ Yendu buol k b diɛn kadaaɔg ne ninŋ, k l maa youg nba k l bona kul bu tien pund o.
66022011	Yua tie nibiiug, wan l gii suun u tuonbiid, yua suun jɔgntuona mɔ, wan l gii suun u jɔgntuona, ama yua nba tie nimɔn, wan l gii tie ŋanm, g yua nba mɔ k u binbem ŋan Yendu nunŋ n, wan l gii be nnyan. »
66022012	G Yiesu maad’n: « Diid a, n baad mɔlane, g diɛ sua kul tuona nyuad g bu pa’ɔg nyan wan sun nand nyan.
66022013	Min n tie Alfa g biɛ tie Omega, g be liig g biɛ be puol, g tie cilg g biɛ tie juog. »
66022014	Yab nba ŋuni b liɛdfagd, pamann tie b yal i. L po, b bu cab’b ban mua tiig nba tien miɛl nyan luana, g biɛ tɔgn dimɔi g kua doug n.
66022015	G nyaan yab biil b kua nyan sangbanni nyan yen belbɔndanm yen cuncona yen nikpiila yen yab pug yennaankad, l faaɔgdanm kul kan kua l doug n palb.
66022016	« Min Yiesu, min n sun n malɛg i buol, k ŋan ŋɔn Kristo‑yab tintaancaga k l bona kul tie mɔni i. N tie Dafiid yaabuonn i, siŋaafaani ŋmaabig g pien cad cad cad. »
66022017	G Foŋanm yen Pebig sikpenŋ maad: « Baal ! » G yua nba gbad l maam mɔ ń maad: « Baal ! » Yua g nyunnyuglu mɔg’o, wan baal. G yua bua nyum nba tien miɛl, wan baal g gaal faala.
66022018	Min San, n maad’i faa ! Yua nba kul gbad maam nba nyiɛ Yendu buol k b diɛn kadaaɔg ne ninŋ, l gii tie g nil pugn siɛl l maam po, Yendu bu te yubɔnbuolu nba be kadaaɔg ne ninŋ ń baal’o.
66022019	L biɛ gii tie g nil nyan siɛl l maam po, Yendu bu bel’o k u kan la nyuad nba k b diɛn l po kadaaɔg ne ninŋ, lan tie k u kan la tiig nba tien miɛl luana g tie u biinu nyan, u biɛ kan kua Yendu doug n ninŋ.
66022020	Yua kun mɔni l bona po maad: « Yen mɔni n baad mɔlane. » Amɛnn ! Yonmdaan Yiesu, baal !
66022021	Yonmdaan Yiesu ŋalbalg ń gii be yen i kul.
