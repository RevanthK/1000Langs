40001001	Wambota atamba bafapana akupana Jisas Kraisi amamba. Jisas nataga wambota Deviti, Devit nataga wambota atamba Abrahami.
40001002	Bafas ihas wambota atamba Abrahami isimba. Nogama Abrahami Aisak. Nogama Aisaki Jekop. Ea' Jekop ahama Judai naloma sahopana owapana ananimi.
40001003	Juda ahama Peres naloma Sira. Ma'mam amamu'wi Tamar. Ea' Peres ahama Hesroni, ea' Hesron ahama Rami.
40001004	Ram nogamana agilinama Aminadap. Ea' nogamana Aminadapi Nason. Ea' nogama Nasoni Salmon.
40001005	Ea' Salmon nogamana agilinama Boas. Boas ma'mana Rehap. Boas nogamana agilinama Obet. Obet ma'mana Rut, ea' Obet nogamana agilinama Jesi.
40001006	Ea' Jesi anen ahama dembinai king Deviti. Devit naso' ano'w nemata'w fowa' Uria nagaso'akwi nola king Solomon.
40001007	Ea' Solomon nogamana agilinama Rehoboam, ea' Rehoboam nola Abiyah. Ea' nogamana Abiyah agilinama Aser.
40001008	Aser anen ahama Jehosafati, nola Joram. Ea' Joram ahama Usia.
40001009	Ea' Usia nola Jotam, Jotam nola Ehas ahama Hesekaiai.
40001010	Hesekaia nogamana agilinama Manase, ea' Manase nola Amos. Amos ahama Josaiai.
40001011	Ea' Josaia nola Jekonia naloma owapana ananimi maloma ahamam ma'mam safe' sanda' kalabus sapani wambel Babilon lauguni.
40001012	Esis sofa'as sawasi'as sisihis sapani Babilon, Jekonia nogamana ananinai agilinama Sealtiel, ea' Sealtiel nola Jerubal.
40001013	Jerubal anen ahama Abiuti ea' Abiut nola Eliakim. Nogamana ananinai agilinama Asor.
40001014	Asor nogamana agilinama Sadok, ea' Sadok ahama Akimi. Akim nola Eliut.
40001015	Ea' Eliut nogamana agilinama Eleasar, ea' Eleasar ahama Matanii. Ea' Matani nola Jekop ahama Josepi.
40001016	Josep anamba nagaso' Mariai. Ea' Maria dei' kola Jisas, dei' esis saga'i anen Krais Dembinai God nandandepana nasapa'ana nagafi'ii.
40001017	Amom bafapana akupana Jisasi fowa'imi siambam magataga na'amba. Amom amamba Abraham nolam magi' magatagai mafi'i matagama Devit, amamba siambam mataga 14-pelaim. Ea' amom amamba Devit nolam magi' magatagai mafi'i matagama nemaf afamba bousi sofa' esis Israel safe' sanda' kalabus sagape wambel Babiloni, amamba wapani 14-pelaim. Ea' amom amamba esis Israel sanda' kalabus Babilon solam magi' magatagai mafi'i a' matagama nogota Krais nagataga, amamba wapani 14-pelaim. Siambam sagakolasom a' mataga hiami 42-pelaim.
40001018	Fowa' Maria kogola Jisas Krais basef fagape na'amba. Ma'mana Maria esis sa'i ako'w koso' Josep, ea' esis bias ina dei' sandaso'ama, ata' owa'atin. Ea' sati Maria akofa' opafa Ambal bu'unai Godi nafi'mai ako'w ea' dei' a' opafu'w.
40001019	Waulunama'w akwo'unai Josep anen aman bu'unai. Anen nandaiwa'ma nonda'akw ambal aol. Na'amba okom ma'i nondambaho' nili'amona'w kope dowaf.
40001020	Anen nape ata' okom mandanda'ma isimba atis, ea' na'oh nandondo'ah owa', anona ensel Dembinaii natagama anen na'ipana na'i, “Josep, ina' akunama Deviti, ina ombal mehenama negao'wa waulu'mina ine'ikwi Maria, owa'i. Dei' main, awani inimba nagapau'wi, Ambal bu'unai Godi nafi'mai ako'w.
40001021	Ea' atiasi a' kola awani aman, awani inimba anen nogatopalopa amam nematawa hiasi ma nogakwaha waf awafi asasifi nofa'as sogotanimaii. Na'amba dei' ina' nihapomana agol ananigili Jisas. Basef kofagefa ma agol agalemba ifimba fa'i, anen aman nogofa' epes ananisii ma sogape andeande'i.
40001022	Hiahaom amamba hiami mataga na'amba si'i anif basef Dembinai nagaso'anaef malogol anona aman profet fowa'inai, dei' afataga endilisi. Fowa' gani profet anamba naga'ias na'amba na'i,
40001023	‘Owagama ano'w nemata'w sa'ukwi owa' ota' kogaso' amania a' opafu'w. Ea' kola anin awani aman agol ananigili Emanuel. Agol agalemba kofagogola ga'ias na'amba ga'i, God nape naloma apa'.
40001024	-
40001025	Ea' Josep na'oh nandambema a' nanda'as si'i ensel naga'ipana. Ea' naila basef ifimba nao'wakw apa' esis ina sandaso'ama atogon atin, owa'. Ata' sape daindai safe' ma ako'w a' kogola awani aman. Ea' nahapomana agol Jisas.
40002001	Maria kola Jisas Betlehem, itap lu'upa agilipa Judia. Nogota atamba Maria kogola Jisas, anona aman dembinai king Herot nape nugumafi walemb hielimbi esis Judai. Ako'w kolana ea', anom amam dembami gawaimi owa' mogogawa Godia mafi'i lauguni gani awin nagatafima a' mafi'i mafi'i mataga lu'wambili Jerusalem ea' ma'i,
40002002	“Dei' awani Dambaini nagataga king dembinai esis Judai nape ani? Afa' wati ondo'w anani'wi kwatafi kwape gani awin nagatafima, ea' dei' waila'w wafi'i wa'i onda' lotumana ofela agol ananigili.”
40002003	Afamba Dembinai King Herot name' basef ifimba, okom iwanim malamafe'ma atiasi awani inimba netaga damben a' nili'amona anen. Ea' esis hiasi sagape Jerusalami wapani a' ombal mahas sa'i atiasi nemaf awafi a' fetaga.
40002004	Ea' king Herot nakolasai amom pris hiami dembami maloma amom dembami magawalipasa mu'uli Godi ea' nahali'am na'i, “Aman anamba Krais God nandandepana nosapa'ana nogafi'ii, atiasi anen notaga wambel anima?”
40002005	Ea' amom magwamana basef ma'i, “Ma'mana kolana Betlehem, itap lu'upa Judia. Dei' main, anona profet fowa'inai naga'i basef na'i,
40002006	‘Ipa' Betlehem itap lu'upa Judia, ipa' ina epes falafipai, owa'atin. Ipa' ina pape pagi' ma amom gavman dembami mugumafi ipa' Judiai, owa'. Dei' main, anona Dembinai anaf a' notaga wambel ipe'imbili sa'umbili Betlehem. Anen anaf a' nogape dembinai ma ipa' amam nematawa ae'ipai Israel ea' numafi ipa' hipai ma pegape andeande'.’”
40002007	Ea' king Herot nandambaho' atin nofalai amom gawaimi amamba magafi'i awin nagatafimai mandambaho' mandakolas nahali'am na'i, “Nemaf maif ipa' pati ondo'w akwamba kwataga?”
40002008	Ea' amom ma'ipana ma ea', nasapa'am a' mafe' Betlehem na'ipam na'i, “Ipa' fo'o pelapelaoma awani inimba. Ama pitilin, pitanima pefa'ai basef pifi'i pi'ipa ae' wapani. Ae' a'i efe' itilin enda' lotuman efela agol ananigili wapani.”
40002009	Amom mame' basef ananifi ea', mosafel makwaha anen a' mafe', mati ondo'w akwamba sa'ukwi fowa' mali' magatolo'w gani awin nagatafimai, a' kwafe' kwali'a amom. Ea' kwape atapi'w ipat atamba ilif awani inimba Jisas nagapautai.
40002010	Amom mati ondo'w akwamba kwape ipat atamba ea' sonaham a'owa'.
40002011	Ea' mawis ipat atamba awani inimba naloma ma'man Maria sagapautai. Amom mati awani inimba mindiwa nembawa motawa manda' lotuman mafela agol ananigili. Ama main, mupalia paus amamisi magiai hiahawes amom magatalis otamba lu'umbaisi alogw fasifasigwi gwagasi maso'anas. Ea' maso'ana gol naloma anin paura sa'i frankinsens, alogw fasigwi gwagani saloma anin sanda bu'wani sofalan saga'i meri, maso'anas awani inimba Jisas.
40002012	Maso'anas ea', God na'ipam na'i, “Ipa' ina ata' pitanima pefe'ma King Herot, owa'i. Ea' pila ano'w ufia'w pitanima pefe' wambel ipe'imbili.” Ea' maila ano'w ufia'w daia'w motanima mafe' wambel amamimbili lauguni.
40002013	Amom amamba gawaimi mafe', Josep na'oh owa', nandondo'ah anona ensel Dembinaii nafi'mai anen na'ipana na'i, “Ina' safel a' ne'wa awani inimba neloma ma'mana anani'wi pefe' anambel wambel lauguni itap lu'upa Isip. Ea' pipani Isip ama anaf peme' ae' i'ipipa wapani dao', pifi'i. Dei' main, dembinai King Herot atiasi ni'ipa soldia ananimi mola' molaoma awani inimba ma mohan negaga'.”
40002014	Ea' Josep nosafel owamb ambamba atomb nao'wa awani naloma ma'mana Maria asafe' Isip lauguni.
40002015	Josep napani Isip ama King Herot naga' ea' nao'was sotanimai si'i anif basef Dembinai God naga'if malogol anona aman profeti ifimba dei' a' fataga fandawalap fa'i, God na'i, “Nogame ae'anai napani Isip ea' ae' efalana a' notanima nafi'i.”
40002016	King Herot a' nogawa amom amamba gawaimi ina mutanimai ma'ipana, owa'. Mambaso'mana mafe' ano'w ufia'w daia'w. Ea' nembel ananinai a' wandafuna kwapete' na'i noha Jisas noga'. Dei' anen okom mandanda'ma basef ifimba amom gawaimi mali' maga'ipanaefi ma nemaf afamba ondo'w kwagatagaefi. Na'amba dei' nasapa' anom soldia mafe' Betlehema walemb ambalemba bagape felefele'i maha awasi amam hiami dei' sogalam dambaimi mafe' motaga afagof biagof fagalo'ami maga' hi'alam.
40002017	Ea' dei' anif basef fowa' God naga'ipanaef profet Jeremaiai afataga endilisi fandawalap.
40002018	Anen na'i, “Esis sagape anambel wambel Ramai same' analemb amalemb. Esis salef sindiwagef mehipa saga'i uwahipigama awasi sagaga'i. Ano'w nemata'w Resel kwalopa batawisa'w akwa'usi, ina atiasi anis amam nematawa la'ifisa sonda' nembel akwo'umbili begape awanembel, owa'atin. Dei' main, awasi akwa'usi asaga' hi'alas.”
40002019	Josep ata' napani Isip ama King Herot naga', ensel Dembinai Godi nafe' na'ipana ma koh dondo'ah ananini
40002020	na'i, “Ina' safel a ne'wa awani neloma ma'mana anani'wi a pitanima pefe' itap lu'upa Israel. Amom ma'i mogaha awani nogaga'i a' maga' ea'.”
40002021	Ea' Josep nosafel nao'wa awani naloma ma'mana anani'wi asafe' itap lu'upa Israel.
40002022	Apa' Josep name' basefa anona aman Arkelaus king Herot nogamana nataga nofa' wambel naha'ofana nape dembinai king esis Judai. Ea' Josep ombal mahana ma nogafe' Judia. Owa' na'oh nandondo'ah wapani, God na'ipana ma nogafe' anamba itap lu'upa Galili.
40002023	Ea' nafe' nape anin taun sa'uni sofalagon Nasaret si'i anif basef amom profet fowa' maga'iefi ma'i, “Owagama esis sofalana si'i Nasaretinai.” Basef ifimba dei' fataga fandawalap endilisi.
40003001	Nimaguf hiafi ma nogota atamba anona aman Jon nagapisi'as embeli nafi'i nape anep itap lu'upa Judia wafigima fataupigima ea' nawalapa basef fasifi.
40003002	Anen na'ipas na'amba na'i, “Nemaf afamba bu'wafi ea' felefele' fegataga ma epes sogawis nomona maol Godi nope Dembinai nugumafias. Na'amba dei' ipa' pendewa' alafugaha waf awafi pembema nelelemb pefe'ma God.”
40003003	Ea' Jon nafe' na'ipasa basef ifimba God naga'ipanafi si'i malogol anona amani profet Aisaia fowa' naga'iefi na'i, “Anaf malogol anona amani noga ni'i anep itap wafigima fataupigima ni'i basef na'amba ni'i, ‘Pendomba ufia'w Dembinai. Pisindi'amona ufiawa ananiwai.’”
40003004	Klos Jon nagalami sanda' auf anom mafis lu'wami kameli sanda'am, ea' nowaho' anota let sanda' agwahup mafisina sanda'anai. Gwa'aisi ananisi na' gwamu'wis saloma aupimbel alupumi.
40003005	Nogota atamba amam nematawa sagape Jerusalami saloma hiasi sagape itap lu'wipai Judia ea' walemb ambalemba felefele'ma walemb Jordani, hiasi safi'mai Jona nogapisi'as embel.
40003006	Ea' esis sawalapa waf awafi esis sanda'afi ea' Jon napisi'as walemb Jordan.
40003007	Afamba Jon nati anom amam dembami esis Judai Farisi maloma anom dembami Sadyusi mafi'i ma mogofa' baptais, ea' na'ipam na'i, “Ipa' panda' waf awafii si'i batawis ul aunaii. Ami na'ipipa ma pa'i pefa' pefe' okom wandafunai Godi anaf nogatagama ipe'i?”
40003008	Anen na'ipas na'i, “Ipa' pembema nelelemb pewa' alafugaha waf awafi ipe'ifi, ea' penda' waf fasifi ma pigihimba'mas ipa' a' pambema opalef endilisi paila waf bu'wafi.
40003009	Ipa' ina a' ukup pendanda' pi'i, ‘Abraham anen ahamapa ape'inai’, owa'i. Ae' a'ipipa endilisi, God anen la'ifinai ma nonda' otamba atemba begataga epes si'i awasi Abrahami.
40003010	Tamia'w ea' kwape lawah kofagogaha. Lawah mamahogaha owa' hil hogola sa'utip bu'wapia, atiasi solagah sotopa'agah hefe'ma nif.”
40003011	Ea' anen na'ipam na'i, “Ipa' pewa' alafugaha waf awafi dei' ae' apisi'ipa embela pigihimba'mas ipa' a' pambema nelelemb pakwaha waf awafi a pefe'ma God. Apa' anona aman atiasi nigi' nugafi'ii, anen banagonai nikila' ae'. Anef nemaf anen nese'epa Ambal bu'unai Godi nogape opalef ipe'ilifi nomon ea' nese'epa nif wapani. Ae' ina aman bu'uwai ma egatagwaha mandelefa su ananimi, owa'.
40003012	Anen nahapila anol savol lagof ananigufi ma nigasimba' wit si'i rais amamba andeande'. Ama nofa' bu'unai nuwis nembe'ana ipat ananitai. Apa' du'wa'wanimi awasimi nembeham nofam nif amamba lu'wami fandom atapim magapani.”
40003013	Nogota atamba Jisas anakwaha itap lu'upa Galili a' nafi'i walemb Jordan, ea' nafi'mai Jon ama nogapisi'ana.
40003014	Owa' Jon na'i nosopama Jisas nai'pana na'i, “Ae' ina aman bu'uwai ma igapisi'ina, owa'. Ina' nipisi' ae' dao', andeande'. Dei' ina' nafi'mai ae' ma main?”
40003015	Owa' Jisas nagwamana basef na'i, “Ina' nenda'meas si'i ae' aga'ipina. Afa' biafa onda'as na'amba ma ondahama waf hiafi usi'ifi, si'i God naga'iefi.” Ea' Jon na'i aho' napisi'ana.
40003016	Jisas nofa' baptais nakwaha embel nandagiai atin, owa', heven a' nandawisi' ma anen, ea' nati Ambal bu'unai Godi nafi'mai anen, si'i amil alamba apa' maga'i ma'unai nufia' nisila'mai anen.
40003017	Ea' anagol malogol ga'i gatagai heven ga'i anif basef ga'i, “Aman anamba Nogame ae'anai endilisi. Ae' okom mohafel maimailana a'owa'. Okom ae'ami bo'oma anen.”
40004001	Ambal bu'unai Godi nofa' Jisas nafe' anep itap wafigima fataupigima ma aman aunai Satan nogwambana nonda' waf awafi.
40004002	Jisas nape awin si'ini du'wanini, ina na' gwa'aisi, owa'. Nolomahana nape dowaf.
40004003	Ea' aman anamba Satan nagagwambanai nafi'i na'ipana na'i, “Ina' na'i ina' Nogamana Godi, dei' kipa otamba ambamba baga'oh itapi betaga si'i bret.”
40004004	Ea' Jisas nagwa basef na'ipa Satan, na'i, “Baibel na'i, apa' ina ukup pepoma gwa'aisi atis sonda'apa banagepa, owa'. Apa' ukup pendapoma basef Godi atif fenda'apa mogape banagipai.”
40004005	Ea' Satan nao'wana nafe' Jerusalem nahaponana nalutu ipat Godi lu'unai ilif.
40004006	Ea' Satan na'ipana na'i, “Ina' na'i ina' God Nogamana, dei' nindipa' newa itap. Dei' main, basef fagail Baibeli faga'i na'amba fa'i, ‘God atiasi a' ni'ipa ensel ananimi mifi'i muhapilina mumafina ma otamba ina beha bo'wagah ine'igahi, owa'.’”
40004007	Ea' Jisas nagwamana basef na'i, “Anif basef Godi wapani fagape fa'i, ‘Ipa' ina a' pegwamba Dembinai God ipe'inai nonda' waf awafi, owa'.’”
40004008	Ea' Satan nao'wana mafe' wapani malota anona halafuta launai a' nihimba'mana hiahaom hiami bu'wami magape itap hiagomai maloma amam nematawa hiasi.
40004009	Ea' na'ipa Jisas na'i, “I'i ina' nindiwa nembawa netawa ni'i ae' dembiwai ine'iwai, atiasi a' ese'ena hiahaom amamba bu'wami mefe'ma ina' hi'ilam ea' ine'imi si'im.”
40004010	Owa' Jisas nagwamana basef na'i, “Satan ina' kwaho ae', a fo'o. Baibel naga'ias na'amba na'i, ‘Ipa' penda' lotuma Dembinai God atona ipe'inai ea' penda' maola anen atona.’”
40004011	Ea' Satan nakwahona nafe', dei' ensel Godi mafi'i matopalopa Jisas mumafiana.
40004012	Jisas name' basefa Jon nanda' kalabus, ea' nosafel nakwaha Nasaret nafe' itap lu'upa Galili.
40004013	Ea' nakwaha wambel ananimbili nafe' Kaperneam, bagape felefele'ma dumb lu'wambi Galili, anep itap agilipa Sebulun naloma Naptali.
40004014	Ea' nafe' nape itap apamba si'i basef fowa' anona profet Aisaia naga'iefi, a fataga fandawalap endilisi. Anen nanda' basef ifimba na'i, God na'i,
40004015	“Itap apamba Sebuluni Naptalii felefele'ma Itap apamba ufia'w kwafe' kwagataga naohi. Itap apamba walemb Jordan fisanamb, walemb hielimbi agol lu'wagili Galili. Esis walemb hielimbi ambalemba ina sogawa basef ae'afi, owa'.
40004016	Ea' sape si'i epes isimba sagape akot atonai, si'i sagaga'i. Owagama gani sigati owaf lu'wafi figaluwi sotologon andeande'.”
40004017	Ea' dei' Jisas nasefela maola naga'ipasa basef atapif. Nawalipasa basef ifimba na'i, “Nemaf afamba bu'wafi felefele' fegataga ma ipa' pigawis nomona maol Godi nope Dembinai nugumafipa. Na'amba dei' ipa' pembema nelelemb pefe'ma God pewa' alafugaha waf awafi.”
40004018	Jisas naila akata nafe' atin dumb lu'wambi Galili, nati amam biam Saimon agol wa'agol Pita naloma owamana Andru. Amom mala anembeh mowafa agof manda' bisnis.
40004019	Anen nati amom biam na'ipam na'i, “Ipa' bipa pifi'i pihapifa ae' pili pefe'. Fowa' ipa' pewafa agof, apa' dei' ihimba'mepa pefe' pi'ipai anis epes sufi'i sila ae'.”
40004020	Ea' amam mame'ana mosafel kwafalis makwaha anembeh ha'oh mailana mafe'.
40004021	Ea' Jisas na'i nindiki'ah nafo'o kwasakwasala owa' nati anom amam biam wapani Jems naloma owamana Jon maloma ahamam amamunai Sebedi. Amom matoma bot mape mosambala anembeh amamimbihi. Ea' Jisas nofala amom biam Jemsi Jon.
40004022	Ea' mosafel kwafalis makwaha bot mafi'i maila Jisas mafe'. Ahamam amamunai Sebedi makwahona nape bot.
40004023	Jisas nafe' itap lu'upa Galili, nafe' na'ipasa basef bu'wafi Godi amam nematawa hiasi nomon ifagw esis Juda sandakolasugwi. Basef bu'wafi anen naga'ipasafi ifimba fa'i, “Nemaf afamba bu'wafi afafi'i fafi'mai apa'. Ama ipa' hipai pigawis nomona maol Godi nope Dembinai nugumafipa.” Ea' natopalopa epes hiasi aowas naninani nanda'asi sataga bo'wes wapani. Aowas maina naninani nanda'asi, Jisas la'ifina nanda'as sataga bo'wes.
40004024	Basef Jisasi fesafel fafe'agon walemb anamba hiagoma agol Siria ma nagatopalopa aowas nanda'asi hiasi sagataga bo'wes. Ea' esis Siria wapani sofa'ai hiasi aowas naninani nanda'asi sofa'as safi'mai Jisas. Anis ambagof awami manda'as a sahaga sagagauli, anis ambagof awami mahas maofas nif, anis same' alop akep pagahasapi, esis asofa'as safi'mai Jisas nanda'as sataga bo'wes hi'alas.
40004025	Na'amba amam nematawa hiasi sagi'mana safe'. Anis sape itap apamba Galili saloma anis sagape walemb ambalemba ilifunamailimb Dekapolis saloma anis sagape Jerusalami, anis sagape itap lu'upa Judiai, saloma anis epes sagape walemb Jordan fisanambi esis hiasi sagi'mana safe'.
40005001	Jisas nati esis amam nematawa hiasi ea' nandowasa' halafuta a' nape. Ea' alipumi ananimi mafi'i mandakolas malomana.
40005002	Ea' anen a' nosafela basef ifimba laufi nawalipamef.
40005003	Anen na'i, “Ipa' mamahipama pegawa ea' ipa' atipa owa' la'ifipama penda' maol bu'wani Godia, dei' dao' ipa' apandagala. Dei' main, ipa' pawis ea' nomona maol Godi nope Dembinai nugumafipa.
40005004	“Ea' ipa' mamahipama kilef pagapani, ipa' dei' dao' apandagala. Dei' main, God atiasi nonda' nelelemb ipe'ilimbi ambepe bo'walemb.
40005005	“Ea' ipa' mamahipama pagape sa'ombel lafela anisi, dei' dao' ipa' apandagala. Dei' main, ipa' atiasi a' pefa' hiahaom bu'wami God na'i endilisi ma nogasi'ipami.
40005006	“Ea' ipa' mamahipama ukup pehafel pagapaga'i waf usi'ifii, si'i nolomagahasa gwa'aisi iap pagaso'asa embeli, dei' dao' ipa' apandagala. Dei' main? Atiasi God nese'epa waf afamba ukup pagapagailafi dondo'ma ipa' si'ipamef.
40005007	“Ea' ipa' mamahipama pagati anis daias uwahipisi, dei' dao' ipa' apandagala. Dei' main, atiasi God a' niti ipa' uwahipipa.
40005008	“Ea' ipa' mamahipama ukup pagape be'ep hilili'i ma waf awafi akipai, dei' dao' ipa' apandagala. Dei' main, ipa' atiasi a' piti God.
40005009	“Ea' ipa' mamahipama panda' maola pigindiwa'wasa wandaf patalogasa sonda' waf bu'wafi, dei' dao' ipa' apandagala. Dei' main, God atiasi a' nofalepa ni'i ipa' awasi ananipai.
40005010	“Ea' ipa' mamahipama pagi'ma waf usi'ifi ma anis epes sanda'mepa waf awafi sagase'epa nimanimi akafimi, dei' dao' ipa' apandagala. Dei' main, dei' ipa' pawis nomona maol Godi nope Dembinai nugumafipa.
40005011	“Ipa' mamahipama pagagi'ma ae'i pagape na'amba. Anis sandaiwa'ma pagagi'ma ae'i asonda' basef fafifafi awafi baso'aifi ma ipa'. Ea' sanda'epa tofalaepama basef awafi ma sagase'epa akafimi nimanimi. Esis sonda'epa na'ambai dei' ipa' pandagala.
40005012	Nelelemb ipe'ilimbi bendape andeande' sonondehepa endilisi. Dei' main? Hiahaom hiami fasimi ipe'imi ma'oh heven. Esis isimba sanda' waf awafi ma ipa' na'amba atin si'i fowa' anis sanda' waf awafi ma profet amamba mape magali'ma ipe'i.
40005013	“Ipa' si'i sol ama pegatopalopa epes hiasi sagape itapi. Apa' i'i sol alamba a' lumbula usihila a' akal, owa'atin. Atiasi ipa' penda'al pi'imama usihil wapani? Owa'atin. Sol alambai ku'umbili maol akala sonda'al, esis a sokwahol lefe' itap atep a sonda'al fi'ifa'asol atin.
40005014	“Ipa' si'i lam epes hiasi sagape itapi pigihimba'mas. Anagon taun lu'wagoma wamon nagatoma halafuta ilifi ina nape nandambaho', owa'atin.
40005015	Epes ina sakata lambeh sopalo'ambeh ha'oh belitagw lafelagwa, owa'atin. Esis sawamonambeh hatoma belitagw ilifa hogogala'ma epes hiasi sagape ipat nomoni.
40005016	Ea' na'amba atin, ipa' penda' waf usi'ifi si'i lambeh ipe'imbihi hagape alihimbiha ma hogogala'ma naep esis amam nematawai, sogati waf fasifi ipa' panda'afi ma sogasa'ma agol ahamepa nagape ilifi lu'wagol.
40005017	“Ipa' ina a' ukup pendanda' pi'i ae' afi'i ma igali'amona mu'uli Godi neloma basef amom profet fowa' gani magawalipasafi, owa'atin. Ae' ina afi'i ma igali'amonam, owa'. Ae' afi'i ma esapafef iwatanifa fegataga endilisi.
40005018	Ae' a'ipipa endilisi. Basef ifimba fepe fefe'ma hiahaom magape ilif itapi moloma otagai itap higililam hi'ilam. Apa' anif basef du'wanif amef sa'usa'ufi feloma anif basef bandafi fagail nomona buk mu'uli Godi, ifimba fepe atapif na'amba atin fefe'ma maol hiani Godi netaga nendawalap hi'igalan.
40005019	Na'amba i'i anin epen negali'amona anif basef kwasala'ufa basef ifimba fagape mu'uli Godi ma anin nihimba'ma anis epes daiasa sonda'as na'amba atin, atiasi agol aman anambai a' gofe' sa'osa'ogol ama anamba God nagala'ambemagoma. Apa' epen ami nila mu'uli Godi andeande'ma nihimba'ma anisa sigagi'mana, atiasi anin a' nefa' agol lu'wagili ma anamba God nagala'ambemagoma.
40005020	Na'amba dei' ae' a'ipipa a'i, Ipa' a' ukup pendapoma amom dembami magawalipasa mu'uli Godi moloma amom dembami Farisi. I'i waf ipe'ifi usi'ifi owa' fikila' waf amamifia, atiasi ipa' ina pefe' piwis nomona maol Godi nope Dembinai nugumafipa ma owagama pigawis anamba anen nagala'ambemagoma, owa'atin.
40005021	“Ipa' a' pame' basef ifimba amom akupipa mogofa'afi faga'ias na'amba fa'i, ‘Ipa' owa'i peha anin epen nega'a. I'i anin neha anin epen negaga', epen inimba atiasi a' netagama basefa kot.’
40005022	Apa' dei' ae' a'ipipa a'i, Epen ami okom a' wandafuma anin sahin owan ananisi, anin atiasi a' netagama basefa kot. Ea' epen ami ni'ipa anin sahin owan ananini ni'i, ‘Ina' epen falafini’, anis sonda' kotimana amom Juda dembami mugumafi koti. Apa' i'i anin epen ni'ipa anin daian ni'i, ‘Ina' okom nagahena endilisii’, epen inimba nefe' wambel awambili nif fandif fagapomani.
40005023	“I'i ipa' pi'i pindalali ma God penda' ofa felefele' ma belita atamba sondolalima Godatai ma i'i ipa' ukup pegapoma anef waf awafi ipa' panda'afa anis ukup numbutipa ipe'i, penda'as na'amba.
40005024	Ata' pekwaha mafis gwa'aisi pa'i pindalalima Godasi sonda'oh felefele'ma belita atamba, ipa' ata' pitanima pefe' penandona basef peloma epes isimba panda'mas waf awafii. Ama ea', dao' pifi'i pefa' ofa pefe' pindalali pese'anas God.
40005025	“I'i anin epen ni'i nenda' kotimipai, nelomepa pefe' ma ata' pegalo ufia'wa, ipa' kwafalis pese'ana nembel pewalapa isimba pi'ias peloman, ama a' owa'atin. Na'amba epen inimba a' nenda'epa penda' basefa isimba ma amom jas monda'epa pefe'ma polisman, ea' monda'epa penda' kalabus.
40005026	Ae' a'ipipa endilisi, ipa' ina atiasi pekwaha ipat atamba sanda' kalabusatai ulal, owa'. Ama pegwa hiahaom lu'wami sa'umi ma wiaf ipe'ifi hi'ilaf, dao', a' pefe'.”
40005027	Jisas na'ipam wapani na'i, “Ipa' pame'ef ea' basef ifimba fowa' fagatagai. Ipa' ina penda' waf awafi ma so'a waola anis amam nematawa daindaias, owa'i.
40005028	Apa' dei' ae' a'ipipa na'amba a'i, i'i anona aman a' niti ano'w nemata'w, ama nembel ananimbili behafema ako'w, aman anamba ea' nanda' waf awafi so'a waulafi ma nembel ananimbili.”
40005029	Jisas na'ipam na'amba ea' na'ipam anif basef waminif atin na'i, “I'i naep ipe'ipi pagape lagof kwahisigufi penda'epa pewa ma waf awafi, pigip pikwahip. I'i alop du'wanip ipe'ipi pogofa' akafimi, amamba aom kwasakwasala. Apa' ina andeande'ma esis sogakwaha alop si'ip ipe'ipi hi'igalap pogafe' wambel awambili hel nif fagapoma, owa'. Amambai atiasi a' pefa' akafimi awami lu'wami a'owa'.
40005030	“Apa' i'i lagof kwahisigufi fonda'epa pewa ma waf awafi, petopa'agof pekwahogof. I'i alop du'wanip ipe'ipi pogofa' akafimi, amamba aom kwasakwasala. Apa' ina andeande'ma esis sogakwaha alop si'ip ipe'ipi hi'ilap pogafe' wambel awambili hel nif fagapoma, owa'. Amambai akafimi lu'wami endilisi a'owa'.
40005031	“Basef ifimba fowa' fagatagai fa'i, i'i anona aman ni'i nili'amona waulu'mana anani'wi, anen ata' ni'i anif basef nonda'ef fil anop okwatip noso'akw ma nogatopa' daso'ama.
40005032	Apa' ae' a'ipipa a'i, i'i nemata'w akwamba owa' konda' waf awafi so'a waulafia, ma waulunama'w nogakwaho'w dowaf, anen nanda' ako'w kwanda' waf awafi so'a waola anom amam daindaiam. Ea' aman ami nagaso' nemata'w fowa' anona aman nagali'amona'wi, aman anamba nagi' nagaso'akwi wapani nanda' so'a waola nemata'w akwamba.
40005033	“Anif basef fowa' pagame'afi faga'ias na'amba fa'i, ‘Basef ifimba banagafi paga'i endilisi atisafi, ipa' ina a' pesambalif, owa'i. Basef ifimba piga'i endilisi atisafi, pigi'ma basef ifimba dondo'afi a penda'as si'i ipa' paga'iasa naep Dembinaii.
40005034	Apa' dei' ae' a'ipipa, ipa' ina a pi'i basef banagafi endilisi gani ilif, owa'i. Ea' ina pi'i ilif hevena pegewa' banaga anif basef baso'afi, owa'i. Dei' main, gani ilif heven sia bu'wani dembinai Godi nagapoma.
40005035	Ea' na'amba atin ina pi'i itap apa'e dowaf pegewa' banaga anif basef, owa'i. Itap apa'e pandahama si'i anin tebol sa'wini God nagahapona bo'wagahani. Ea' na'amba atin ipa' ina pi'i Jerusalema pegewa' banaga anif basef ipe'ifi, owa'i. Jerusalem anamba taun wambel lu'wagoma dembinai kingi.
40005036	Ipa' ina pewa' banaga basef ipe'ifi pi'i balagah ipe'igahi, owa'i. Dei' main, ipa' ina la'ifipama penda' anif auf ama balaga ipe'igai fegataga afitiga a'a alialiga, owa'atin.
40005037	Ipa' pi'ias pinda'i aho' a'a owa'. Pinda'i ifimba atif. Apa' basef wataniaifi, ifimba fataga Satan atona.
40005038	“Ipa' pame'ef ea' basef ifimba fowa' fagatagai fa'i, ‘I'i ipa' pepa' pegaloma anisa sogahepa naep a'a sogatamepa nalelef, ipa' pegwamas pehas wapani penda'as sondagwama atin.’
40005039	Apa' ae' a'ipipa, ipa' ina pegwama epes sonda' ipa' aupai, owa'i. I'i anin epen mamahina negahepa aomb ine'imbi wa'ol, pendambema nehepa wa'ol wapani.
40005040	Ea' i'i anona aman nonda' kotimipa ni'i nogofa' siaogw ipe'igwi, ipa' pese'ana sagegw ipe'igwi wapani.
40005041	I'i anona aman dindinapina ma pefe' pegalomana anagon fele' si'i nogota atotota, dao' ipa' andeande'ma ata' pefe' pelomanago nohotagw biagw laogw wapani.
40005042	Apa' i'i epen mamahina nefalepa ma anis maefah, dao' pese'asas. Apa' i'i anin epen ni'i negewaolamepa wiafi, dao' ipa' ina pindaiwa'man pesambala basef ananifi, owa'i.
40005043	“Ipa' pame'ef ea' basef ifimba fowa' fagatagai fa'i, ‘Ipa' pese'asa nelelemb epes isimba sagape felefele'ma ipe'i, apa' ipa' ukup wandafipa bousi ipe'isi.’
40005044	Apa' ae' dei' a'ipipa anif basef daif a'i, ipa' ukup pipila bousi ipe'isi pese'as nelelemb, pendabetena God nogatopalopas isimba sanda'mepa waf awafi.
40005045	Ipa' penda'as na'amba ma pegape awasi Godi ahamapa nagape heven ilifi. Anen nanda' awin alipini nataga nape heven ilifa nagatopalopa epes bu'wasi saloma epes sanda' waf awafii wapani. Anen nanda' asaf falai ma epes isimba sagape hilili'i saloma isimba owa' sogape hilili'ia wapani.
40005046	I'i ipa' ukup pigaila epes isimba ukup pagapagaila ipe'i atis, atiasi pefa' hiahawes fasisi maisa waf afamba? Owa'atin. Amom amamba manda' waf awafii mogofa' takisi manda' waf afambai atef. Ea' anom daiam manda' waf awafii, amom wapani manda' waf afambai atef. Amom matopalopa esis isimba nomonas sagapoma esis atisii.
40005047	I'i ipa' piganifela isimba alipisi atis ipe'isi, atiasi ipa' petaga pikila' anisa waf mamahefa fasifi? Owa'atin. Esis sogololama Godi sanda'as na'amba atin.
40005048	Ea' ipa' pendape hilili' endilisi si'i ahamepa ipe'inai God nagape heven ilifi.
40006001	“Ipa' solawaipa. Owa'i penda' waf bu'wafi ipe'ifi ma naep esis epesi ma sogatilipaea, ma soga'i ipa' epes bu'upai ma sogasa'ma agof ipe'igufia, owa'i. I'i ipa' penda'as na'amba, ipa' ina atiasi pefa' anis hiahawes fasisi ma ahamepa God nagape heveni, owa'atin.
40006002	I'i ipa' pi'i pegatopalopa anis epes isimba kwahusi, ipa' ina' api'ipa anis daias, owa'i. Ipa' ina penda'as si'i waf afamba amom mambaso'as maga'i malogof biagufi mofapula alelefi batagw ma'ipas sagali', owa'i. Amom manda'am ifagw sanda' lotuwagwi a anamba ufiawa dawalegefa naep epesi sogati amom sogasa'ma agof amamugufi lu'wagof. Owa' hapaimi. Ae' a'ipipa endilisi, atiasi God owa'atina nogaso'ama hiahawes fasisi amam amambaea, owa'atin. Hiahawes isimba amamisi na'amba. Epes isimba sagasa'ma agof amamugufi ea' ma'wis isimba atis.
40006003	Apa' i'i ipa' pegatopalopa epes isimba na'ambaisi kwahusi, ipa' pembaho'as penda'as na'amba. Lagol mamahogola gonda'asi, lagol wa'agol ina a' gogawas, owa'atin. Ea' na'amba atin, waf afambai ipa' penda'afa pegatopalopa anisi, ipa' ina pi'ias mehip anis daias some'epa ma penda'as, owa'i.
40006004	Ipa' pembaho'as penda'as. Ama Ahamepa ipe'inai nagati hiahawes isimba sape sandambahi'i ea' anen atona atiasi nogwamepas ipa'.
40006005	Nemaf mamahefa ipa' pendabeten, ipa' ina penda'am si'i waf afamba amam amamba magambaso'asi maga'i malogof biagufi manda'afi, ma mulutu atin nomon ifagw esis Juda sandakolasugwi a ufiawa lu'uwai dawalegef, ama epes sogatolom, owa'i. Ae' a'ipipa endilisi, ipa', amom anaf God ina a' nogwamama hiahawes fasisi ma waf afambai, owa'atin. Epes isimba asagatolomi ea' ma'wis isimba atis.
40006006	Apa' ipa' nogota atamba pi'i pendabeten, piwis ifagw nomon pewalo utagw ea' pendabetena God ahamepa ipe'inai, anen nape anamba dambahi'igima. Anen nagati hiahawes sape sandambahi'i ma bola nogagwamipai beten.
40006007	Apa' afamba ipa' pendabeten, ipa' ina pendabeten dowaf si'i epes isimba sogololama Godi sanda'am, owa'i. Esis sa'i sondabeten launi ma atiasi God nogame'as. Owa' owa'atin, God ina name'as.
40006008	Apa' ipa' ina pigi'ma waf asasifi, hapaifi. Ahamepa God nagape ilifi nogawa ea' ma hiahawes akipai. Nogota atamba ipa' ata' owa' pihali'anamasa, anen a' nagawas ea'.
40006009	Ipa' pendabeten na'amba pi'i, Ahamapa ape'inai nagape heveni, apa' ma'i agol ine'igili gondape hilili' ma hiasi sogasa'ma agol ine'igili lu'wagol.
40006010	Apa' ma'i nemaf afamba bu'wafi fetaga ma epes hiasi sogawis nomona maol ine'ini nope Dembinai nugumafias. Waf bu'wafi esis ine'isi sagailaf heveni, apa' ma'i milaf itap apa'e wapani na'amba atin.
40006011	Dei' ina' nese'apa gwa'aisi sondahama apa' ma nemaf afa'e.
40006012	Ina' nekwahomasa waf awafi ape'ifi okom mose'enaf si'i apa' magakwahomasa waf awafi anis daias sanda'mapafi ukup pagaso'apaf.
40006013	Ina' owa'i nili'apa mefe'ma hiahaom ahifimi mogogwamba ape'ia. Owa' hapaimi. Netagwahepa ma aman aunai. [Anamba ina' nagala'ambemagoma noloma banagami ine'imi moloma hiahaom mogogala'i ine'imi, amamba ine'imi atom dondol lifilafi. Endilisi.]
40006014	Ea' Jisas na'ipam wapani na'i, “I'i ipa' pekwahomasa waf awafi anis daias sanda'mepafi ukup pese'epafa, andeande'ma Ahamepa nagape heveni okom mogaso'anafa ipa' wapani.
40006015	Apa' i'i ipa' owa' ukup pese'epa waf awafi anis daias sanda'mepafia, Ahamepa nagape heveni ina atiasi okom moso'anafa ipa', owa'atin.
40006016	Nimaguf mamahifa ipa' pegakwaha gwa'aisi, ina penda'am si'i amam amamba mambaso'mas maga'i malogof biagufi manda'ami ma manda' amagah amamumi awasim, owa'i. Amom manda' amagah aom na'amba ma amam nematawa sogatulumi sogawa soga'i amom mogakwaha gwa'aisii. Ae' a'ipipa endilisi amom mofa'am ea' hiahaom amamba ma dagala amamini. Epes isimba sagati waf afambai, ea' ma'wis isimba atis.
40006017	Apa' nemaf mamahefa ipa' pegakwaha gwa'aisi ma pendabetena God, ipa' pesa'of penda' wel pindisa balagah pihi'agah.
40006018	Ama anis epes daias ina sogawa ipa' pagakwaha gwa'aisi, owa'. Penda'as na'amba ma Ahamepa nape nandambahi'i anen atona nogawepa. Anen nagati hiahawes sape sandambahi'i, ma bola nogagwamipai beten.
40006019	Ipa' ina a' petama hiahaom bu'wami atom ipe'imi bimbilam itap ana'e, owa'i. Anis sanda' wali sapisila ifagw sawis sagakwalopami, bamagof fomamam magahambombagama waimba nagasagihami.
40006020	Apa' ae' a'ipipa petama hiahaom fasimi ipe'imi mo'omepa gani heven. Anamba bambagufi totoloh ina mototopa'am a waimba ina nasagiham, owa'atin endilisi. Ea' sanda' wali ina a' suwis sakwalopam, owa'atin.
40006021	Wambel mamahembela hiahawes fasisi ipe'isi saga'oma, ea' wambel ambalemba atembel anaf ukup ipe'ipi wapani pegapoma.
40006022	Naep nomon ukup ipe'ipi si'i lama alop si'ip ipe'ipi. I'i ukup ipe'ipi be'ep pepe, ea' alop si'ip ipe'ipi pogala' hi'ilap.
40006023	Apa' i'i ukup ipe'ipi awasip, atiasi alop ipe'ipi hi'ilap ea' akutina. Ea' na'amba atin, i'i lam amamba magape ukup ipe'ipi nomoni si'i akot atona, atiasi akot anamba ea' lu'una a'owa'.
40006024	Ina anin epen nanda' maoli la'ifin nihapila maol biafina amam dembami biam, owa'atin. Na'amba okom mila anona, anona a' nesambalona. Ea' na'amba atin, ipa' ina a' la'ifipa pepe lafela God noloma ugai moni, owa'atin.
40006025	Ea' ae' a'ipipa a'i ipa' ina a' nomonas solasefe' hiahiasa ambagof ipe'igufi pi'i, Apa' ata' mea' main? A mea' embel maimbel? Owa'i. Ipa' ina a' nomonas solasefe' ma alop ipe'ipi pi'i, Atiasi apa' monda' main mombaho' alop ape'ipi? A'i ambagufi alop asikila' gwa'aisii luwaguf?
40006026	Ipa' ata' ukup pepoma amiguf. Afof owa' fonda' aofah fowa gwa'aisi maisa, owa' fotoma gwa'aisi fimbilasa. Afof ifagw owa'atina fotama gwa'aisi soga'oh, ea' satamam sofa'am ma'oh ifagw gwa'aisiagwi, owa'atin. Apa' Ahamepa ipe'inai nagape heveni, anen naso'agof gwa'aisi. Apa' ipa' epes pikila' amiguf agwafomba.
40006027	Ipa' atiasi ami la'ifin nomonas solasefe' lawisa nigiwatania anef nemaf wapani ma ambal ananili logape nogota laota wapani? Owa'atin.
40006028	Dei' maina nomonas ipe'isi salasagafe' a'owa' ma luwaguf mais? Ipa' ata' ukup pepoma afis main sagalo ando'i. Esis sataga salo lu'wis sa'imama? Esis ina sanda' maol, ina sanda' luwaguf mais, owa'atin.
40006029	Apa' ae' a'ipipa fowa' anona aman hiahaom hiamunai Solomon nanda' sosaf hianai ma luwaguf ananimi owa', sosaf ananifi ina fasif si'i afis isimba, owa'atin.
40006030	Aho', otalef afalemba dei' ata' fetawa aof ama naman atef sotopa'alef sokwahelef fefe' nif. Otalef afalemba falafilifi God nofalo'malef. Apa' ipa' amam nematawa pikila' otalef afalemba. Ea' dei' ipa' pagahapifa basef Godi kwasakwasalai, pendegawa endilisi anen nugumafipa wapanii.
40006031	Ea' ipa' ina ukup pelapefe' hihip a'owa' pi'i, ‘Atiasi apa' mea' main? A mea' embel ani? A monda' luwaguf ani? Na'ambai owa'i.
40006032	Epes sagape itapi sogolalama Godi ukup malamondafe' a'owa' ma sogolaoma hiahaom amambai hiami. Apa' Ahamepa ipe'inai nagape heveni anen nogawa ea' hiahawes mamahisa akipai.
40006033	Apa' ipa' ata' ukup pili' pelapelaoma waf usi'ifi bu'wafi feloma pigawis nomona maol Godi nope Dembinai nugumafipa pili', dao' a' nese'epa hiahawes isimba ipa' wapani.
40006034	Ea' ipa' ina nomonas sopoma hiahawes sogataga namani, owa'. Nemaf namanifi fendapoma naman atef, ama hiahawes mamahisa sogataga namani. Hiahaom nimanimi akafimi magatagama nimaguf daindai mandahama nimaguf ifimba atif dondo. Ipa' ina' a' nomonas iwanis solasefe', owa'.
40007001	Ipa' ina a' pewaloga anis epes si'i anona jas dembinai nagawaloga basef kot lu'unai, owa'i. Ama anaf God ina nowalogepa, owa'.
40007002	Waf ipa' panda'afa pagawawaloga anis epesafi, anaf waf afamba atef God a' nonda'mepaf ipa' wapani. Ikwaf afamba atef ipa' panda'af pagawalogasafi nogwaf nowaloga ipa'.
40007003	Dei' maina ipa' pagati usan sa'usa'uni nagape naep sahin owan ipe'isii, apa' ipa' owa' pegawa hapataf lu'unai nagape naep ipe'ipia?
40007004	Dei' maina ipa' ata' pali' pa'ipa alipisi paga'i, ‘Owame, ae' a'i igimina usan sa'uni nagape naep ine'ipii.’ Apa' hapataf lu'unai nape naep ine'ipi. Na'ambai owa'i.
40007005	Ipa' malogof biagufipai pagambaso'ami. Ipa' ata' pili' pigi usan hapataf lu'unai nagape naep ipe'ipii ama piti andeande' dao', a' pigimana usas sa'usi sagape naep alipisi ipe'isii.”
40007006	Ea' Jisas na'ipam anif basef waminif atini wapani na'i, “Hiahawes bu'wasi hilili'i, isimba ipa' ina peso' nombagw, owa'i. Ea' ipa' ina pekwaha aolep amamba fasifasimi ipe'imi mefe'ma bogof, owa'i. Na'amba fofa'asa aolep amamba fasifasimi bo'walef afafilifi, ea' nomabagw gwehepa gwea'epa.
40007007	Ipa' pihali' God atiasi nogase'epa hiahawes. Isimba ipa' pala pigalaomasi atiasi a' pitilis. Ipa' peha uta, atiasi God nuwisi'mipata ipa'.
40007008	Dei' main, epes ami sogahali' Godi, atiasi sofa' maefah. Epen ami nela' negelaoma hiahawasi, atiasi nigatilisi. Ea' epen ami negaha utai, atiasi God nuwisi'manata anin.
40007009	I'i anin awani negahali' ahamanama anis gwa'aisi, atiasi ahaman nosa'ma anom otam noso'anam? Owa'atin.
40007010	I'i anin awani negahali' ahamana nogaso'an anol aol, anen atiasi ina noso'an anol ul awali, owa'atin.
40007011	Ea' ipa' amam nematawa aupai pagaso'asa hiahawes fasisi atisa awasi ipe'isii, Ahamepa ipe'inai nagape heveni anen wapani atiasi noso'asa hiahawes fasifasisi isimba sagahali' anini.
40007012	Waf maif ipa' pa'i esis sonda'mepaf ipe'i, ipa' penda'masaf na'amba atin. Basef ifimba kofagefa ma mu'uli Godi naga'ipa Mosesani naloma basef God fowa' naga'ipa amom profet manda'afi.
40007013	Ipa' pefe' piwis uta sa'utai bu'utai. Dei' main, ano'w ufia'w kwafe' kwagawis wambel awambili heli alihi'w a'owa'i uta wapani alihitai. Ea' hiasi amam nematawa safe' saila ufia'w akwamba.
40007014	Apa' uta ma ufia'w kwafe' kwagawis wambel sagape namisagoma ina alihita a'owa', owa'atin. Wapa'mota. Wambel ambalemba sagape be'es andeande' lifilafima. Ufia'w akwamba ahifi'w a'owa' ma sogafe'. Amam nematawa atona atin esis ea' isimba atis sati ufia'w akwamba saila'w.
40007015	Ipa' solawaipa andeande'ma amom profet mambaso'am ma'i mogowalipasa basef Godi. Amom manda' uhuf mafi'i mambaso'mepa mataga patolom ando' atogon mape bo'om sa'umbilim si'i sipsip. Apa' ukup amamipi nomon awep endilisi ma ipa' ma'i mohambombagepa mehepa si'i nombagw wandafugwi. Ea' ipa' ina peme'am, owa'i.
40007016	Ipa' piti waf amamifi fetaga fendawalap si'i sa'utip pagail lawahi, apegawa waf amamifi be'ef a'a awef. Epes ina sola sa'utip wainip mandelef afalemba higatagulifi, owa'atin. A ina sola sa'utip fikip mandelef awalifi, isimba wapani, owa'. Ea' waf awafi amamifi fataga fandawalap awef si'i sa'utip awapi.
40007017	Ea' na'amba atin lawah hiagahi anogah bu'ugahi hogola sa'utip bu'wapi gwa'aipi, apa' lawah augahi hail hola sa'utip awapi numbutipi.
40007018	Lawah bu'ugahi ina a hail hola sa'utip gwa'aipi, a lawah aogahi ina a hil hola sa'utip bu'wapi, owa'atin.
40007019	Lawah hiagahi owa' higail hogola sa'utip gwa'aipia, agahemba esis salagah saofagah nif lu'wafi.
40007020	Ipa' pati waf amamifi fetaga fendawalap si'i sa'utip pagail lawahi, waf amom profeti be'ef a'a awef.
40007021	Ipa' ina pi'i amam nematawa hiasi sofala ae' saga'i Dembiwai, pi'i atiasi sofe' sogawis nomona maol Godi nope Dembinai nugumafias, owa'atin. Epen ami nagi'ma okom Ahamai nagape heveni ma nigailami, anin atin atiasi nuwis heven. Anis daias owa'atin.
40007022	Nemaf afamba atiasi amam nematawa hiasi sifi'i sofala ae' si'i, ‘Apa' magawalipasa basef Godi si'i profet amamba magawalipas ea' ma'i agol ine'igili matofa amom ambagof awami! Apa' ma'i agol ine'igili manda' hiahaom banagami si'i God nanda'ami!’
40007023	“Ama nemaf afamba owa', ae' iwalipas i'ipas alihis na'amba i'i, ae' ina egawa ipa' kwasakwasala, owa'. Ipa' epes panda' waf awafii delefata pekwaha ae', ea' fo'o.
40007024	“Epes ami some' basef ae'afi ma sigi'mif silif, esis si'i epen gawaini nala' ipat ananitai togotawa banagota itap apamba otambaipa banagapi.
40007025	A'i owa' asaf lu'unai nalai, embel bataga, fufin banagonai naluwi, amamba makoto'ma ipat atamba apa' ina tato, owa'atin. Epen inimba a' nala otamba lu'wami mowala itap mosahopata banagota totawa.
40007026	Apa' epen ami name' basef ae'afi ma anin owa' nigi'mifa, anen si'i anona aman okom magahanai. Anen nala' ipat ananitai tatoma ilifa ko'onaga atoga.
40007027	Ama a'i owa', asaf lu'unai nalai, embel mataga, ea' fufin naluwi banagona. Amamba a'i owa' maola ipat atamba a' tondokwaef towa. Ipat atamba tato ta'oh kwapete' endilisi aota.”
40007028	Nogota atamba Jisas na'i basef ifimba laufi ma hi'alef, esis same' basef ananifi ea' gogolalasis kwapete' endilisi.
40007029	Anen ina nawalipas si'i amam falafumi maga'ipas, owa'. Anen nawalipas dindinip naloma banagami na'amba atin si'i amom agufumi. Anen banagona a'owa' nikila'. Amam dembami magawalipasa mu'uli Godi ina mawalipas na'amba si'i anen, owa'.
40008001	Ea' Jisas nakwaha halaf afamba nilianai, amam nematawa hiasi sagi'mana safe'.
40008002	Owa', anona aman aowas aunai nanda' alop ananipi pagambu'wi nafi'i felefele'ma Jisas nindiwa nembawa notawa felefele' ma anen na'i, “Dembinai, i'i ina' ni'i aho', netopalope ma egataga bo'owe.”
40008003	Ea' Jisas nando lagol nasagol alop aman anambai na'ipana na'i, “Ae' a'i aho'ma ina' negataga bo'wena.” Ea' dei' atef aowas anamba aunai nanda' alop pagambu'wi nakwahona ea' bo'ona.
40008004	Ea' Jisas na'ipana na'i, “Ina a' nefe' ni'ipa anin epen ni'i ae' anda'ena ambo'wena, owa'i. Ina' fo'o nihimba'mana alop ine'ipi ma aman anamba pris. Ea' nese'ana hiahaom amamba anen nondolalima God ea' ina' ninifelona ma nagataga bo'wena si'i mu'uli ananini fowa' Moses naga'ipasani naga'i. Ama amam nematawa hiasi sitilina sogogawa aowas ine'ini ahi'alan.”
40008005	Jisas nafe' wambel Kaperneam ea' anona soldia dembinai nape. Anen dembinai ma nugumafi amom soldia hiami 100-pelaim. Ea' nafi'i nahali' Jisas dindinip na'i,
40008006	“Dembinai, anona aman nanda'me maoli aowas nanda'ana na'oh ipat ananitai. Bo'wagahi lagof saga' sailana. Alop ananipi akep mahana kwapete'.”
40008007	Ea' Jisas na'ipana na'i. “Ae' atiasi efo'o enda'ana bo'ona.”
40008008	-
40008009	Ea' dembinai anamba soldia na'ipana na'i, “Ae' ina aman bu'uwai ma ina' nefo'o negawis ipat ae'atai, owa'. Ina' ninda'i basef atif, bola anen bo'ona. Dei' main, ae' ape lafela anom soldia dembami mumafi mase'e maol. Ea' ape ilifa anom soldia ae'ami imafiam. Iga'ipa anona iga'i, ‘Ina' fo'o’, name'e nafe'. A iga'ipa anona iga'i, ‘Ina' fi'i’, name'e nafi'i. Ea' iga'ipa anamba agol akanai nanda'me maoli iga'i, ‘Ina' da'a maol inimba’, anan name'e nanda'an. Ina' dembinai. Ea' aowas inimba atiasi neme' basef ine'ifi a' nefe'. Dei' ina' ninda'i atin, bola anen bo'ona.”
40008010	Ea' Jisas name' basef ananifi okom malamafe' na'ipa amam nematawa hiasi sagagi'ma anini na'i, “Endilisi atis ae' a'ipipa! Soldia dembinai anamba anen ina ipa' Israelinai. Owa' dei' anen nahapifa ae'. Owa' anona aman Israelinai nohapifi na'ambaea, owa'atin. Anen nikila' ipa' Israela nagahapifi banagambel.
40008011	Endilisi ae' a'ipa ipa' Juda hipai, ipa' ina a' ukup pi'i ipa' atipa pefe' piwis anamba God nagala'ambemagoma, owa'. Amam nematawa hiasi daias sifi'i gani awin nagatafima nowala nagaso'ma, isimba sofe' sogawis anambai. A sofe' suwis soloma dembami bafapepa ipe'imi Juda, Abrahami Aisak a Jekop, sope atifigin sea' gwa'aisi solomam.
40008012	Apa' ipa' Juda hipai owa'atin. God nandondomba anamba anen nagala'ambemagoma ma ipa' pigawis, apa' owa'atin. Anaf anen nogalo'ma ipa' ni'ipipa ni'i pefe' wambel awambili owamb atona nagapoma. Ea' peme' akafimi lu'wami penda' nalelef ipe'imi tilili talala' pepe.”
40008013	Ea' Jisas na'ipa soldia anamba dembinai na'i, “Ina' a' fo'o. Ina' na'i ae' la'ifiwai ma egatopalopa aman anamba nanda'mena maol ine'i nogataga bo'ona. Ae' anda'ana bo'ona si'i ina' nagahapifa ae'.” Ea' dei' atef aman anamba ambo'ona wapani.
40008014	-
40008015	Jisas nafe' nawis nomon ipat Pitai nati Pita nandagi'mo'wi awasi'w kwa'oh, alop akwa'upi nifip. Ea' natolo'w nahapila lagol akwa'ugili aowas inimba nakwaho'w nafe' ambo'okw. Ea' kosafel kwape kwanda'mana gwa'aisi anen.
40008016	Wambomota felefele' ma owamb esis sofa'ai amam nematawa hiasi ambagof awami magapaisi sofa'as safi'mai Jisas. Ea' na'ipa ambagof awami mehip natofam mafa' mafe'. Anen nanda' esis hiasi aowas nanda'asi bo'wes.
40008017	Anen nanda'as bo'wes wapani si'i fowa' gani anona profet Aisaia naga'iefi basef na'i, “Anen atona nofa' aowas ape'inai natopalopapa ma mogape be'epa.”
40008018	Jisas nati epes hiasi salutu sala'ambemana, ea' na'ipa alipumi ananimi mondandombola mofa' bot mogafe' dumb ambamba fisanamb.
40008019	Ea' anona aman dembinai nagawalipasa mu'uli Godi a' nafi'i na'ipana na'i, “Dembinai tisa, ae' a'i efe' elomena. Ea' ofe' atin anamba hiagoma ina na'i negafe'ma.”
40008020	Owa' Jisas nagwamana na'ipana na'i, “Nombagw alupugwi gwa'oh bologwalef itap apa'e wambel agwagumbili. Amiguf wapani fufia' fagafe' ilifi fala' owah fapaoh gani ilif, apa' ae' owa'atin. Ae' ataga epen egefa' alop epesi, wambel ake ma e'eh egalo balaga ae'agai.”
40008021	Ea' anona aman alipunai Jisasi nafi'i na'ipana na'i, “Ae' a'i ata' epe imafi ahame, ata' etopalopana ma noga' iwana nogapani ifi'i ilina.”
40008022	Apa' Jisas na'ipana na'i, “Hapaimi, esis sagaga'i sondawago esis atis isimba sagaga'i. Apa' ina' owa', ina' fi'i nila ae'.”
40008023	Jisas nalota anota bot naloma alipumi ananimi mafe' malomana mafe' anemb dumb lu'wambi.
40008024	Ea' kwafalis atis fufin lu'wani naluwi, embel mohafel mawis bot nomon felefele'ma bot ta'i togowala embel. Apa' Jisas na'oh nalola bot.
40008025	Ea' alipumi ananimi mafe' minimbalona ma'ipana ma'i, “Dembinai! Ina' safel netopalopafa. Afa' wa'i ahigililafa owala embel!”
40008026	Ea' na'ipam na'i, “Dei' maina ipa' ombal magahepa? Ipa' ina pahapifi pa'i ae' banagewe, owa'atin. Ea' nosafel na'ipa fufin naloma embel na'i, “Ipa' ea' be' tol a betah.” Ea' fufin nowala, embel ina ata' lasiali' a'owa', betah hilili'.
40008027	Ea' amom alipumi ananimi gogolalasom ombal maham kwapete'am ma'i, “Anen epen ami? Na'ipa fufini embel same'ana sagahapifana?”
40008028	Jisas nafe' nataga anagon wa'ol dumb ambamba anep itap esis Gadara sagapoma. Ea' anom amam biam ambagof awami magapaumi mafi'mai anen. Amom mape wandelef sagawa sagaga'ima mafi'i. Amom amamba epes awami magahasi. Ea' esis amam nematawa hiasi ombal mahasa sogafe' ufia'w akwamba amom magapoma. Ea' mofala Jisas mehip ma'i,
40008029	“Ina' God Nogamana. Ina' na'i nenda' maina afa'? Ina' na'i neha afa'? Nemaf afamba ina' na'i negahafafi ina dei' afataga, ata' owa'atin.”
40008030	Ea' anagof bogof hiagufi falutu fa' gwa'aisi anota damota felefele'.
40008031	Ea' amom ambagof awami mahali' Jisas ma'i, “I'i ina' negatofafama nesapa'afa ofe' uwisa bogof gwagwafumba.”
40008032	Ea' na'ipagof na'i, “Ipa' fo'o!” Ea' makwaha aman anamba mawisi mafe' mawisa bogof. Ea' bogof agwafomba hiagufi fasagih mafa' mafe' mehip mowala awagoma tata a' mowala mala embel dumb afum hi'alam.
40008033	Ea' amom mugumafiagufi mafa' mafe' wambel lu'wagoma ma'ipasa basef ifimba amam nematawa hiasi ma'ipasa hiahaom amamba magatagama amam amamba biami ea' ma'ipasa bogof wapani afum hi'alam.
40008034	Ea' epes hiasi wambel ambalembaisi safi'i sati Jisas sahali'ana sa'ipana dindinip sa'i anen nokwaha itap apamba asasima a' nefe' anagon.
40009001	Esis sandaiwa'ma Jisas ea' nalota anota bot nafe' dumb lu'wambi fisanamb ea' nataga wambel ananimbili kofagama.
40009002	Ea' anom amam mofa'ai anona aman mafi'i. Lagufi bo'wagah saga' sagailanai ea' tol na'oh alahis. Nogota atamba Jisas natolom nogawa amom mahapifana ma'i anen banagonai ma nogatopalopa aman anamba aowas nanda'anai bo'ona. Ea' na'ipa aman anamba na'i, “Ina' epen ae'inai! Opaf ine'ifi fondape awanef. Waf awafi ina' nanda'afi ae' akwahomenaf hi'alaf okom mase'eaf.”
40009003	Ea' anom amam dembami magawalipasa mu'uli Godi ukup pandanda' na'amba manda'ipama ma'i, “Aman anamba Jisas nanda' God findiwana na'ipana awagon.”
40009004	Jisas nogawa nomonas isimbai amamisi. Ea' na'ipam na'i, “Dei' maina ipa' ukup pandanda' awepa paga'i na'amba?
40009005	Dei' hiahaom maim ipa' pa'i ahifima ae'? Ae' banagiwai ma i'ipa aowas nanda'anai iga'i, ‘Ae' ekwahomana waf awafi anen nanda'afi okom mogase'eaf’ a'a i'ipana iga'i, ‘Nosafel nogafe'.’ Basef ifimba ma nosafel nogafe' ipa' pa'i amamba ahifima ae'.
40009006	Ae' ataga epen egefa' alop epesi, a'i ipa' pegawa ae' la'ifiwai ma ekwahomasa waf awafi hiafi amam nematawa sagape itapi sanda'afi okom mogase'eaf. Ae' a'i ihimba'mepa ae' la'ifiwai ma enda' hiahaom amamba.” Ea' na'ipana na'i, “Ina' safel sa'ma alahis ine'isi fo'o ipat ine'itai.”
40009007	Ea' anen nosafel nafe' ipat ananitai.
40009008	Ea' amam nematawa hiasi satolona sosafel gogolalasis ombal mahas kwapete' sogawa God natopalopa aman anamba naso'ana banagami lu'wami. Na'amba esis sasa'ma agol Godi lu'wagol.
40009009	Ea' Jisas nosafel nakwaha wambel ambalemba nafo'o nati ae' Matyu, anda' basefa buk akwa'ii. Ae' ape ipat ata'e mogofa' takisa. Ea' Jisas na'ipi na'i, “Ina' fi'i nila ae'.” Ea' ae' asafel ailana afe'.
40009010	Ea' Jisas naloma alipufai ananifai wape ipat ae'atai wa' gwa'aisi atin, owa' amam hiami manda' waf awafii maloma anom hiami mogofa' takisi mafi'i malomafa ma' gwa'aisi.
40009011	Ea' amom Farisi dembami mati Jisas nape nalomafa wa' gwa'aisi, mahali' alipumi ananimi ma'i, “Dei' maina anen dembinai tisa ipe'inai nape naloma amom mogofa' takisi maloma amam amamba manda' waf awafii maga' gwa'aisi atogon?”
40009012	Owa' Jisas name'am na'ipam na'i, “Isimba aowas akasi ina a safe'ma dokta, owa'. Esis bu'wasi. Apa' isimba aowas nanda'asi atis dao', safe'ma dokta.
40009013	Anif basef fagape buk Baibeli faga'i na'amba fa'i, God na'i, ‘Ipa' ina peha mafis peso' ae', owa'i. Apa' ipa' pindati anis amam nematawa uwahipis a petopalopas dao', a' andeande'.’ Apa' ipa' ina pegawa basef ifimba kofagefa, owa'. Dei' pefe' pitalifif pendegawef. Dei' main, ae' ina afi'i ma egefala epes sanda' waf bu'wafii, owa'. Ae' afi'i ma egefala epes isimba sanda' waf awafii atis.”
40009014	Jon aman anamba nagapisi'as embeli, alipisi ananisi same' basef ananifi safi'i anamba Jisas nagapoma sahali'ana na'amba sa'i, “Anif nimaguf afa' waloma amom Farisi afa' ukup pandanda'ma anif basef fowa'ifi dei' wakwaha gwa'aisi wape dowaf. Dei' maina amom alipumi ine'imi owa' mokwaha gwa'aisi si'i afa'a?”
40009015	Ea' Jisas nagwamam na'i basef waminif atin na'i, “I'i anis sonda' anis gwa'aisi lu'wasi ma anis aman nemata'w bias sondaso'amai, ipa' pa'i esis alipisi atiasi a' sondaiwa'ma gwa'aisi afamba anen nagaso' nemata'wi nape nagalomas? Owa'atin endilisi. Apa' nemaf afamba anen nokwaha esis nogafe' anagon lauguni dao', esis sololama gwa'aisi.”
40009016	Ea' na'ipasa anif basef waminif atina luwaguf na'i, “Ina andeande'ma pegatopa' lowaf namifi pesambalef fegaloma anef lowaf apifi, owa'. Na'amba atiasi lowaf afamba namifi fendatagwah, fehape' apifi bolotaf a' notaga lu'una.” Ea' na'i anif basef waminif atin wapani na'i,
40009017	“Embel wainimbel dambaimbeli apa' ina mowalambel agwahup apinai memeina si'i botol, owa'atin. I'i anin nenda'am na'amba, embel wain netef hian, nohape' agwahup anamba pepe'etana ea' wain kolo'olam awasim hi'ilam. Apa' wain dambaini mowalan agwahup dambaina, na'ambai andeande'. Ma embel beloma agwahup sogape andeande'.”
40009018	Jisas ata' nape na'ipas atin, owa' anona aman dembinai esis Judai nafi'i nindiwa nembawa notawa na'ipana na'i, “Nogame ae'akwi a' afu'w. Ae' a'i ina' nefe' newamona lagol ine'igili ako'wa ambal lopao'w kogape namo'w.”
40009019	Ea' Jisas nosafel naloma alipumi ananimi mafe' malomana.
40009020	Owa' ano'w nemata'w kwafi'i alafuga Jisasi kwahapila lowaf ananifi da'malififa. Aowas awasini nanda'akwa kwape gamba atapi'w afagof 12-pelaiguf.
40009021	Ea' ako'w okom mandanda' ma'i, “I'i ae' egasa lagola lowaf ananifi, atiasi ambo'owe.”
40009022	Ea' Jisas nandambema natolo'w na'ipa'w na'i, “Nogame ae'inai! Opaf ine'ifi fope awanef. Ina' ea' nahapifa ae' banagiwai. Isimba atis dei' anda'ena bo'wena.”
40009023	Ea' Jisas nafe' ipat aman anamba dembinai esis Judai nati anis amam nematawa sofapula batagwa nemata'w akwamba aiawai'wi afu'wi. Ea' epes hiasi sa'i gugul sapoma'w.
40009024	Ea' anen na'ipas na'i, “Ipa' si'amae! Ako'w ina kwaga' dogw, owa'. Kwa'oh atin.” Owa' esis sanda'iafana.
40009025	A sohafel sawis ando' ea', Jisas nikila'as nawis nomon nahapila lagol akwa'ugili nafela'w kosafel ambo'okw wapani.
40009026	Ea' basef nemata'w akwambai a' fafe'agon hi'alagon.
40009027	Jisas nakwaha wambel ambalemba nafe' atin, nati amam biam naep pagaso'ami magi'mana mofalana mehip na'amba ma'i, “Ina' akunamana Deviti, niti afa' uwahipifa.”
40009028	Ea' Jisas nafe' nawis anota ipat nomon owa', amom amamba mafi'mai anen nahali'am na'i, “Ipa' pihapifa ae' banagiwai ma enda'epa bo'wepa?” Ea' amom ma'i, “Aho', Dembinai afa'inai.”
40009029	Ea' nasa lagofa naep amamipi na'i, “Ae' egawepa, ipa' pa'i ae' la'ifiwai. Na'amba ae' enda' naep ipe'ipi ambo'wep wapani pendahama pagahapifa ae'.”
40009030	Ea' dei' naep amamipi ambo'wep matologon andeande'. Na'amba Jisas na'ipam dindinip na'i, “Ipa' ina pefe' pi'ipa anis amam nematawa daiasa anda'epa bo'wepa, owa'i.”
40009031	Owa' amom mafe' mawalapa basef ma'ipa amam nematawa hiasi ma'i Jisas nanda' naep amamupi bo'wep. Ea' basef ifimba fafe'agon hi'alagon.
40009032	Amom amamba naep pagaso'ami mafe' ea', esis sofa'i anona aman malogol gagaso'anai. Anen ambal aunai nanda'ana, na'amba ina noga na'i basef, owa'. Ea' sofa'ana nafi'mai Jisas.
40009033	Jisas natofa ambal anamba aunai. Na'amba dei' aman anamba a' na'i andeande'. Ea' amam nematawa hiasi sohafel gogolalasis sa'i na'amba sa'i, “Fowa' apa' Israel ina mati anom hiahaom amambai, owa'atin.”
40009034	Apa' anom Farisi dembami esis Judai mambaso'mas ma'i, “Anen natofa ambagof awami ma banagami ambal mamana aunai.”
40009035	Maol Jisas nanda'ani nagape na'amba. Anen nosafel nafe' walemb hiagoma na'ipasa basef bu'wafi Godi. Nafe' nawis ifagw esis Juda sandakolasugwi na'ipasa sogawis nomona maol Godi nope Dembinai nugumafias. Anen natopalopa amam nematawa hiasi aowas hiana haona nanda'asi sataga bo'wes wapani.
40009036	Ea' nati amam nematawa hiasi uwahipis. Esis dola sape ombal mahas kwapete'. Ina anona aman nape numafias, owa'atin. Esis sape si'i sipsip owa' anin epen nugumafiapia. Ea' nati esis uwahipis.
40009037	Ea' na'ipa alipisi ananisi anif basef waminif atin na'i, “Ipa' piti aofah hiagahi gwa'aimi hiami a' maof ea'. Apa' epes sanda' maoli owa' hiasa, kwasala'wis.
40009038	Ea' ipa' pihali' dembinai kofagonama aofahi. Pihali'ana ma nogasapa'i epes hiasi sofe' sonda' maola sola gwa'aimi ananimi sogambe'am atifigin.”
40010001	Jisas nofalai alipumi ananimi 12-pelaim mafi'mai anen naso'am agol lu'wagili nowa' banagama mogatofa ambagof awami monda' hiasi aowas hiana haona nanda'asi bo'wes.
40010002	Amom amamba aposel 12-pelaim Jisasi, agufuma amamba. Nagali'i Saimon agol wa'agol Pita, owamana ananinai Andru. Ea' Jems nogama Sebedi naloma owamana Jon,
40010003	Filip naloma Bartolomyu, Tomas naloma ae' Matyu anda' basef ifi'i egefa'asa takisi. A Jems Alfius nogamana, a Tadius,
40010004	ea' Saimon anen mini'ap Seloti. Ea' aman anamba Judas nogawalapa Jisasa amom boumi ananimii.
40010005	Jisas nasapa' amam amamba 12-pelaim mafe', naso'ama basef amom na'i, “Ipa' ina pefe'ma epes isimba owa' sogogawa Godia, owa'. Ea' ina pefe' piwis anembel wambel itap esis Samariaipi, owa'i.
40010006	Ipa' pefe' ma esis mini'ap Israel sagape si'i sipsip higilagalapi.
40010007	Pefe' pewalapa basef na'amba pi'i, ‘Nemaf bu'wafi ma ipa' pigawis nomona maol Godi nope Dembinai nugumafipa a fafi'i felefele' ea'.’
40010008	Ipa' penda' awasisi bo'wes pesa'ma sagaga'i sope namis wapani, a penda' isimba aowas aunai nanda' alop asasipi pagambu'wi sotaga bo'wes. Ea' petofa ambagof awami magapaisi. Banagami Godi ipa' pegefa'ami, amamba ipa' pefa'am dowaf ina patalom otamba, owa'atin. Ea' na'amba atin ipa' pese'asam dowaf esis ina sotaloma ipa', owa'atin.
40010009	“Ipa' ina pelo' otamba goli silva moloma kapa poket isalef ipe'isi, owa'i.
40010010	Ipa' ina pefa' roksaki siaogw biagw atogw, a su, moloma galahitagw pandahi'amonam pagafi'i, owa'. Epes sanda' maoli, andeande'ma sogofa' gwa'aisi asasisi.
40010011	“I'i ipa' pefe' pigawis anambel wambel, ata' petologon pegawagon andeande'. Aman wambel ambalembainai mamahonama fasinai noga'i awima ipe'i, a' pepe atapipa peloma anen atona a pefe' ma afamba pekwaha wambel ambalemba pegafe'.
40010012	Afamba ipa' pefe' pigawis anota ipat, pi'ipa esis amam nematawa sagape ipat atambai pi'i, ‘Ipa' pepe opalef awanelef.’
40010013	I'i anis ipat atambaisi fasisi sonda'mepa waf soga'i aho'ma ipe'ma, atiasi basef ipe'ifi opalef awanelefafi fepomas. Apa' i'i owa', hapaimi, basef ifimba bu'wafi fitanimamai fepemepa atapif.
40010014	I'i anin epen nindaiwa'ma negase'epa nembela nefa'epa pefe' pigawis ipat ananitai ma nindaiwa' ma negame' basef ipe'ifia, dao' pesafel pekwaha ipat taun inimba pindila'ma usas itap pagail bo'wagah ipe'igahi, ma esis sitilipa sogogawa waf awafi asasifi kofagema asasimi atom.
40010015	Ae' a'ipipa endilisi, nemaf afamba lu'wafi anaf God nogawaloga epesafi, niti esis fowa' sagape Sodomi Gomora uwahipis kwasakwasala. Apa' epes isimba wambel ambalembaisi ina niti uwahipis, owa'. Akafimi lu'wami awami endilisii anaf a' motagamas.”
40010016	Ea' Jisas na'ipam wapani na'i, “Ipa' peme', ae' esapa'epa pefe' si'i anom sipsip pefe' la'afena nombagw wandafugwi alupugwi. Na'amba ipa' ukup pendanda' andeande' pefe' pila gawa si'i uguf fagafe'. Ea' pigi'ma waf bu'wafi si'i anal amil ma'unai, ipa' ina ukup pepe awepa penda' waf awafi, owa'.
40010017	Ipa' solawaipa andeande'ma anom amam. Amom atiasi a' monda'mepa kota amom dembami Juda ea' mehepa nomon ifagw esis Juda sandakolasugwi.
40010018	Amom mogawa ipa' ukup pagapoma basef ae'afi ea' mi'i mondaiwa'mepa, ea' mofa'epa pefe' pilutu nogohnaep kingi gavman dembami ma pegawalapa basef ae'afi bu'wafi ma amom moloma esis amam nematawa sogolalama Godi piga'ipasef.
40010019	Esis atiasi sowalapepa ma kot, ipa' ina a' ombal mehepa a'owa' pi'i, ‘Apa' atiasi mogwa basef mi'if mi'imama?’ Owa'i. Atiasi nogota atamba atota God nihimba'mepa basef maif ipa' pewalapef piga'iefi.
40010020	Ifimba ina ipa' atipa pi'if, owa'atin. Spirit Ambal bu'unai Godi atona nowalapa basefa malogof ipe'igufi.
40010021	“Nemaf afamba atiasi esis atis sahin owan sondanda'ma kot sohas soga'. Ea' ahapas sonda'am na'amba atina esis nogaopas asasisi. Ea' batawisas wapani sonda' kotima mamasas asasisi anis sohas soga'.
40010022	Atiasi epes hiasi walemb hiagoma nelelemb numbutima ipa' kwapete' endilisi. Esis sati ipa' pagaila basef ae'afii, na'amba dei' sahepa. Apa' epen ami nihapifi banagen nilutuma negatagama nemaf akutaifii, inimba atiasi God nuwambilan nokwahoman waf awafi ananifi nitanimai nepe andeande'.
40010023	I'i esis sagape anin tauni sonda' waf awafima ipa' ma, pefa' pefe' anambel wambel daiambel. Ae' a'ipipa endilisi, ae' ataga epen egefa' alop epesi. Ipa' ina atiasi penda' maol ae'ani hi'ilana walemb ambalemba Israeli hiagoma, ata' owa', ipa' a piti ae' igafi'i.
40010024	“Epes sanda' skul atini ina sape dambes sikila' tisa asasinai, owa'. Ea' epen inimba agol akani nanda' maol dowafi anin ina nape ilifa dembinai ananinai, owa'.
40010025	Apa' i'i esis sanda' skuli sogape na'amba atin si'i ae' tisa asasiwai, esis a' ukup pendegawa andeande' pi'i, ‘Andeande'ma afa' ogame' akafimi si'i tisa afa'inai.’ Apa' i'i anin epen agol akani nanda' maol dowafi negape si'i dembinai ananinai, isimba wapani dao' a' andeande'ma negame' akafimi si'i dembinai ananinai. Ae' dembiwai ahamepa ma wambota ae'atai esis sa'i basef awafi ma agol ae'agili sa'i ae' Belsebul. Anaf esis si'ipipa sonda'mepa agof awogufi endilisi fikila' agol Belsebul sanda'meagol ae'i.
40010026	“Ea' ipa' ina ombal mehepa ma amom, owa'i. Hiahaom mape mandambahi'i anaf motaga alihigima hiasi sotolom sogawam. Hiahaom hiami ata' sambaho'wam maga'ihi, anaf a' motaga mondawalap, hiasi sogawam.
40010027	Basef ifimba ae' ambahe'ef akot aga'ipa ipa' atipafi, ifimba pewalapef pi'if alip. Ea' basef pagame'ef sa'ombel hikihika' aligah atogahi, ifimba pelota petoma ifagw ilif pewalapef pi'ifa amam nematawa sogame'ef.
40010028	Ipa' owa'i ombal mehepama esis sogahepa alop atop pogaga'ia, apa' esis ina atiasi la'ifis sogaha nomonasi ambagof ipe'isi, owa'atin. Apa' ipa' ombal mondahepama aman anamba la'ifinai ma nogaha ipa' alop si'ip pogaloma nomonasi ambagof ipe'isi ma wambel awambili hel.
40010029	“Ipa' pegawa epes satala amiguf bias sa'usi ma moni otam wa'ani atitin. Apa' ahamepa ipe'inai ina natiti anin amil atitin niwai dowaf, owa'atin. Numafiagof andeande'.
40010030	Ea' anen a' niamba awif fagalo balagah ipe'igahi dondo' hi'alef.
40010031	Ea' ipa' owa'i ombal mehepaea. Anen okom mapoma ipa' apikila' amiguf hiagufi agwafomba sa'ugufi.”
40010032	Ea' Jisas na'ipas na'i, “Epen ami newalapa agol ae'agili ma amam nematawa hiasi, anaf ae' wapani ewalapa agol epen inimbai ma naep ahame Godi gani heven.
40010033	Apa' epen ami newa'e alafuga nindaiwa'me ma owa' newalape ni'ipas naep epesia, na'amba atin anaf ae' wapani ese'ana alafuga epen inimba ma naep ahame Godi gani heven.”
40010034	Jisas na'i anif basef waminif atina wandaf na'i, “Ipa' ina pi'i ae' afi'i itap apa'e ma egakolasa ipa' pegape opalef awanelefa atiasi wandaf lopa' gugul owa'atin, owa'. Ae' ifa'i bainat hikalinai a' ifi'i ma atiasi anis epes sosafel sopa' sogaloma anis.
40010035	Ae' afi'i ma enda' waf afamba lopa' gugulifi fegataga, si'i basef fa'ias faga'i, ‘Anaf anona aman noloma ahamana ananinai mondatopa' biafim, ea' ano'w nemata'w koloma ma'ma'w ondatopa' biafiwa, ea' mefi'ma'w akwo'ukwi koloma ma'ma'w kwandagi'mo'wi ondatopa' biafiwa.
40010036	Ea' esis sagape ipat atotai esis wambota aman anambai atiasi sondawal sotaga bousi.’
40010037	“Epen ami okom magamagaila ahamani ma'man ananisi atisi ma owa' okom mimila ae'a, epen inimba ina a' netaga alipini ae'ani endilisi, owa'atin. Ea' epes amam nematawa ami nomonas asasisi asohafel sisila awasi asasisi a'owa', ma owa' nomonas sisila ae'a, isimba ina asotaga alipisi ae'asi endilisi, owa'atin.
40010038	Ae' efa' akafimi anda' maol Godi sehe ega' lawag usi'igai ti'wanaegai. Epen ami owa' nenda'as na'amba atin si'i ae'a ma nigailima, epen inimba ina la'ifin netaga alipini ae'ani, owa'atin.
40010039	Epen ami okom mopoma ambal ananili atol ni'i nihapilal tatala'il nenda' maol nela'ambema ambal ananili, anaf ambal ananili higililal. Apa' epen okom mopoma ae' ma nesambala ambal ananili itap apa'e, anaf God nowambilai ambal ananili nitanimai nepe andeande' lifilafi.”
40010040	“Epen ami nese'epa nembela niga'i ipa' ae'ipai, anin a' nase'e nembel ae' wapani. Ea' epen inimba nagase'e nembela ae'i, anin naso'ana nembel God nasapa'e agafi'ii.
40010041	Epen ami niti anona aman profeta niga'i, ‘Aman anamba profet nanda' maol Godii. Ae' ese'ana opaf endatopalopana.’ Epen inimba anaf a' nefa' hiahaom bu'wami si'i profet anamba nogofa'ami. Ea' epen ami niti anona aman fasinai nifi'i ma anin ni'i, ‘Ae' a'i anen aman fasinai. Ea' etopalopana ese'ana opaf.’ Epen inimba bola nefa' hiahaom fasimi si'i aman anamba fasinai nogofa'ami.
40010042	I'i epen ami niti anis epes falafisi wafisi a'a agufisi ma anin nitilis okom mimila epes isimba Jisasi, netopalopas nese'asa embel mais. Ae' a'ipipa endilisi, anaf epen inimba nefa' hiahaom ananimi fasimi ina higililam, owa'atin.”
40011001	Jisas na'ipama basef ifimba alipumi ananimi ma hi'alef, nosafel nakwaha wambel ambalemba nafe' taun walemb hielimbi itap lu'upa Galili nawalipa amam nematawa hiasi na'ipasa basef Godi.
40011002	Jon nagapisi'as embeli nape nanda' kalabus, ea' name' basefa maol hiani Krais nanda'ani. Ea' dei' Jon nasapa' anom alipumi ananimi mafe'ma Krais.
40011003	Ea' mahali'ana ma'i, “Ina' aman ma'wina a' nafi'i, ea' a'a ata' mope mohafa anona daiana?”
40011004	Ea' Jisas nagwamama basef na'i, “Ipa' pitanima pefe' pi'ipa Jona hiahawes isimba dei' patilis pagame'asi.
40011005	Isimba naep pagaso'asi asati wapani, bo'wagah awamisi asafe' andeande', aowas aunai nanda' alop asasipi pagambu'wi ambo'wes, aligah hagaso'asi ea' same' basef andeande', sagaga'i sotanima sosafel wapani, a kwahusi same' basef bu'wafi Godi.
40011006	Epes mamahisa ukup atifip sagahapifai, isimba asonahas andeande'.”
40011007	Ea' alipumi amamba Joni mafe' atin, Jisas na'ipa esis amam nematawa ma Jon na'i, “Fowa' ipa' pafe' anep itap fataupigima wafigima, pafe' pati main? Pafe'ma pagati anona aman pupulinai si'i anota elifita fufin naolata tagalimbi? Owa'atin.
40011008	A'a pafe' pati main? Pafe' pati anona aman nagala klos fasimi atumii? Owa'atin. Epes isimba sanda' luwaguf maim fasimi atumi esis sape ifagw king dembamii atogw.
40011009	Apa' ipa' dei' pafe' pati main? Pafe' pati anona aman profet? Ae' a'ipipa, anen profet dembinai nikila' profet hiami hi'alam.
40011010	Aman anamba ea' ma'una anen atona si'i basef fagape Baibeli na'iasa God fowa' na'ipa Jisas naga'i, ‘Peme', anaf ae' esapa' anona aman nogawalipasa basef ae'afii nili' nofe'ma ina'. Ea' nondondomba ufia'w ine'ikwi.’
40011011	“Ae' a'ipipa endilisi. Aman anamba Jon nagapisi'as embeli a' nikila' amam hiami hi'alam magataga itap apa'i. Apa' epen ami dei' nigawis nomona maol Godi nope Dembinai nugumafian, inimba dembeni nikila' Jon. I'i epen inimba sa'usa'uni ma wambota Godi, anin wapani dei' nape damben nikila'ana.
40011012	Nogota atamba fowa' Jon nagapisi'as embeli ea' tafi'i togotambel dei', anom amam banagami ma'i mohambombaga waf epes sogawis nomona maol Godi nope Dembinai nugumafias. Apa' anom amam dindinapimi dei' mawis mape nomona maol inimba atapim mahapilan tatala'ina anen nogape Dembinai ma amom.
40011013	Amom magawalipasa basefa mu'uli Godi faloma basef amom profeti mawalipasef mape mafi'i metambel nogota Jon nagatagatai.
40011014	Apa' i'i ipa' pi'i aho'ma pigahapifa basef amamifima, dei' pegawa Jon anen si'i Elaija, aman anamba fowa' amom profet ma'i nogafi'ii.
40011015	Ipa' epes ami aligah hagagalipai, peme' basef ifimba andeande'.
40011016	“Atiasi ae' indila'waifa ipa' amam nematawa dei' pagape itapi ataipai i'imama? Ipa' pape si'i awasi sandakolas sagapoma sofala anis awasi daias saga'i,
40011017	‘Apa' mandagala mufapula batagwa ipa', apa' ipa' ina palemb. Apa' manda' awalef si'i sagatala fawiagof malef mindiwagef, apa' ipa' owa' pelefa.’ Ipa' epes dei' pagape itapi panda' du'wanigai si'i awasi isimba owa' sealemb selef sigindiwagefia.
40011018	Aman anamba Jon nagapisi'as embeli nafi'i ina na' gwa'aisii embel wainimbel, owa'atin. Ea' pa'i ambal aunai napaona.
40011019	Ae' ataga epen egefa' alop epesi afi'i a' gwa'aisi saloma embel wain, ea' patolowe pa'i, ‘Piti aman anamba naga' wali'ita hiatai naga' embel wain hiani endilisii. Anen alipunai ma amom mogofa' takisi magambaso'masi maloma amam manda' waf awafii.’ Apa' epes ami sigaila gawa fasini Godi sonda' waf bu'wafi, isimba atis dei' hiasi sa'i, ‘Gawa inimba bu'wani.’”
40011020	Analemb walemb lu'walimbi taun fowa' Jisas nanda' hiahaom banagami esis satolom sogawam apa' esis ina sambema nelelemba God, owa'atin. Ea' dei' Jisas nanda' megahahas.
40011021	Ea' na'ipas na'i, “Ae' ati ipa' Korasinipai paloma Betsaida uwahipipa a'owa'. Nimanimi akafimi lu'wami atiasi a' motagamepa. Epes isimba fowa' gani sanda' waf awafii sagape walemb ambalemba bialemb Tairi Saidon ina sati anom hiahaom maol banagami si'i dei' anda'am walemb ipe'ilimbi, owa'. I'i sotolumai, sowaho' begah pepe'agatami si'i luwaguf tol sope nif agambeh. Ama sigihimba'ma anis epes esis ea' sambema nelelemb endilisi safe'ma God. Owa', owa'atin.
40011022	Endilisi ae' a'ipipa. Anaf God nogawaloga esis amom nematawa hiasi, afamba nimanimi Tairi soloma Saidoni amamba ina lu'um a'owa' si'i nimanimi amamba anaf mogatagama ipe'i, owa'atin. Anaf anen niti uwahipis, apa' ipa' owa'.
40011023	Ea' ipa' Kaperneam, anaf esis sosa'ma agof ipe'igufi folota ilif? Owa'atin. Anaf God nokwahipa pefe' wambel awambili hel. I'i fowa' gani anona aman nonda' anom banagami wambel ambalemba Sodom si'i anda'am wambel ipe'imbiliai, epes isimba Sodom ina soga' ma nif lu'wami, owa'atin. Dei' bafasas akusas asasisi sope namis. Owa', owa'atin.
40011024	Dei' ae' a'ipipa, nemaf afamba lu'wafi God nogawaloga epesafi, niti fowa' sagape Sodomi uwahipis kwasakwasala. Apa' anen ina niti uwahipipa, owa'. Anaf pefa' akafimi lu'wami awami endilisi.”
40011025	Nemaf afamba Jisas na'ias na'amba na'i, “O ahame, ina' dembinai ma ilifi itapi. Ina' nambaho' hiahaom amamba ma esis epes gawaisi sogofa' gawa lu'wanii, ea' nambemam nihimba'masam epes isimba gawa akasi falafisi.
40011026	Aho' ahame okom ine'imi maga'i ea' amamba atom.
40011027	Ahame ae'anai nanda' hiahaom hiami hi'alam mape lagol ae'agili. Ina anin epen negawa ae' Nogamana Godi, owa'atin. Anen atona nogawe. Ea' owa' anin epen negawa ahamea, owa'atin. Ae' Nogamana ananiwai atowe egawana. Epes isimba mamahisa igihimba'masa ahamai, isimba wapani esis atis sogawana.
40011028	“Ipa' epes panda' maol numa'winii noma'w kwagahipai ma pegelaoma ufia'w bu'wakwi kwagafe'ma Godi, ipa' hipai pifi'mai ae', enda'epa pegapoma noma'w.
40011029	Peme' basef ae'afi pigi'mif panda' waf ae'afi. Waf afamba si'i anoga lawag ae' ase'epaga pegewandefaga ikaguf ipe'ifii. Ipa' pendefa' gawa ae'ani ma pegegawa ae'. Dei' main? Ae' anda' waf sa'umbilifi ma epesi, ae' ina agasa'ma agol ae'agili atogila okom ae'ami, owa'. Ipa' pifi'mai ae' ma atiasi pegapoma noma'wa ambagof ipe'igufi.
40011030	Dei' main? Maol ae' ese'epan pegefa'ani, inimba ina hiahaom nimanimi, owa'atin. Maol inimba fasini endilisi ma negatopalopa ipa' epes hipai.”
40012001	A'i owa' anef nemaf Juda sagapoma noma'wafi sabat, Jisas nafe' anagon owa', nataga anof aof sagawa witafi a' nawis. Ea' alipumi ananimi mafe' malomana nolomaham mosaga anom wit magaufi ma'am.
40012002	Owa' amom Farisi mati waf afambai alipumi Jisasi manda'afi ea' mahali'ana ma'i, “Ina' niti waf afamba alipumi ine'imi manda'afi. Amom ina monda'am na'amba ma nemaf afa'e sabat magapoma noma'wafi, owa'i. Dei' maina amom manda'am na'amba?”
40012003	Ea' Jisas nagwamam na'ipam na'i, “Ipa' pegawa basef ifimba ea' ma waf fowa' dembinai king Devit nanda'afi. Afamba Devit naloma alipumi ananimi nolomagaham
40012004	anen nawis ipat lu'unai Godi nomon na' bret atamba amom pris mondolali magaso' Godatai. Ea' anen na'ata naso' alipumi ananimi wapani ma'ata atin. Apa' mu'uli ape'ini na'i amom ea' pris atom mea'ata. Owa' anen ina naila mu'uli inimba, owa'.
40012005	Ipa' patalifa basef ifimba fagape buk mu'uli'wi Godi ea' ma amom pris manda' maol ipat lu'unai Godi nomon. Basef ifimba ma nemaf sagapoma noma'wafi amom ina magi'mif, owa'. Mumbisila'ef. Apa' amom ina manda' waf awafi, owa'atin.
40012006	Ae' dei' a'ipipa, anin epen dei' nagape na'ai anin a' nikila' ipat lu'unai Godi.
40012007	Basef fagail buk Baibel fowa' amom manda'afi fa'ias na'amba fa'i, God na'i, ‘Ae' ina okom ma'i bulmakau mafis pindalalima ae'asi, owa'. Ae' okom ma'i ipa' piti sahin owan ipe'isi uwahipis.’ I'i ipa' pegawa basef ifimba Godi kofagefa ai, ipa' ina apewaloga epes isimba owa' sonda' anef waf awafia, pi'i awasi. Owa' owa'atin. Ipa' owa' pegawefa.
40012008	Dei' main, ae' ataga epen egefa' alop epesi, ae' atowe ape dembiwai ma nemaf afamba sabata iga'ipipa maol main andeande'ma pigaila basef penda'an nemaf afamba.”
40012009	Jisas nosafel nakwaha aof afamba nafe' nawis anota ipat esis Juda sandakolasatai.
40012010	Ea' nati anona aman lagol awagilinai nape ipat atamba. Aowas nanda'ana lagol ananigili gaga' dindigigil gailana. Anom amam ma'i mowando'mana ufia'wa mogasapaga Jisasa anif basef baso'afi ma monda' kotimana. Ea' mahali'ana ma'i, “Afa' andeande'ma ogatopalopa anis epes aowas nanda'asi ma nemaf afa'e sagapoma noma'wafi, a'a owa'?”
40012011	Ea' Jisas na'ipam na'i, “I'i anona aman ipe'inai sipsip ananipi pofe' powala pogape anoga nowaga lougai nemaf afamba sagapoma noma'wafi, ipa' pafe' pagiapi.
40012012	Waf afambai bu'wafi. Apa' epes sikila' sipsip a'owa'. Ea' na'amba atin apa' monda' waf fasifi mondotopalopa epes nemaf afamba magapoma noma'wafi.”
40012013	Ea' Jisas na'ipa aman anamba lagol awagilinai na'i, “Dowa lagol ine'igili usi'igil.” Ea' aman nando lagol ananigili agataga bo'wagol wapani, si'i wa'agol.
40012014	Owa' amom Farisi mosafel mawis ando' munduwa'anima ma'i basef mandame'maefa moha Jisas nogaga'.
40012015	Owa' Jisas nogawa basef ifimba ma amom ma'i mohana nogaga'. Ea' nakwaha wambel ambalemba nafe' ea' hiasi sagi'mana safe', nanda' isimba aowas nanda'asi hiasi ambo'wes hi'alas.
40012016	Ea' na'ipas dindinip na'i esis ina sowalapa anen si'iana alihina, owa'.
40012017	Anen na'ipas na'amba atin si'i anif basef God fowa' naga'ipa profet Aisaiefi. Basef ifimba fataga endilisi faga'ias na'amba fa'i,
40012018	“Piti aman anamba nanda' maola ae'i, ae' andandepana ea'. Nomonas ae'asi pelele' saisailana a'owa', okom ae'ami ea' bo'oma anen. Ae' atiasi ese'ana Ambal bu'unai Ae'anai nuwalipasa basef ae'afi ma nogawaloga epes hiasi owa' sogogawa ae'ia.
40012019	Aman anamba ina nonda' megahohas ninifalis ni'ipas diga lu'ugai, owa'atin. Esis ina some' malagol ananigili noga niga'i ufiawa lu'uwama, owa'.
40012020	Anota elifita sa'utai tondola'i atamba anen ina nowalota, owa'atin. Ea' anom lam fagandom nimanisi, amamba anen ina nehefam moga', owa'atin. Anen nope nonda' maol atapina nefe' nefe' notagama nemaf afamba nonda' waf bu'wafi fikila' endilisi waf awafi ma fegenalo.
40012021	Ea' esis amam nematawa hiasi owa' sogogawa ae'ia sila basef ananifi sope sohafana.”
40012022	Nemaf afamba esis sofa'ai anona aman ambal aunai nagawisanai safi'mai Jisas. Naep paloma malagol ananisi soso'ana, ea' Jisas nanda'ana bo'ona, na'i andeande' naep pati natologon nafe' andeande'.
40012023	Ea' amam nematawa hiasi gogolalasis kwapete' sa'i, “Aman anamba anen Devit akunamana a'a owa'?”
40012024	Owa' amom Farisi mame' isimba ma'i, “Anen natofa ambagof awami ma banagami anona ambal mamana aunai agilinama Bielsebul.”
40012025	Owa' Jisas nogawa ukup amamipi na'ipam na'i, “I'i anis epes hiasi sagape itap lu'upa anin kantri sondatopa' biafis sogapa', ina atiasi banages, owa'. I'i anis epes wambota atota sondatopa' biafisa sogapa', esis ina atiasi banages sopa', owa'.
40012026	I'i wambota Satani sondawal biafis sogapa', atiasi wambota ananitai banages si'imama? Owa'atin.
40012027	I'i endilisi ae' atofa ambagof awami ma banagami Bielsebulai, dei' ami natopalopa epes ipe'isi natofam? Owa'atin. Dei' epes isimba ipe'isi sihimba'mepa basef ipe'ifi owa' endilisifia.
40012028	Endilisi, Ambal bu'unai Godi natopalopa ae' atofa ambagof amamba awami. Ea' dei' ipa' pendegawa nemaf afamba pigawisa maol Godi nope Dembinai nugumafipa ea' fatagamepa.
40012029	Anona aman ina banagona nefe' nuwis ipat anona aman banagonai nagapautai nonda' wala hiahaom ananimi, owa'. Anen ata' nili' nombalo'ana nowa'ana sisihina dao', atiasi banagona ma nefe' nuwis nonda' wal nogofa'i hiahaom maga'oh ipat aman anambai.
40012030	Epen ami owa' alipini ae'ani ma owa' negape atapin negaloma ae'ia, anin bouni ae'ani. Epen ami owa' nekolasa sipsip pogaloma ae'apia, anin nagatofa sipsip pafa' pagafe' atona bianai.
40012031	Ea' ae' dei' a'ipipa, God atiasi a' nokwaha waf fafifafi hiafi feloma basef findiwaifi hiafi amam nematawa sanda'afi hi'ilif okom moso'anaf. Apa' epen ami nenda' basef findiwaefa Ambal bu'unai Godi, God ina atiasi nokwahomanaf okom moso'anaf, owa'atin.
40012032	Epen ami nenda' anif basef awafi findiwaefa ae', ataga epen egefa' alop epesi, bola God a' nokwahomana awami amamba ananimi okom moso'anam. Apa' epen ami nenda' basef findiwaefa Ambal bu'unai Godi, God anaf owa'atin endilisi ma nogakwaha findiwa anamba aunai okom mogaso'anana epen inimbaia, owa'atin. Findiwa aunai atapina nopain, dei' nogota ata'e nefe' anaf nogota tigi' togatagai wapani nope atapina.
40012033	“Lawah bu'ugahi hail hola gwa'aisi bu'wasi. Apa' lawah augahi hail hola gwa'aisi awasi. Apa' mati gwa'aisi sagailagahi, mogawa lawah bu'ugahi augahi.
40012034	Ipa' epes aupai si'i uguf fagahasi, ipa' atiasi la'ifipa pi'i basef fasifi? Owa'atin. Basef mamahifa fagape si'ifa opalef epesi, ifimba atif esis sawalapefa malogof asasigufi.
40012035	Epes bu'wasi, esis nomonas fasisi sapais ea' sawalapa waf bu'wafi. Apa' epes awasi waf hiafi awafi fapais ea' sawalapa waf awafi atef.”
40012036	“Apa' ae' a'ipipa. Basef hiafi amam nematawa saga'iefi, anaf God nohali'asa basef ifimba ea' nowalogas nemaf afamba nogawaloga epes hiesiefi.
40012037	Basef ipe'ifi atif anaf God neme'epamef nowaloga ipa' ni'i ipa' epes bu'upai. Apa' i'i owa'atin, ea' basef ifimba ipe'ifi atif anaf God nilif wapani nowaloga ipa' ni'i ipa' epes aupai.”
40012038	Ea' nemaf afamba anom amam dembami magawalipasa mu'uli Godi maloma anom Farisi mahali'ana ma'i, “Tisa dembinai, afa' wa'i ina' nenda' anom banagami si'i God nanda'ami ma afa' ata' otolom.”
40012039	Owa' Jisas nagwamam na'ipam na'i, “Ipa' amam nematawa dei' pagape itap apa'i panda' waf awafii pegewa' alafugaha Godi. Dei' maina ipa' pa'i pigati ae' enda' hiahaom amamba igihimba'mepa banagami Godi? Ae' ina ihimba'mepa banagami amamba ipa', owa'atin. Ametal inimba banagani fowa' God nigihimba'manan profet Jonai atin atiasi ihimba'mepan ipa'.
40012040	Fowa' aman anamba Jona aol lu'unai nowalo'ana nape nembel nomon nimaguf wanif, owambeh wanembeh. Ea' na'amba atina ae' ataga epen egefa' alop epesi atiasi egape nimaguf wanif owambeh wanembeh itap nomon.
40012041	Afamba God nogawaloga esis amam nematawafi esis epes Ninivaisi sosafel sola' basef fitanima filipa ma waf awafi ipa' panda'afi. Dei' main, esis Ninive same' basef Godi Jona naga'ipasafi ea' sambema nelelemb sakwaha waf awafi safe'ma God. Apa' ae' ikila' Jona.
40012042	Anaf God nogawaloga epesafi, nemaf afamba ano'w nemata'w kwin dembe'wi kwagapani gani wa'ol awin negemba'mai kosafel koloma ipa' pagape na'ai kola' basef fitanima filipa kwi'i ipa' aupai. Dei' main, kwin akwamba kwapani gani itap pafe' pegetambela ea' kwafi'i kwame' basefa gawa lu'wani dembinai king Solomon nagawalipasani. Apa' dei' anona nigikila' Solomoni nape na'a'e.
40012043	“Nemaf afamba anona ambal aunai nakwaha anin epen nawisi nagafi'i, anen nafe' anamba fatauguma nolaoma anagon na'i nogapoma noma'wa. Owa' owa'atin. Ina nati anagona nogape, owa'.
40012044	Ea' na'i, ‘Ae' itanima efe' ipat fowa' agapautai.’ Ea' nafi'i nati ipat atamba asambehata andeande' sofalo'mata tape wafita.
40012045	Ea' notanima nafe' nao'wai anogof ambagof daiagof awagufi 7-pelaiguf wapani mafi'i mawis mape ipat atamba. Ambagof amamba awami a'owa' manda' waf awafii fikila' waf awafi fowa' nali' nanda'afi. Fowa' epen inimba nape awen kwasakwasala, apa' dei' nape awen a'owa' nikila' endilisi poe fowa' nali' nagapaini. Ipa' amam nematawa dei' pagape itap apa'i panda' waf awafii, anaf pepe awepa na'amba atin si'i epen inimba.”
40012046	Jisas ata' na'ipasa basef atin esis amam nematawa owa', ma'mana kwafi'i kwaloma owapana ananimi safi'i salutu ando' sa'i si'ipana anif basef.
40012047	Ea' anona aman na'ipa Jisas na'i, “Ina' neme', ma'mena ine'ikwi kwaloma anom owapena ine'imi salutu ando' sa'i solomena si'i.”
40012048	Owa' anen nagwamana basef na'ipana na'i, “Ma'mai owape ae'asi ami?”
40012049	Ea' nanda' lagol nondola'waifa amom alipumi ananimi na'ipas na'i, “Piti ma'me kwaloma owape ae'asi isimba.
40012050	Epes mamahisa sigaila okom Ahamai nagape heveni, ma sonda' waf ananifii, isimba atis si'i ma'me owape hanitiame ae'asi.”
40013001	Nemaf afamba atef Jisas nakwaha ipat nawisi ando' nafe' nape felefele'ma akata dumb lu'wambi.
40013002	Ea' amam nematawa hiasi safi'i salipana sape. Ea' nalota natoma anota bot sa'utai, apa' esis salutu akata.
40013003	Ea' naso'asa basef hiafi waminif atin na'ipas na'amba na'i, “Anona aman nafe' nowaha olemb witimb si'i raisi anof aof.
40013004	Anen nowahemb nafe', anemb bewa ufia'w sagafe'ma ea' amiguf fufia' fafi'i fa'amb.
40013005	Apa' anemb bewa otambaipa itap owa' lu'upa kwasala'up, patoma ilif atogon, owa' pewala awina. Ea' batagai kwafalis.
40013006	A'i awin natafi ma owaf faluwi fahamb alimb masilimb ina bewafa bewala itap atep, owa'. Ea' owaf fahamb a' alimb.
40013007	Apa' anemb bewala la'afena mandelef wandafumi mataga malomam maofana wit, ea' amom ina mail mola gwa'aimi, owa'.
40013008	Apa' anemb bewa bagafe' itap fasipai ea' bataga balo bail bela gwa'aisi. Anemb bela 100-pelaimb, anemb bail bela 60-pelaimb, apa' anemb bail bela 30-pelaimb atom.
40013009	Ipa' aligah hagapaipai ma pagame' basef ifimbai, pendame'ef andeande' ukup pendapomef.”
40013010	Ea' amom alipumi ananimi mafi'mai Jisas ma'ipana ma'i, Dei' maina ina' naga'ipasa basef esis waminif atin?”
40013011	Ea' nagwamama basef na'i, “God ea' nihimba'mepa basef kofagefa fape fandambahi'i ma ipa' piwis nomona maol ananini nope Dembinai nugumafipa. Apa' epes isimba, owa'atin. Anen ina nihimba'masa basef ifimba kofagefa, owa'.
40013012	Epes ami sogahapila basef Godii, atiasi God a' nowatanimasef wapani. Apa' isimba owa' sogahapilifia, atiasi basef kwawia'wif ifimba esis sagahapilafi, God a' nondalombasef esis ea' sope dowaf.
40013013	Basef kofagefa ma ae' dei' aga'i basef waminif atinafi ma esis, ifimba. Esis satologon, apa' esis ina atiasi siti anis maefah. Ea' esis sogahembe' seme' basef, apa' ina sogawa kofagefa, owa'atin.
40013014	Esis sanda'am na'amba ma anif basef fowa'ifi fandawalap endilisi. Basef ifimba anona profet Aisaia fowa' God na'ipanaef nanda'afi faga'ias na'amba fa'i, ‘Ipa' anaf pegehembe' peme' basef, apa' ina pegawa kofagefa. Ipa' petologon atapigin, apa' ina piti anis maefah, owa'atin endilisi.
40013015	Dei' main, ukup amam nematawa isimbai maso'as a'owa', aligah asasigahi haso'as ukup iwanipa sogame' basef. Ea' sasopama naep asasipi ma sogati hiahawes. Ea' aligah asasigahi haso'asa sogame' basef. Ukup asasipi paso' ma sogogawa basef kofagefa. Ama esis sombema opalef sigagi'ma ae' ma enda'as bo'wes wapani. Apa' owa', owa'atin.’
40013016	“Apa' ipa' sonahepa. Dei' main, naep ipe'ipi ea' pati hiahawes, aligah ipe'igahi hame' basef.
40013017	Ae' a'ipipa endilisi, fowa' amom profet hiami maloma anom amam manda' waf usi'ifi hilili'i ma'i miti hiahaom amamba dei' ipa' pagatulumi, apa' ina matolom, owa'atin. Ukup amamipi pa'ipa'i a'owa' ma mogame' basef ifimba ipa' pagame'afi, apa' owa', owa'atin. Amom ina mame'ef.”
40013018	“Ipa' peme' basef kofagefa ifimba waminif atini ma aman anamba nogowaha olemb gwa'aimbi aofi.
40013019	Basef ifimba ma epes sogawis nomona maol Godi nope Dembinai nugumafias fagape na'amba. Olemb begewa ufia'wi ambamba si'i epes isimba sagame' basef ifimbai, apa' esis owa' ukup pepemefa. Ea' Satan nafi'i nelefata basef ifimba God nagawef nomon ukup asasipii.
40013020	Apa' anemb bewa bafe' anagon otambaigimai, ambamba si'i anis epes same' basef Godi sofa'ef kwafalis sandagalamef.
40013021	Apa' isimba si'i masilimb owa' bendala itap awinia. Esis sahapilif nogota bandata ma a'i owa', anis amam nematawa sandaiwa'ma sagahapifa basef Godi sanda'as findiwas, sahas, sanda'masa waf awafi ea' kwafalis atis sandahagas sakwaha sagahapifa Godi.
40013022	Anemb begewala mandelef wandafumi la'afini, ambamba si'i anis same' basef sailif safe', owa' nomonas salasafe' ma hiahaom magape itapi ma ukup pagapagaila moni maim hiami ea' amambai mataga maofana basef Godi. Ea' ina sahapifif sanda' waf bu'wafi banages, owa'atin. A sowa si'i gwa'aisi owa' sogalo andeande'ia.
40013023	Apa' anemb begewa itap fasipai si'i epes isimba same' basef bu'wafi ma ukup asasipi pagapomef sahapilif sogawefa sanda' waf fasifii. Anis sanda' waf bu'wafi si'i begela 100-pelaisi, apa' anis si'i begela 60-pelaisi. Apa' anis si'i begela 30-pelaim dowafi.”
40013024	Ea' Jisas na'ipasa anif basef waminif atini wapani esis amam nematawa hiasi na'i, “Epes sogawis nomona maol Godi nope Dembinai nugumafias si'i anona aman nafe' nogowaha olemb fasimbi gwa'aimbi aof ananifi.
40013025	A'i owa' owamb esis hiasi saga'ihi, anin epen bouni ananini nafi'i, nowaha otalef awalifi wapani aof afamba anen doko' nogowaha olemb bu'wambia ea' nafe'.
40013026	Ama main, olemb ambamba bu'wambi bataga ma benafa bela gwa'aisi, amom manda' maola aman kofagonama aofi ea' mati otalef awalifi fataga fape faloma olemb fasimbi.
40013027	Ea' mati na'amba, mafi'i ma'ipa anen ma'i, ‘Dembinai, afa' wa'i owa' ina' newaha olemb gwa'aimbi aof ine'ifi. Apa' otalef amamba awasimi magaluwi. Ami newahom mataga?’
40013028	Ea' na'ipam na'i, ‘Anona aman bounai nanda'am.’ Ea' ma'ipana ma'i, ‘Ina' na'i afa' ofe' ugi otalef amamba awami owa'aniam mo'oh atogon?’
40013029	Owa' aman anamba na'ipam na'i, ‘Ahae' owa'. Na'amba pelelama wit a pigiam moloma otalef awalifi.
40013030	Ipa' kwahowam mondape atifima la'isitai dao', ea' winifa'am. Nogota atamba sogofa' gwa'aisiatai, ae' i'ipa amom manda' maol inimbai i'ipam i'i, ‘Ipa' piwa'ania otalef afalemba awalifi piwasi'alef ondogw fe'eha pegaofalef. Ea' petama wit pefa'am pekolasom mofe' muwis mo'oh ipat ae'atai.’”
40013031	Ea' Jisas naso'asa anif basef waminif atin wapani na'i, “Epes sogawis nomona maol Godi nope Dembinai nugumafias si'i nalelef sa'utipilif sa'ulifi. Anona aman nofa'alef nawalef aof ananifi.
40013032	Anelef nalelef mastetilif sa'usa'ulifi. Ina lu'walef si'i sa'utip gwa'aipi lawah hiagahi, owa'. Afalemba sa'usa'ulef a'owa'. Apa' natagai ma nagalo, lu'una nikila' gwa'aisi hiasi sagape aufahi. Anen nataga lawag lu'unai ea' amiguf fafi'i fala owah fatoma agufugama.”
40013033	Ea' nawalapa anif basef waminif atini wapani ma esis na'i, “Epes isimba sogawis nomona maol Godi nope Dembinai nugumafias si'i yis ano'w nemata'w kofa'as kwambemas saloma plaua hiami magala dram lu'wamii. A'i owa' main, a' matef lu'um.”
40013034	Basef ifimba hiafi Jisas na'ipasef waminif atina amam nematawa isimba hiasi. Anen ina na'ipasef alihif, owa'atin. Na'if waminif atin.
40013035	Dei' anif basef anona aman profet fowa' nanda'afi dei' ea' fataga fandawalap. Profet anamba naga'ias na'amba na'i, “Anaf ae' iga'i malogol i'i basef waminif atin. Ae' i'i basef fape fandambahi'i dambadamba God nanda' ilifi itap fafi'i fafi'i fataga dei'.”
40013036	Ea' Jisas nosafel nakwaha esis amam nematawa hiasi nafe' ipat, ea' alipumi ananimi mafi'mai anen ma'ipana ma'i, “Basef ifimba waminif atina otalef awalifi fagataga aofi, ina' a' newalapa kofagefa ma afa'.”
40013037	Ea' Jisas nagwamam basef na'ipam na'i, “Aman nogowaha olemb bu'wambii anamba ae' ataga epen egefa' alop epesi.
40013038	Apa' aof afamba si'i walemb itap apa'e hiagoma hi'alagon. Ea' olemb ambamba bu'wambi si'i epes sogawis nomona maol Godi nope Dembinai nugumafias. Apa' otalef awalifi, afalemba si'i epes awasisi Satani.
40013039	Ea' aman anamba bounai nogowaha otalef awalifii, anen Satan. Ea' nogota atamba sogola gwa'aisiatai, atamba si'i nemaf akutaifi ma itap apa'e hiagoma. Apa' amam amamba mogola gwa'aimi witi, amamba si'i amom ensel.
40013040	Nemaf afamba amom motama otalef awalifi mofalef nif hi'igalalef na'amba atin si'i nemaf akutaifi.
40013041	Ae' ataga epen egefa' alop epesi anaf ae' esapa'i amom ensel ae'ami ea' motofa hiahaom amamba hiami manda' epes sanda' waf awafii, moloma amam nematawa isimba hiasi hi'ilas sanda' waf awafii muli'amonas sogakwaha anamba ae' agala'ambemagoma.
40013042	Ea' amom ensel a' mokwaha epes isimba sofe' nif lu'wafi, sope nif amamba selef kwapete'as nalelef tilili talala' sope awes.
40013043	Nemaf afamba amam nematawa bu'wasi sogala' a'owa' si'i awin alipini anamba Ahamas nagala'ambemagoma. Epes aligah hagapaipai, ipa' pendame' basef ifimba andeande'.
40013044	“Epes sogawis nomona maol Godi nope Dembinai nugumafias si'i anin moni sambaho'wan nagape anof aof itapi. Ea' anona aman nafi'i natilin nambaho'wan wapani. Anen sonahana endilisi nafe' nofala anis epes safi'i saso'ana moni ma satala hiahawes ananisi hi'agalas. Ea' nofa' moni inimba nafe' natala aof afamba.
40013045	“Epes sogawis nomona maol Godi nope Dembinai nugumafias si'i anona aman nanda' bisnisi nala' nogolaoma anis bahigis fasifasisi atis.
40013046	Ea' nati anis fasisi endilisi sagatalis otamba hiambaii nofala anis epes safi'i ma sogaso'ana otamba sogatala hiahaom ananimi hi'igalam. Ea' nofa' otamba ma isimba nafe' natala bahigis isimba sowasuwaisi atis.
40013047	“Anif wapani. Epes sogawis nomona maol Godi nope Dembinai nugumafias si'i anona anemb anom amam mafe' malana nowala dumb awina migili'amai agof mamimami.
40013048	Ea' anemb anamba asi'ina ma agof mahondo'ana nafi'i akata wata'ita. Ea' mape manifa' agof fasigufi atogof malo'agof folalef. Apa' agof amamba awasimi makwahom.
40013049	Ama anef nemaf akutaifi itap apa'e ea' na'amba atin si'i amom maganifa' agof fasigufi dei awasigufi dei. Amom ensel anaf mufi'i munifa' epes sanda' waf awafii sagape la'afena amam nematawa isimba fasisii mofa'as mefe'
40013050	mokwahis sofe' nif lu'wami. Ama sogape nif amamba lu'wami sowa selef kwapete'as nalelef tilili talala' sogape.”
40013051	Ea' Jisas nahali'am na'i, “Ipa' ea' pegawa basef ifimba hiafi a'a owa'?” Ea' magwamana ma'i, “Aho'.”
40013052	Ea' na'ipam na'i, “Amom hiami dembami magawalipas mu'uli Godi molafa basef ananifi ma mugawis nomona maol ananini nope Dembinai nugumafiam amom mandahama na'amba. Amom si'i anona aman kofagonama ipati. Anen nafe' nawis ipat nomon nofa'ai hiahawes fasisi, namisi saloma apisi ea' nofa'as nafi'i.”
40013053	Jisas nawalipam basef ifimba waminif atini ma ea', nakwaha wambel ambalemba
40013054	nafe' wambel ananimbili kofagama. Ea' nawis ipat esis Juda sandakolasatai nasefela basef Godi na'ipasef. Anen na'ias na'amba esis agogolalasis kwapete' sa'i, “Gawa inimba naloma banagami amamba ma nanda' hiahaom si'i God nanda'ami, anen nofa'ami ani?
40013055	A'i aman anamba nogama aman nagala' ifagwi Maria kogolanai a'a? Apa' mogawa owapana ananimi Jems Josep Saimoni Judas mape na'a.
40013056	Hanitiamana ananiwai wape walomapa na'a. Apa' hiahaom amamba gawa banagani anen nofa'ani ani?”
40013057	Ea' sowa' alafugaha anen. Owa' Jisas na'ipas na'i, “Anona profet agol gatomana analemb walemb hielimbi daialemb, sa'i anen dembinai sahapifana. Apa' ina anagol agol gatoma gandawalapana alihigila wambel kofagama ananima, a ipat ananitai nagapoma, owa'atin.”
40013058	Esis owa' sogahapifa aninia. Na'amba dei' anen ina nanda' anom hiahaom banagami hiami wambel ambalemba, owa'atin.
40014001	Nemaf afamba anona aman agilinama Herot nape dembinai gavmana itap lu'upa Galili. Anen name' basefa maol bu'wani Jisas nanda'ani, ea' name' sasa'ma agol Jisasi gafe' lu'wagol.
40014002	Ea' Herot na'ipa isimba sanda'mana maol na'i, “Aman anamba Jon nagapisi'as embeli, a' nosafel wapani dei' nape banagona nanda' maol si'i God nanda'ani.”
40014003	-
40014004	Fowa' basef ifimba fagape na'amba. Herot owamana Filip waulu'mana anani'wi agili'wa Herodias. Ea' sahomana Herot nandalombana'w. Ea' Jon na'ipa Herot na'i, “Ina' naso' nemata'w sahomenai, ea' nawala mu'uli Godi. Na'ambai ina andeande', owa'.” Apa' Herod nandaiwa'ma nogali'amona'w ea' na'ipa amom soldia mofa' Jon mafe' manda'ana nanda' kalabus.
40014005	Herot na'i nohana noga' apa' owa' owa'atin. Dei' main, anen ombal mahanama amam nematawa hiasi sa'i Jon anen profet. Na'amba Herot ina nahana, owa'.
40014006	-
40014007	Nafe' ma anef nemaf Herot nofala epes hiasi safi'i sanda' kolasa nandagalama nemaf ma'mana kogolanafi. Nemaf afamba Herodias nogama'w kwafi'i kwawisi nomon kwalutu kwalemb. Esis hiasi satolo'w ea' Herot nandagalama'w na'i basef endilifi atif naga'if banagafi na'i, “Endilisi ae' a'ipina, i'i ina' ni'ipa ae' ma egase'ena anom maefah, ae' igasi'enami.”
40014008	Ea' ako'w kwafe'ma ma'makw kwa'ipa'w kwafe' kwa'ipa Herot kwa'i, “Dei' atef ae' a'i ina' neha aman anamba Jon nagapisi'as embeli noga' netopa' balaga gola anota plet nefa'agai nese'e.”
40014009	-
40014011	Ako'w kwa'ias na'amba, opaf Heroti a' nemanif a'owa'. Apa' anen okom mandanda' ma na'i basef endilifi atif naga'if banagafi, ea' amam nematawa hiasi isimba same'ana. Ea' nasapa' anona aman soldia nafe' ipat kalabusitai natopa' bamato'w Joni nala balaga gala plet nafi'i naso' Herodias nogama'w kofa'aga kwafe' kwaso' ma'makw.
40014012	Ea' amom alipumi Joni mafi'i mofa' alop ananipi mafe' mawana matmat. Ea' mafe' ma'ipa Jisasa hiahaom amamba.
40014013	Jisas name' basef ifimba, anen atona nafe' nakwaha wambel ambalemba nofa' bot nafe' anagon wafigima epes akagoma. Ea' amam nematawa hiasi same' basefa Jisas nafe' sakwaha wambel hiagoma asasima sailana safe' ufia'w sa'i sotolona.
40014014	Jisas nafe' nataga akata nati esis hiasi nati uwahipis. Ea' nati epes asasisi aowas nanda'asi, nanda'as bo'wes wapani.
40014015	A'i owa' main wambomota felefele'ma owamb alipumi ananimi mafi'i ma'ipana ma'i, “Afa' wape na'a wafigima ea' wambomota felefele'ma owamb. Ina' nesapa'as sofo'o analemb walemb sogotala gwa'aisi sonda'as soga'as.”
40014016	Owa' Jisas nagwamam na'ipam na'i, “Ae' ina esapa'as sefe', owa'. Ipa' atipa pese'as gwa'aisi.”
40014017	Ea' amom ma'ipana ma'i, “Afa' gwa'aisi owa' hiasa. Bret wa'agolita taloma agof biagof ea' ma'wis sa'omafa.”
40014018	Ea' na'ipam na'i, “Ipa' fa'as fi'i pese'eas ae'.”
40014019	-
40014020	Ea' na'ipa amam nematawa hiasi sape otalef bo'walifi itap. Ea' nasa'ma bret atamba wa'agolita taloma agof naniga nati heven ilif na'i nanifela God. Ama ea', nindiwata naso' alipumi ananimi mafe' maso'as sa'as dondo' a' alihis andeande'. Ea' alipumi ananimi matatama du'wa'wanis sagasaga'ihi malo'was folalef lu'walifi 12-pelailif asi'ilif kwaef.
40014021	Epes saga' gwa'aisi isimbai hiasi. Esis siamba amam atom mataga 5000-pelaim. Apa' ina siamba awasi nematawa, owa'.
40014022	Jisas nasapa' alipumi ananimi mofa' bot mali' mafe' dumb ambamba mambo fisana. Ea' nasapa' amam nematawa hiasi safe'.
40014023	Safe'ma ea', anen atona nalota anota halafuta nape nandabeten nahali' God. Wambomota felefele'ma owamb, anen atona ata' napani halafuta ilif.
40014024	Apa' alipumi ananimi mape bot mali' mafe' mandasapa' dumb la'afimba, owa' fufin lu'wani nalo nafi'i. Ea' embel lasiali' mafi'i mahagasai bot. Ea' fufin wapani nakoto'ma bot, tanda'am bimi bema tala.
40014025	Akot ata' tail atin, felefele'ma logola, owa' Jisas nagi'mam natoma nafe' embel ilif nafe'ma amom.
40014026	Amom mati anen nalutu nafi'i embel ilif, ombal maham kwapete' ma'i owa', anona gamba nailam nafe'. Ea' manda'am wiwa ma'oh kwapete'.
40014027	Owa' Jisas nalomam na'i kwafalis na'i, “Ipa' banagepa, ombel mogahepa owa'. Ae' atowe ma'uwi ailipa afi'i.”
40014028	Ea' Pita nagwamana na'ipana na'i, “Dembinai! I'i ina' ma'wina, ni'ipa ae' ilutu efe'mago ina' embel ilif.”
40014029	Ea' Jisas na'ipana na'i, “Ina' fi'i.” Ea' Pita nakwaha bot natoma nafe' embel ilifam nafe'ma Jisas.
40014030	Apa' owa', anen nati embel mohafel lu'um, ombal mahana na'i a' nowala embel. Ea' nofala Jisas na'i, “Dembinai! Ina' topalopae.”
40014031	Ea' kwafalis atis Jisas nowasa' lagol nahapilana na'ipana na'i, “Ina' owa' nihapilif banagena ni'i ae' la'ifiwaia, owa'. Dei' maina ina' nomonas sagape biafis?”
40014032	Ea' amom biam malota bot, fufin naloma embel mandahagas.
40014033	Ea' amom magape boti mati hiahaom amamba manda' lotuma Jisas mafela agol Godi lu'wagol ma'i, “Endilisi atis, ina' Nogamana Godi.”
40014034	Ea' Jisas naloma alipumi ananimi mowala mambo dumb ambamba mafe' mataga anagon itap lu'upa Genesaret.
40014035	Ea' anis epes sagape itap apambai sogawana sa'i anamba Jisas. Ea' sasapa' anis safe' sa'ipa anis sagape felefele'i sofa'ai anis aowas nanda'asi safi'mai anen.
40014036	Ea' sofa'ai isimba aowas nanda'asi sa'ipana saisailana sa'i anen ni'i aho'ma isimba sogahapila lowaf ananifi da'malififa atef. Ea' epes mamahisa sagahapilaf lowaf ananifii sataga bo'wes wapani.
40015001	Nemaf afamba anom Farisi dembami esis Judai maloma anom amam dembami magawalipasa mu'uli Godi, makwaha Jerusalem mafi'mai Jisas. Ea' mahali'ana ma'i,
40015002	“Dei' maina alipumi ine'imi mugumbisila' waf ape'ifi akupapa magaso'apafi? Ama amom owa' mosa'opa lagofa moga' gwa'aisia.”
40015003	Ea' Jisas nagwamama basef na'i, “Dei' maina ipa' pagawala mu'uli Godi ma pagaila waf ipe'ifi atef?
40015004	Ipa' pawala basef God na'if naga'i, ‘Ipa' pinifela mamasepa ipe'isi pihapifas petopalopas. Epen ami niga'i basef awafi ma ahaman ma'man ananisii, inimba anis daias sohan nega'.’
40015005	Owa' ipa' pambaso'am pa'i anif daif na'amba pa'i, Epen mamahina nindaiwa'ma negatopalopa mamasan ni'ipas ni'i, ‘Otamba mais ae'asi andaiwa'ma egase'epas. Ae' a' andandepasa egaso'anas God.’
40015006	Apa' ipa' Farisi paloma ipa' anipa pagawalipasa mu'uli Godi, ipa' pa'i aho'ma epen inimba negambaso'ma mamasan, ea' owa' netopalopasa.” Ipa' panda' waf afambai pesambala basef ifimba Godi na'i mogatopalopa mamasapa. Ea' panda' waf ipe'ifi atef lu'uf.
40015007	Fowa' profet Aisaia nondola'waifa ipa' endilisi, ipa' paga'i basefa malogof biagufi. Anen nanda'ef andeande' dondo'ma ipa', na'ias na'amba na'i,
40015008	‘Amam nematawa isimba sasa'ma agol ae'agili lu'wagola malogof asasigufi atogof ando', apa' opalef asasilifi fape laogona ae'. Ukup asasipi ina sahapifi, owa' atin.
40015009	Esis ina sawalipasa basef ae'afi. Esis sawalapa mu'uli epes sagape itapi atin sambaso'mas sa'i, “Mu'uli inimba basef Godi.” Ea' sanda' lotu sasa'ma agol ae'agili dowadowaf.’”
40015010	Ea' Jisas nofala esis amam nematawa hiasi safi'mai anen na'ipas na'i, “Ipa' peme' basef ifimba andeande'ma pegegawef.
40015011	Hiahawes gwa'aisi mais ando'asi ipa' paga'asi sagawis nomoni, isimbai ina sanda'epa awepa, owa'. Apa' hiahaom magape ukup ipe'ipi nomoni mawisi ando', amambai atom manda'epa awepa.”
40015012	Ea' alipumi ananimi 12-pelaim mafi'mai anen ma'ipana ma'i, “Ina' negawa amom Farisi mame' basef ifimba ine'ifi mandaiwa'mef nelelemb aoma ina'?”
40015013	Ea' nagwa basef waminif atina amom na'ipam na'i, “Ahame ae'anai nagape heveni nawa hiahaom anof aof. Ea' hiahaom hiami anen owa' nogowamia amamba anaf a' nigiam moloma nombalef masilimb.
40015014	Ipa' kwahowa amom amamba Farisi ata' mondape. Amom si'i amam naep pagaso'ami ma'i migihimba'ma ufia'wa anis daias. I'i esis naep pagaso'asi si'i sigihimba'masa ufia'w anis epes isimba naep pagaso'asii, atiasi esis hiasi dogwas sefe' sowa asondakolef atin sowasowala sope kwambiwag.”
40015015	Ea' Pita nagwamana basef na'ipa Jisas na'i, “Ina' ni'i basef ifimba kofagefa waminif atina hiahaom awami ma afa' ata' ome'ef.”
40015016	Ea' Jisas na'ipam na'i, “Ipa' wapani nomonas ata' akepa a'a?
40015017	A'i ipa' owa' ata' pegawaea! Hiahaom ando'ami mawis malogofa mogowala nelelembi, amamba ea' motanima mawisi ando' mafe' mowala dowah.
40015018	Apa' hiahaom magape ipa' nomoni, ukup nomonas awami maim mataga ando', amambai atom manda'epa awepa.
40015019	Hiahaom awami magape ukup nomoni magawisii amamba. Ukup awami, waf soha anis sogaga'i, sonda' so'a waola anis amam nematawa daindaiasi, ea' sonda' anef waf awafi si'i waf afamba so'a waulafi, wal, baso'am, findiwa.
40015020	Waf afambai atef fawisi ando' fanda' epes awasis. Apa' epes owa' sosa'opa lagof andeande'ma soga' gwa'aisia si'i amom Farisi maga'i, amambai ina manda'as awes, owa'atin.”
40015021	Ea' Jisas nakwaha wambel ambalemba nafe' gani wa'ol itap felefele'ma walemb ambalemba bialemb Tairi Saidon.
40015022	Owa' ano'w nemata'w Kenani'wi kwape na'amba. Ako'w kwafi'i kofalana na'amba kwa'i, “O, Dembinai, ina' akunamana Deviti, ina' niti ae' uwahipiwi. Ambal aunai nahambombaga nogame ae'akwi endilisi.”
40015023	Owa' Jisas ina nagwama'wa anif basef ako'w, owa'. Ea' amom alipumi ananimi mafi'mai anen ma'ipana ma'i, “Nemata'w akwamba kwanda'am falafala kwagi'mafai. Ina' sapa'akw kotanima kofo'o!”
40015024	Ea' Jisas nagwa basef na'ipa'w na'i, “God nasapa' ae' afi'i ma epes sagape si'i sipsip higilagalapi isimba esis Israeli atis.”
40015025	Owa' ako'w kwafi'i kwindiwa nembawa kwotawa felefele'ma anen kwa'i, “Dembinai, ina' natopalopa ae'.”
40015026	Ea' nagwama'wa basef na'i, “Apa' ina mofa' gwa'aisi awasi ape'isii mokwahis sofe'ma nombagw, owa'.”
40015027	Owa' ako'w kwagwamana basef anen kwa'i, “Dembinai, ina' na'i endilisi. Nombagw agogw gwafe' lafela tebol gwatatama gwa'aisi mamasagw agwagwisii sogowa itapi gwa'as.”
40015028	Ako'w kwa'ias na'amba, Jisas nagwama'wa basef na'i, “O, nemata'w, hapif ine'ini lu'wani. Dei' hiahawes ina okom maga'iasi atiasi sotagamena si'i ina' naga'ias.” Ea' nogota atamba atota nogama'w akwa'ukwi ambo'okw wapani.
40015029	Jisas nakwaha wambel ambalemba nafe' felefele'ma dumb Galili. Ea' nondowasa' halafuta tol nape.
40015030	Ea' esis amam nematawa hiasi safi'i salagamana sofa'i aowas naninani nanda'asi safi'mai anen. Anis bo'wagah awamisi, anis naep pagaso'asi, bihitagof mondola'asi, anis malogof fagaso'asi, aowas anamba hianai. Esis sofa'as safi'i sambe'as sa'oh felefele'ma bo'wagah Jisasi ea' nanda'as bo'wes.
40015031	Ea' esis gogolalasisa sagati epes isimba naep pagaso'asi satologon, malogof fagaso'asi sa'i, bihitagof mondola'asi ea' usi'im, bo'wagah awasimisi ea' bo'om safe'. Ea' dei' esis hiasi sasa'ma agol God Israeli lu'wagol.
40015032	Ea' Jisas nofalai alipumi ananimi mafi'i na'ipam na'amba na'i, “Ae' ati esis amam nematawa isimba uwahipis. Esis sape salome nimaguf wanif gwa'aisi akas a' nolomahas a'owa'. I'i ae' esapa'as sogafe' dowaf uta baop asasima, sitilif atona atona sowa so'oh sofe' ufiawa.”
40015033	Ea' alipumi ananimi ma'ipana na'amba ma'i, “Na'a wafigima epes akagoma. Atiasi afa' ofa'ai bret atamba ani ma ogaso' amam nematawa isimba hiasi?”
40015034	Ea' Jisas na'ipam na'i, “Dei' ipa' bret ma'ufita ta'oh?” Owa' amom ma'i, “Afa' bret 7-pelaita taloma agof sa'ugufi kwasala'uguf.”
40015035	Ea' Jisas na'ipa esis amam nematawa ma sogape itap,
40015036	nasa'ma bret 7-pelaita taloma agof agwafomba nanifela God nawalis naso' alipumi ananimi ma mogaso'asas esis amam nematawa hiasi. Amom maso'as hi'alas dondo'.
40015037	Ea' sa'as dondo' a' alihis andeande'. Ea' alipumi ananimi matatama du'wa'wanisi sagasaga'ihi makolasis malo'was folalef lu'walifi 7-pelailif asi'ilif kwaef.
40015038	Esis amam nematawa saga' gwa'aisi isimbai, siamba amam atom mataga 4,000-pelaim. Apa' esis ina siamba awasi nematawa wapani, owa'.
40015039	Ama Jisas nasapa'as sagafi'i, anen nalota bot nafe' gani wa'ol dumb lu'wambi anep itap lu'upa Magadan.
40016001	Ea' anom dembami Farisi maloma anom dembami daiam Sadyusi mafi'mai Jisas ma'i mogwambana ma anen ata' nonda' anom banagami si'i God nagape ilifi nanda'ami ma ata' motolom.
40016002	Owa' anen nagwamam anif basef waminif atin na'i, “Ipa' pagati otaga wambomota felefele'ma owamb a' pa'i, ‘Otaga nasa'of akwahina. Na'amba atiasi nogota bo'otama owaf figalowatai.’
40016003	Apa' kuhumbita pa'i, ‘Otaga ilagw ea' alialim. Manda'am na'amba ma atiasi fufini asaf mogataga.’ Aho', ipa' pati ametal hiani ilifani itapani andeande' apa' dei' ipa' owa' pegawa ametal nogota ata'ili andeande'a.
40016004	Ipa' mini'ap amam nematawa dei' pagape itap apa'i panda' waf awafii pegewa' alafugaha Godi. Dei' pefalagama pa'i pigati anin ametal banagani. Apa' ae' owa'atina enda'an pigatilina, owa'atin. Ametal inimba banagani fowa' God nigihimba'manan profet Jonai atin atiasi ihimba'mepan ipa'.” Jisas na'ipam ea', nakwahom nafe'.
40016005	Ea' Jisas nao'wa alipumi ananimi mofa' bot mowala mambo dumb ambamba mataga fisana, apa' amom ukup paso'ama mofa' anota bret togalomam.
40016006	Ea' Jisas na'ipam na'i, “Ipa' pindimafuma andeande', solawaipama yis amamba amom Farisii maloma amom Sadyusii!”
40016007	Ea' amom mame' anen na'ias na'amba, amom manda'ipama ma'i, “Afa' okom maso'afa bret ta'ihi, dei' na'ipafa.”
40016008	Owa' Jisas nogawa ukup amamipi na'ipam na'i, “Hapif ipe'ini ina banagen. Dei' maina ipa' panda'ipama paga'i, ‘Afa' bret akafa?’
40016009	Ipa' ukup pandanda' ma bret atamba wanifita biafita esis hiasi 5,000-pelais sa'ata ma du'wanita taga'ihi, a'a owa'? Pakolasata palo'wata folalef ma'ulif? Ipa' ata' owa' pegawefa?
40016010	Ea' ipa' owa' ukup pepoma bret atamba 7-pelaita afamba hiasi 4,000-pelais saga'atama du'wanita taga'ihi pakolasata palo'wata folalef ma'ulif?
40016011	Dei' maina ipa' owa' pegegawaea? Ae' ina a'ipipa bret endilisitai, owa'. Ae' a'i ipa' solawaipama yis amamba amom Farisii maloma amom Sadyusii.”
40016012	Ea' dei' amom mogawa, anen ina na'ipama yis isimba endilisisi, owa'. Anen na'i amom solawaima basef amom Farisi maloma amom Sadyusi magawalipasafi.
40016013	Jisas nafe' naloma alipumi ananimi mataga felefele'ma anambel wambel Sisaria Filipai. Ea' nahali'am na'i, “Amam nematawa esis sogawa ae' ataga epen egefa' alop epesi sogawa agol maigil sanda'meagol?
40016014	Ea' ma'ipana ma'i, “Anis sa'i ina' Jon aman nagapisi'as embeli. Anis sa'i ina' Elaija. Apa' anis sa'i ina' Jeremaia a'a anina profet.”
40016015	Ea' nahali'am na'i, “Dei' ipa' pa'i ae' ami?”
40016016	Saimon Pita nagwamana basef na'i, “Ina' Krais, aman anamba God nandandepena nasapa'ena nagafi'ii. Ina' Nogamana God ambal namili lagapaunai.”
40016017	Ea' Jisas nagwamana basef Pita na'i, “Saimon, ina' nogama Jonai, ina' sonahena. Ina anona aman itapanai nihimba'mena basef ifimba na'if, owa'atin. Ahame atona nagape heveni nihimba'menaef na'if.
40016018	Dei' a'ipina endilisi, agol ine'igili Pita, agol agalemba ga'i otam. Atiasi ae' enda' ma'ol banaganima sios ae'asi sotoma otam amamba ilif. Ama banagami amamba ga'i ina banagema migikila' esis, owa'atin.
40016019	Ae' atiasi ese'ena ki utaini ina' ma anamba God nagala'ambemagoma heven. Hiahaom ina' negewa'am na'a itapi, amamba anaf God nowa'am gani heven wapani. Apa' hiahaom mamahoma ina' negatagwahom na'a itapi, amamba anaf God notagwahom gani heven wapani.”
40016020	Ea' Jisas na'ipam basef banagafi na'i amom owa'i mi'ipa anis epesa anen Krais, God nandandepana nasapa'ana nagafi'iia, owa'i. Mombaho'ana.
40016021	Nogota atamba Jisas nali' nandasafel nihimba'ma alipumi ananimi ma atiasi nofe' nogawis Jerusalem ama agufumi Judai mogaso'ana akafimi. Amom dembami magawalipasa mu'uli Godi moloma amom pris dembami atiasi moso'ana akafimi lu'wami anona mohana nogaga'. Ama nimaguf bif hi'ilifa anef fegafe'ma wanifi a' notanima nosafel wapani.
40016022	Ea' Pita nofa' Jisas nendelefata nasa gemba ea' na'ipana na'i, “Dembinai, owa'atin, ae' andaiwa' endilisi ma hiahaom amamba mogatagama ina', owa'i, hapaimi!”
40016023	Ea' Jisas nandambema na'ipa Pita na'i, “Ina' si'i Satan. Dei' main, ina' owa' okom mopoma okom Godia, owa'. Okom mandapoma nomonas epes sagape itapi atis. Owa'i nehefa ufia'w ae'akwia. Delefata nefe' alafuga ae'agai.”
40016024	Dei' Jisas na'ipa alipumi ananimi na'i, “Ae' efa' akafimi anda' maol Godi sehe ega' lawag usi'igai ti'wanaegai. I'i anin epen ni'i nila ae', anin nenda'as na'amba atin si'i ae' ma nigaili. Ea' nitalogofa okom ananimi ma maol main anin na'i nenda'ani.
40016025	Epen ami okom mopoma ambal ananili atol, ni'i nihapilal tatala'il, anaf ambal ananili higililal. Apa' ami okom mopoma ae' ma nesambala ambal ananili itap apa'e, anaf ambal ananili God a' nofa'al lotanimai nepe andeande' lifilafi.
40016026	I'i epen ami nenda' maol naninani ma negefa' gwa'aimi uga hiahaom hiami itapami atom higiligalami, anin wapani awen higililan nelomam. Dei' bola hiahaom amamba anaf motopalopan mi'imama? Owa'atin endilisi. Inimba atiasi nefa' hiahaom maima negatal ambal ananili ma netanima negewambilali wapani? Owa'atin.
40016027	Ae' ataga epen egefa' alop epesi, anaf ae' ifi'i elomai hiahaom fasimi banagami mogogala'i ahamai moloma amom ensel ae'ami. Ama nemaf afamba, ae' egwamasa hiahaom hiami esis amam nematawa hiasi mondahama waf esis sanda'afi hi'ilaf.
40016028	Ae' a'ipipa endilisi! Anis epes dei' sagalutu na'ai, esis ina atiasi soga' ulal, ata' owa'atin, asiti ae' ataga epen egefa' alop epesi egape si'i dembiwai king igafi'i.”
40017001	A'i owa' main, nimaguf wanif fafe'ma hi'alef, Jisas nao'wa Pita naloma Jemsi owamana Jon nao'wam mondowasa' anota halafuta lautai. Nao'wa amom atom tol mape.
40017002	Owa' mati alop ananipi apandati na'a pogala' a'owa'. Ea' nogohnaep ananisi sogala' si'i owaf, ea' luwaguf ananimi mataga afitim si'i lambeh magahihil.
40017003	Ea' amom wanom mape owa' mati amam biam fowa'imi Mosesi Elaija mataga malutu ma'i maloma Jisas.
40017004	Amom mati isimba, Pita na'ipa Jisas na'i, “Dembinai, afa' wape na'a'e a' fafas. Ina' niga'i awima, dao' ae' ela' aolah wanoh na'a'e, anop ine'ipi anop Mosesi anop Elaijai.”
40017005	Anen ata' na'i nagail atini, anom ilagw afitimi mogogala' a'owa'i maluwi maofana amom. Ea' anagol malogol ga'i gatagai ilagw amamba ga'i basef ga'i, “Anen nogame ae'ani, ae' okom mohafel maimailana a'owa' ea' ae' okom mohafel maila waf ananifi. Ipa' pendame' basef ananifi.”
40017006	Amom alipumi ananimi mame' basef ifimba, ombal maham a'owa' ea' mowafa motawa mando' amagah itap.
40017007	Owa' Jisas nafi'i felefele'ma amom nasa lagola amom na'ipam na'i, “Ipa' safel. Ipa' ina ombal mehepa, owa'i.”
40017008	Ea' amom masa'ma naep matologon owa', ina ata' mati anin epen, owa'atin. Mati Jisas atona nalutu nalomam.
40017009	Ea' amom ata' makwaha halafuta milianai atin, owa' Jisas na'ipam dindinip na'i, “Ipa' ina pewalapa hiahaom amamba dei' pagatulumi, pi'ipa anin epenam, owa'i. A pefe' dondo'ma nemaf afamba ae' ataga epen egefa' alop epesi ekwaha wandofa itanima egasafel wapani, dao' pi'ipas.”
40017010	Ea' alipumi ananimi mahali'ana ma'i, “Dei' maina amom dembami magawalipasa mu'uli Godi maga'i Elaija fowa'inai ata' nili' nogafi'i?”
40017011	Ea' anen nagwa basef na'i, “Aho' endilisi, Elaija anen nifi'i ma nondondomba hiahaom hiami hi'igalam wapani.
40017012	Apa' owa' dei' ae' a'ipipa, anona Elaija a' nafi'i ea', apa' esis amam nematawa ina sogawa anen, owa' sa'i anona daiana. Esis sandaila ukup asasimi atom sandanda' waf aunai naninani ma anen. Ea' atiasi sonda'am na'amba atina sogase'e akafimi ae' ataga epen egefa' alop epesi.”
40017013	Jisas na'ias na'amba, ea' alipumi ananimi mogawa anen na'ipama Elaija anen waminif atina Jon nagapisi'as embeli.
40017014	Amom mafe' mataga ma esis amam nematawa hiasi, anona aman nafi'i natagama Jisas nindiwa nembawa notaoma anen
40017015	na'ipana na'i, “Dembinai, ina' ni'i uwahipigai ma awani aman ae'ani. Anin ambal aunai nanda'an name' akafimi lu'wami a'owa' ma alop ananipi. Aho', lifilafi ambal amamba nanda'an newala nasef nif fagandifi nafe' newala nala embel dondol.
40017016	Ae' ao'wan wafe'ma alipumi ine'imi owa', amom ina la'ifima monda'an bo'wen, owa'.”
40017017	Ea' Jisas nagwamasa basef na'amba na'i, “Ipa' amam nematawa dei' pagape itap apa'i owa' pigahapifaia. Ea' nelelemb ipe'imi owa' bepe andeande'a. Nimaguf ata' epe elomepa? Nimaguf ma'uf wapani ma egefa' nimanimi ipe'imi? Ipa' okwan nifi'mai ae'.”
40017018	Jisas nagagaola ambal anamba aunai ea' nakwaha aman anamba sa'unai, ea' dei' atef aowas ananini hi'alan.
40017019	Ama main, alipumi Jisasi atom malomana mape, mahali'ana ma'i, “Dei' maina afa' owa' banagefama ogatofa ambal anamba aunaia?”
40017020	Ea' na'ipam na'i, “Hapif ipe'ini ata' sa'win, Isimba atis dei' ipa' ina la'ifipa, ata' owa'. Aho', ae' a'ipipa endilisi, i'i hapif ipe'ini nendahama si'i nalelef sa'wisa'wisi mastetilif lawag, dao' atiasi ipa' pi'ipa halafuta tati pi'i, ina' dagia nefe' newala gani wa'ol, atiasi anen nondagia nogafi'i. Ipa' pihapifi banagambel na'amba, dei' banagepa ma penda' maol hiani hi'igalan.
40017021	[Apa' owa' ano'w ufia'w daia'wa pegatofa ambagof amambai awamia, owa'atin. Pelelama gwa'aisi ma pendabeten, dao' ea' isimba atis.]”
40017022	Nemaf afamba Jisas nao'wa alipumi ananimi mafi'i atef anamba itap lu'upa Galili, ea' na'ipam na'i, “Ae' ataga epen egefa' alop epesi, atiasi felefele' anona aman noso'asa ae' efe'ma lagof amom boumi ae'ami.
40017023	Ea' amam amamba mohe ega'. Ama nimaguf bif hi'ilifa ea', i'i owa' anef fegafe'ma wanifi, itanima esafel wapani.” Ea' nelelemb amom alipumi ananimi nimanilimb a'owa'.
40017024	Ama main Jisas naloma alipumi ananimi mataga anambel wambel Kaperneam. Ea' amom mogofa' takisa ipat lu'unai Godi mafi'mai Pita mahali'ana ma'i, “Dembinai Tisa ipe'inai anen natala takisa ipat anamba?”
40017025	Ea' Pita na'i “Aho'.” Ama Pita notanima nafe' nawis anota ipat nomon, ea' Jisas nali' nahali'ana na'i, “Ina' okom mandanda' ma'imama? Amom king dembami itapami mofa' otamba ma takisa uga maima ami? Amom mofa'asa mini'ap esis amam nematawa amamisi atis a'a anis daiasa anin kantri?”
40017026	Ea' Pita na'i, “Ama anis amam nematawa daias.” Ea' Jisas na'ipana na'i, “Na'amba esis mini'ap kingi ina satala takis, owa'. Sape dowaf.
40017027	Afa' a' solawaifa. Na'amba amom muti afa' owa' onda' takisa amom ukup numbutipa afa' mi'i afa' aofai. Ea' dei' ina' fo'o la huk dumb ambamba ma nigagiai aol alamba lagali'i ina' newala malogol aoli niti anin moni atitin, moni inimba dondo' ma takisa afa' biafa. Ea' ina' nefa' moni inimba nese'aman amom, ama negatala takis isimba afa' biafai.”
40018001	Nemaf afamba amom alipumi Jisasi mafi'mai anen mahali'ana ma'i, “Ami nikila' anis daias nataga damben a'owa' ma anamba ina' nagala'ambemagoma?”
40018002	Ea' Jisas nofala anin awani nafi'mai anen nahaponan nalutu la'afena amom.
40018003	Ea' na'ipam, “Ae' a'ipipa endilisi. Epen ami ni'i aho'ma God nope dembinai ma anin, ama naso'ana nembel God i'i awasi isimba saga'i aho'mana, isimba sanda'as na'ambai atiasi sogawis anamba God nagala'ambemagomai. I'i owa', owa'atin.
40018004	Epen ami negape sa'umbilini owa' negasa'ma agol ananigili lu'wagilia netaga si'i awani inimbai dao' epen inimbai ea' nikila' anis daiasa negape dambeni anamba ae' agala'ambemagoma.
40018005	Epen ami neso' opafa negatopalopa anin awani si'i ini'i ma okom ananimi mopoma ae', anin nase'e opaf ae' wapani natopalope.
40018006	“I'i anin epen nenda' anin epen sa'wini nagahapifa ae'i, nefe' nenda' waf awafi, epen inimba negape na'amba. I'i anis epes sofa' epen inimba sondola otam lu'unai nila bini'w anani'wi sofa'an sofe' solan negewala naoh mami lu'wamiai, anin ata' nepe andeande' kwasakwasala. Apa' owa' owa'atin. I'i epen inimba nenda' anin sa'wini negakwaha nagahapifa ae'a, epen inimba atiasi nepe awen a'owa' nikila' negewala naoh afini.
40018007	Ipa' epes itapipai, ae' ati ipa' uwahipipa ma hiahaom amamba mogogwambipai monda'epa penda' waf awafii. Endilisi hiahaom amamba atiasi mogatagai, apa' epes ami sonda'am mogatagai, ae' ati esis uwahipis endilisi. Dei' main, anaf seme' akafimi lu'wami.”
40018008	Ea' Jisas na'ipam anif basef wapani waminif atin na'i, “I'i lagof a'a bo'wagah ipe'isi sonda'epa pewa ma waf awafi, petopa'as pikwahis sofo'o. Andeande' kwasakwasala ma lagufi bo'wagah atona atin sope, ma pefa' ambal namili pegape andeande'. Apa' sofa'epa sokwahepa nif lu'wami fandom atapim magapaini, anamba ina atiasi pepe andeande', owa'. Pepe awepa.
40018009	Apa' i'i naep ipe'ipi penda'epa pewa ma waf awafi, dao' pigip pikwahip. Atom atin mope ma pefa' ambal namili pegape andeande'. Na'amba naep bip pepomepa sakwahepa pefe' pewala nif lu'wafi fandif atapif fagapani wambel awambili hel. Na'amba ina atiasi pepe andeande', owa'. Pepe awepa.
40018010	“Ipa' solawaipa! Na'amba pi'i anin epen atitin sa'wini pi'i inimba anin falafini, owa'i. Dei' main, amom ensel magape heveni mumafi epes isimbai sa'wisi andeande'. Ensel amamba dondol magape felefele'ma ahame God nagape heveni.
40018011	[Ae' ataga epen egefa' alop epesi, ae' afi'i ma elaoma epes higilagalasi iwambilas sokwaha waf awafi sogotanimai.]
40018012	“Ipa' ukup pa'imama? I'i anona aman nugumafi anop sipsip 100-pelaip ama anop atotop higililap, aman anamba ata' nokwaha sipsip apamba 99-pelaip pulutu anagon dohogw, anen ata' nefe' nola' nolaoma anona higiligalanai.
40018013	Ae' a'ipipa endilisi, i'i nogofa'i sipsip apamba ea', atiasi sonohana a'owa' ma sipsip apamba. Dagala ananimi a' mikila' nandagala ma sipsip amamba magalutuwi.
40018014	Ea' na'amba atin ahamepa ipe'inai nagape gani heveni nandaiwa' ma anin epen sa'wini higiligalan, owa'.
40018015	“I'i sahin owan sonda' waf awafima ina', ina' nefe' nitilin ipa' atipa pepe ea' nihimba'man waf awafi ananifi. I'i anin negame' basef ine'ifima dao', andeande', si'i ina' niwambilai anin a' nigitanimai wapani.
40018016	Apa' i'i anin owa' neme' basef ine'ifia, ina' nihali' anin epen o epes bias wapani ea' pefe' atin. Ama ipa' bipa o wanipa pefe'ma pegame' basef epen inimbai ma pegawalegef.
40018017	Ama i'i anin nindaiwa'ma negame' basef ipe'ifi ma dao' ina' a' ni'ipa esis Kristen hiasi sondakolas atogini a' ni'ipasan. Ama anin ni'i nindaiwa'ma negame' basefa esis Kristen hiasi wapani dao', ina' nekwahin nepe si'i isimba owa' sogogawa Godia, si'i amam amamba awami mogofa' takisi.
40018018	“Ae' a'ipipa endilisi! Hiahaom ipa' pegewa'am na'a itapi, amamba anaf God nowa'am gani heven wapani. Apa' hiahaom mamahoma ipa' pegatagwahom na'a itapi, amamba anaf God notagwahom gani heven wapani.
40018019	“Ea' ae' a'ias endilisi ma ipa' wapani. I'i epes bias sagape itapi ukup pefe' atogona anis maefaha esis bias si'i sondabeten sohali' Goda nogaso'asa hiahawes isimba, ea' andeande' ahame ae'anai nagapani heveni atiasi a' noso'asam esis.
40018020	Aho', i'i epes bias a'a wanis ukup pepoma agol ae'agili ma sunduwa'anima anamba atogon, ae' ape alomas.”
40018021	Nemaf afamba Pita nafi'i nahali' Jisas na'i, “Dembinai, nimaguf ma'uma'uf sahin owan ae'asi sonda'me waf awafi ae', ma okom mose'e waf awafi asasifi egakwahef? Nimaguf 7-pelaif a'a ma'uf?”
40018022	Ea' Jisas na'ipana na'amba na'i, “Ae' ina a'ipina nimaguf ifimba atif 7-pelaif, owa'atin. Ae' a'i ina' nekwaha waf awafi asasifi nimaguf hiafi 490-pelaif.
40018023	“Dei' main, esis sogawis nomona maol Godi nope Dembinai nugumafias si'i anona dembinai king na'i nogawa wialef fagapoma amom manda' maol ananinii ma'ulif.
40018024	Ea' anen nasefelas nanda'as nogawas andeande'ma nonda' amom mogogwamana wiaf, ea' sofa' anona aman safe'ma anen. Ea' aman anamba nogowaola wiafa moni inimba 10 milian kinai.
40018025	Apa' anen moni akana ma nogagwan dondo'ma nigambi wiaf afamba anen nanda'afi. Ea' dembinai king na'ipas na'i esis a' sotala aman anamba noloma waulu'mana awasi ananisi ma sope agof akas sonda' maol sogape lafela anis epes atapis ea' sotala hiahaom asasimi wapani, sofa' moni ma sogagwa wiaf afamba.
40018026	“Ea' aman anamba nowafa notawa itapa naep king anamba dembinai na'ipana na'amba na'i, ‘Ina' niti ae' uwahipiwi nepe nehafa ae'. Anaf ae' egwamena wiaf afamba hi'ilafa ina'.’
40018027	Ea' dembinai anamba nati owahipina a' okom maso'ana wiaf ananifi nakwahona nafe' wahifina.
40018028	“Owa' aman anamba nawisi ando' nati anona amom atom manda' maol atini, anen nowaola wiafa moni kwaia'win si'i 10 kina. Ea' nombalo' aman anamba nowa'ana sisihina bini'w anani'wi na'ipana na'i, ‘Ina' negwame wiaf ine'ifi hi'indalaf!’
40018029	“Ea' aman anamba nowafa notawa itap ea' nahali'ana dindinip na'i, ‘Ina' niti ae' owahipiwi ea' nepe nehafa ae'! Bola egwamena wiaf ine'ifi hi'ilaf.’
40018030	“Owa' anen nandaiwa'. Ea' nofa'ana nafe' nanda'ana nanda' kalabus, ama nope nogagwa wiaf afamba.
40018031	Amom mandao'oma manda' maoli mati isimba, a' nelelemb nimanilimb endilisi mafe' mawalapa hiahawes isimba ma dembinai amamunai.
40018032	“Ea' dembinai nofalai aman anamba nanda' maoli ea' na'ipana na'i, ‘Ina' aman nanda' maol awasinii. Doko' ina' naloma ae' nalef, ea' akwaha wiaf afamba lu'wafi ine'ifi hi'alaf.
40018033	Ae' ati ina' owahipina, apa' dei' maina ina' owa' niga'i owahipigama alipini ine'ini panda' maol atinia?’
40018034	Ea' dembinai okom numbutina naso'amana amam amamba mugumafi kalabusi ma mogaso'ana akafimi lu'wami nope nope nogwa wiaf ananifi hi'igalaf.
40018035	“I'i ukup ipa' hipaii owa' pekwaha waf awafi endilisima sahin owan ipe'isi ukup pese'epafa, bola na'amba atina Ahame ae'anai nagape heveni wapani nonda'mepas ipa' na'amba atin si'i dembinai nanda'ama aman anamba.”
40019001	Jisas na'i basef ifimba hiafi ma hi'alef, a' nakwaha itap apamba Galili nafe' anep itap Judia gani wa'ol walemb Jordan fisanamb.
40019002	Ea' amam nematawa hiasi sagi'mana safe' ea' nanda' epes hiasi aowas nanda'asi ambo'wes.
40019003	Ea' anom dembami Farisi mafi'mai anen mahali'ana anif basef magwambana ma'i, “Mu'uli ape'ini andeande'ma anona aman nondaiwa'ma waulu'mana anani'wi nogali'amona'wa okom ananimi atom a'a owa'?”
40019004	Ea' anen nagwamama basef amom na'i, “Ipa' patalifa basef ifimba Godi pagawef ea'. Basef ifimba faga'ias na'amba fa'i, ‘Fowa' gani dambadamba God nanda' hiahaom hiami nanda' epes sataga suwafisi numa'isi.’
40019005	God na'ias na'amba na'i, ‘Na'amba esis bias ina ata' sope si'i sagape daindai, owa'. Aman a' nokwaha mamasana ananisi ea' nefe' noloma waulu'mana anani'wi, asotaga sope alop atotop.’
40019006	Ea' esis bias sondaso'ama asotaga si'i alop atifip. Esis ina ata' si'i sagape biasa sagape daindai, owa'. Ea' hiahawes mais God nagapete'as sisihisi, isimba anin epen ina nehape'as, owa'i.”
40019007	Ea' Farisi amamba ma'ipana wapani ma'i, “Moses na'ipapa mu'uli inimba naga'i, aman nonda' anif basef fil okwatip noso'akwef ea' nili'amona'w kofe'.”
40019008	Ea' Jisas na'ipa amom na'i, “Ipa' panda' du'waniga. Dei' Moses na'i aho'ma ufia'w akwamba dei' paila'w pali'amona wauhiamepa patopa' waf daso'amaifi. Apa' fowa' gani dambadamba ina anif basef ifimbai ma pagatopa' waf daso'amaifi, owa'atin.
40019009	Ae' a'ipipa a'i, I'i ano'w nemata'w anona amani owa' konda' waf awafi so'a waulafia, ma anen nogakwaho'w dowafa nogaso' ano'w daia'w wapani, anen nanda' waf awafi so'a waola nemata'w akwamba nali' nagaso'akwi.”
40019010	Ea' amom alipumi ananimi a' ma'ipana ma'i, “I'i waf afambai endilisifi ma owa' nope atapina noloma ako'wa, dao' daso'ama hapaini. Ea' andeande'ma nemata'w akana nogape dowaf.”
40019011	Ea' anen na'ipam na'amba na'i, “Ina atiasi amam nematawa hiasi la'ifis sofa' basef ifimba ma sogahapilif, owa'atin. Epes atis isimba God nagaso'as pepel ea'i, esis atis sofa'ef.
40019012	“Dei' main, amam na'ambaimi mape amom owa' la'ifima mogaso' nematawaia. Anom mamamam amamuwai olam ea' atapim mape na'amba. Ea' anom, amam matopa'mam alop amamipi. Ea' amom ina la'ifima mogaso' nematawa, owa'. Ea' anom, ukup papoma mugawis nomona maol Godi nope Dembinai nugumafiam. Ea' mandaiwa'ma mogaso' nematawa. Aman ami la'ifina nigaila basef ifimbai, anen a' nindailif andeande'.”
40019013	Nemaf afamba esis sao'wamanai anis awasi sa'wisi sofa'as safi'mai anen, sa'i anen nowamona lagof ananigufi ma awasi isimba nondabetenas. Owa' alipumi ananimi mandaiwa'ma awasi isimba ea' masopama esis sofa'as sagafi'mai anen.
40019014	Ea' Jisas na'i, “Ipa' kwahowa awasi isimba sifi'mai ae'. Ipa' pindaiwa'mas owa'. Esis amam nematawa sogawis nomona maol Godi nope Dembinai nugumafiasi, esis same' basef ananifi sagailif si'i awasi isimba.”
40019015	Ea' nawamona lagof ananigufi balagah asasigahi, nakwaha esis a' nafe'.
40019016	Ea' anona aman nagwama Jisas na'i, “Dembinai Tisa, ae' atiasi enda' waf maif bu'wafi ma egefa' ambal namili egape andeande' lifilafi?”
40019017	Ea' Jisas na'ipana na'i, “Dei' maina ina' nagahali' ae' ma hiahawes isimbai? Anona aman atotona nagape ilifi anen bu'unai. I'i ina' ni'i nefa' ambal namiliai, dao' andeande'ma nigaila basefa mu'uli God nagaso' Mosasani hiani.”
40019018	Ea' aman anamba nahali' Jisas na'i, “Mu'uli mamahina?” Ea' Jisas nagwamana na'ipana na'i, “Ina' owa'i nenda' waf awafi so'a waulafia, neha anis epes soga' nenda' wal, owa'i, ina' owa'i nembaso'ma anis epes daiasa,
40019019	ina' neme' basef mamasinai nihapilif nilif ea' nindimafias andeande'. Ina' a' okom mimila anis sagape felefele'ma ine'i, si'i ina' okom magamagaila ina' atinama nigimafi ina'.”
40019020	Ea' aman anamba ata' sa'unai awaminai na'ipa Jisas na'i, “Mu'uli inimba hiani ae' ahapilan ailan afi'i ea'. Dei' waf mamahefa ata' fape?”
40019021	Ea' Jisas na'ipana na'i, “I'i ina' ni'i negataga bo'wena dondo'ma negefa' ambal namili ma, dao' ina' fo'o nese'asa hiahaom ine'imi ma anis daias sotalinama nefa' moni inimba nenda'an neso' isimba kwahusi. Nenda'as na'amba ma anaf negefa' hiahawes fasisi gani heven. Ea' ina' nifi'i nihapifi nila ae'.”
40019022	Ea' aman anamba sa'unai name' basef ifimba owa', nomonas ananisi a' iwanis ea' nandambema megahaihailana nafe'. Dei' main, anen hiahaom hiamunai.
40019023	Ea' Jisas na'ipa alipumi ananimi na'amba na'i, “Ae' a'ipipa endilisi, epes isimba ugai moni hianaisi, sanda'am danda' ahifim a'owa' ma sofe' sogawis nomona maol Godi nope Dembinai nugumafias. Atona atin sefe' suwis.
40019024	Ae' a'i i'ipipa wapani, Anin mafin lu'unai kamel nogawis bolotaf nil sogosambala luwagufeli, anamba ila ma nogawis. Apa' amam nematawa hiahaom hiamisi sofe' sogawis nomona maol Godi, sonda'am danda' ahifim a'owa' ma sofe' sogawis. Maol inimba ahifim a'owa' nikila' maol kamel nogawis bolotaf nili.”
40019025	Ea' alipumi ananimi mame' basef ifimba owa', amom agogolalasom kwapete' endilisi. Ea' ma'i, “I'i na'ambaiai, anaf God nuwambilai epes mamahisa sotanimai sope andeande' lifilafi? Owa'atin.”
40019026	Ea' Jisas nosaniga natiti amom na'ipam na'i, “Hiahaom epes owa' la'ifisa sonda'amia, amamba God atona banagonai ma nonda'am. Anen banagonai ma nonda' hiahaom hiami hi'igalam.”
40019027	Anen na'ias na'amba, ea' Pita nagwamana basef na'ipana na'i, “Neme', afa' ea' wakwaha hiahaom afa'imi hiami, ea' dei' wafi'i wahapifa basef ine'ifi wailina. Afa' atiasi ofa' hiahawes mais?”
40019028	Ea' Jisas na'ipam na'i, “Ae' a'ipipa endilisi ipa'. Owagama nemaf afamba fegataga ma hiahaom hiami mogataga dambaim wapani, afamba ae' ataga epen egefa' alop epesi, efa' banagami mogogala'i etoma sia king ae'ani. Nemaf afamba ipa' amam ae'ipai ea' pagail ae'i atiasi ipa' 12-pelaipa petoma siaifah fasimi amom dembami kingi 12-pelaim, ea' pewawaloga misi'ah 12-pelaih amam nematawa ape'isi Israel.
40019029	Ea' epes ami ukup pegapoma ae' ma sokwaha ifagw gwoloma sahin owan ahasas mamasas a batawisas soloma aofah mais asasisii, anaf asofa' hiahaom timbi tambel hiami a'owa', mikila' mogwa fowa'imi atapim. Ea' anaf asofa' ambal namili sogape andeande' lifilafi.
40019030	Apa' epes hiasi dei' sataga sagali'i agof fagatomasi, anaf agof akas asotaga sigi'. Apa' epes isimba sataga sagagi'i anaf a' agof fotomas sotaga sili'.”
40020001	“Aho', epes sogawis nomona maol Godi nope Dembinai nugumafias si'i anona aman nagagoma itap lu'wapi ananipi. A'i owa' ma lala kuhimbita atota owa'a, anen nafe'ma nugufa'i anom amam monda' maol aof afamba ananifi nagawa sa'utip mandelef wainilifip.
40020002	Anen nafe' na'i naloma anom manda' maoli ea' nalomam nembel atembela otamba atiasi mogofa'ambai, mofa' wan kina atona atina nemaf afamba. Ea' nasapa'am mafe' manda' maol aof ananifi.
40020003	“Ea' anen nape ma awin nandagiai nape si'i 9 klok, anen a nafe' owa' nati anom amam ata' tol malutu dowaf anamba mondowa'anima magapoma.
40020004	Ea' na'ipam na'i, ‘Ipa' wapani fo'o penda' maol aof ae'afi ma egase'epa otamba bendendaepa bendahama waf bu'wafi.’
40020005	Ea' amom a' mafe'. “Ama a'i owa' awin nandasapa' 12 klok anen nafe' wapani ea' nanda'as na'amba atin si'i doko' nanda'as. “Ama awin nendemba'a 3 klok, nafe' nanda'as wapani si'i doko' nanda'as.
40020006	“Ea' ma wambomota 5 klok main, a' nafe' nati anom ata' malutu dowaf. Ea' na'ipam na'i, ‘Dei' maina ipa' ata' tol pagalutu dowaf na'a'e nemaf afa'e laof?’
40020007	“Ea' ma'ipana ma'i, ‘Ina anona aman naso'afa maol afa', owa'atin.’ Anen na'ipam na'i, ‘Ipa' wapani fo'o penda' maol aof afamba.’
40020008	“Ea' wambomota felefele'ma owamb aman anamba nugumafi aofi nafi'i na'ipa aman nugumafi amom manda' maoli na'i, ‘Ina' fala manda' maoli amamba hiami ea' nese'ama moni amom. Ina' nili' neso' amom amamba magi' magatagai, nese'aman nefe' nefe' netagama amam amamba mali' mataga manda' maoli.’
40020009	“Ea' amam amamba mataga manda' maol wambomota 5 kloki, mataga mofa' wan kina atona atin.
40020010	Ea' amam amamba mali' mosafel kuhimbita manda' maoli, mafi'i ukup pandanda' pa'i atiasi amom a' mofa' moni lu'wani mikila' anom. Owa', owa'atin. Amom wapani mofa' wan kina na'amba atin.
40020011	Ea' manda' megahaha aman anamba nugumafi aof afambai.
40020012	“Ea' ma'ias na'amba ma'i, ‘Amom amamba magi' magatagai, amom mafi'i manda' maol nogota bandata si'i awa atitin, owa' ina' a' naso'ama moni inimba na'amba atin si'i afa' ogofa'ani. Apa' afa' wali' wanda' maol lu'unai endilisi ma nemaf laufi, ea' owaf nahanahafa.’
40020013	“Amom ma'ias na'amba ma ea', anen nagwamana basef anona aman amamunai na'ipana na'amba na'i, ‘Alipunai, ae' ina anda'ena awena, owa'. Afa' biafa wali' wa'ias ea' nomonas atifisa pegefa' wan kina atin.
40020014	Ina' fa'a moni ine'ini ea' fo'o. Otamba ae' agase'enamba ine'i, ea' ikwaf afamba atef ae' a' ese'anamba aman anamba nagi' nafi'i nanda' maoli, pefa'amba dondo' atin.
40020015	Ae' anda' maol si'i okom ae'ami maga'iana moni ae'ani. Na'amba andeande', waf usi'ifi. Ae' anda' waf bu'wafi ma igimafi amom magi' magafi'i wambomotai. Na'amba dei' ina' kowalena ma otamba amamimbai?’
40020016	“Anaf na'amba atin, epes isimba dei' sataga sagagi'i agof akasi a' agof fotomas sotaga sili', apa' epes isimba sataga sagali'i agof fagatomasi, anaf agof akas asotaga sigi'.”
40020017	Ea' Jisas na'i nondowasa' Jerusalem. Anen nao'wa alipumi ananimi atom mafe'. Amom ata' mafe' atin ufia'w owa', na'ipam na'i,
40020018	“Peme'. Dei' afa' ea' ondowasa' Jerusalem. Ae' ataga epen egefa' alop epesi, atiasi anona aman nonda'e efe'ma amom pris dembami moloma amom dembami magawalipasa mu'uli Godi, ea' monda' kotimi a' mi'i basef mondame'maefa mohe egaga'.
40020019	Ea' monda'e efe'ma esis sogolalama Godi ma sonda' salamala ae' sonda'e findiwae ma basef awafi sehe egaga' lawag usi'igai ti'wanaegai. Ama nimaguf bif hi'ilif anef fegafe'ma wanifi, God a' nosa'me itanima esafel wapani.”
40020020	Nemaf afamba Sebedi waulu'mana ma'ma Jamesi Joni kwao'wai nogaopa'w akwa'umi biam safi'mai Jisas. Ea' kwindiwa nembawa kotawa itapa kuga'ipana anif basef.
40020021	Ea' Jisas nahali'akw na'i, “Ina' na'i ae' enda'mena main?” Ea' kwa'ipana kwa'i, “Ina' ni'i anaf owagama negataga dembinai, anamba ina' nagala'ambemagoma, nemaf afamba ae' a'i nogaope amamba ae'ami biam mope dembem felefele'ma ina', anona nil wa'ol egawama, a' anona nil wa'ol da'asaigilima.”
40020022	Ako'w kwa'ias na'ambama, ea' Jisas nagwama'w na'ipa amom na'i, “Ipa' ina pagawa andeande'ma hiahawes ipa' pagahali'imasi, owa'! Ipa' banagepama paga' embela kap apamba dei' ae' ega' embelapi, a'a owa'?” Ea' magwamana ma'ipana ma'i, “Afa' ila la'ififai.”
40020023	Ea' Jisas na'ipam na'i, “Endilisi, ipa' bipa atiasi pea' embela kap apamba ae' ega' embelapi. Apa' pegape lagol kwahisigili o gagaili ae'agufi, isimba ina maol ae'ani, owa'. Ahame atona ni'i esis isimba nandandepas ea'i dao' esis atis sope lagof kwahisigili gagaili ae'agufi.”
40020024	Ea' alipumi du'wanim ilifunamaim mame' amom biam ma'ias na'amba, manda' megahaha amom sahomana owamana.
40020025	Owa' Jisas nofalai amom mafi'mai anen, a' na'ipam na'i, “Ipa' pagawa, anom king magape dembami ma isimba sogolalama Godi, amom mape ilifa esis a'owa' manda'mas dondog manda'as kwapete'as. Ea' amom dembami mape banagem a'owa' ma manda' esis amam nematawa sagaila malogof amamugufi.
40020026	Apa' waf afambai ina a' fepoma ipa', hapaifi. Aman ami a' nogape dembinai ma ipe'i, anen ata' nili' nope si'i nanda' maola ipa' hipaii.
40020027	Ea' aman ami ni'i nogataga dembinai ma ipe'i, anen ata' nili' nope si'i agol akani nanda' maol nagape lafela hiasii.”
40020028	Ae' ataga epen egefa' alop epesi, ae' wapani na'amba atin. Ina afi'i ma esis sonda'me maola sogatopalope, owa'. Ae' afi'i enda' maol egatapalopa ipa' hipai ma waf awafi fagawasi'ipai. Afi'i ma sehe ega' etala ipa' peloma epes hiasi igatagwahipama waf awafi ipe'ifi.”
40020029	Ea' Jisas naloma alipumi ananimi makwaha wambel ambalemba Jeriko ma'i mefe' atin owa', amam nematawa hiasi sagi'ma anen safe'.
40020030	Ea' amam biam naep pagaso'ami tol mape felefele'ma ufia'w. Ea' mame' basef sa'i Jisas nafi'i ea' mofalana mehip ma'i, “Dembinai, ina' akunamana Deviti, niti afa' uwahipifa!”
40020031	Ea' esis amam nematawa hiasi sinifalom sa'i mosopama malogof. Owa' owa'atin, amom mofalana mehip a'owa' ma'i, “Dembinai ina' akunamana Deviti, niti afa' uwahipifa!”
40020032	Ea' Jisas nalutu nofala amom biam na'i, “Ipa' bipa pa'i ae' enda'mepa main?”
40020033	Ea' amom ma'ipana ma'i, “Dembinai, afa' wa'i ina' newalamafa naep afa'ipi ma ugati andeande'.”
40020034	Ea' Jisas nati amom owahipim nasa lagof ananigufi naep amamipi, ea' dei' atef amom biam mati andeande' wapani, a' magi'ma Jisas mafe'.
40021001	Ea' amom mafe' mataga felefele'ma Jerusalem, mataga Betfagai felefele'ma halafuta Oliv. Ea' Jisas nasapa' alipumi ananimi biam na'ipam na'i.
40021002	“Ipa' bipa pefe' piwis wambel bambalimba bagape gani wa'ili felefele'ma na'ai. Ea' apiti anona mafin donki sa'unai esis sandolona nail naloma nogani ananinai malutu. Ipa' petagwahom ea' pefa'am pifi'mai ae'.
40021003	I'i anin epen ni'i nigahali'ipa ma anif basefa, pi'ipan pi'i, ‘Dembinai afa'inai na'ipafa na'i nonda' maolanam, ama bola nosapa'am mutanimipai kwafalis.’”
40021004	Hiahawes isimba amom mogofa'ai donki a' sataga dindi'i dondo' sagi'ma si'i basef ifimba fowa' anona aman profet Aisaia naga'iefi, anen naga'i na'amba na'i,
40021005	“Ipa' pi'ipa epes sagape Saioni pi'i, ‘Ipa' piti, dei' king dembinai ipe'inai anaf nifi'mai ipa'. Anen nanda' waf sa'umbilifii, ea' notoma donki nogani nofa'ana nifi'i.’”
40021006	Ea' alipumi amamba biam ananimi mafe' ea' manda'as si'i doko' naga'ipamas.
40021007	Amom mofa' donki anamba nalomai nogani mafi'mai Jisas, mawamona sagegw amamugwi gwatoma ilifa donki amamba biam. Ea' Jisas nandagia natoma donki amamba.
40021008	Ea' amam nematawa hiasi sandombamana sagegw ufia'w, sasa'ma agol ananigili lu'wagol. Anis satopa'i apulita lawah hogotawa felefele'i saso'wiam ufia'w sofalo'ma'w.
40021009	Ea' esis amam nematawa hiasi sali' sagi' safela ao'aligil na'amba sa'i, “Hosana. Apa' mandanifal endilisi ma ina'. Ina' akunamana Deviti! Apa' ma'i God nofalo'ma ina' nagafi'i agol ananigilii nese'ena banagami ma nenda' maol ananini. Apa' mandanifal endilisi ma dembinai God nagape ilifi.”
40021010	Nemaf afamba Jisas nafe' nawis wambel ambalemba Jerusalem, ea' amam nematawa hiasi sosafel gogolalasis kwapete' ea' soga sa'i mehip sandahali'ma sa'i, “Aman anamba anen mamahonama?”
40021011	Ea' esis amam nematawa safe' sagalomanai sandagalamana sa'i, “Aman anamba anen Dembinai profet Jisas, aman nagape anambel wambel Nasareti bagape anep itap Galili.”
40021012	Ea' Jisas nawis ipat lu'unai Godi nali'amona esis hiasi sanda' bisnisi saloma isimba sagatalom ipat anamba nomoni. Anom mati otamba anisi ea' mindisila'mamba. Ea' Jisas nambema tebolifah amamisi nakolo'was. Anis sanda' bisnisa sogatala amiguf ma'unamb. Ea' nambema siaifah asasisi nakolo'was wapani.
40021013	Ea' na'ipas na'i, “Basef fagape Baibeli God na'i, ‘Ipat ae'anai nondapoma epes hiasi sifi'i sopaona sondabeten sogahali' ae'. Apa' owa', panda'ana nataga si'i sandambaho' sanda' wala.”
40021014	Jisas ata' napani ipat anamba lu'unai nomon owa' sofa'mani epes isimba naep pagaso'asi a bo'wagah maim mogokwasi safi'manai, ea' nanda'as bo'wes.
40021015	Owa' amom pris dembami maloma anom dembami magawalipasa mu'uli Godi mati anen nanda' maol banagani fasini, ea' mame' esis awasi sondagalama anen gani ipat lu'unai nomon sa'i, “Apa' ma'i God a' nondatopalopa Dembinai ape'inai akunamana Deviti!” Ea' amom dei' ukup awep kwapete'a anen.
40021016	Ea' mahali'ana ma'i, “Ina' a' negawa basef kofagefa?” Jisas na'ipam na'i, “Aho', ae' egawef.” Ea' na'ipam na'i, “Ipa' pitalif ea' basef ifimba fagail Baibeli pagawef. Basef ifimba fowa'ifi faga'i na'amba fa'i, God, ‘Ina' anaf niwalipa awasi sa'wisi soloma isimba ata' agunifisi saga' nomambeh atembihi, ea' sosa'ma agol ine'igili.’”
40021017	Ea' anen nakwaha taun inimba, nawisi ando' nafe' nape anembel wambel Betani owamb ambamba.
40021018	Ama wafilu kuhimbita atota Jisas nosafel notanima nafe' taun inimba, ea' nolomahana.
40021019	Ea' nati anoga lawag fik gotawa ufia'w ea' nafe' natologa. Apa' ina nati anip sa'utip pailaga, owa'atin. Apul atom. Ea' na'ipaga na'i, “Ina' ina ata' anip sa'utip pilina wapani. Ea' owa'atin endilisi.” Ea' kwafalis atis lawag agamba bowaga ea' aliga hi'alaga.
40021020	Ea' amom alipumi ananimi mati lawag agamba aliga, gogolalasom kwapete'. Ea' ma'i, “Dei' maina lawag agamba fik bowaga ea' aliga kwafalis atis?”
40021021	Ea' Jisas nagwamama basef amom na'ipam na'i, “Ae' a'ipipa endilisi. I'i ipa' pihapifi endilisi, ma ipa' ina bimbiafip pipaipa, dao' atiasi ea' penda'as si'i ae' anda'asa lawag agamba fik. Ea' ipa' ina penda' isimba atis, owa'atin. I'i ipa' pi'ipa halafuta tatumba pi'i, ‘Ina' dagia nefe' newala naoh,’ atiasi ateme'ef tilif si'i ipa' paga'ias.
40021022	I'i ipa' pihapilif endilisi ma pendabetena, hiahawes isimba ipa' pandabetena pa'i pegefa'asi atiasi ipa' a' pefa'as.”
40021023	Ea' Jisas notanima nafe' nawis ipat lu'unai Godi nape nawalipasa basef esis amam nematawa si'i dondol nagawalipas. Ea' amom pris dembami maloma agufumi Judai mafi'mai anen mahali'ana ma'i, “Ami na'ipina dei' nape dembinai nanda' maol inimba?”
40021024	Ea' Jisas nagwamam basef na'i, “Ae' wapani a'i ihali'ipa ma anif basefa ipa' ata' pili' pi'ipif ae' ma bola iga'ipipa ami na'ipi ape dembinai anda' maol inimba.
40021025	Aman anamba Jon nagapisi'as embeli, ami na'ipana ma nanda' maol inimba? God nagape heveni na'ipana nanda'an a'a anin epen itapani na'ipana?” Ea' mame' basef ifimba manda'ipama ma'i, “Afa' i'i uga'i, ‘God nagape heveni naga'ipana,’ atiasi anen a' ni'i, ‘Dei' maina ipa' owa' pagahapifanaea?’
40021026	Apa' afa' i'i uga'i, ‘Anin epen itapani na'ipana,’ na'amba esis amam nematawa a' sohafa. Afa' ombal mahafama esis. Dei' main, esis hiasi sa'i Jon anona profet dembinai.”
40021027	Ea' magwamana basef Jisas ma'i, “Afa' owa' ogawama.” Jisas na'ipam na'i, “Ea' na'amba atin ae' ina i'ipipa ma ami nase'e banagami na'ipi anda' maol inimba ae'ani, owa'.”
40021028	“Apa' ipa' ukup pape pa'imama? Anona aman nogaopana biam. Anen nafe'ma anona na'ipana na'i, ‘Nogame ae'inai, dei' ina' fo'o nenda' maola aof ae'afi egawa mandelef wainilifa.’
40021029	Owa' nogamana nagwamana na'ipana na'i, ‘Ae' andaiwa'.’ A'i owa' main owa', nambema nembel a' nafe'.
40021030	Ea' nafe' na'ipa anona wapani na'ipana na'amba atin si'i doko' nali' naga'i. Owa' nagwamana basef na'i, ‘Aho', ahame.’ Apa' anen ina nagi'ma basef ananifi nafe', owa'atin.
40021031	“Ea' dei' nogaopana amamba biam ananimi mamahonama nagi'ma basef ahamanai?” “Amom ma'i, “Nagali'i.” Ea' Jisas na'ipam na'i, “Ae' a'ipipa endilisi, amam amamba mogofa' takisi manda' waf awafii maloma nematawa wanda' waf awafi wanda' so'a wauli esis ea' sefe' suwis nomona maol Godi nope Dembinai nugumafias sili'a ipa'.
40021032	Ipa' pagawa aman anamba Jon nagapisi'as embeli. Anen nali' nafi'mai ipa' ea' nihimba'mepa wafa ufia'w usi'i'wi, apa' ipa' owa' pihapifanaea. Apa' epes isimba awasisi anom mogofa'asa takisi maloma anowa nematawa wanda' waf awafi so'a wauli esis ea' sahapifana. Ipa' pati esis sagahapifana na'ambai, apa' ipa' ina pambema opalef pakwaha waf awafi pahapifana, owa'atin.
40021033	“Ipa' peme' anif basef waminif atini. Anona aman dembinai nanda' anof aof nagawa waina nahefagomaf. Aof afamba nomon anen nanda' anona tang notawa ma sogafa'asa sa'utip ipimba wainip, ea' nala' anota ipat lautai totawa ma sope sugumafiagon. Ea' nakwahomam aof afamba anom amam ma'i monda' maolafa bisnisi. Ea' nafe' napani anambel wambel lauguni.
40021034	Ama nogota sa'utip pagailatai, nasapa' anom manda' maola anini mafe' ma amom manda' maol aof ananifii. Anen na'i amom moso'ana anip sa'utip gwa'aipi aof afamba.
40021035	Ea' amom amamba manda' maol aofi mofa' amam amamba kofagonama aofi naspa'am magafi'ii mombalo'am maham, anona mahana afuna endilisi, anona makwaha otamba mahana, apa' anona mahana dowaf a' nafa' nafe'.
40021036	Ea' anen kofagonama aofi nasapa' anom hiami daiam mafe' wapani. Apa' amom amamba manda' maol manda'as na'amba atina amom si'i mali' magafi'ii.
40021037	A'i owa' nagi' nasapa' nogamana ananinai nafe'ma amom manda' maol aofi. Ea' anen na'ias na'i, ‘Atiasi ila, amom a' meme' malogol nogame ae'anai.’
40021038	“Owa' owa'atin, amom mati nogamana ananinai nafi'i, manda'ipama atin ma'i, ‘Aman nanumba owagama nogofa' hiahaom hiami ahamanai. Awi, a' ohana ma afuna ma afa' atofa ogofa' aof afa'e.’
40021039	Ea' mombalo'ana mofa'ana mawisi aof ando'efa mahana afuna.
40021040	“Nemaf afamba aman kofagonama aof afambai nogafi'i nonda' maina amom?”
40021041	Ea' amom magwamana ma'ipana ma'i, “Namanani anen nonda'mam waf awafi endilisi ma amam amamba awasimi noham moga'. Ea' noso'asa aof afamba fefe'ma anis epes daias sumafiaf, ama nogota gwa'aisi sogail owa' esis a soso'ana anis gwa'aisi anen.”
40021042	Ea' Jisas na'ipas na'i, “Ipa' patalifa basef Godi pagawef ea'. Basef Baibeli faga'i na'amba fa'i, ‘Otam amamba magala' ifagwi mogelefatami dei' mataga mape otam banagami mape magali'i mogombalo' ipati. Dembinai God nanda' amamba mataga, apa' matolom fasifasim a'owa'.’
40021043	“Ea' ae' dei' a'ipipa. God atiasi a' nelefata basefa waf bu'wafi anamba anen nagala'ambemagoma ma ipa', a noso'asam anis epes atiasi sombale'ef sonda' waf bu'wafi.
40021044	[Ea' epes mamahisa kwahogalas sogowa otam anambai, atiasi esis pepe'etas. Apa' i'i otam anamba nowa nogosali'as, a' loloweas si'i sopof atof.]”
40021045	Ea' amom pris dembami maloma dembami amom Judai Farisi mame' basef ifimba waminif atini Jisas naga'iefi ma'i owa', anen nondola'waifa amom na'i basef ifimba.
40021046	Ea' ma'i mombalo'ana owa' ombal bahama esis amam nematawa. Esis hiasi sogawana sa'i Jisas anona profet.
40022001	Ea' Jisas nanda' anif basef waminif atin wapani na'i,
40022002	“Epes sogawis nomona maol Godi nope Dembinai nugumafias si'i anona king dembinai itapnai. Nogamana ananinai na'i nogao'wa ako'w, ea' king anamba nanda' anis gwa'aisi lu'wasi.
40022003	Ama nemaf afamba soga'asafi anen nasapa' amam amamba manda' maola anini mafe' mofalai epes isimba fowa' nogofalasi ma sogafi'mai gwa'aisi isimba. Owa' sandaiwa'ma sogafi'i.
40022004	“Ea' anen nasapa' anom wapani manda' maola anini motambel mafe', ea' na'ipam na'i, ‘Ipa' fo'mago epes isimba ae' ea' andandepas sagapani ea' pi'ipas na'amba pi'i, “Peme', ae' andandomba gwa'aimi ae'ami ea'. Mafis bulmakau suwafumi a mafis amamba lu'wami ae'ami, apa' maham. Ea' hiahaom hiami mandandombol ma'oh ea'. Ipa' pifi'mai gwa'aisi isimba enda'asa nogame nogaso' ako'wi.”’
40022005	“Owa' amom ukup iwanipa mome'efa mogafe' ea' mandambema mandafe' daindai ma maol amamini. Anona nafe' aof, anona nafe'ma bisnis ananisi.
40022006	Apa' amom magapani mombalo' amamba manda' maola kingi manda'am kwapete'am maham afum.
40022007	Ea' king anamba nembel wandafuna nasapa' soldia ananimi mafe' maha amom manda' maola anini afum hi'alam. Ea' makata maofa wambel amamimbili wapani.
40022008	Ea' king na'ipa amom manda' maoli na'i, ‘Gwa'aisi enda'asa nogame noso' ako'wa soga'asi ea' sandandombol sa'oh, apa' epes isimba ae' igifalasi, ina sanda' waf andeande'ma sogafi'i, owa'.
40022009	Na'amba dei' ipa' pefe' ufiawa awamba hiawai dawalegefa pigati isimba epes hiasi pi'ipas pefalas sifi'mai gwa'aisi isimba lu'wasi daso'amaisi.’
40022010	Anen na'ias na'amba ma main, amom manda' maoli mafe'agon gani gani ufiawa dawalegef matamai epes isimba magatilisi, epes bu'wasi saloma awasisi. Ea' safi'i sape ipat atamba sondaso'ama ma a' si'ita kwaef endilisi.
40022011	“Esis sape ea' dembinai king nawis nomona nigatilis. Ea' nati anin epen atitin, ina nala klos sagalasa nemaf afamba daso'amaifii, owa'.
40022012	Ea' king na'ipana na'i, ‘Alipunai, dei' maina ina' owa' nila klos isimba sandaso'amaisi nifi'i niwisi na'aea?’ Owa', anen ina na'i anif basef, owa'atin.
40022013	“Ea' king na'ipa amom manda' maoli na'i, ‘Ipa' piwasi' lagof bo'wagaha epen inimba pikwahin nefe' niwis nepe akot ando'. Akot atamba atiasi anin nelef nenda' nalelef tilili talala' kwapete' nepe.’”
40022014	Ea' Jisas na'ipas na'i, “Aho', God nogofala epes hiasi na'amba atin si'i king anamba nanda'as. Anen nofala hiasi, apa' owa' nandandepa atona atin sufi'i suwis sope sogalomana.”
40022015	Ea' amom dembami Farisi mafe' manda' basef ma'if mandame'maefa mogowa' Jisas. Amom ma'i meme' anif basef ananifi owa' andeande'ia ma monda'mana basef mogowa'ana si'i sogapalo' agof anembeh.
40022016	Ea' masapa' alipumi magaila amomi maloma amam amamba anep mini'ap Heroti amom mafe'ma Jisas ma'i, “Dembinai Tisa, afa' ogawena, ina' aman naga'i endilisii. Ina ombel magahinai, owa'. Owa' niga'ipasa anif basef isimba anis agof lu'wagufisia a anif basef daifa isimba agof akasi falafisia, owa'atin. Ina' naga'ipas basef atifif endilisifi atif Godi amam nematawa hiasi dondo' atin hi'agalasi.
40022017	Ea' dao' ina' ni'ipafa. Dei' ina' okom mandanda' ma'imama? Mu'uli ape'ini na'i andeande'ma apa' mogaso'ana takis Sisar gavman dembinai esis Romi a'a owa'?”
40022018	Owa' Jisas nogawa ea' ma waf awafi amamifi ea' na'i, “Ipa' amam paga'i malogof biagufi, dei' maina ipa' pagagwamba ae'?
40022019	Ipa' himba'me anin moni takisini ma ata' itilin.” Ea' mofa'manai anin moni ma natilin
40022020	nahali'am na'i, “Ambal laloma agol isimba sagaili amisi?”
40022021	Ea' ma'i, “Isimba Sisari gavman dembinai.” Ea' nagwamam na'ipam na'i, “Dao' hiahawes dembinai Sisari, isimba pese'anas Sisar. Apa' hiahawes Godi, pese'anas God.”
40022022	Amom mame'anama basef ifimba ea' gogolalasom kwapete'am makwahana a' mafe'.
40022023	Nemaf afamba atef anom amam anep mini'ap Sadyusi, mafi'mai Jisas. Amom mini'ap apamba magahapifa sagaga'i ina atiasi sotanima sosafel wapani, owa'atin. Ea' amom mafe' mahali' Jisas
40022024	ma'i, “Dembinai Tisa, Moses na'i, ‘I'i anona aman noga' ma anen awasi akana, ea' owamana noso' waulu'mana anani'wi nola anis awasi ma sogaha'ofana.’
40022025	Ea' fowa' anom amam ape'imi ambep atetep mape la'afena apa', amom 7-pelaim. Nagali'i sahomam naso'akw awani aka'w naga', nakwaho'w kwape. Ea' owamana naso'akw naga' nakwaho'w kwapani awani aka'w.
40022026	“Ea' owamana nandatu'unai wapani nanda'as na'amba atin, ea' anona nandatu'umi naso'akw manda'as na'amba atin mafe' mafe'ma matagama owagufunai akutainai.
40022027	Amom amamba ambipim ea' mandaga' atin hi'andalam. Ama main, nemata'w waulu'mam kwagi'mam kwagi' kwaga'.
40022028	Anaf esis sagaga'i sogosafel wapani, nemata'w akwamba kwagaso' amom 7-pelaimi anaf mamahonama noso'akw? Amom 7-pelaim a' maso'akw atin hi'alam.”
40022029	Ea' Jisas nagwamam basef amom na'i, “Ipa' owa' pegawa basef Baibel naga'iefia, ea' owa' pagawa banagami Godia. Ea' ipa' dei' ina pa'i basef andeande', owa'atin.
40022030	Nemaf afamba sagaga'i sokwaha wandelef sotanima sogosafel wapani, amam nematawa ina ata' sondaso'ama wapani, a' owa'atin. Sope dowaf si'i ensel magape heveni.
40022031	Apa' basef ifimba esis amam nematawa sagaga'i sogosafel wapani, ipa' patalifa basef ifimba God na'if fagape Baibeli ea'. Anen naga'ipipa na'amba na'i,
40022032	‘Ae' God Abrahami, Aisaki a Jekopi.’ Basef ifimba fa'i God ina Dembinai ma epes isimba sagaga'ii, owa'atin. Anen God epes isimba ambal lapais sagape namisii.”
40022033	Esis amam nematawa same' na'amba sosafel gogolalasisa basef ananifi.
40022034	Jisas a' nasopama malogofa amam amamba dembami Sadyusi ma basef ifimba. Na'amba anom amam dembami Farisi mame' basef ifimba a mandakolasi mafi'i felefele'ma anen.
40022035	Ea' anona nagaloma amomi nogogawa mu'uli Godi na'i nogwamba Jisasa niga'i anif basef owa' andeande'a ma nonda'mana basef sogowa'ana si'i sogapalo' agof anembeh. Ea' nahali'ana na'i,
40022036	“Dembinai Tisa, mu'uli Godi mamahina lu'win nikila' mu'uli daian hiani nape nagali'i?”
40022037	Ea' Jisas na'ipana na'i, “Nomonas ipe'isi sehafel Dembinai God ipe'inai sisilana na'amba. Ukup ipe'ipi pipilana hi'indalep, pese'ana ambagufi nelelemb ipe'isi pendaso'anas hi'indalasa Dembinai God atona.
40022038	-
40022039	Mu'uli inimba lu'wani, nagali' endilisii. Ea' mu'uli nagagi'i inimba, ‘Ipa' ukup pipila anis epes sagape felefele'ma ipe'i, si'i ukup pagapagaila ipa' atipa.’
40022040	Basef kofagefa ma mu'uli hiani Godi faloma basef amom profet manda'afi hiafi hi'alef fape nomona mu'uli inimba biafin.”
40022041	Amom Farisi ata' munduwa'anima malutu atin, Jisas nahali'am
40022042	na'i, “Ipa' ukup pandanda' pa'imama ma Krais anen God nandandepana ea' ma nosapa'ana nogafi'ii? Anen nogama amii?” Ea' ma'ipana ma'i, “Devit nogamana.”
40022043	Ea' nahali'am na'i, “Dei' maina Ambal bu'unai Godi nagasa'ma nomonas Deviti ma naga'i Krais anen Dembinai? Devit fowa' na'i,
40022044	‘Dembinai God na'ipa Dembinai ae'ani na'i, “Ina' nepe lagol kwahisigili ae'agili atapina nefe' netagama anaf ae' enda' bousi ine'isi sogafe' lafela bo'wagah ine'igahi.”’
40022045	Devit fowa' nofala Krais na'i Dembinai. Isimba atis dei' Krais ina aman atona falafunai, owa'. Anen Dembinai.”
40022046	Ea' ina anona aman la'ifina ma nogagwamana basef Jisas, owa'atin. A'i owa' nemaf afamba owa', amom hiami ombel mahama mogahali'anama anif basef wapani. Owa'atin nafi'i nafi'i nataga dei' wapani nafe' atin.
40023001	A'i owa' main, Jisas naso'asa basef esis amam nematawa saloma amom alipumi 12-pelaim ananimi.
40023002	Na'ias na'amba na'i, “Amom dembami magawalipasa mu'uli Godi maloma dembami amamba Farisi amom maha'ofa Mosasa magawalipasa mu'uli Godi banagambel.
40023003	Andeande'ma pigaila basef hiafi amom maga'ipipafi, apa' ipa' ina penda' waf amom manda'afi, owa' hapaifi. Dei' main, amom ma'ipasa basef hiafi, apa' amom ina mailif, owa'atin.
40023004	Amom mogowatania basef amamifi magawalipasefa sigailif si'i basef wafifi analef aolef wafilifi lu'walifi mawamonalef fagatoma ikaguf asasifi, apa' amom ina matopalopepa mofa'alef kwasala ma lagof amamugufi, owa'atin.
40023005	Hiahaom hiami manda'ami manda'am dowafa epes sotolom siganifelom. Aho', amom mala latif lu'unai nail lagufi balagah amamisi ma manda' beten, ea' manda' sosaf launai nail sagegw amamugwi da'malifigwa.
40023006	Amom ukup pa'i siaifah isimba sotawa sagali'i atis dembami atom magapoma, ma afamba sanda' gwa'aisi lu'wasi a'a anamba ifagw lu'wagwi esis Juda dondol sandakolasugwi.
40023007	Amom ma'i hiasi sotoloma sondalalamam sogasa'ma agof amamugufi anamba sandakolas sagapoma ma ma'i sofalam sonda'i amom, ‘Dembami Tisa’.
40023008	“Apa' anis epes ina sofala ipa' si'i ipa' Dembipai, owa'. Dei' main, ipa' tisa dembinai ipe'inai atotona, ea' ipa' hipai pepe si'i sahin owan wambota atota.
40023009	Ipa' ina pefala anin epen nagape itap apa'e pi'i ahamepa ipe'inai, owa'atin. Dei' main, aman anamba atotona anen ahamepa ipe'inai, nagape heveni.
40023010	Ea' esis ina sofalepa si'i dembipai tisa, owa'. Dei' main, Dembinai tisa ipe'inai Krais atona, God nandandepana nasapa'ana nagafi'ii.
40023011	Apa' aman ami atiasi nogataga dembinai ipe'inai, dei' ata' nili' nope nonda' maol nope lafela ipa'.
40023012	Ea' na'amba atin, epen ami negasa'ma agol ananigili atogili, epen inimba anaf agol akan. Apa' epen ami nenda' agol ananigili gogafe' lafili, anaf anin nefa' agol lu'wagili.”
40023013	“Ipa' amam dembipai pagawalipasa mu'uli Godi paloma Farisi, ae' ati uwahipipa ma akafimi lu'wami anaf mogatagamepa! Ipa' amam malogof biagufipai! Ipa' pewalo uta ma nogohnaep esis amam nematawai ma ina atiasi suwis nomona maol Godi nope Dembinai numafias, owa'atin. Dei' main, ipa' ina pafe' pawis nomon, ea' esis amam nematawa sa'i sofe' sogawisi, isimba ipa' pasopamas ufia'wa sofe' sogawis nomon.
40023014	[Ipa' amam dembipai pagawalipasa mu'uli Godii paloma Farisi, ae' ati uwahipipa ma akafimi lu'wami atiasi mogatagamepa! Ipa' malogof biagufipai. Ipa' pawis ifagw agwamba nematawa alifiwaii, pawis panda' wala hiahawes awousi. Ea' pasafel palutu pandabeten launai atona ma pagambaho' waf awafi ipe'ifi. Panda'am na'amba pandabeten launai dowadowafa esis siga'i ipa' bu'upai. Anaf God nowaloga epes hiasi. Anis epes daias owa' sonda' waf awafi na'ambaia anaf sofa' akafimi kwasakwasala, apa' ipa' a' pefa' nimanimi lu'wami endilisi a'owa'.]
40023015	“Ipa' amam dembipai pagawalipasa mu'uli Godii paloma Farisi, ae' ati uwahipipa ma akafimi lu'wami anaf mogatagamepa! Ipa' malogof biagufipai! Ipa' pafe'agon hi'agalagini naoh a itap walemb hiagoma, pigifa'i anin epena negataga alipini ipe'ini nigaila basef ipe'ifii. Anin ea' nataga alipini ipe'ini, ea' ipa' panda' anin awen a'owa' nikila' ipa' na'amba. Ipa' aupai ma pagafe' wambel awambili hel nif fagandifi fagapoma. Apa' ipa' panda' anin nanda' waf awafi a'owa' fandahama atiasi negafe' wambel ambalemba awambili.
40023016	“Ae' ati uwahipipa ma akafimi lu'wami anaf mogatagamepa! Ipa' naep pagasi'ipai pa'i pihimba'masa ufia'w anis epes. Ipa' pagawalipas na'amba pa'i, ‘I'i epen niga'i agola ipat anamba lu'unai Godi sanda' lotuwani ma niga'i endilisi gani ilifi, isimba falafisi. Apa' anin niga'i agola gol amamba fasimi sogofalo'ma ipat anamba ma niga'i endilisi ilifi, dao' a' nenda'as nindaila basef si'i naga'i.’
40023017	“Ipa' ukup magahipai ea' naep pagasi'ipai! Maim da'im mape lu'um mikila'? Gol amamba sogofalo'ma ipat anamba amom lu'um a'a, ipat anamba bu'unai nanda' gol amamba mataga bo'oma naep Godi? Ea' dei' ipat anamba atona nikila' gol.
40023018	Ea' ipa' pagawalipas wapani paga'i, ‘I'i epen ami niga'i belita sofa' mafis sagaso' Godani endilisi ilifi, amamba falafumi. Apa' epen ami niga'i ofa mafis sagatoma belita ilifi ma niga'i ilifi, dao' anin a' nindagi'mas si'i naga'ias.’
40023019	“Ipa' naep pagasi'ipai! Hiahawes mais sape lu'wasi? Ofa mafis sape lu'wis a'a belita tanda' ofa inimbai nataga bo'wena naep Godi, dei' nataga lu'win? Ea' dei' belita tikila' ofa.
40023020	Isimba atis dei' epen ami niga'i agol belitai ma niga'i endilisi ilifi, anin newa' banaga basef ifimba ma hiahawes sagatoma belita ilifi saloma belita wapani.
40023021	Ea' epen ami niga'i agol ipat lu'unai Godi ma niga'i endilisi ilifi, anin newa' banaga basef ananifi ma ipat anamba naloma anen nagape ipat anambai.
40023022	Ea' epen ami niga'i heven ilifa negewa' banaga basef ananifi, anin na'i newa' banaga basef ananifi ma sia bu'wani Godi naloma aman anamba nagatoma sia inimbai.
40023023	“Ipa' amam dembipai pagawalipasa mu'uli Godii paloma Farisi, ae' ati uwahipipa ma akafimi lu'wami anaf mogatagamepa! Ipa' amam malogof biagufipai! Ipa' pandawaloga nambawai lombo maloma akwal lalilali hiali paso'ana du'wanil ilifunamail God. Panda'as na'amba ma akwal alamba hiali agofula alamba min, dil, kumin. Apa' ipa' a' pindihi'ama basef amamba hiami lu'uma basef mu'uli God naga'iefi ma waf usi'ifi ma pegatopalopa epes, pigati esis uwahipis, penda' hiahaom andeande' datima ma waf endilisifi. Waf afamba hiafi feloma waf pindilali pegaso'ana hiahawes mais Godafi, afamba pekolefaf pihapilaf atin pilaf.
40023024	Ipa' naep pagasi'ipai, pa'i pihimba'masa ufia'w anis epes! Ipa' panda' maola pigisia'ma afi'awa isimba sa'wisi sagail malepi nemba'wi, apa' mafin anamba lu'unai kamel ea' pewalo'ana nalomam.
40023025	“Ipa' amam dembipai pagawalipasa mu'uli Godii paloma Farisi, ae' ati uwahipipa ma akafimi lu'wami anaf mogatagamepa! Ipa' amam malogof biagufipai! Ipa' pandombasa kapi plet ando'esa atis hilili'. Apa' nomon owa'. Ipa' opalef si'ipama waf walifi faloma waf afamba alop atopafi awafi.
40023026	Ipa' Farisi, naep pagasi'ipai! Ipa' ata' pili' pendombasa kap nomonepa puli', ma atiasi ande'epa wapani pogataga bo'op.
40023027	“Ipa' amam dembipai pagawalipasa mu'uli Godii paloma Farisi, ae' ati uwahipipa ma akafimi lu'wami anaf mogatagamepa! Ipa' epes malogof biagufipai! Ipa' pandahama si'i ifagw sa'ugwi sagawa belatagwa sanda' pen afitinai saofam. Ea' ande'etama bo'ota ma sagatolota, apa' nomonetama si'igina bihitagof epes sagaga'ii maloma hiahaom awasimi alogw magami si'imagon.
40023028	Ipa' pape na'amba atin. Epes esis sati alop ipe'ipi ando' sa'i ipa' panda' waf usi'ifii. Apa' nomon waf aunai baso'amunai ma malogof biagufi panda' simbisambala mu'uli Godi amambai mape si'ima ipa'.
40023029	“Ipa' amam dembipai pagawalipasa mu'uli Godii paloma Farisi, ae' ati uwahipipa ma akafimi lu'wami anaf mogatagamepa! Ipa' amam paga'i malogof biagufi! Ipa' pefalo'ma matmat amom profet magaga'i taloma wandelefa epes isimba sape hilili' sagaga'i.
40023030	Ea' ipa' pa'i, ‘I'i afa' fowa' ope si'i akusafa afa'isiai, afa' ina otopalopa esis oha amom profet afum, owa'.’
40023031	Ama basef ifimba atif ipa' pagawalapafi kofagefa ipe'ifi atif, pa'i ipa' epes mini'ap apamba pagi' pagatagai saha profet magaga'i.
40023032	Ea' ipa' a' piwatani waf afamba awafi esis akusipai hi'indalaf!
40023033	“Ipa' si'i uguf, awasi pagataga uguf awagufi fagahasi! Kota basef lu'wami Godi nowa'epa nili'amepa pepe wambel awambili hel. Dei' penda'as pi'imama ma anaf pegefa'ma kot atamba? Owa'atin endilisi.
40023034	Apa' dei' ipa' peme'. Ae' asapa'o anom profet molomago anom amam nomonas fasisimi moloma anom gawaimi ma Baibeli amom mofo'o motagamepa. Atiasi ipa' peha anom moga', ea' pendola anom lawah hindisila'mai, anom pepe pegahom nomon ifagw pandakolasugwi. Ea' ipa' penda'am tofalam anembel wambel taun lu'wina ea' petofam mofa' mefe' anin taun daian ea' petofam pelam atin pefe'. Ipa' atiasi penda' waf awafi afamba.
40023035	Ea' dei' epes isimba sagape hilili'i ma anis sahas sagaga'i, kofagema amamba hiami atiasi a' mopoma ipa'. Aho', nagali'i Abel anen aman nagape hilili'i a' nafi'i nafi'i natagama aman akutainai profet Sakaraia, Berekia nogamana, anamba akusipa sahana afuna la'afena ipat lu'unai Godi naloma belita saofa mafis sagaso' Goda. Amamba kofagema atiasi a' mila ipa' atipa.
40023036	Ae' a'ipipa endilisi ipa'. Hiahaom awami akafimi kofagema atiasi a' motagama mini'ap amam nematawa isimba dei' pagapani.
40023037	“O ipa' Jerusalem, Jerusalem, ipa' pagaha amom profet afumi, pakwaha otamba pagaha amom God nasapa'am magafe'ma ipe'i, lifilafi ae' a'i ekolasa ipa' epes hipai si'i awata numa'itai towa'ani nogagwi takolasagw gopasol gwagail bihinagof atatigufi. Owa' owa'atin, ipa' pandaiwa'.
40023038	Ipa' peme'! Dei' ipat bu'utai a wambel ipe'imbili atiasi wafita totawa dowaf.
40023039	Ae' a'ipipa, ipa' atiasi ina petolowe wapani ma anaf piga'i, ‘Apa' ma'i God nofalo'ma aman anamba nagafi'i agol Dembinaii ma nonda'ana sonogahana.’”
40024001	Jisas nakwaha ipat lu'unai Godi nafe' atin, amom alipumi ananimi mafi'mai anen. Amom ma'i mihimba'mana ifagw lu'wagwi lotugwi.
40024002	Owa' Jisas nagwamam na'ipam na'i, “Ipa' pati ifagw amamba lu'wami a'a? Ae' a'ipipa endilisi, anaf ina atiasi anemba otamba bendatomama atin banagemba bepe, owa'atin. Asugulatam sowalom hi'ilam mofe' mo'oh atona atin.”
40024003	Jisas tol nape halafuta atamba Oliv, ea' alipumi ananimi atom mafi'mai anen ma'ipana ma'i, “Ina' ni'ipafa hiahaom amamba nambai' motaga. Ametal mail lili' lotaga ma afa' ogogawa ina' na'i netanima nigafi'i ma itap ana'e higiligalana?”
40024004	Ea' Jisas nagwamama anif basef laufi na'i, “Ipa' solawaipa. Na'amba anin epen a' nembaso'mepa.
40024005	Dei' main, amam hiami anef nemaf mifi'i mombaso'mepa mi'i agol ae'agili mi'i, ‘Ae' ma'uwi ae' Krais, God nandandepe nasapa'e agafi'ii.’ Ea' mombaso'ma amam nematawa hiasi some' basef amamifi si'i endilisifi silif.
40024006	Anef nemaf peme' amalemba sonda' wandaf a anis sondaha basefa wandaf si'ipipaf, ipa' ina ombal mehepa, owa'i. Hiahaom amamba atiasi mogatagai, apa' nemaf akutaifi ata' ota'.
40024007	Anis epes sagape anamba itap lu'wagoma sofela wandaf sopa' soloma esis sagape anep itap daiapi. Anona dembinai king nosafel no'wa anis walemb hielimbi ananisi sopa' soloma anona dembinai king daiana no'wa ananisi analemb walembi. Analemb walemb nolom mohas sope, ea' analemb walemb hiagoma atona atin itap bolatin nope.
40024008	Hiahaom amamba hiami amom ata' muli' motaga si'i akafimi mali' magatagama nemata'w kwa'i kogola awani.
40024009	“Nemaf afamba esis sofa'epa ma sogase'epa akafimi nimanimi, ea' sehepa pega'. Epes hiasi walemb hiagoma nelelemb numbutima ipa' kwapete' endilisi. Esis sati ipa' pagaila basef ae'afii, na'amba dei' sahepa.
40024010	Nemaf afamba amam nematawa hiasi sokwaha hapif asasini, ea' sondawawalapa atin soso'asas sefe'ma bousi sohas, ea' epes isimba ukup awepisi wapani.
40024011	Ea' amam amamba hiami mombaso'am muga'i amom profeti mosafel mufi'i mombaso'ma amam nematawa hiasi.
40024012	Waf awafi atiasi a' nosafel lu'una, na'amba amam nematawa hiasi asokwaha waf afamba ukup pigapigaila anis daidaias piga'i uwahipis.
40024013	Apa' epen ami nihapifi banagen nilutu negatagama nemaf akutaifii, inimba atiasi God nuwambilan nokwahoman waf awafi ananifi nitanimai nepe andeande'.
40024014	Ea' atiasi esis si'ipasa basef ifimba bu'wafi Godima epes hiasi sogawis nomona maol ananini nope Dembinai nugumafias. Esis si'ipas ganimba itap hiagoma hi'ilagon ama amam nematawa hiasi ganimba walemb hielimbi ata' sili' some'ef. Ama main owa', nemaf akutaifi a' fetaga.
40024015	“Anef nemaf ipa' piti hiahaom awami mogahambombaga hiahaom bu'wamii motaga si'i fowa' gani profet Daniel naga'i basef fagail Baibeli faga'i. Hiahaom amamba motaga mope anamba bo'wagoma ipat lu'unai Godi nomon. (Epen ami nigatalifa basef ifimbai anin a' okom mondapomef andeande'.)
40024016	Nemaf afamba amam nematawa sagape itap lu'wapi Judiai sofa' sefe' sondowasa'o halafutagw.
40024017	A epen ami nagape ipat ando'i felefele'i ina ata' netanima nefe' niwis nefa'i hiahawes ananisi ipat nomon, owa'i.
40024018	Epen ami nigaili aofi, ina ata' netanima nefe' wambel nefa' saket main ananisi, owa'i.
40024019	Nematawa opafuwai waloma awamba awasi ata' saga' nomagof atogufi, ae' a'i awo uwahipiwa endilisi ma nogota atamba ogame' akafimi lu'wami.
40024020	Ipa' pendabetena ipa' ina apefa' pefe' nogota atamba fufini asaf sogatagama a'a nemaf afamba sabat sagapoma noma'wafi, owa'.
40024021	Nogota atamba akafimi mugatagai lu'wami endilisi. Fowa' dambadamba itap pagataga nafi'i nafi'i nataga dei' nimanimi awami amambai fowa' ina anom na'ambaimi mataga, owa'atin. Ea' anaf wapani owa' anom nimanimi amambai motagaia, owa'atin.
40024022	I'i God owa' nonda' nimaguf fefe' bandefa, atiasi amam nematawa hiasi hi'ilas higiligalasi. Owa' owa'atin. God okom mapoma epes isimba anen nogosaho'as ea'i dei' nahagasa nogota atamba bandata.
40024023	“Nemaf afamba fegataga ma i'i anis epes si'ipipa siga'i, ‘Ipa' piti Krais God nasapa'ana nagafi'ii anen nape na'a, o nani nape gani,’ ipa' ina pihapifas, owa'.
40024024	Nemaf afamba anom amam mombaso'am muga'i amom Kraisi a amom profeti, a' motaga monda' ametal banagani naninani monda' banagami hiami si'i God nanda'ami. Endilisi i'i amom banagema, a' mombaso'ma amam nematawa God nogosaho'as ea'i mohambombagas. Apa' owa' owa'atin.
40024025	Peme', ae' ea' a'ipipa hiahawes isimba dei' ata' owa' sogatagaia.
40024026	“Ama epes ami si'ipipa siga'i, ‘Ipa' piti, anen nani nape gani epes akagoma wafigima, ipa' ina peme'as pefe'agon, owa'. Apa' i'i epes ami siga'i, ‘Ipa' piti nani nape ipat tati nomon’, ipa' ina pihapifas, owa'i.
40024027	Ipa' pegawa otaga holagala, holala natagai gani awin nagatafima ea' nogala' nafe' anamba hiagoma awin negewalama. Ae' ataga epen egefa' alop epesi, afamba ae' itanima igafi'ii, enda'am na'amba atin hiasi sotolowe.
40024028	Mamahagoma alop sagaga'i poga'oma, ea' na'amba atogon anaf komemb mefe' munduwa'animama.
40024029	“Akafimi nimanimi hiami ma nogota atamba hi'ilam ea', kwafalis atis awin alipini a' netaga owamb, ea' owambini ina ata' negala', a'owa'. Ea' ondowa mowai otaga ilif, hiahaom hiami banagami magape otagai ea' bol atin mope.
40024030	“Ae' ataga epen egefa' alop epesi. Nemaf afamba ametal ae'ani netaga gani otaga ilif, amam nematawa hiasi sagape itap hiagomai a' selef. Ea' siti ae' eloma ilagw otaga ilif ifi'i eloma hiahaom mogogala'i fasimi Godi moloma banagami ananimi.
40024031	Ea' alof lu'unai nogal mehip, esapa' amom ensel ae'ami mefe' itap hiagoma awin natafima negewalama wa'owa'ol anamba biafigin biafigin mefe'agon hi'ilagon ganimba itapi otaga safe' sogotambela. Atiasi ensel amamba mofe' mofa'ai esis amam nematawa God nogasaho'as ea' ananisii sondakolas atogon.
40024032	“Ipa' nomonas sondanda'ma anif basef waminif atina ilaof. Ipa' piti ilaof nogonafa ma basowa, pegawa nogota atamba nelemb ea' felefele'ma sogaof.
40024033	Ea' na'amba atin anaf piti hiahaom amamba ali' aga'ipipami a' motaga hi'igalam, ipa' pegawa ae' afi'i alutu felefele'ma uta. Ina ata' nogota laota, owa'.
40024034	“Ae' a'ipipa endilisi, amam nematawa dei' ata' pagapani ina atiasi pega' ulal, ata' owa', ipa' piti hiahaom amamba hiami motaga hi'igalam.
40024035	Otaga noloma itap hiagoma anaf a' higililam, apa' basef ae'afi ina higililif, owa'atin endilisi. Fegape atapif lifilafii.
40024036	-
40024037	“Ae' ataga epen egefa' alop epesi a'ipipa. Owa' anin epen negawa nemaf a'a nogota atamba ae' igafi'atai. Amom ensel magape ilifi wapani ina mogawa. Ae' nogamana Godi wapani ina egawa, owa'. Ahame atona nagape ilifi anen atotona negawa nemaf afamba. Waf fowa' sanda'af nogota atamba Noa nagapautai, ea' na'amba atin si'i anaf esis sonda'af nemaf afambai felefele'ma ifi'i egataga itap apa'e.
40024038	Fowa' embel lu'wami ata' owa' motagaia, nogota atamba esis sape sa' gwa'aisi sa' embel amam nematawa sindikikila'ma sandaso'ama atin safe' safe' sataga nemaf afamba Noa nafe' nagawis galaho'w.
40024039	Amam nematawa isimba ina sogawa nemaf afamba, owa'atin. Esis ukup maso'as sandape na'amba atin safe' satagama afamba embel lu'wami mataga magaha esis amam nematawa hiasi mambaho'was hi'agalas. Ea' anaf na'amba atina nemaf afamba ae' itanima igafi'i.
40024040	Afamba amam biam mondao'oma monda' maol mogail aofi, God a' nofa' anona, anona nokwahona nil.
40024041	Ea' anowa nematawa biawa onda' maola plaua onda' breti, atiasi God nofa' ano'w kofe' nokwaha ano'w kope.
40024042	“Ea' ipa' a' solawaipa andeande'. Ipa' ina pegawa nambai' dembinai ipe'inai nogafi'i, owa'atin.
40024043	Ipa' ukup pepoma anif basef waminif atini. I'i ahama ipati nili' nogawa owamb nogota mamahotama nanda' wali nogafi'atai, ama silisilawi numafiata nogape, nanda' wali ina atiasi nifi'i nupisila ipat ananitai nuwis nomon, owa'atin.
40024044	Ea' ipa' wapani silisilawi pendape. Dei' main? Ae' ataga epen egefa' alop epesi, ifi'i anef nemaf ipa' ina atiasi pegawa pi'i ifi'i ulal nemaf afamba, owa'.”
40024045	“Ipa' hipai penda' waf bu'wafi si'i anamba nugumafi amom manda' maoli okom bu'wami mapaona nanda' maol andeande' datimai. Aman anamba dembinai ananinai nandandepana ma nugumafi ananimi manda' maoli ma nogaso'ama gwa'aisi amom nogota dondo'atai.
40024046	Anafa dembinai ananinai notanima nogafi'i, ma niti aman anamba nanda' maol andeande', dao' aman anamba sonohana.
40024047	Ae' a'ipipa endilisi. Dembinai ananinai anaf nonda'ana nope dambena nugumafi hiahaom hiami ananimi hi'igalam.
40024048	Apa' i'i aman anamba nonda' waf awafi okom magapoma opaf ananifi atofi a' ni'i, ‘Dembinai ae'anai ina atiasi nifi'i ulal, owa'atin.’
40024049	Ama anen noha amom manda' maol atini nea' gwa'aisi embel noloma amam amamba manda' spaki.
40024050	Ea' Dembinai ananinai atiasi notanima nifi'i anef nemaf, apa' aman anamba ina atiasi ni'i Dembinai nifi'i ulal, ata' owa'. Dembinai nogafi'i nifi'i nogota atamba anen okom mogaso'anatama.
40024051	Ea' a' nohana nili'amonana nefe' nope noloma epes isimba sagambaso'ami malogof biagufisi. Wambel anamba awagoma selef sonda' nalelef tilili talala' kwapete' sope.
40025001	“Anef nogota atamba epes sogawis nomona maol Godi nope Dembinai nugumafias si'i anif basef waminif atina nematawa ilufunamaiwa. Anona aman na'i nogaso' ano'w nemata'wi, nafe' napani ma notanima nogafi'i. Ea' nematawa awamba aiawaiwai osafel ofa' lambeh handandawa wafe' wa'i olaoma aman anamba ufia'w ofa'ana nifi'i.
40025002	Wanowa biawa gawa akawai apa' wanowa biawa ogogawai.
40025003	Awamba gawa akawai ofa' lambeh halomawa wafi'i, apa' awo ina ofa'ai kerosin atifin nalomawa, owa'.
40025004	Apa' awamba gawaiwai owala kerosin batowagof ofa'an atifin naloma lambeh awoumbihi ofa'as atifis wafi'i.
40025005	Aman anamba ina dei' nafi'i ulal, ata' owa'. Ea' awo hiawai naep nimanip ambeh hahawa a' wa'oh.
40025006	“Wa'oh wafe' wafe' ma a'i owa' amanota la'afitama a' wame' anef maf fataga fa'i, ‘Dei' aman nagaso' ako'wi nafi'i. Ipa' pefe' petolona ufia'w pefa'ana pifi'i.’
40025007	Ea' nematawa awamba osafel, wandondomba lambeh awoumbihi ma ogafe'.
40025008	Apa' nematawa awamba gawa akawai wandaila awamba gawaiwai wa'ipawa wa'i, ‘Ipa' ata' pese'apa kerosin du'wanin. Lambeh ape'imbihi ha'i a feganda'ambeh.’
40025009	Owa' awo wa'ipawa wa'i, ‘Ahae' owa'atin. Kerosin owa' hiana dondo'ma apa'a, owa'. Ipa' fo'o petala anin ipe'ini.’
40025010	“Ea' awo ata' wafe' watala kerosin wagailii, aman anamba nogaso' nemata'wi a' nafi'i. Ea' nematawa awamba wanda'as dumbili dombol wagapani, a' wawis ipat nomon walomana sa' gwa'aisi lu'wasi ma aman nagaso' ako'wi, ea' uta a' taso'.
40025011	“Ea' awamba wafe' wagatala kerosini otanima wafi'i wagi' wataga, ea' walutu ofalana wa'i, ‘Dembinai, dembinai, ina' usi'mapai uta.’
40025012	“Owa' anen nagwamawai basef na'i, ‘Ae' a'ipipa endilisi, ae' owa' egawepaia.’
40025013	Ea' Jisas na'i anif basef wapani na'i, “Dei' ea' na'amba atin, ipa' solawaipa andeande'. Dei' main, ipa' ina pegawa nambai' ae' igafi'i.”
40025014	“Nemaf afamba ae' itanima igafi'afii epes sogawis nomona maol Godi nope Dembinai nugumafias sope na'amba atin si'i anif basef waminif atina anona aman na'i nogafe' anagoni. Anen nofalai amom amamba manda' maola anini mafi'i, a' naso'ama hiahawes lagof amamugufi.
40025015	Anen okom mapoma waf amamifi faloma gawa amamini atona atin, ea' nawalogamam moni amom. Anona naso'ana hiani a'owa' 5,000 kina, anona naso'ana hiani kwasakwasala 2,000 kina, anona naso'ana kwasala'in 1,000 kina. Anen nanda'mamas na'amba ma main, a' nafe'.
40025016	Ea' aman anamba nogofa' 5,000 kinai nanda' maola nogombamai inimba dembinai nagaso'anani, ma nogofa' 5,000 kina wamani wapani.
40025017	Ea' aman anamba nogofa' 2,000 kinai wapani nanda' maol nombaman a' nofa' anin 2,000 kina wamani wapani naloma fowa'ini.
40025018	Apa' aman anamba nogofa' 1,000 kinai owa' nofa'an nafe' nala'agon nawa moni inimba dembinai ananinai nambaho'wan nape itap.
40025019	“Ama nogota laota tafe'ma main, dembinai amamunai notanima nafi'i. Ea' na'i ata' ni'i basef andeande' noloma amom nogawa moni inimba anen nagaso'amani.
40025020	Ea' aman anamba nogofa' 5,000 kinai nafi'i ea' nofa'ai 5,000 kina inimba anen nanda' maol nogofa'ani wapani a na'ipa dembinai ananinai na'i, ‘Dembinai, ina' nase'e 5,000 kina atin, apa' dei' ina' niti ae' anda' maola moni inimba dei' efa' 5,000 kina wamani wapani.’
40025021	“Ea' dembinai na'ipana na'i, ‘Ina' aman bu'unai nanda' maol andeande' datima. Dei' fowa' ina' nimafi hiahawes sa'wisi andeande' datima. Dei' enda'ena nimafi hiahawes lu'wasi. Ina' nifi'i nendagala neloma dembinai ine'inai.’
40025022	“Ea' aman anamba nogofa' 2,000 kinai nafi'i a' na'i, ‘Dembinai, ina' niti. Ina' nase'e 2,000 kina atin, owa', dei' anda' maola moni inimba, dei' ifa'ai 2,000 kina wamani wapani.’
40025023	“Ea' dembinai na'ipana na'i, ‘Ina' aman bu'unai nanda' maol andeande' datimai. Fowa' ina' nimafi hiahawes sa'wisi andeande' datima. Dei' enda'ena nimafi hiahawes lu'wasi. Ina' fi'i nendagala neloma Dembinai ine'inai.’
40025024	Ea' aman anamba nogofa' 1,000 kinai anen wapani nafi'i na'ipa dembinai ananinai na'i, ‘Dembinai, ae' egawa ina' aman dindinapinai nagala'ambema hiahawes naga'i ine'isi atisi. Aof anona aman nagawasafi afamba ina' nafe' nala'asaf. Ea' anep itap anona aman nogowaha olembepi, ina' nafi'i nalas.
40025025	Ae' nomonas sapoma ina'. Ea' ae' ombal bahe ma ina', dei' afe' ala'agon ambaho' 1,000 kina ine'ini nape itap. Isimba hiahawes ine'isi ea' ina' tanima dofa'aso.’
40025026	“Ea' dembinai ananinai nagwamana basef na'ipana na'i, ‘Ina' nanda' maoli, ina' aman awinai endilisi. Ina' ala'uta nagahinai. Endilisi ina' a' negawa ae' ala' gwa'aisi anona aman nagawas aof ananifii, a afe' agatopa' wit anep itap anona amani.
40025027	I'i na'ambaiai, dei' nefa'an negambe'an benga ae' itanima ifi'i efa'an negaloma anin wamani wapani.
40025028	“Ea' ipa' dalombana 1,000 kina aman anamba pese'anan nefe'ma aman nanumba nogofa' moni 10,000 kinai.
40025029	Dei' main? Epes ami sagahapila hiahawesi isimba atiasi sofa' anis wamasi wapani ma hiahawes asasisi sogataga hias. Apa' epen ami owa' nigahapila hiahawesia ea' hiahawes anin nagahapilasi, isimba atiasi endalombanas anin.
40025030	Aman anamba wafinai ipa' pekwahona nefe' nuwis ando' akotigima endilisi. Wambel anamba awagoma selef sonda' nalelef tilili talala' kwapete' sope.”
40025031	“Anaf ae' ataga epen egefa' alop epesi ifi'i ilumai glori mogogala'i ae'ami, ea' amom ensel hiami molome mifi'i. Ama nemaf afamba ae' epe etoma sia lu'unai ae'ani ma mogogala'i magafi'i heveni.
40025032	Ea' amam nematawa hiasi sifi'i hi'ilas sope nogohnaep ae'asi. Ea' ae' inifa'as enda'as sope misi'ah biah, si'i aman nugumafi sipsipi nanifa' sipsip pagafe' anagon, meme magafe' anagon.
40025033	Ea' enda' epes a' sefe' sulutu wa'ol lagol kwahisigili ae'agili si'i sipsip, apa' epes isimba God nondaiwa'masi sulutu wa'ol lagol egawama si'i meme.
40025034	“Ea' ae' dembiwai king i'ipa esis isimba sagape lagol kwahisigilii i'i, ‘Ipa' ahame ae'anai nofalo'mepa ma sonogahipai, ipa' piwis anamba anen nagala'ambemagoma pefa' hiahaom amamba ipe'imi fowa' itap owa' ata' petagaia nandondombam magapomipai.
40025035	Dei' main, ipa' fowa' pati ae' nolomahe ape ipa' pase'e gwa'aisi. A pati iap pase'e, pase'e embel a' embel. Ae' agafi'i anambel wambili ipa' pefa'e pafe' ifagw ipe'igwi.
40025036	Ea' ae' luwaguf mais ake, ipa' pase'eas anda'as ea' awasiwi ipa' pimafi andeande'. Ae' ape anda' kalabus, ipa' pafo'o patolowe.’
40025037	“Ea' esis isimba sagape hilili'i atiasi sogwa basef ananifi si'i, ‘Dembinai, dei' nemaf mamahefa apa' mati ina' nolomahena mase'ena gwa'aisi ina'? A' anef nemaf ina' iap pase'ena apa' mase'ena embel?
40025038	Ea' nogota mamahotama apa' matilina si'i anambel wambelinai apa' mofa'ena mafi'i ifagw ape'igwi? Ea' nemaf mamahefa apa' matilina lowaf akena, mase'ena lowaf?
40025039	Ea' nemaf mamahefa mati awasina nape kalabus mafe' magatilina?’
40025040	“Ea' ae' dembiwai king egwamasa basef i'i, Ae' a'ipipa endilisi! Maol bu'wani mamahina ipa' panda'ana pagatopalopa esis sahin owan ae'asi falafisi agof akasi, inimbai ipa' ina panda'masan esis atis, owa'. Panda'mean ae' wapani.
40025041	“Ea' ae' i'ipa esis sagalutu wa'ol lagol igawamai wapani i'i, Ipa' delefata pekwaha ae' fo'o. God nandaiwa'mepa na'i ipa' epes awipai. Ipa' fo'o wambel awambili nif lu'wafi fagapoma. Nif ifimba ahame nanda'ef fandandombol fapoma aman aunai Satan naloma ensel ananimi.
40025042	Dei' main, ipa' fowa' ina panda' waf bu'wafi, owa'atin. Ae' nolomahe agape, ipa' ina pase'e gwa'aisi, owa'. Ea' ae' iap pagase'ema embel, ipa' ina pase'e embel a' embel, owa'.
40025043	Ea' ae' si'i epen anagon lauguniwai, apa' ipa' owa' pefa'e pefe' ifagw ipe'igwia, owa'. Ea' lowaf ake ipa' ina pase'e lowaf, ae' awasiwi, ape anda' kalabus apa' ipa' ina pafo'o patolowe, owa'atin.
40025044	“Ea' esis wapani a' sogwa basef sohali'ana si'i, ‘Dembinai, dei' nemaf mamahefa apa' mati ina' gwa'aisi embel akana nolomahena, a ina' epen anagon lauguninai, a ina' lowaf akana awasina a nape nanda' kalabus, ea' apa' owa' mofo'o motopalopenaea?’
40025045	“Ea' ae' a' egwamasa basef esis i'i, Ae' a'ipipa endilisi, waf maif owa' penda'afa anin epen inimba falafuna agol akania, isimba ea' na'amba atin ina panda'meaf ae' wapani, owa'atin.
40025046	Ea' amam nematawa isimba sofe' sofa' hiahaom awami akafimi magape atapim lifilafii. Apa' epes isimba bu'wasi anaf sofa' ambal namili a' sofe' sope anamba sogape bo'wes lifilafima.”
40026001	Jisas nawalipasa basef ifimba laufi ma hi'alef, ama nogota atamba anen na'ipa alipumi ananimi na'i,
40026002	“Ipa' pegawa, nimaguf bif dowaf ata' fapoma nemaf afamba ma soga' gwa'aisi lu'wasi sa'i Pasova afegataga. Atiasi nemaf afamba anona aman nowalapa ae' ataga epen egefa' alop epesi ma anom amam boumi mogandele lawag usi'igai ti'wanaegai mohe egaga'.”
40026003	Nemaf afamba amom pris dembami maloma agufumi esis Judai munduwa'anima mape ipat Kaiafasi, anen pris dembinai nape nagali'ma pris hiamii.
40026004	Ea' ma'i basef mandame'maefa monda' uhuf mefe'ma mombalo' Jisas mohana nogaga'.
40026005	Owa' amom mandaiwa'ma mogombalo'ana nemaf afamba sanda' gwa'aisi isimba lu'wasiafi. Na'amba epes hiasi ukup awep ea' sohafel sonda' wandaf.
40026006	Nemaf afamba Jisas nafe' Betani nape ipat anona aman Saimoni, fowa' aowas aunai nanda' alop ananipi pagambu'wi, apa' dei' ambo'ona.
40026007	Ea' ano'w nemata'w kwafi'mai anen kwahapila anol botol sanda'al si'i otami, embel sanda alogw fasigwi gwaga'ani sagatalin otamba lu'umbai nala botol alamba. Ea' kwakolo'w sanda inimba newala balaga Jisasi ma tebol anen nagatomama.
40026008	Amom alipumi ananimi mati na'amba, ukup amamipi awep a'owa'. Ea' ma'i, “Dei' maina ako'w kwagahambombaga sanda inimba nagafe' dowaf?
40026009	I'i afa' ofa'ana anis epes sotalin moni hiani ma afa' ofa'an ogaso' epes isimba kwahusa gwa'aisi mainai, dao' andeande'. Apa' owa', owa'atin.”
40026010	Ea' Jisas nogawa ukup amamipi, na'ipam na'i, “Dei' maina ipa' ukup awasip pagapoma nemata'w akwamba? Owa'i. Ako'w kwanda' waf afamba fasifima ae'.
40026011	Isimba kwahusa gwa'aisi maini sape salomepa nimaguf hiafi. Apa' ae' ina ata' elomepa egape nimaguf hiafi, owa'atin.
40026012	Nemata'w akwamba kwakolo'wa sanda inimba ma alop ae'api, kwanda' isimba kwindila'waifa felefele'ma esis sogawe matmat.
40026013	Endilisi ae' a'ipipa, ganimba itap walemb hiagoma anaf siga'ipasa basef bu'wafi ae'afi, si'ipasa basef ako'ufi wapani ma ukup pegapoma waf bu'wafi ako'w kwanda'meafi.”
40026014	Nogota atamba anona amom alipumi Jisasi 12-pelaim, aman anamba Judas Keriotinai a' nafe'ma amom pris hiami dembami.
40026015	Ea' nahali'am na'i, “Ipa' pa'i pese'e main petalowe ma igihimba'mepana?” Ea' amom matalifa moni silva 30-pelain a' maso'ana.
40026016	A'i owa' nogota atamba atota nanda'as atapina nala' nolaoma ano'w ufia'wa nigihimba'mama Jisas amoma mogombalo'ana.
40026017	Nemaf afamba sali' saga' anis gwa'aisi saga'i Pasovai esis sa' bret atamba owa' togatef lu'utaia ea' amom alipumi ananimi mafi'mai anen mahali'ana ma'i, “Ina' na'i afa' ofe' ondondomba ipat anima ma ina' nega' gwa'aisi isimba?”
40026018	Ea' na'i, “Ipa' pefe' taun, pefe'ma anona aman pi'ipana pi'i, ‘Dembinai Tisa na'i, “Nemaf dondo'afi God nandandepamiefi ea' felefele'. Ae' a'i ea' Pasova inimba eloma alipumi ae'ami ope ipat ine'itai.’”
40026019	Ea' amom alipumi ananimi manda'as na'amba atin si'i anen naga'ipam ea' manda' gwa'aisi Pasovai dumbili dombol.
40026020	A'i owa' owamb anen nape na' gwa'aisi tebol naloma alipumi ananimi 12-pelaim.
40026021	Ea' amom mape ma' gwa'aisi atin owa', Jisas na'ipam na'i, “Ae' a'ipipa endilisi, anona afa'inai atiasi a' nefe' nihimba'ma amom boumi ma ae' egapoma.”
40026022	Ea' ukup amamipi nimanip a'owa', mosafel mahali'ana atona atin ma'i, “Dembinai, ae' a'a ami?”
40026023	Owa' anen nagwamama basef na'i, “Aman anamba dei'aol nalome wahapila bret wagalata disi, anen ea' ma'una, anamba atiasi nogawalapa ae'i.
40026024	Aho', ae' ataga epen egefa' alop epesi, atiasi anis epes sehe egaga' si'i Buk Baibel naga'iasa ae'. Apa' aman anamba nogawalapa ae' ma boumii, anen uwahipina endilisi. Atiasi hiahaom awami endilisi a' motagamana. Fowa' ma'mana owa' ata' kolanai, dao' a' andeande'. Ama anen ina a' notagama hiahaom akafimi amamba awami. Owa', a' owa'atin.”
40026025	Ea' aman anamba Judas nogawalapa Jisasa bousii anen anagwa basefa Jisas na'i, “Dembinai Tisa, ae' a'ias a'a owa'atin?” Jisas nagwamana basef na'i, “Ina' atina na'iam.”
40026026	Jisas nalomam ata' mape ma' gwa'aisi atin, ama main, nasa'ma anota bret, nandabeten nanifela God, nawalota naso'am na'ipam na'i, “Ipa' sa'mata pea'ata. Bret atamba alop ae'api.”
40026027	Ea' nasa'mai anop kap embel wain bagalapi nanifela God, naso'am na'ipam na'i, “Ipa' hipai gwa'embel atin.
40026028	Embel ambalemba esimbel ae'ambeli bewa' banaga basef ifimba God nagala' lapafi dambaifi. Esimbel ambalemba ae' ekolo'wambela God nokwahomasa waf awafi epes hiasii okom mogaso'anaf.
40026029	Ae' a'ipipa, ina ata' itanima ia' wainimbel wapani, owa'. Ae' efe' etaga anamba ahame nagala'ambemagoma, dao' a' ia' anin wain dambaini elomepa anamba.
40026030	Amom manda' anof awaf ea', mawisi a' mafe' mondowasa' halafuta Oliv.
40026031	Jisas na'ipam na'i, “Atiasi owamb amba'e pindaiwa'ma pagahapifi a pekwahowe. Dei' main, fowa' gani Baibel naga'i na'amba na'i, God na'i, ‘Anaf owagama gani, ae' eha aman anamba nugumafi sipsipi noga'. Ea' sipsip amamba atiasi a' mofa' mefe' atona biana.’
40026032	“Apa' owa' owa'atin, atiasi ae' itanima asafel wapani a' ili'ipa efe' itap lu'upa Galili.”
40026033	Ea' Pita nagwa basef na'amba na'i, “I'i anom owa' mohapifina banagema ma mi'i mokwahena, hapaimi, ihapifina banagewe ina atiasi ikwahina, owa'atin.”
40026034	Ea' Jisas nagwamana basef na'i, “Ae' a'ipina endilisi, atiasi owamb amba'e awata ata' owa' totaea, ina' a' nendehali'mi ni'ias wanif ni'i, ‘Ae' owa' egawa Jisasa.’”
40026035	Ea' Pita na'ipana na'i, “Owa'atin. Esis soha afa' biafa oga' atin. Ae' ina a' indahali'mina, owa'atin endilisi.” Ea' alipumi hiami Jisasi ma'ias na'amba atin hi'alam.
40026036	Jisas nao'wa alipumi ananimi mafe' atin anagon Getsemani lawah oliv hogotawama. Ea' na'ipam na'i, “Ipa' pepe na'a, ae' efe' gani wa'ol endabeten.”
40026037	Ea' anen nao'wa Pita naloma Sebedi nogaopana Jemsi Jon a' mafe'. Ea' name' opaf ananifi a' nimanif kwapete' endilisi.
40026038	Ea' na'ipam na'i, “Nembel ae'ambili nimanimbil a'owa', ma ae' egaga'. Ipa' pepe na'a silisilawi pepe pesase ma igitanimai.”
40026039	Ea' anen nandambema nafe' kwasakwasala, a' nowa nambe' opaf notawa nandabeten na'i, “O ahame ae'inai, i'i ina' niga'i awima, dao' nekwahome kap apamba. Apa' owa', ina' nindaila okom ine'imi atom, ae' owa'.”
40026040	Nahali'ana ea', nosafel notanima nafe'ma alipumi ananimi magapoma, owa' nati amom a' ma'oh maga' mafe'. Ea' nofala Pita na'i, “Ipa' banagepa pepe pesasa ae' a'a owa'? Nogota a'ipipa a'i pepe pegasasa ae' ina laota, owa'. Nogota bandata si'i aua atitin.
40026041	Ipa' solawaipa pepe pendabeten. Na'amba hiahaom mogogwambipai a' motagama ipa'. Endilisi ambagof ipe'igufi fa'i awima pendabeten, apa' alop owa' banagepa, ala'uta tahepa.”
40026042	Ea' anen notanima nafe'ma bif nandabeten na'i, “Ahame ae'inai, i'i kap apamba owa' ano'w ufia'wa ae' indihi'amapa, ea' hapaimi, ae' ea' endefa'ap. Ina nindaila okom ine'imi atom.”
40026043	Anen nahali'ana ea' nandambemef notanima nafi'i bif magapoma nati amom ata' ma'oh atin, naep amamipi nimanip.
40026044	Ea' nakwahom notanima nafe' nandabeten wapanima a' wanif. Beten inimba atin doko' nali' nanda'ani, atin notanima nanda'an wapani.
40026045	Ama main, notanima nafi'mai amom magapoma na'ipam na'i, “Ipa' ata' papoma noma'w pa'oh atin a'a? Peme'! Nogota ae'atai atataga. Dei' nemaf afa'e anona aman aunai a' nifi'i nulumai anom amam awami mufi'i mowa ae', ataga epen egefa' alop epesi.
40026046	Safel! A' ofe' uti aman anamba nigihimba'mama ae'i dei' a' nafi'i.”
40026047	Jisas ata' nalutu na'ipam atin, owa' anona aman nafi'i. Aman anamba Judas, anona amom 12-pelaim Jisasi. Anen nafi'i nalomai amam hiami mahapila bainagwi belep. Amom pris dembami malumai amom agufumi dembami esis Judai masapa'am mafi'i.
40026048	Ea' aman anamba nogawalapa Jisasi, a' nali' na'ipam nanda' ametal nihimba'maman na'i, “Atiasi ipa' piti ae' igasisi'a dalogwanai, aman anamba ea' ma'una Jisas. Ipa' pihapilana pembalo'ana tatala'ina.”
40026049	Ea' anen nafe'ma Jisas kwafalis na'i, “Owamb bu'wambi, Dembinai.” Ea' nasisi' dalogwana.
40026050	Ea' Jisas na'ipana na'i, “O alipunai, hiahawes ina' nafi'i ma na'i nenda'asi, awi ina' da'as kwafalis.” Ea' amom mafi'i felefele'ma anen mowasa' lagof mahapilana sisihina.
40026051	Ea' anona aman nape nagaloma Jisasi, nala lagol nagiai bainat ananitai naha anona aman nanda'mana maola pris dembinai nape nagali'ma pris hiamii, ea' natopa' aliga ananigai pele'ataga gowa.
40026052	Owa' Jisas na'ipana na'i, “Sapa' bainat tofe' tope tagapoma. Amom hiami mogapa' bainagwi, atiasi bainagw goham moga'.
40026053	Ina' negawa banagami Ahamai a'a owa'? I'i ae' ihali'ana ai, anen naso'ai ensel ananimi hiami a'owa' kwafalis atis, mikila' misi'ah ahamba soldia 12-pelaih. Apa' owa', owa'atin.
40026054	Ae' i'i enda' waf afamba ai, atiasi basef ifimba fowa' God na'if fagape buk Baibeli ina atiasi fetaga alihif dondo'ma esis sifi'i sogombale'e, owa'atin.”
40026055	Ea' Jisas na'ipa esis amam nematawa hiasi na'i, “Ipa' pefa'i bainagwi belep pafi'i si'i pafi'i pa'i pegewa' anona aman aunai napa' nagaloma gavmani a'a? Nimaguf hiafi ae' ape alomepa ipat lu'unai Godi awalapa basef bu'wafi esis amam nematawa hiasi, apa' ipa' owa' pembale'ea.
40026056	Apa' dei' hiahaom amamba ipa' panda'ami mataga dondo'ma basef ifimba fowa' God na'ipa amom profet manda'ef fagail buki a' fataga endilisi.” Ea' alipumi ananimi hiami makwahona mafa' mafe' hi'alam.
40026057	Amom amamba mogombalo' Jisasi mofa'ana mafe' ipat anona pris dembinai nape nagali'ma pris hiamii Kaiafas. Ea' amom dembami magawalipasa mu'uli Godi maloma agufumi esis Judai mundowa'anima mape.
40026058	Apa' Pita ina nalomam nafe' atef owa'. Anen nagigi'mam nafe' nataga indalelemb nawis ipat dembinai prisi nafe' nape naloma amom polisman mapoma nif. Anen na'i nope niti atiasi main netaga.
40026059	Ea' amom pris dembami maloma amom dembami Juda mugumafi koti, amom hiami ma'i molaoma anis epesa sombaso'ma Jisas sosapagana ma anif basefa mohana nogaga'.
40026060	Ea' epes hiasi sataga sa'i basef baso'afi fafe'ma anen. Apa' esis ina satagama anif basef endilisifi kofagefa ma mohana nogaga', owa'. A'i owa' main, anom amam biam mataga
40026061	ma'i, “Aman anamba na'i anif basef na'i, ‘Ae' la'ifiwai ma igugulata ipat lu'unai Godi ma itanima egala'ana wapani nimaguf wanif dowaf.’”
40026062	Ea' pris anamba dembinai nalutu nahali' Jisas na'amba na'i, “Ina' negwa basef ifimba a'a owa'? Dei' maina amom maga'ipina basef na'amba?”
40026063	Owa' Jisas ina na'i anif basef, owa'atin. Ea' pris anamba na'ipana na'i, “Ae' a'ipina endilisi ma agol Dembinai Godi nagape lifilafii, ina' kipa apa'. Ina' Krais Nogama Godi nandandepena nasapa'ena nagafi'ii, a'a owa'?”
40026064	Ea' Jisas na'i, “Ipa' pa'ias ea' ma'wis. Apa' ae' a'ipipa, anaf owagama ipa' piti ae' ataga epen egefa' alop epesi, epe lagol kwahisigili Godi banagewe. Epe otaga ilif itanima ifi'i petolowe.”
40026065	Jisas na'ias na'amba owa' pris anamba a' okom wandafuna ea' nahape' klos amamba anen nagalami na'ias na'i, “Anen a' nanda' dembinai God findiwana ma basef awafi! Apa' ina ata' mofalai anis wapani sifi'i si'i anif basefa anen, owa'atin. Anen na'ipana basef awafi God, ea' ifimba dei' pame'anamef ea'.
40026066	Ipa' ukup pape pa'imama?” Amom hiami magwamana ma'i, “Anen nanda' waf awafi ea' andeande'ma a' noga'o.”
40026067	Ea' amom misi'wafa amaga Jisasi mahana. Anom mopagamana aomb masopamana naep ananipi ma'i, “Ina' Krais God nasapa'ena nagafi'ii,
40026068	ina' a' ni'i basef si'i anona profet naga'iefi newalapa ami nagahinai.”
40026069	Pita tol nape indalelemb nomon nape ipat ande'etama. Ea' ano'w nemata'w kwanda' maoli kwafi'i felefele' ma anen ea' kwa'ipana kwa'i, “Ina' wapani nape nagaloma Jisas ganimba itap lu'upa Galilii.”
40026070	Owa' Pita nandahali' na'i owa' ma naep isimba hiasii na'i, “Ae' ina egawa basef ifimba ina' naga'iefi, owa'atin.”
40026071	Ea' nafe' nalutu indalelemb nomon felefele'ma uta, ano'w nemata'w kwatolona wapani kwa'ipa esis amam nematawa sagape felefele'i kwa'i, “Aman anamba anen nape nagaloma Jisas Nasaretinaii.”
40026072	Owa' Pita nandahali'ma basef wapani ea' na'i, “Endilisi ilif, ae' ina egawa aman anamba.”
40026073	A'i owa' main, owa' anom amam malutu mafi'i ma'ipa Pita ma'i, “Endilisi atis, ina' aman mini'ap amamipi. Diga ine'igai gawalapena alihina.”
40026074	“Ea' dei' Pita nosafel na'i basef naga'if banagafi na'i “Endilisi gani ilif, ae' ina egawa aman anamba ipa' dei' paga'inai, owa' atin endilisi.” Anen na'ias ea', owa', awata atata.
40026075	Ea' Pita a' okom mandanda' ma basef nambati' Jisas na'ipanaef, naga'i, “Awata owa' ata' totaea, ina' atiasi ina' a' nembaso'mas ni'ias wanif ni'i, ‘Ina' owa' negawea.’” Ea' Pita nawisi nafe' ando' nalef mehip a'owa'.
40027001	A'i owa' lala kuhimbita amom pris hiami dembami maloma agufumi esis Judai ma'i basef mandame'maefa moha Jisas nogaga'.
40027002	Amom mowa'ana mofa'ana mafe' maso' gavman dembinai Pailat.
40027003	Dei' aman anamba Judas nagawalapa Jisasa amom boumi nati amom manda' basef mapa'aga Jisasa nogaga'. Ea' nati amom mapa'agana manda' hiahawes isimba, ea' nofa' nimanimi lu'wami a'owa'. Ea' dei' anen notanima nowambela moni silva inimba 30-pelain nafe'ma amom pris amamba dembami maloma agufumi esis Judai.
40027004	Ea' na'i, “Ae' anda' waf awafi awalapa aman anamba bu'unai, owa' nonda' waf awafia atiasi a' noga'.” Owa' amom ma'i, “Amamba ina kofagema afa'imi, owa'. Amamba ea' kofagema ine'imi atom.”
40027005	Ea' Judas nakwaha moni silva inimba ipat lu'unai Godi nomon, nafe' anagon nandaha nail mandof ea' a' afuna.
40027006	Amom pris amamba dembami mofa' moni inimba ma'i, “Moni inimba anin nagatala aman anamba afa' wahana nogaga'i. Ea' afa' ina ombe' moni inimba neloma moni naga'oh ipat lu'unai Godi, owa'i.”
40027007	Ea' amom ma'i anif basef mandame'maef, ama moni inimba manda'an matala anep itapa anona aman nagala' malihi. Ea' mofa' itap apamba ma monda' matmata sogawa epes isimba lauginisi safi'i salomas sape sagaga'i.
40027008	Ea' dei' sofala agilipa sa'i, “Itap esimbel bagatalipi.” Dei' agol agalemba ma itap apamba ata' gape atapigil.
40027009	Ea' anif basef fowa' gani God nigihimba'manaef anona aman profet Jeremaia nanda'afi ifimba dei' a' fataga alihif fandawalap. Basef ifimba faga'ias na'amba fa'i, “Amom mofa' otamba silva 30-pelaimba, esis Juda asandandepamba ma aman anambai.
40027010	Ea' moni inimba satala anep itapa anona aman nagala' malihi, si'i Dembinai naga'ipa ae' dindinip.”
40027011	Amom mofa' Jisas mafe' nalutu nogohnaep dembinai gavman Pailati, ea' Pailat nahali'ana na'i, “Ina' king dembinai Judai a'a owa'?” Ea' Jisas nagwamana basef na'i, “Basef ifimba ina' naga'iefi endilisifi.”
40027012	Ea' amom pris amamba dembami maloma agufumi esis Judai masapagana ma basef hiafi, apa' anen ina nagwamam anif basef, owa'.
40027013	Ea' Pailat nahali'ana na'i, “Ina' name' basef ifimba hiafi esis sanda'mena kotefi, a'a owa'?”
40027014	Owa' Jisas ina nagwamana basef Pailat, owa'atin. Ea' dembinai gavman gogolalasona kwapete'.
40027015	Nogota atamba gavman anamba dembinai waf ananifi na'amba. Afagof danda ma nemaf afamba bu'wafi esis sanda' anis gwa'aisi lu'wasiafi, anen a nakwahowa anin epen nanda' kalabusi nafe' wahifin. Epen mamahina esis amam nematawa hiasi sandandepani, dembinai gavman na'i aho' nakwahin nafe'ma esis wahifin.
40027016	Nemaf afamba anona aman aunai nape nanda' kalabus, agilinama Barabas. Aman anamba nanda' waf awafi endilisi.
40027017	-
40027018	Ea' esis amam nematawa sunduwa'anima salutu. Pailat nogawa amom dembami esis Judai kowalama epes hiasi sagaila basef Jisasi ukup aom atom mapomana dei' manda' kotimana. Isimba atis dei' nahali'as na'i, “Ipa' pa'i ae' ekwaha ami nekwaha kalabus nefe'mago ipa'? Ekwaha Barabas a'a Jisas, esis saga'i Krais dembinai?”
40027019	Ea' Pailat nape ipat atamba sandakolas sanda' kota, ea' waulu'mana anani'wi kwasapa' basef fafi'mai anen kwa'i, “Ina' owa'i a' nenda' anin mae awanima aman anamba fasinaia, owa'i. Ae' doko' a'oh owamb andondo'ah atolona ea' efa' akafimi ma anen.”
40027020	Apa' amom pris amamba dembami maloma anom agufumi esis Judai masa'ma nomonas esis amam nematawai ma sohali' Pailata nogakwahowa Barabas, a soha Jisas nogaga'.
40027021	Ea' dembinai Pailat na'ipas wapani na'i, “Amam amamba biam, ipa' pa'i ae' ekwaha ami nefe'mago ipa'?” Ea' sa'ipana sa'i, “Barabas.”
40027022	Ea' Pailat nahali'as na'i, “Dei' ipa' pa'i ae' enda'mana main aman anamba Jisas paga'i Kraisi?” Esis hiasi nahali'as sa'i “Dolana nil lawag usi'igai ti'wanaegai!”
40027023	Ea' Pailat nahali'as na'i, “Dei' main? Anen nanda' waf maif awafi?” Owa' esis gigal sa'oh sa'i mehip sa'i, “Dolana lawag hana afuna!”
40027024	Ea' Pailat a' nogawa basef ananifi ina banagefa nogapa'agas, owa'. Na'amba asonda' wandaf lu'wafi. Ea' Pailat nolai anambel embel nasa'opa lagof ananigufi ma naep esis amam nematawai nindihimba' na'ias na'i, “Ae' kofagema owa'atina egaha aman anamba nogaga'. Maol ipe'ini atin,”
40027025	Ea' amam nematawa hiasi sagwa basef sa'i, “Ea' kofagema amamba a' mondafi'mai apa' moloma awasi ape'isi.”
40027026	Ea' Pailat nakwahowa Barabas nafe'ma esis. Ea' na'ipa amom soldia ma mogopagaha Jisas mofa'ana mefe' mogandolana lawag usi'igai ti'wanaegai.
40027027	Ea' amom soldia mofa' Jisas mawisi ipat amom gavmani lu'utai. Ea' mofala anom soldia hiami mafi'i munduwa'anima ma anen.
40027028	Ea' mowalia luwaguf maim ananimi malamana anota saket akwahitai.
40027029	Ea' mowalo'mana anof mandof higatagufi, mala'watefaf si'i hat mowalo'manana balaga ananigai. Ea' maso'ana anota alifita nahapilata lagol ananigili. Amom mindiwa nembawa motawa felefele'ma anen, manda' salamal lahana ma'i basef findiwaifi ma anen ma'i, “Nemaf bu'wafi, ina' king dembinai esis Judai!”
40027030	Ea' misi'wafana mandalombana alifita atamba mopagahona balaga ananigai.
40027031	Manda'ana findiwana ma ea', mowalimana saket atamba, malamana klos mais ananisi a mofa'ana mafe'ma mogandolana lawag usi'igai ti'wanaegai.
40027032	Amom mosafel mafe' owa' mati anona aman Saimon Sairiniinai. Ea' amom soldia masasapa'ana ma notopalopa Jisas nogofa' lawag ananigai.
40027033	Ea' mafe' mataga anagon agiligima Golgota. Apa' dei' mambemefagol ma'i, Pipitagol Balagaigil.
40027034	Ea' maso'ana anambel embel wainimbel manda' marasin numbutinai nalomambela nea' embel begahagofa akep lu'wami. Anen ata' name' embel atin, owa', nandaiwa'mambel.
40027035	Amom mandolana lawag usi'igai ti'wanaegai ea', manda' satu ma luwaguf maim ananimi ma ami nigikila'i mofa'ef mondondamef atona atin.
40027036	Amom tol mape anamba mumafiana.
40027037	Ea' manda' anif basef fail lawag ilifugama felefele'ma balaga ananigai. Basef ifimba kotefi Pailat nanda'afi faga'ias na'amba fa'i, “AMAN ANAMBA ANEN JISAS, DEMBINAI ESIS JUDAI.”
40027038	Felefele'ma Jisas nagaima amom soldia mandola anom biam manda' waf awafii manda' wali. Amom mandola Jisas nail la'afen, ea' mandola amom biam mail wa'owa'ol.
40027039	Ea' anis amam nematawa safi'i kilikila' sagaili esis sanda' salamala anen, sapapati balagah sa'ias na'amba
40027040	sa'i, “Awi, ina' aman nigugulata ipat anamba Godi, ma netanima negasa'mana nimaguf wanifi, dei' netopalopa ina'. I'i ina' nogama Godiai, nendatagwah nisila'i.”
40027041	Ea' amom pris dembami maloma amom dembami magawalipasa mu'uli Godi maloma amom agufumi esis Judai wapani, hiami malomam manda'ana findiwana ma'i,
40027042	“Anen nandatopalopa anis daindaias apa' dei' ina natopalopa anen, owa'atin. Anen dembinai king esis Israeli. Ea' dao' dei' nondatagwah lawag ilif nisila'i ma apa' motolona mogahapifana.
40027043	Anen nahapifa God na'ias na'i, ‘Ae' Nogama Godi.’ Ea' dao', i'i God okom mimila anen ai, anen nondatopalopana.”
40027044	Ea' amom amamba biam manda' wali sandolam magalumanai manda'ana findiwana si'i amom agufumi mali' manda'manam.
40027045	Awin a'i owa' nandasapa' akot lu'unai a' nataga dogw naofana itap hiagoma esis Judai akotigin nape nafe' nafe' nataga awin nandambema nagape gani 3 klok wambomota. Ea' nataga negala' wapani.
40027046	Felefele'ma awin nandambema 3 klok, Jisas noga na'i mehip na'i, “Eloi, Eloi, lema sabaktani?” Apa' mambemef ma'ias na'amba ma'i, “God ae'inai, God ae'inai, dei' maina ina' nagakwahowe?”
40027047	Ea' anis epes salutu felefele' same' anen na'ias na'amba sa'i, “Anen nofala anona profet Elaija.”
40027048	Ea' anona aman nasagih nafe' kwafalis nofa' anom mosong magape naohi nalam mowala embel wainimbel numbutimbeli nagiam nasapa'am anagol bagol nandowam mafe'ma Jisas noga' embel.
40027049	Owa' anis salutu sa'i, “Ata' ota' kwahowana, ma ata' muti atiasi Elaija nifi'i notagwahona, a'a owa'?”
40027050	Ea' Jisas nanda'as go'ala mehip a'owa' wapani ea' ambal ananili a' landahi' lafe'ana.
40027051	Owa' anef lowaf lu'wafi si'i utai fegetaol ipat Godi lu'unai nomoni, palalaf gani ilif fewala itap fataga biafif. Ea' itap bol atin nape otamba lu'wami pepe'am.
40027052	Ea' anamba sagawa epes sagaga'ima matmat mandawisi' ea' amam nematawa hiasi Godi fowa' sagaga'i sosafel wapani.
40027053	Esis sokwaha matmat afamba Jisas nogosafel wapani, sofe' sogawis Jerusalem, wambel sandandepambela sonda' maol Godima. Ea' epes hiasi asatilis.
40027054	Kepten anamba dembinai nugumafi soldia hiamii naloma amom soldia mape mugumafi Jisasi mati hiahaom amamba. Nogota atamba mati hiahaom mataga itap bol atin nape, ombal maham a'owa' ma'i, “Endilisi atis, aman anamba Nogamana Godi.”
40027055	Nematawa hiawai wagagi'ma Jisasi wakwaha itap apamba lu'upa Galili wafi'i wagatopalopanai awo walutuwi laogon watologon.
40027056	Ano'w Maria Makdalai'wi. Ano'w agol atogol Maria, kogola Jemsi Josepi. Ea' ano'w kogola amam biam Sebedi nogaopana.
40027057	A'i owa' wambomota anona aman Arimateainai hiahaom hiamunai agilinama Josep anen alipunai nagaila Jisasi a' nafi'i.
40027058	Nafe'ma Pailat nahali'ana ma nofa'i alop Jisasi nogawana. Ea' Pailat na'ipa amoma mogaso'ana.
40027059	Josep nofa'ap ea' nanda' lowaf namifi afitifi.
40027060	Ea' naola'ana nawis matmat ananitai dambaitai, fowa' nagwasana nagawis anom otam lu'unai. Ea' dei' nambema anona otam lu'unai nafe' nowalo uta matmat atamba. Anen nanda'as na'amba ma main, a' nafe'.
40027061	Ea' Maria Makdalai'wi kwaloma ano'w awo agol atogol, awo biawa wape wa'ol felefele' watologon.
40027062	Ama a'i owa' wafilu nemaf sagandomba hiahawes gwa'aisi maisafi afamba fafe'ma ea', amom pris dembami maloma amom Farisi dembami mafe' malagama Pailat.
40027063	Ea' ma'ipana ma'i, “Dembinai, afa' a' ukup papoma anif basef aman anamba nagambaso'ami naga'iefi fowa' anen ata' nagape. Anen naga'ias na'amba na'i, ‘Nimaguf wanif a' fefe'ma hi'ilif owa', ae' a' itanima esafel wapani.’
40027064	Isimba atis dei' ina' a' ni'ipam mumafi matmat atamba andeande'ma nimaguf wanif ata' ahi'ilif. Na'amba amom alipumi ananimi a' mifi'i mokwalopana a' mofa'ana mefe' mi'ipa esis amam nematawa mi'i, ‘Anen notanima nosafel matmat wapani.’ Ea' baso'am anamba dei'inai a' lu'una nikila' nagali'i.”
40027065	Ea' Pailat na'ipam na'i, “Ipa' pe'wa anom soldia pefe' pewalo uta matmat atamba sisihita, si'i ukup ipe'ipi paga'ias dondo'ma gawa ipe'ini.”
40027066	Ea' amom mafe' mowalowa matmat sisihita ea' manda'ima uta masaho'mata manda' anin ametal banagani ma epes ina a suwalin suwis. Ea' ma'ipa anom soldia mape mumafiagon.
40028001	Nemaf afamba esis Juda sagapoma noma'wafi sabat fafe'ma hi'alaf, ea' sande nemaf fagali'ma wiki, kuhumbita atota felefele'ma awin nigatafi, nematawa awamba biawa Maria Makdalai'wi kwaloma ano'w agol atogol wafi'i ma ugati matmat.
40028002	Ea' kwafalis atis imauna lu'unai nasol mehip. Ea' anona ensel Dembinaii nisila'i gani heven, a' nafe' nelefata owap apamba pegewalo utai nafe' na'oh wa'ol a tol natomana.
40028003	Amaga ananigai a gogala' a'owa' si'i otaga pele'alama nogogala' lu'waguf maim ananimi afitim a'owa' si'i ais mandati.
40028004	Ea' amam amamba soldia mugumafi matmati a' ombal maham kwapete' a'owa' ambombol atin ma'oh itap si'i sagaga'i.
40028005	Owa' ensel anamba na'ipa awo biawa na'i, “Ipa' bipa ina ombal mehepa, owa'i. Ae' egawa ipa' pafi'i pa'i pelaoma Jisas, aman anamba esis sagandolana lawag usi'igai ti'wanaegai.
40028006	Anen ina ata' nape na'a, owa'. Anen a' notanima nosafel ea' si'i fowa' naga'ipipa! Ipa' fi'i ma ata' piti na'a naga'oma. Dei' a' wafigin nape.
40028007	Dei' ipa' fo'o kwafalis pi'ipa alipumi ananimi pi'i, ‘Anen nosafel wapani ea'. Peme'. Anen a' nali'ipa nafe' itap apamba Galili. Ipa' fo'o petolonago ganimba.’ Basef ae'afi ea' ifimba.”
40028008	Ea' awo ombal magahawai dei' ea' sonahawa wapani, kwafalis atis wakwaha matmat wasagih wafe'ma uga'ipa amom alipumi ananimi.
40028009	Owa' Jisas nati awo ufia'w nanda'mawa gude na'i, “Nemaf bu'wafi endilisi.” Ea' awo wafe' felefele'ma anen wahapila bo'wagah ananigahi ma onda' lotuma anen.
40028010	Owa' Jisas na'ipawa na'i, “Ipa' ina a' ombal mehepa, owa'i. Ipa' bipa pefe' pi'ipa amom owape ae'ami mofo'o Galili. Bola motolowe ganimba.”
40028011	Nematawa awamba biawa ata' wafe' atin, anom soldia mugumafi matmati a' mafe' mawis taun ma'ipa amom pris dembami ma hiahaom amamba magatagai.
40028012	Ea' pris amamba maloma agufumi esis Judai ma'i anif basef mandame'maef ea' maso'ama anin moni hiani nafe'ma soldia anamba
40028013	ma'ipam ma'i, “Ipa' piga'ias na'amba pi'i, ‘Owamb afa' waga'ihi, amom alipumi ananimi mafi'i makwalopana mofa'ana.’
40028014	Ama gavman dembinai neme' basefana, dao' afa' a' onda' okom ananimi awanema ipa' basef akepa.”
40028015	Ea' amom soldia mofa' moni inimba mame' basef amamifi a' magi'mif. Ea' basef ifimba ma hiahawes isimba ea' fafe'agon hi'alagon walemb esis Judai, ea' ata' sa'iif atin fafi'i fatagama dei' sa'if atapif.
40028016	Ea' amom alipumi 11-pelaim mafe' Galili mataga halafuta atamba Jisas nali' na'ipam mogafe'ma.
40028017	Ea' mati Jisas masa'ma agol ananigili manifelona. Apa' anom a' nomonas bimbiafis sapaom.
40028018	Ea' Jisas nafi'i felefele'ma amom na'ipam na'i, “God a' nase'epam ea' banagami ilifami itapami.
40028019	Na'amba dei' ipa' pefe' piwalipa amam nematawa ma basef fasifi ae'afi, penda'as sotaga alipisi ma sigaila basef ae'afi datima ea' pipisi'as embela agol Ahamai goloma ae'agili foloma Ambal bu'unai Ananili.
40028020	Ea' piwalipasa sogagi'ma basef bu'wafi hiafi ae'afi agawalipipaef dindinipi. Endilisi atis, ae' ape alomepa ma nimaguf hiafi danda, a pefe' pefe' ma nemaf akutaifi nogota hi'igalata.” Basef ea' ma'uf.
41001001	-
41001002	Basef ifimba bu'wafima Jisas Krais, Nogamana Godi. Basef ifimba fandasefel fataga si'i anona profet fowa'inai Aisaia nanda'ef fagail buki. Aisaia na'i basef ifimba na'amba, God na'i, “Ina' neme'. Owagama ae' esapa' anona aman nogofa'o basef ae'afii nili' nofe'ma ina' nondondomba ufia'w ine'ikwi.
41001003	Anep itap wafigima fataupigima malogol anona amani, anaf ni'i basef na'amba ni'i, ‘Ipa' pendondomba ufia'w Dembinaii kondafe' usi'i'w. Ufiawa ananiwai kondafe' hilili'i.’”
41001004	Jon nagapisi'as embeli nafe' anagon wafigima fataupigima nawalapa basefa amam nematawa hiasi na'ipas na'i, “Ipa' pewa' alafugaha waf awafi pembema nelelemba God pefa' baptaisa God nogakwaha waf awafi ipe'ifi okom mogaso'anaf.
41001005	Ea' esis hiasi sagape anep itap lu'upa Judiai saloma amam nematawa hiasi sagape Jerusalami safi'mai Jon sa'i seme' basef ananifi. Ea' sawalapa waf awafi esis sanda'afi, Jon napisi'as walemb Jordan.
41001006	Anen nala anom klos sanda' auf anom mafis lu'wami kameli sanda'am, ea' nowaho' let sanda' agwahup mafisina sanda'anai, nagundisam. Gwa'aisi naga'asi na' gwamu'wis saloma aupimbel alupumi.
41001007	Anen nawalapa basef na'i, “Anona aman atiasi nigi' nugafi'ii, anan banagonai nikila' ae'. Ae' ina aman bu'uwai ma egatagwaha mandalefa su ananimi, owa'.
41001008	Ae' ipisi'ipa embel atembal, apa' anen owa'. Anen atiasi nese'epa Ambal bu'unai Godi nogape opalef ipe'ilifi nomon.”
41001009	Afamba Jisas nakwaha Nasaret anep itap lu'upa Galili a' nafi'i. Jon napisi'ana walemb Jordan.
41001010	Jisas nakwaha embel walemb nandagiai atin, owa' nati heven nandawisi' alihina, ma anen, nati Ambal bu'unai Godi nafi'mai anen si'i amil alamba apa' maga'i ma'unai nufia' nisila'mai anen.
41001011	Ea' anagol malogol ga'i gatagai heven ga'i anif basef ga'i, “Ina' Nogame ae'inai. Ae' okom mohafel maimailina a'owa'. Ea' okom ae'ami bo'oma ina'.”
41001012	-
41001013	Ea' Ambal bu'unai Godi nofa' Jisas nafe' anagon fataupigima mafis atom alupumi magalutuma nimaguf 40-pelaif, awin si'ini du'wanini. Owa' Satan nafi'i nagwambana. Ma ea', amom ensel mafi'i mumafi Jisas matopalopana.
41001014	Afamba amom manda' Jon nanda' kalabus, Jisas a' nafe' itap lu'upa Galili nanda' maol nawalapa basef bu'wafi Godi na'ipasef
41001015	na'i, “Nemaf afamba felefele' afetaga ma epes hiasi sogawis nomona maol Godi nope Dembinai nugumafias. Na'amba ipa' dei' pendewa' alafugaha waf awafi pembema nelelemb pihapifa basef ifimba bu'wafi.”
41001016	Jisas naila akata nafe' atin dumb lu'wambi Galili, nati amam biam Saimon naloma owamana Andru. Amom mala anembeh mowafa agof manda' bisnis.
41001017	Ea' Jisas natolom na'ipam na'i, “Ipa' pifi'i pihapila basef ae'afi pila ae'. Fowa' ipa' pewafa agof, apa' dei' ihimba'mepa pefe' piga'ipa anis epes pefa'asi sogaila ae'.”
41001018	Ea' mame'ana makwaha anembeh ha'oh, amom mailana a' mafe'.
41001019	Ea' nindiki'ah nafo'o felefele' akata nati Jems naloma owamana Jon, Sebedi nogaopana. Amom biam matoma bot mape mosambala anembeh amamimbihi.
41001020	Owa' Jisas natolom nofalam kwafalis mame'ana. Ea' mohafel kwafalis makwaha ahamam naloma anom manda' maola anini mape bot, amom biam maila Jisas mafe'.
41001021	Jisas naloma alipumi ananimi Jemsi Jon, Saimoni Andru mafe' Kaperneam mape. Nemaf afamba esis Juda sagapoma noma'wafi sabat, Jisas nao'wam mafe' mawis ipat Juda sandakolasatai ea' na'ipasa basef amam nematawa.
41001022	Esis same' basef ananifi ea' gogolalasis kwapete' endilisi. Anen ina nawalipas si'i amam falafumi maga'ipas, owa'. Anen na'ipas dindinip si'i anona agilinai naga'ipas. Amom magawalipasa mu'uli Godi ina mawalipas na'amba si'i anen, owa'.
41001023	Afamba anona aman nape nalomas ipat atamba, ambal aunai napaona ea' kwafalis atin ambal anamba noga na'i mehip na'i,
41001024	“O Jisas ina' Nasaretinai, ina' nafi'i na'i nenda' maina apa'? Nafi'i ma negahambombagapa? Ae' egawena ina' aman bu'unai hilili'i Godi.”
41001025	Ea' Jisas ninifalom na'i, “Ina' ambalip awinai, sopama malogol kwahowa aman anamba fo'o.”
41001026	Ea' ambal anamba aunai nakoto' anen kwapete' nanda'am go'ala mehip nakwahona nawisi nafe'.
41001027	Ea' amam nematawa hiasi gogolalasis sandakoto'ma ea' sanda'ipama sa'i, “Amamba main da'im? Ifimba anif basef dambaifi? Anen natofa ambagof awami na'ipam si'i anona aman banagonai. Hiahaom amamba hiami maloma ambagof awami wapani mame' basefana makwaha epes mafa' mafe'.”
41001028	Ea' basef ifimba ma maol Jisas nanda'ani fafe'agon hi'alagon walemb hiagoma bagape nomona itap apamba lu'upa Galili.
41001029	Jisas naloma alipumi biamibiam ananimi mosafel makwaha ipat Juda sandakolasatai ea' usi'im mafe' wambel Saimoni Andrui ea' mawis ipat amamutai. Jemsi Jon wapani mafe' malomam.
41001030	Ea' esis sa'ipa Jisasa Saimon nandagi'mo'wi awasi'w kwa'oh, alop akwa'upi nifip.
41001031	Ea' nafe'ma ako'w nahapila lagol akwa'ugili nasa'ma'w. Ea' aowas inimba nakwaho'w nafe' ambo'okw, kwanda'masas gwa'aisi esis.
41001032	A'i owa' wambomota awin newala naso', esis sofa'ai isimba aowas nanda'asi saloma anis ambagof awami magapaisi safi'mai Jisas.
41001033	Ea' esis hiasi sagape taun inimbai safi'i salutu felefele'ma uta ipat sili'ak.
41001034	Ea' Jisas nanda' amam nematawa hiasi aowas naninani nanda'asi bo'wes, natofamasa anom ambagof awami magapaisi ea' sataga bo'wes. Ambagof awami mogawa Jisas anen nogamana Godi. Na'amba nasopama malogof ambagof amambai afasopam be' mape.
41001035	Wafilu kuhimbita atota akot ata' tail, Jisas nosafel nakwaha ipat atamba nagapoma. Anen atona nosafel nafe' anamba wafigima ea' nape nanda' betena God.
41001036	Saimon naloma anom alipumi ananimi mosafel matimana owa', ea' molaomana magi'mana mafe'.
41001037	Molaomana mafe'ma matolona ma'ipana ma'i, “Epes hiasi solaomena.”
41001038	Jisas nagwamam na'ipam na'i, “Ata' diamaso, afa' ata' ofe' analemb walemb daialemb hiagoma bagape felefele'i. Ae' ata' i'ipasa basef bu'wafi esis. Maol inimba atin ae' dei' afi'i.”
41001039	Ea' naso'asa basef nafe'agon hi'alagon walemb hiagoma agol lu'wagoma Galili, naso'asa basef bu'wafi nomon ifagw Juda sandakolasugwi natofamas ambagof awami magape anis epesi mandahi' mawisi mafe'.
41001040	Owa' anona aman aowas aunai nanda' alop ananipi pagambu'wi, nafi'i felefele'ma Jisas nindiwa nembawa notawa na'ipana dindinip na'i, “I'i ina' ni'i aho' netopalope ma egataga bo'owe.”
41001041	Ea' Jisas nati anen uwahipina nando lagola nasagol anen na'i, “Ae' a'i aho'ma ina' negataga bo'wena.”
41001042	Ea' dei' atef aowas anamba nanda' alop pagambu'wi nakwahona ea' bo'ona.
41001043	Jisas nasapa'ana kwafalis na'ipana dindinip
41001044	na'i, “Ina' a' nefe' ni'ipa anin epen ni'i ae' anda'ena bo'wena, owa'i. Ina' fo'o nihimba'ma alop ine'ipi ma aman anamba pris. Ea' nese'ana hiahaom amamba anen nondolalima God ea' ina' ninifelona ma nagataga bo'wena si'i mu'uli anan nagaso' Mosesani naga'i. Ama amam nematawa hiasi sitilina sogogawa aowas ine'ini ahi'alan.”
41001045	Owa' owa'atin. Aman anamba na'ipasam mafe'agon hi'alagon amam nematawa hiasi sogawa amamba ma anen nagataga bo'ona. Ea' Jisas ina nafe' nawis anambel wambel ma naep hiasii, owa'. Na'amba hiasi sifi'i sososopamana. Ea' ina nawis anambel wambel lu'wambili, owa'. Atapina nape anamba wafigima atogon. Bola esis amam nematawa sagape ganiganii safi'mai anen.
41002001	Anif nimaguf fafe'ma main, Jisas notanima nafe' Kaperneam. Ea' esis same' basefa anen a nafi'i nape ipat.
41002002	Amam nematawa hiasi sandakolas ipat atamba nagapautai asi'ita dogw. Na'amba uta owa' anagon nogal kwasakwasala ma sofe' sogawisa. Ea' nawalipasa basef ifimba bu'wafi.
41002003	Owa' anom amam biamibiam manda' belita malai aman anamba lagufi bo'wagah sandahapimanai mofa'ana ma'i mofe'ma Jisas.
41002004	Owa' ipat asi'itama amam nematawa hiasi salutu sili'ak, ea' ina anagona mofa'ana muwis mogafe' felefele'ma Jisas, owa'atin. Ea' malota ipat ilif ande'etama mapisila bogwan ilif mapa belita mala'ana nowalai nomon Jisas nagalutuma.
41002005	Nogota atamba Jisas nati amom a' nogawa amom mahapifana ma'i anen banagonai ma nogatopalopa aman anamba aowas nanda'anai. Ea' na'ipa aman anamba na'i, “Ina' epen ae'inai. Waf awafi ina' nanda'afi ae' akwahomenaf hi'alaf.”
41002006	Ea' anom dembami magawalipasa mu'uli Godi mape mame'ana. Nelelemb amamilimbi awalemba basef ananifi. Na'amba amom nomonas salasafe' ma'i,
41002007	“Dei' maina Jisas naga'ias na'amba? Anen nanda' God findiwana. Owa' atina anona aman la'ifinaima nogakwaha waf awafia. Maol inimba God atona nanda'ani.”
41002008	Jisas nogawa nomonas isimbai amamisi ea' na'ipam na'i, “Dei' maina nomonas ipe'isi sagape na'amba?”
41002009	Dei' hiahaom maim ipa' pa'i ahifima ae'? Ae' banagiwai ma i'ipa aowas nanda'anai iga'i, ‘Ae' ekwahomana waf awafi anen nanda'afi, a'a i'ipana iga'i nosa'ma alahis ananisi nosafel nogafe'. Basef ifimba ma nogasa'ma alahis ananisi pa'i amamba ahifima ae'.
41002010	Ae' a'i ipa' pegawa ae' ataga epen egefa' alop epesi, la'ifiwai ma egakwaha waf awafi hiafi amam nematawa sagape itapi sanda'afi. Ae' a'i ihimba'mepa ae' la'ifiwai ma enda' hiahaom amamba.”
41002011	Ea' na'ipana na'i, “Ae' a'ipina, ina' safel sa'ma alahis ine'isi fo'o ipat ine'itai.”
41002012	Ea' esis salutu satolona sati anen kwafalis nosafel nasa'ma alahis naga'ihisi a' nafe'. Ea' amam nematawa hiasi gogolalasis kwapete'as, safela agol Godi lu'wagol sa'i, “Fowa' apa' ina mati anom si'i na'amba, owa'atin.”
41002013	Jisas notanima naila akata nafe' dumb lu'wambi agilimba Galilii. Amam nematawa hiasi safi'mai anen na'ipasa basef bu'wafi.
41002014	Jisas nosafel nafe' owa', nati anona aman Livai, Alfius nogamana nape ipat sogofa' takisa. Aman anamba nogofa'asa takisa amam nematawa hiasii. Jisas nofalana na'i, “Ina' fi'i nila ae'.’ Ea' nosafel nafe' nailana.
41002015	Jisas naloma alipumi ananimi ma' gwa'aisi ipat Livaii maloma amam hiami awami. Anom mogofa' takisi, anom manda' waf awafii maloma Jisas ma' gwa'aisi. Amam amambai ina mahapifa Jisas, owa'. Mailana dowaf.
41002016	Ea' amom dembami magawalipasa mu'uli Godi amom Farisi mati Jisas na' gwa'aisi naloma amam awami maloma amam amamba mogofa' takisi. Ea' mahali' alipumi ananimi ma'i, “Dei' maina dembinai tisa nape naloma amom mogofa' takisi maloma amam amamba manda' waf awafii maga' gwa'aisi atogon?”
41002017	Ea' Jisas name'am na'amba na'ipam na'i, “Isimba aowas akasi ina sofe'ma dokta, owa'. Esis bu'wasi. Apa' isimba aowas nanda'asi atis dao', safe'ma dokta. Ae' ina afi'i ma egefala epes isimba bu'wasi sagape hilili'i, owa'. Ae' afi'i ma egefala isimba sanda' waf awafii.”
41002018	Anef nemaf amam amamba alipumi Joni maloma anom dembami Farisi mololama gwa'aisi ma mondabeten bu'wani. Ea' anom amam daiam mafi'i ma'ipa Jisas ma'i, “Dei' maina amom alipumi Joni maloma amom Farisi mololama gwa'aisi ma mandabeten, apa' ine'imi owa' mololama gwa'aisia?”
41002019	Ea' Jisas nagwamam na'i basef waminif atin na'i, “I'i anis sonda' anis gwa'aisi lu'wasi ma anis aman nemata'w bias sondaso'amai, ipa' pa'i esis alipisi atiasi sololama gwa'aisi isimba? Owa'atin endilisi. Nemaf afamba esis bias sondaso'ama, alipisi asasisi sonohas sea' gwa'aisi solomas.
41002020	Apa' anafa anis daias sofa' aman anamba nagaso' nemata'wi nogafe' laogon dao', esis sololama gwa'aisi, apa' dei' ata' owa'atin.”
41002021	Ea' Jisas nanda' anif basef waminif atina luwaguf na'i, “Ina andeande'ma pegatopa' lowaf namifi pesambalef fegaloma anef lowaf apifi, owa'. I'i penda'as na'amba, atiasi lowaf afamba namifi fendatagwah fehape' apifi bolotaf a' notaga lu'una.”
41002022	Ea' na'i anif wapani na'i, “Apa' ina anin epen nakolo'wa embel wain dambaini bewala agwahup apinai memeina si'i botol, owa'atin. I'i anin nenda'am na'amba, embel wain netef hian, nohape' agwahup anamba pepe'etana wain kolo'olam awasim hi'ilam. Na'ambai owa'. Anin nakolo'an agwahup dambainai atona.”
41002023	Anef nemaf Juda sagapoma noma'wafi sa'i sabat, Jisas nafe' nawis anof aof sagawa witafi si'i raisi. Ea' alipumi ananimi mafe' malomana mosaga anom wit magaufi ma'am.
41002024	Ea' anom dembami Farisi ma'ipa Jisas ma'i, “Neme'. Alipumi ine'imi manda'as na'amba ma main? Amom mosambala mu'uli ma nemaf afamba magapoma noma'wafi sabat.”
41002025	Ea' Jisas na'ipa amom Farisi na'i, “Ipa' pegawa basef fagape Baibeli ma waf fowa' dembinai king Devit nanda'afi. Afamba Devit naloma alipumi ananimi gwa'aisi akam nolom magaham. Ipa' pegawa basef ifimba ea'.
41002026	Nemaf afamba Abiatar nape dembinai pris nagali'ma amom prisi, Devit nolom mahana nawis ipat Godi na' bret atamba mondolalima Godatai. Mu'uli ape'ini lu'wani na'i amom pris atom mea'ata. Anis daias owa'i. Apa' Devit ina nagi'ma mu'uli inimba, owa'. Anen na'ata nanda'ata naso' alipumi ananimi ma'ata atin.”
41002027	Ea' Jisas na'ipam wapani na'i, “God nali' nanda' epes ea' nagi' na'ipasa nemaf sagapoma noma'wafi sabata nogatopalopas. Ina nanda' epesa sogaila basefa sabat, owa'. Na'amba alipumi ae'ami mogosaga witi ina manda' waf awafi, owa'.
41002028	Ae' atowe ataga epen egefa' alop epesi ape dembiwai ma hiahaom hiami. Ea' ape dembiwai ma nemaf afamba sabata iga'ipipa maol main andeande'ma pigaila basef penda'an nemaf afamba.”
41003001	Anef nemaf Jisas nafe' nawis ipat esis Juda sandakolasatai, nati anona aman lagol awagilinai nape.
41003002	Ea' anis sala' solaoma basef kwamaifi ma sosapagana sonda'mana kot. Ea' satolona naep paipailana ma siti nonda' aman anamba bo'ona nemaf afamba sagapoma noma'wafi a'a owa'?
41003003	Ea' anen na'ipa aman anamba lagol awagilinai na'i, “Ina' lutu la'afena naep hiasii.”
41003004	Ea' Jisas nahali'as na'i “Mu'uli lu'wani ape'ini na'ias na'imama? Apa' monda' waf fasifi nemaf afamba sagapoma noma'wafi a'a monda' waf awafi? Apa' monda'asa motopalopa esis sogape andeande' a'a mohambombagas sogaga'?” Owa' esis ina sa'i anif basef, owa'.
41003005	Jisas nasa'ma naep natilis tulif owa', nogawa esis opalef maso' sandaiwa'ma sogame' basef. Na'amba okom ananimi wandafuma esis. Ea' nati esis uwahipis, na'ipa aman anamba lagol awagilinai na'i, “Dowa lagol ine'igili.” Ea' nandowagol gataga bo'wagol wapani.
41003006	Ea' amom dembami Farisi mosafel mafe' maloma anom amam mini'ap Heroti, ma'i basef mandame'maefa moha Jisas nogaga'.
41003007	Jisas naloma alipumi ananimi makwaha wambel ambalemba mafe' dumb lu'wambi Galili. Ea' amam nematawa hiasi safi'i walemb hiagoma Galili safe' sagi'mana.
41003008	Esis safi'i hiagoma. Anis safi'i walemb hiagoma Judia, anis safi'i Jerusalem, anis safi'i itap lu'upa Idumea, ea' anis sagape walemb Jordan gani wa'ili saloma anis sagafi'i walemb bielimbi Tairi Saidoni, esis hiasi safi'mai anen. Same' basefa hiahaom Jisas nanda'ami, na'amba safi'mai anen.
41003009	Ea' Jisas na'ipa alipumi ananimi na'i, “Amam nematawa hiasi sape. Na'amba a' sofafa'asowe. Anota bot tola tosasae ma ilita egatoma.”
41003010	Ea' sogawa anen nali' nanda' epes hiasi aowas nanda'asi sagataga bu'wasi. Ea' isimba aowas nanda'asi sanda' bambasi'ma atin safe'ma anen sahapilana ma sogataga bo'wes.
41003011	Ambagof awami magape epesi mati anen mogawana, ea' mowa ma'oh felefele'ma anen opafunama, ea' mofalana ma'i, “Ina' nogamana Godi.” Nogota mamahotama ma nemaf afamba atef magatolona manda'manam na'amba atin.
41003012	Ea' na'ipa ambagof awami dindinipa amom ina mowalapa anen mi'ipasana mi'i anen nogamana Godi, owa'i.
41003013	Jisas nafe' nondowasa' halafuta, nofala amam amamba anen okom maga'iami mafi'mai anen.
41003014	Ea' nandandepa amom 12-pelaima mope mogalomana atapima, nosapa'am mefe' mogowalapa basef.
41003015	Na'ipam naso'ama banagami ma mogatofa ambagof awami magape epesi.
41003016	Amom 12-pelaim nandandepami, agofuma amamba. Saimon agol wa'agol Pita,
41003017	ea' Jems nogama Sebedi, naloma owamana Jon, naso'ama agof wa'agof Boanesis. Agol agalemba kofagogola na'amba, nogaopa otaga diwagalai.
41003018	Ea' Andru, Filip, Bartolomyu, Matyu, Tomas, a Jems nogama Alfiusi, a Tadiusi Saimon. Aman anamba Saimon anen mini'ap Seloti.
41003019	Ea' Judas Keriotinai aman anamba nafe' nagawalapa Jisasa bousii.
41003020	Jisas nafe' ipat ea' esis hiasi safi'i wapani. Ea' naloma alipumi ananimi ina ata' ma' gwa'aisi, owa'.
41003021	Esis wambota Jisasi same' basef ifimba ma anen naloma alipumi ina ma' gwa'aisi, safi'i sa'i so'wana. Ea' sa'i, “Anen ambagof awami manda'ana dei' nahaga nagaol.”
41003022	Anom dembami magawalipasa mu'uli Godi mapani Jerusalem mulianai mambaso'am ma'i, Jisas natofa ambagof awami ma banagami anona ambal aunai mamana agilinama Bielsebul.
41003023	Ea' Jisas nofalai amom mafi'i malutu felefele'ma anen na'i anif basef waminif atina amom na'i, “Satan ina notofa anen atona, owa'atin.
41003024	I'i anis analemb walemb hiagoma esis atis sondatopa' biafisa sogapa', ina atiasi banages, owa'atin. Esis sandawal biafis a' owa' banagesa.
41003025	I'i anis anota wambota sagape ipat atototai sondawal mini'ap biafipa sogapa', esis ea' sandatopa' biafis, ina atiasi sope banages, a' owa'atin. Ea' sandawal biafis.
41003026	I'i wambota Satani sondawal biafis sogapa' atiasi wambota ananitai banages si'imama? Owa'atin. Satan wapani ina banagona, a' owa'atin.”
41003027	“Anona aman ina banagona nefe' nuwis ipat anona aman banagonai nagapautai dowaf nonda' wala hiahaom ananimi, owa'. Anen ata' nili' nombalo'ana ma nowa'ana sisihina dao', anen banagona nuwis nonda' wal nogofa'i hiahaom maga'oh ipat aman anambai.”
41003028	-
41003030	Amom magawalipasa mu'uli Godii mambaso'am manda' findiwama Ambal bu'unai Godi ma'i, “Anona ambal aunai natopalopa Jisas nanda' maol ananini.” Ea' Jisas na'ipam na'i, “Endilisi atis ae' a'ipipa, atiasi God nokwaha waf awafi fafifafi hiafi feloma basef findiwaifi hiafi amam nematawa sanda'afi hi'ilaf. Apa' epen ami nenda' basef findiwaefa Ambal bu'unai Godi, God atiasi owa'atin endilisi ma nogakwaha findiwa anamba aunai ma epen inimbaia, owa'atin. Findiwa aunai atapina nopain dei' nefe' anaf wapani, atapina nope.”
41003031	Afamba Jisas naloma hiasi sape salomana ipat nomon. Ea' ma'mana kwaloma owapana ananimi safi'i sataga salutu ipat ando'. Nomon asi'igina epes. Ea' salutu ando' sa'ipa anis sawis sa'ipana sa'i Jisas nuwisi ando' nefe'ma esis.
41003032	Ea' isimba hiasi sape sagalomanai sa'ipana sa'i, “Ina' neme', ma'mena ine'ikwi kwaloma owapena ine'imi salutu ando' sa'i solomena si'i.”
41003033	Ea' nagwamasa basef na'ipas na'amba na'i, “Ma'mai owape ae'asi ami?”
41003034	Anen nati esis amam nematawa sape sagalipana na'ipas na'i, “Piti ma'mai kwaloma owape ae'asi isimba.
41003035	Epes mamahisa sigaila okom Godii ma sonda' waf ananifii, isimba ma'me owape hanitiame ae'asi.”
41004001	-
41004003	Anef Jisas nasefela maol wapani nanda'an nawalipa amam nematawa hiasi felefele'ma dumb lu'wambi Galili. Ea' esis safi'i salipana sape. Ea' nalota natoma anota bot tagala embel dumb ambambai, apa' esis sape akata felefele'ma embel. Ea' naso'asa basef hiafi waminif atin na'ipas na'amba na'i, “Ipa' peme'! Anona aman nafe' nowaha olemb witimb si'i raisi anof aof.
41004004	Anen nowahemb nafe', anemb bewa ufia'w sagafe'ma ea' amiguf fufia' fafi'i fa'amb.
41004005	-
41004006	Anemb bewa itap otambaipa, itap ina lu'up, owa'. Kwasala'up patoma ilif atogon owa' pewala awina, ea' batagai kwafalis apa' masilimb ina bewafa bewala itap atep, owa'. A'i owa' awin natafi ma owaf faluwi fahamb, otamba bega'efamb alimb.
41004007	Anemb bewala la'afena mandelef wandafumi mataga malomam maofana wit, ea' ina malo andeande' mail mola gwa'aimi, owa'.
41004008	Ea' anemb bewa itap bu'wapi, ea' bataga lu'umb, bail bela gwa'aisi. Anona nola 30-pelaimb, anona 60 apa' anona nola 100-pelaimb.”
41004009	Ea' Jisas na'ipas na'i, “Ipa' aligah hagagalipai ma pagame' basef ifimbai, peme'ef andeande' ukup pendapomef.”
41004010	A'i owa' maina Jisas atona nape, alipumi 12-pelaim ananimi maloma anis sape sagalomanai safi'i sahali'ana ma basef ifimba waminif atini.
41004011	Ea' nagwamama basef na'i, “God ea' nihimba'mepa basef kofagefa fape fandambahi'i ma epes sogawis nomona maol bu'wani ananini nope Dembinai nugumafias. Dei' God ea' nihimba'mepa basef ifimba kofagefa alihif. Ipa' pame'ef pegawef ea'. Apa' esis isimba sogolalama Godi, owa'atin. Esis same' basef waminif atini atif.
41004012	Ama anif basef fagape Baibeli fandawalap fa'ias faga'i, ‘Esis anaf sotologon, apa' ina siti anin mae, owa'. Ea' esis sogahembe' seme' basef, apa' ina sogawa kofagefa, owa'atin. Ama esis ina sogawa basef kofagefa sombema nelelemba egakwaha waf awafi asasifi, owa'atin.’”
41004013	Jisas nahali' esis na'i, “Ipa' owa' pegawa basef ifimba waminif atin doko' aga'ipipafia? Atiasi ipa' pelafa basef waminif atini hi'ilif pi'imama?
41004014	Dei' aman anamba nogowaha olemb gwa'aimbii, anen si'i anona naga'ipasa basef Godii.
41004015	Ea' olemb ambamba begewa ufia'wi si'i anis sagame' basefi, owa', Satan nafi'i nelefata basef ifimba God nagaso'asef nelelemb asasilimbi.
41004016	Apa' anemb bewa bafe' anagon otambaigimai, ambamba si'i anis epes same' basef Godi sofa'ef kwafalis sandagalamef.
41004017	Apa' isimba si'i masilimb owa' bewafa begewala itap awinia. Esis sahapilif nogota bandata ma a'i owa', anis amam nematawa sandaiwa'ma sagahapifa basef Godi sanda'as findiwas sahas sanda'masa waf awafi ea' kwafalis atis sandahagas sakwaha sagahapifa Godi.
41004018	Anemb begewala mandelef wandafumi la'afini, ambamba si'i anis same' basef sailif safe',
41004019	a'i owa' hiahaom nimanimi maloma hiahaom esis satolom kowagalasami baso'ami maloma moni uga maina esis sa'i sogofa'ami hiami magape itapanai, amambai mataga maofana basef Godi. Ea' ina sahapifif sanda' waf bu'wafi banages, owa'atin. A sowa si'i gwa'aisi owa' sogalo andeande'ia.
41004020	Apa' anemb begawa itap fasipai si'i epes isimba same' basef bu'wafi sofa'ef sahapilif sanda' waf fasifii. Anis si'i begela 30-pelaisi, apa' anis si'i begela 60-pelaisi, apa' anis si'i begela 100-pelais hiasi.
41004021	Jisas na'ipas nanda' basef waminif atin na'i, “A'i epes sakata lambeh sopalo'ambeh ha'oh belitagw lafelagwa a'a sopalo'ambeh handambaho' baket? Owa'atin. Esis sawamonambeh belitagw ilif.
41004022	Hiahaom mape mandambahi'i, anaf motaga alihigima hiasi sotolom sogawam. Apa' hiahaom hiami ata' sambaho'wam maga'ihi, anaf motaga mondawalap, hiasi sogawam.
41004023	Ipa' aligah hagagalipai pagame' basefi, ipa' pendame'ef andeande'.”
41004024	Ea' na'ipam wapani na'i, “Basef ipa' pagame'afi, ifimba a' pendegawef andeande'. Basef mamahifa faloma waf maif ipa' panda'masaf anis daiasi, ikwaf afamba atef anaf God nogwamepaf ipa', ea' nowatanimipa anom wapani.
41004025	Epes ami sagahapila basef Godii, atiasi God nowatanimasef wapani. Apa' isimba owa' sogahapilifia, atiasi basef kwawia'wif ifimba esis sogahapilafi, God a' nondalombasef esis ea' sope dowaf.”
41004026	Jisas na'ipas basef waminif atin na'i, “Epes sogawis nomona maol Godi nope Dembinai nugumafias, amamba si'i anif basef waminif atin dei' ae' iga'ipipafi. Anona aman nowaha olemb gwa'aimbi aof ananifi.
41004027	Ea' nafi'i nape baop na'oh owambeh hiembihi, nape nimaguf hiafi safe' apa' olemb ambamba nagawambi bataga balo lu'wimb ba'imama? Anen ina nogawa bagataga bataga ba'imama, owa'atin.
41004028	Itap atep panda' olemb ambamba bataga balo bela gwa'aisi sailamb. Doko' ata' soh atoh hali', a'i owa' main, afis sataga ea' gwa'aisi sandanda' lu'wis sail.
41004029	Ea' satagama a'i owa' lu'wis, afis andeande' asaof. Nemaf afamba sagala' gwa'aisiefi fataga, aman anamba nanda' maol naloma nagwatop.”
41004030	Jisas na'ias wapani na'i, “Epes sogawis nomona maol Godi nope Dembinai nugumafias na'amba atin si'i main? Ae' indila'waifam i'i basef maif waminif atini?
41004031	Analef nalelef mastetilif sa'usa'ulifi si'i nalelef waminipilif. Ina lu'walef a'owa' si'i sa'utip gwa'aipi lawah hiagahi magawagah itapi, owa'. Afalemba sa'osa'olef a'owa'. Anen nagawaf itap.
41004032	Nawafa main, natagai ma nagalo lu'una a' nikila' lawah hiagahi hogotawa aofahi. Nataga lawag lu'unai, agof fandalona fafe'agon ganigani. Ea' amiguf fafi'i fala owah fandambaho'ma owaf fatoma agufugama.”
41004033	Jisas na'ipas basef waminif atin si'i nali' naga'ipasafi. Na'ipas nondola'waifa hiahawes hiasi fagi'ma gawa asasini nafe' negetambel.
41004034	Anen ina na'i anif basef alihifa esis, owa'. Anen na'if waminif atin. Apa' a'i owa', alipumi ananimi atom malomana mape, dao' na'ipamef alihif kofagefa waminif atini.
41004035	Nemaf afamba atef, wambomota felefele'ma owamb, Jisas na'ipa alipumi ananimi na'i, “Afa' a' ofe' dumb ambamba fisanamb.”
41004036	Ea' amom makwaha esis amam nematawa hiasi mafe' bot atamba Jisas nagatumatai mofa'ata mafe'. Anis daias sofa' anogw botagw daiagw waloma bot atamba safe'.
41004037	Ea' anona fufin lu'unai naluwi, naoh manda'am lasiali' mafe' mawis bot nomon ea' ta'i si'itama embel.
41004038	Jisas na'oh nolola bot tagagi'ma nola pilo' na'oh. Ea' amom mafe' minimbalona ma'ipana ma'i, “Tisa dembinai, afa' wa'i ahigililafa, ina' negawafa, a'a owa'?”
41004039	Ea' Jisas nosafel ninifala fufin na'ipa embel naoh na'i, “Ipa' ea'. Fufin neloma embel ipa' be' pepe.” Ea' fufin nowala, embel ina ata' lasiali' a' owa'atin betah hilili'.
41004040	Ea' na'ipa alipumi ananimi na'i, “Ipa' ombel mahepama main? Ipa' pihapifa basef Godi pa'i ae' banagiwai, a'a owa'?”
41004041	Ea' amom mati na'amba, ombel maham kwapete' endilisi ea' manda'ipama ma'i, “Anen epen ami? Na'ipa fufini embel same'ana sagahapifana?”
41005001	Jisas nao'wa alipumi nafe' nataga anagon wa'ol dumb ambamba itap esis Gerasai sagapoma.
41005002	-
41005003	Anen nakwaha bot nisila'i, kwafalis atin anona aman ambagof awami magapaunai nafi'mai anen. Aman anamba nape na'oh dondol wandelef sagawa epes sagaga'ima nafi'i. Ea' sen wapani ina sisihina, owa'.
41005004	Esis sali' sombalo'ana sumafiana dondol, sanda' seni hankap banagami sowa'ana lagof bo'wagahana lifilafi. Owa' owa'atin. Anen nahape'am atin. Owa' anin epen banagena nembalo'ana sisihina nogapea, owa'atin.
41005005	Dondol owamb alip nape nafe' wandelef halafutagw, nagafe' nanda'am wiwa nafe'. Nasa'ma otamba hikalimi natotopa' alop ananipi.
41005006	Anen ata' nati Jisas nafi'i laogon, nasagih nafi'i nindiwa nembawa notaomana.
41005007	-
41005008	Ea' Jisas nogawa aman anamba ambagof awami magapaunai. Ea' na'ipam na'i “Ipa' ambagof aupai, ipa' kwahowa aman anamba.” Ea' anen hoga'ala mehip na'i “Jisas, ina' Nogamana dembinai God nagape ilif endilisii, ina' na'i nenda' maina ae'? Ae' a'ipina endilisi gani ilifa agol Godi, ina' owa'i nese'e akafimia.”
41005009	Owa' Jisas nahali'ana na'i, “Agol ine'igili ami?” Anen na'i, “Apa' ambagof aupai hiapai. Dei' agol ape'igili mini'ap laupi.”
41005010	Ea' nahali' Jisas dindinip na'i, “Ina' netofafa ofa' ofe' anep itap lauguni, owa'i.”
41005011	Anagof bogof hiagufi falutu fa' gwa'aisi anota damota felefele'.
41005012	Ea' ambagof amamba mofala Jisas ma'ipana dindinip ma'i, “Ina' netofafa ofe' uwis ope oloma bogof gwagwafumba.”
41005013	Ea' Jisas na'i aho'mam, makwaha aman anamba mawisi a' mafe' mawisa bogof. Ea' bogof agwafomba hiagufi 2000-pelaiguf fafa' fafe' mehip kwapete'agof filiana anagon awagoma tata. Ea' bogof agwafomba hiagufi fafa' fafe' mehip fowala ta'alogol awagoma tata fola embel dumb afum hi'alam.
41005014	Ea' amom mugumafiagufi mafa' mafe' ma'ipasa basef ifimba wambel lu'wagoma amam nematawa hiasi. Ea' ma'ipas anagon daiagon wapani ma hiahaom amamba amom magatulumi.
41005015	Ea' safi'mai Jisas sati aman anamba fowa' ambagof awami magapaunai, dei' ambo'ona nomonas fasisi sapaona andeande' nowaho' lowaf nape. Amam nematawa hiasi satalona ombel mahas.
41005016	Ea' esis sagati hiahaom amambai, sa'ipa esis wambelisi ma hiahaom magataga aman anamba ambagof awami magapaunai. Ea' sa'ipas hiahaom magatagama bogufi wapani.
41005017	Ea' esis hiasi sa'ipa Jisas dindinip sa'i nokwaha itap apamba asasima nofo'o anagon.
41005018	Ea' Jisas nalota bot owa', aman anamba fowa' ambagof awami magapaunai nahali' Jisas dindinip na'i, “Ae' a'i efe' elomena.”
41005019	Apa' Jisas ina na'i aho'mana, owa'. Ea' na'ipana na'i, “Ina' nefe'ma esis wambota atota ine'isi ni'ipasa amamba dembinai nanda'menam ine'i nati uwahipina ma nanda'ena bo'wena.”
41005020	Ea' aman anamba nafe' nawalapa basef ifimba na'ipasef walemb ilifunamailimb Dekapolisa hiahaom Jisas nanda'manami. Ea' esis amam nematawa gogolalasis kwapete ukup malamafe'.
41005021	Jisas nofa' bot notanima nambo dumb ambamba nafe' fisana gani wa'ol, ea' amam nematawa hiasi safi'i sape salagamana felefele'ma dumb akata
41005022	ea' anona aman Jairus nugumafi ipat Juda sandakolasatai nafi'i. Anen nati Jisas, nindiwa nembawa notawa felefele'ma bo'wagah Jisasi.
41005023	Ea' na'ipana dindinip na'i, “Sa'ukwi nogame ae'akwi afagof 12-pelaiguf fagalo'akwi felefele' kwa'i akoga'. Ae' a'i ina' nefe' newamona lagol ine'igili ako'wa ambal lopao'w kogape namo'w.”
41005024	Jisas nalomana mafe', hiasi amam nematawa safe' sagi'mam sandalili'amona atin salutu dogw.
41005025	Ea' ano'w nemata'w kwape kwalomas, aowas aowasini nanda'a'w kwape gamba atapi'w afagof 12-pelaiguf.
41005026	Ako'w kwafe'ma dokta hiasi saso'akwa akafimi, ea' kwalamona moni ako'wini hi'alana kwagatala dokta isimba hiasi ma sonda'akw bo'okw, owa' owa'atin. Aowas inimba nataga lu'win atapin napao'w.
41005027	Ea' kwame' basefa Jisas nafela anis aowas nanda'asi ambo'wes. Ea' kwaloma amam nematawa hiasi kwafi'i alafuga Jisasi kwahapila lowaf ananifi.
41005028	Ako'w okom mandanda' ma'i, “Ae' egasa lagola lowaf ananifi, atiasi ambo'owe.”
41005029	Ea' kwafalis atin esimbel pele'atam ea' kwame' alop akwa'upi pataga bo'op, aowas dei' a' nafe' ea'.
41005030	Ea' Jisas name' alop ananipi powafa, name' anom banagami ananimi makwahona mafe'ma manda' anin epen bo'wen. Na'amba nandambema la'afena esis hiasi na'i, “Ami nasa lagola lowaf ae'afi?”
41005031	Ea' alipumi ananimi ma'ipana ma'i, “Ina' natilis a'a owa' amam nematawa isimba hiasi salutu sandalili'amona atin sagalomafa? Dei' maina ina' ata' naga'i, ‘Ami nasa lagola ae'?’”
41005032	Ea' Jisas nandambema natologon na'i niti inimba nagahapilanai.
41005033	Ea' nemata'w akwamba kogawa hiahawes isimba sagatagama'wi, ombal maha'w ambombol atin. Ea' kwafi'i kwindiwa nembawa kotawa felefele'ma anen, kwawalapa hiahaom kwa'iam alihim.
41005034	Ea' Jisas na'ipa'w na'i, “Nemata'w, ina' ea' nahapifa ae' banagiwai. Isimba atis dei' anda'ena bo'wena. Ina' fo'o, opaf ine'ifi fope awanef. Esimbel ine'imi a' fataom, dei' aowas ine'ini ahi'alan.”
41005035	Jisas ata' na'ipa'w atin, nati anom amam makwaha ipat Jairusi a' mafi'i ma'ipa Jairus ma'i, “Nogamena ine'ikwi akwaga' ea'. Isimba atis dei' ina nenda' Dembinai Tisa nofo'o noma'w kohana, owa', hapaimi.”
41005036	Owa' Jisas ina nowa' aligah name'ama basef ifimba amamifi, owa'. Ea' na'ipa Jairus na'i, “Ina' ombel mogahena owa'i. Hapifa ae' banagiwai.”
41005037	Ea' anen ina na'i aho'ma amam nematawa hiasi sogalomana, sogawis ipat atamba, owa'. Anen nao'wa Pitai Jems maloma Jon amom atom mawis malomana.
41005038	Mafe' mataga ipat Jairusi, Jisas nati esis salef mehip sawa salopa'w kwapete'as.
41005039	Ea' nawis na'ipas nomon na'i, “Dei' maina ipa' palef panda' kwala'ap lu'unai? Awani inimba ina naga' dogw, owa'. Anin na'oh atin.”
41005040	Ea' esis sanda' iafana kwapete'as ama naga'ias na'amba. Ea' nagalo'ma esis sawisi ando'. Anen nao'wa ahama'wi ma'makw saloma alipumi ananimi wanom, esis atis safe' sawis nomon awani inimba naga' naga'oma.
41005041	Ea' nahapila lagol akwa'ugili na'ipa'w na'i, “Talita kumi.” Apa' mambema basef ifimba ma'i, “Nemata'w sa'ukwi, ae' a'ipina, ina' dei' safel.”
41005042	Ea' kwafalis atin nemata'w akwamba afagof 12-pelaiguf fagalo'akwi kosafel kwafe' esis satolo'w, sosafel gogolalasis kwapete'.
41005043	Ea' Jisas na'ipas dindinipa sigaila basef ananifi na'i, “Ipa' ina pi'ipa anin epena hiahawes isimba, owa'i.” Ea' na'ipa esisa sogaso'akw anis gwa'aisi kogwa'as.
41006001	Jisas nosafel nakwaha wambel ambalemba nafe' wambel ananimbili kofagama Nasaret naloma alipumi ananimi.
41006002	A'i owa' nemaf sagapoma noma'wafi sa'i sabat, nafe' nawis ipat Juda sandakolasatai naso'asa basef Godi amam nematawa, same'anamef sosafel gogolalasis sa'i, “Aman anamba nofa' basef ifimba ani? Gawa inimba nagape anini gawa mamahina? Ami natopalopana ma dei' nanda' banagami amamba si'i God nanda'ami?
41006003	Apa' magawa aman anamba fowa' nanda' kamda nagala' ifagwi. Anen Maria nogama'w, nagape wambel atimbili. Anen sahoma Jemsi Joses, a Judasi Saimon. Hanitiamana ananiwai wape walomapa na'a.” Esis sa'ias na'amba opalef a' awelefa anen, sowa' alafugahana.
41006004	Ea' Jisas na'ipas na'i, “Anona profet agol gatomana analemb walemb daialemb, sa'i anen dembinai sahapifana. Apa' ina anagol agol gatoma gandawalapana alihigila wambel ananimbili kofagama, wambota ananisi owa'.
41006005	Na'amba anen ina nanda' anom banagami si'i God nanda'ami wambel ambalemba, owa'atin. Anen nasa lagofa anis aowas nanda'asi atona atin nanda'as bo'wes. Ina nanda' hiasi na'amba atin, owa'. Nanda' isimba atis kwaia'wis.
41006006	Amam nematawa Nasaretisi owa' sohapifa Goda. Na'amba anen nomonas salasafe'mas. Jisas nakwaha wambel ananimbili Nasaret nafe' na'ipasa basef Godi amam nematawa walemb hiagoma.
41006007	Ea' nofala alipumi ananimi 12-pelaim mafi'mai anen a' naso'ama banagami ananimi ma mogatofa ambagof awami, ea' nasapa'am mafe' biam atom.
41006008	-
41006009	Na'ipam na'i, “Ipa' ina pefa' gwa'aisi isalef moni solomepa, owa'i. Ipa' pela su pihapila galahitagw atogw pefe'. Apa' ina pefa' siogw biagw atogw, owa'i. Pefa' atona atin gondondaepa.”
41006010	Ea' na'ipam wapani na'i, “Ipa' pefe' pegataga anambel wambela, i'i anis si'i aho'ma pefe' pigawis ipat asasitai, ipa' pendape ipat atamba atota. Ama main pekwahota pesafel pefe'.
41006011	I'i analemb walemb owa' sofa'epa pefe' ifagw asasigwi seme' basef ipe'ifia, ipa' penda'as na'amba. Pekwaha wambel ambalemba pindila'ma usas itap pagail bo'wagah ipe'igahi ma sitilipa sogogawa waf awafi kofagema ea' asasimi atom.”
41006012	Ea' nasapa'am mafe' biam atom makwaha basef ma'i, “Ipa' pewa' alafugaha waf awafi, pembema nelelemb pendafe'ma God.”
41006013	Ea' mafe' matofa ambagof awami magape esisi. Ea' mofa' wel fasili makolo'wala esis aowas nanda'asi hiasi sataga bo'wes.
41006014	Dei' anona gavman king dembinai Herot name' basefa maol inimba Jisas nali' nanda'ani. Ea' agol Jisasi gataga lu'wagol gafe'agon hi'alagon. Ea' anis amam nematawa sa'i, “Jon nagapisi'as embeli dei' nosafel wapani nape banagona nanda' maol si'i God nanda'ani.”
41006015	Owa' anis daias sa'i, “Anen profet Elija fowa'inai.” Apa' anis sa'i, “Anen anona profet si'i profet amamba fowa'imi.”
41006016	Gavman anamba king Herot name' na'amba ea' na'i, “Jon fowa' ae' atopa' bamafugana, apa' owa' a' notanima nosafel wapani nanda' maol Jisasi.”
41006017	-
41006018	Fowa' Herot naso' nemata'w owamana Filipi agili'wa Herodias. Ea' sahomana Herot nolaepana'w naso'akw. Ea' Jon nati waf afamba na'ipana na'i, “Ina' naso' nemata'w sahomenai, ea' nawala mu'uli Godi. Na'ambai ina andeande, owa'.” Ea' Herot nasapa' anom amam mafe' mombalo' Jon mofa'ana mafe' nanda' kalabus.
41006019	-
41006020	Ea' Herodias kwame' basef ifimba, okom aom endilisi ma Jon, kwa'i kohana afuna, apa' owa', owa'atin. Herot anen ombal mahanama Jon ea' numafiana andeande'. Isimba atis ako'w ina banage'wa kohana nogaga', owa'. Herot nogawa Jon aman bu'unai Godi. Afamba anen nagame' basef Jon naga'ipanaefi, anen nomonas hiahawes, ea' ombal mahana. Anen okom ma'ima'i a'owa' ma nogame' basef ananifi.
41006021	A'i owa' main, Herodias kolaoma ano'w ufia'w ma kohana nogaga'. Ea' basef fagape na'amba. Herot nanda' anis gwa'aisi lu'wasi ma okom mogapoma nemaf afamba ma'mana kogolanafi. Anen nanda' gwa'aisi isimba ma anom dembami magatopalopana ma maol gavmani a anom dembami daiam mugumafi amom soldiai maloma anom dembami magape walemb anamba hiagoma Galilii.
41006022	Ea' amom dembami maloma Herot mape ma' gwa'aisi, owa' ano'w nemata'w sa'ukwi aiawai'wi kwawisi kwalemb nomon. Ako'w Herodias nogama'w. Ea' Herot naloma amom dembami nomonas sa'i sa'i ako'w a'owa'. Ea' na'ipa'w na'i, “Ina' na'i ae' ese'ena hiahawes mais? Ina' ni'ipias ae' ma egase'enas.”
41006023	Herot na'ias endilisi gani ilif na'i, “I'i ina' nihali' ae' ma egase'ena anin maemae ine'ma, ae' egasi'inai. Apa' ina' ni'i ae' egawala hiahaom ae'ami hiami maga'oh anamba agala'ambemagoma egase'ena du'wanima, ae' a'i aho'. Ina' du'wanim, ae' du'wanim, donda'am atin.”
41006024	Ea' ako'w kwawisi ando' kwafe' kwahali' ma'makw akwa'u'wi kwa'i, “Ae' atiasi i'ipa Herot efa' hiahawes mais?” Ea' ma'makw kwa'ipa'w kwa'i, “Ina' ni'ipana ni'i nefa'ai balaga Jon nagapisi'as embeli.”
41006025	Ea' kwandambemef kwawis nomon kwafalisa Herot kwa'i, “Dei' atef ae' a'i ina' neha Jon nagapisi'as embeli noga' netopa' balaga gola anota plet nefa'agai nese'e.”
41006026	Ako'w kwa'ias na'amba, opaf Heroti a' nimanif a'owa'. Apa' anen okom mandanda' ma na'i basef endilisifi atif naga'if banagafi ea' amam nematawa isimba sape salomana saga' gwa'aisii same'ana. Ea' ina ata' nosambala basef akwa'ufi, owa'.
41006027	Kwafalis Herot nasapa' anona soldia nafe'ma noha Jon nofa' balaga nogafi'i. Soldia anamba nafe' ipat sanda' kalabusa natopa' bamato'w Joni nofa' balaga
41006028	nalaga gala anota plet nofa'aga nafi'i naso' Herodias nogama'w kofa'aga kwafe' kwaso' ma'ma'w.
41006029	Ea' alipumi Joni magaila basef ananifii mame' basef ifimba ma anen, mafi'i mofa' si'ina mafe' mawana matmat. Ea' ma'uf.
41006030	Amom aposel Jisasi dei' motanima mafi'i mandakolas malomana. Ea' mape manifa maol mafe' manda'ani ma'ipana basef hiafi amom maga'ipasafi hi'alef.
41006031	Ea' anis amam nematawa hiasi fi'i fe' sail sanda' Jisas naloma alipumi ananimi ina ata' anota nogota ma amom moga' gwa'aisi, owa'. Ea' Jisas na'ipam na'i, “Wale, afa' atofa ofe' anagon wafigima ma ata' tol opoma noma'w.”
41006032	Ea' mofa' bot mafe' anamba wafigima epes akagoma, amom atom mafe'.
41006033	Owa' owa'atin. Esis amam nematawa hiasi sogawa amom magafe'ma. Ea' esis hiasi sakwaha walemb hiagoma lu'wagoma kolo'walas sasagih safe' anamba ea' sali' sataga anamba amom ma'i mogafe'ma.
41006034	Jisas nafe'ma nisila' akata, nati esis hiasi. Natilis nati ina anona aman nape numafias, owa'atin. Esis sape si'i sipsip owa' anin epen nigimafiapia, ea' nati esis uwahipis nawalipasa basef bu'wafi hiafi.
41006035	Ama awin a'i newala naso', alipumi ananimi mafi'mai anen ma'ipana ma'i, “Ana'e wafigima epes akagoma, awin na'i a' newala.
41006036	Sapa'as sofo'o walemb aofah asasisi daindai sagape felefele'i ma sogatala gwa'aisi mais soga'as.”
41006037	Owa' Jisas nagwamam na'ipam, na'i, “Ipa' atipa pese'as gwa'aisi.” Ea' ma'ipana ma'i, “Ina' na'i afa' ofe' utalai bret 200 kina oso'osas? 200 kina otamba hiambai.”
41006038	Ea' Jisas nahali'am na'i, “Ipa' bret ma'ufita ta'oh? Ata' fo'o petolota.” Ea' mafe' matolota ma'i, “Bret wa'agolita taloma agof biagof sa'oh.”
41006039	Ea' na'ipam na'i, “Ipa' pi'ipa esis amam nematawa sope sofe' oto otowa otalef fasilifi.”
41006040	Ea' sape safe' si'i amom maga'ipas, anis sataga 100-pelais, anis 50-pelais, na'amba atin.
41006041	Ea' Jisas nasa'ma bret atamba wa'agolita taloma agof biagof naniga nati heven nanifela God. Ama ea', nindiwata naso' alipumi ananimi mafe' maso' esis hiasi amam nematawa hi'agalas. Ea' nasa'ma agof wapani nawalogof naso'am maso'asagof.
41006042	Esis sa'as alihis andondo',
41006043	alipumi ananimi matatama du'wa'wanisi saga'ihi, malo'was folalef lu'walifi 12-pelailif si'ilif kwaef.
41006044	Esis amam nematawa saga' gwa'aisi isimbai hiasi, siamba amam atom mataga 5,000-pelaim. Apa' esis ina siamba awasi nematawa wapani, owa'.
41006045	Jisas nasapa' alipumi ananimi mofa' bot mali' mafe' dumb ambamba mambo fisanamb Betsaida. Ea' nasapa' amam nematawa hiasi safe'.
41006046	Nasapa'as sagafi'i, anen nandowasa' halafuta nape na'i nonda' beten.
41006047	Wambomota alipumi ananimi mape bot ata' atapim mala dumb lu'wambi la'afimba. Apa' Jisas atona nalutu akata.
41006048	Ea' nati fufin lu'wani nalo nafi'i anamba amom ma'i mogafe'ma, ea' nakoto'ma amom manda' pul masasapa' bot a' numa'una endilisi. Akot ata' tail atin felefele'ma logola owa', Jisas nagi'mam natoma nafi'i embel ilifa nafe'ma amom. Ea' na'i nikila'am nefe'.
41006049	Owa' mati anen natoma nafi'i embel ilif. Ma'i owa' anona gamba, ea' manda'as wiwa ma'oh kwapete'am.
41006050	Amom matolona gogolalasom. Owa' Jisas nalomam na'i kwafalis na'i, “Ipa' banagepa, ombel mogahepa owa'. Ae' atowe ma'uwi ailipa afi'i.”
41006051	Ea' nalota bot nape nalomam, dei' fufin a' newala opalef amamilifi gogolalasom kwapete'am endilisi, ea' nomonas salasafe' hiahias.
41006052	Amom ina ata' nomonas sape andeande'ma bret atamba Jisas naso'asata esis hiasi saga'atai, owa'. Na'amba amom ma'i anen ina banagonai. Ukup amamipi paso'am.
41006053	Jisas naloma alipumi ananimi mowala mambo dumb ambamba mafe' mataga anep itap lu'upa Genesaret. Ea' mowa' bot tail,
41006054	misila' mafe' owa', esis kwafalis sati Jisas asagawana.
41006055	Ea' sasagih safe' anamba hiagoma ganigani. Esis same' basefa Jisas nagapoma, ea' sala aowas nanda'asi belitagw sofa'as safi'mai anen.
41006056	Walemb hiagoma lu'wagon sa'ogon, naloma anamba hiagoma Jisas nagafe'ma, esis sambe' isimba aowas nanda'asi sa'oh baop la'afen. Ea' sofala Jisas banagembela niga'i aho'ma isimba sogahapila lowaf ananifi da'malififa atef. Ea' esis mamahisa sagahahapilafi sataga bo'wes wapani.
41007001	Amam dembami Farisi maloma anom dembami daiam magawalipasa mu'uli Godi amom mapani Jerusalem mafi'i mandakolas maloma Jisas.
41007002	Ea' mati anom alipumi Jisasi ma' gwa'aisi owa' mosa'opa lagof bo'wagof mea'as si'i amom Farisi maga'ias, owa'. Ea' amom Farisi ma'i amom alipumi Jisasi lagof amamugufi aloguguf.
41007003	Dei' main, amom Farisi maloma esis hiasi Juda hi'alas, sagi'ma mu'uli inimba esis akupasi. I'i esis owa' sosa'opa lagof andeande'a, ina sea' gwa'aisi, owa'.
41007004	Esis sogafe' maketa sotanima sogafi'i, ma owa' sosa'opa lagofa, ina sea' gwa'aisi, owa'. Esis sagi'ma mu'uli hiani naninani sogofa'ana akupas asasisii. Sasa'opa kahi sospaes, a disi belegw atis, ama sagagi'ma mu'uli akupasi.
41007005	Na'amba amom Farisi maloma dembami magawalipasa mu'uli Godi mahali' Jisas ma'i, “Dei' si'i maina alipumi ine'imi owa' migi'ma mu'uli amom akupamia? Lagof amamugufi aloguguf ma' gwa'aisi.”
41007006	Ea' Jisas na'ipam na'i, “Fowa' profet Aisaia, nindila'waifa ipa' endilisi, ipa' paga'i basefa malogof biagufii. Anen nanda'ef andeande' dondo'ma ipa' na'ias na'amba na'i, God na'i, ‘Amam nematawa isimba sasa'ma agol ae'agili lu'wagola malogof asasigufi atogof, apa' opalef asasilifi fape laogona ae'. Ukup asasipi ina sahapifi, owa'atin.
41007007	Esis ina sawalipasa basef ae'afi, owa'. Sawalapa mu'uli epes sagape itapi atin, sambaso'mas sa'i, “Mu'uli inimba basef Godi.” Ea' sanda' lotu sasa'ma agol ae'agili dowadowaf.”
41007008	Jisas na'ipam wapani na'i, “Ipa' apakwaha mu'uli Godi ea', dei' pahapila waf epes sagape itapi atef tetele'if.”
41007009	Ea' na'ipam na'i, “Ipa' pegegawa andeande'i pa'i penda' waf fasifi atifi, owa' dei' apesambala mu'uli Godi ma pagagi'ma waf ipe'ifi atef.
41007010	Fowa' gani Moses nagawalipasa mu'uli inimba na'ipas naga'i, ‘Ipa' pinifela mamasepa ipe'isi pihapifas petopalopas.’ Anif wapani na'if na'i, ‘Epen ami niga'i basef awafima ahaman ma'man ananisii, inimba anis daias sohan nega'.’
41007011	Owa' ipa' pambaso'am pa'i anif daif na'amba pa'i, Epen mamahina nindaiwa'ma negatopalopa mamasan ni'ipas niga'i, ‘Otamba mais ae'asi andaiwa'ma egase'epas, ae' a' andandepasa egaso'anas God.’
41007012	Apa' ipa' Farisi paloma ipa' anipa pagawalipasa mu'uli Godi, ipa' pa'i aho'ma epen inimba negambaso'ma mamasan, ea' owa' netopalopasa.
41007013	Ipa' paila mu'uli fowa' gani pegefa'ana akupipa ipe'imii, panda' waf afambai pesambala basef ifimba Godi na'i mogatopalopa mamasapa. Ea' panda' waf ipe'ifi atef lu'ufi panda' waf awafi lifilafi na'amba ina andeande', owa'.”
41007014	Jisas nofalai amam nematawa hiasi wapani na'ipas anif basef waminif atin na'i, “Ipa' hipai peme' basef ae'afi okokomef pendegawef.
41007015	Hiahawes gwa'aisi mais ando'asi ipa' pa'as sagawis nomoni, isimbai ina sanda'epa awepa, owa'. Apa' hiahaom magape ukup ipe'ipi nomoni mawisi ando', amambai atom manda'epa awepa.
41007016	[Ipa' aligah hagagalipai, a pendame' basef ifimba.]” Jisas naga'ipas na'amba,
41007017	ea' nakwaha amam nematawa isimba hiasi a' nafe' nawis ipat. Ea' alipumi ananimi atom mahali'ana ma basef ifimba kofagefa waminif atini doko' naga'ipasafi.
41007018	-
41007019	Ea' na'ipam na'i, “A'i ipa' owa' ata' pegawaea! Hiahawes gwa'aisi main sagape ando'i owa' anis ipa' paga'asia sonda'epa awepaia, owa'atin. Gwa'aisi isimba sa'as sogowala opalef nomoni a safe' sakas safe' sowala dowah. Ea' ukup ipe'ipi ina awep, owa'atin. Waf afambai maga' gwa'aisi hiasi ina awafi, owa'.” Jisas na'ipasa basefa gwa'aisi sasisasi hiasi hi'alas bu'wasi atis muga'asi.
41007020	Ea' na'ipam wapani na'i, “Hiahaom magape ipa' epesi nomoni, ukup nomonas awami maim mataga ando', amambai atom manda'epa awepa.
41007021	Hiahaom awami magape ukup nomoni magawisii amamba. Waf naninani aunai, nomonas awami, waf sanda' so'a waulafi, wal, soha anis sogaga'i,
41007022	sogahambombaga waf daso'amaifi, waf kowagalasafi, waf baso'amunai naninani aunai, du'waniga, simbisambal, findiwa, sagafela agof asasigufi atogof lu'wagof, waf gawa akanai.
41007023	Waf anamba naninani hianahaona aunai, anamba nape nomon ukup ipe'ipi nawisi ando' nanda'epa awepa.”
41007024	Jisas nosafel nakwaha wambel ambalemba, nafe' Tair nafe' nawis anota ipat. Anen nandaiwa'ma anin epen negegawa anen nagape na'amba. Owa', owa'atin. Anen ina nandambaho'.
41007025	Ea' ano'w nemata'w kwame' basefa anen nape na'amba. Nemata'w akwamba nogama'w akwa'u'wi ambal aunai napao'w. Ea' ma'ma'w kwafalis kwafi'mai Jisas kwindiwa nembawa kotowa felefele'ma bo'wagah ananigahi.
41007026	Ako'w Finisiai'wi anep itap lu'upa Siria. Ako'w ina Judai'wi, owa'. Kwa'i diga Griki. Ea' kwahali' Jisas dindinipa nogatofama'wa ambal aunai nagape nogama'w akwa'u'wii.
41007027	Ea' na'ipa'w anif basef waminif atin na'i, “Apa' ata' moso'asa gwa'aisi awasi ape'isi sili'. Apa' ina mofa' gwa'aisi awasi ape'isii mokwahis sofe'ma nombagw, owa'.”
41007028	Owa' ako'w akwagwamana basef anen kwa'i, “Dembinai, ina' na'i endilisi. Nombagw agogw gwafe' lafela tebol gwatatama gwa'aisi awasii sogowa itapi gwa'as.”
41007029	Ea' Jisas na'ipa'w na'i, “Ina' na'ias na'amba andeande'. Ea' tanima fo'o. Ambal aunai nakwaha nogamena ine'ikwi a' nawisi nafe' ea'.”
41007030	Ea' ako'w kotanima kwafe' ipat akwa'utai, kwati nogama'w akwo'ukwi tol kwa'oh alahis, ambal aunai nakwaho'w a' nawisi nafe' ea' ambo'okw kwa'oh andeande'.
41007031	Dei' Jisas nosafel nakwaha anambel wambel Tair, a' nafe' nawis la'afena wambel Saidon. Ea' nakwaha Saidon nafe' atin ganimba walemb ilifunamailimb Dekapolis, nataga dumb lu'wambi Galili.
41007032	Ea' esis sao'wai anona aman nafi'mai Jisas, aligah haso'ana haloma afega ananigai dindigiga. Ea' ina na'i andeande', owa'. Na'amba esis sofala Jisas ma nosa lagofa anen nonda'ana bo'ona.
41007033	Ea' Jisas nao'wana amom biam mafe' makwaha esis amom atom mape. Ea' nasapa' faguf bif ananifi fawis aligah aman anambai, wa'owa'ol. Ea' nisi'waf nasa faf afega aman anambai,
41007034	Jisas nosaniga nati heven, nahi okom nowafam mehip, na'ias na'amba na'i, “Efata.” Basef kofagefa ifimba fa'i, “Ina' aligah hogal neme' ni'i andeande'.”
41007035	Ea' aligah a hagal, hiahaom manda' afega dindiginai ahigilalam kwafalis. Dei' a' na'i andeande'.
41007036	Ea' Jisas na'ipas nombomba'asa esis ina si'ipasa hiahawes isimba ma anin epen. Nape na'ipas dindinip timbi tambel. Owa', owa'atin. Esis sawalapam sa'ipasam timbi tambel seme'am.
41007037	Ea' esis bolalas endilisi sa'i, “Hiahaom hiami anen nanda'ami nanda'am bo'om atin. Anen nanda' esis aligah hagaso'asi same' andeande', esis malagof fagaso'asii a soga sa'i andeande'.
41008001	Afamba amam nematawa hiasi sandakolas wapani sa'i seme' basef Jisasi. Ea' esis gwa'aisi akas. Na'amba Jisas nofala alipumi ananimi mafi'i na'ipam na'i,
41008002	-
41008003	“Ae' ati esis amam nematawa isimba uwahipis. Esis a sape salome nimaguf wanif gwa'aisi akas nolom mahas a'owa'. I'i ae' esapa'as sogafe' dowaf uta baop asasima, sitilif atona sowa so'oh sofe' iaiaf. Anis safi'i laogoma.”
41008004	Ea' alipumi ananimi magwamana basef ma'i, “Ana'e wafigima epes akagoma. Atiasi afa' ofa'ai bret anima oso' amam nematawa isimba sea'as? Afa' bret ina hiata, owa'.”
41008005	Ea' Jisas nahali'am na'i, “Dei' ipa' bret ma'uta ta'oh?” Amom ma'i, “7-pelaita.”
41008006	Ea' na'ipa esis amam nematawa sape itap, anen nafela bret atamba 7-pelaita, nanifela God nawalota naso' alipumi ananimi ma maso'asata esis amam nematawa hiasi. Amom maso'as dondo' hi'alas.
41008007	Ea' amom anagof agof sa'ugufi biagof wapani fa'oh. Ea' anen nasa'magof nanifela God, naso' amoma mogaso'asagof wapani.
41008008	Ea' esis sa'as, dondo' alihis. Ea' alipumi ananimi matatamai du'wa'wanisi sagasaga'ihi makolasis malo'was folalef lu'walifi 7-pelailif asi'ilif kwaef.
41008009	Amam nematawa saga gwa'aisi isimbai sataga hiasi, 4,000-pelais. Ea' Jisas nasapa'as safe'.
41008010	Ea' kwafalis atin anen nalota bot naloma alipumi ananimi, mafe' anep itap lu'upa Dalmanuta.
41008011	Ea' amom Farisi mafi'i ma'i basef mandahihianamaef maloma Jisas. Amom ma'i mogwambana ma mugati anen banagona a'a owa'. Na'amba mofalana ma'i anen nonda' hiahaom banagami si'i God nanda'ami. Amom ma'i anen nihimba'mama anen nagape banagami Godi ma dei' nanda' hiahaom amamba.
41008012	Jisas name' ambal ananili nemanil ea' na'i, “Dei' maina ipa' amam nematawa dei' pagape itap apa'i pa'i pefalagama pa'i pigati anin ametal banagani? Apa' ae' owa'atina enda'an pigatilina, owa'atin.”
41008013	Ea' nakwaha esis a' notanima nalota bot nafe' dumb ambamba fisanamb.
41008014	Amom alipumi Jisasi ukup paso'ama mogofa' bret hiata togalomam. Amom mofa' atotota tala bot
41008015	Ea' Jisas naumbalom na'ipam na'i, “Ipa' pindimafuma andeande', solawaipama yis amamba Farisii maloma yis Herotii.”
41008016	Ea' mame' anen na'ias na'amba, a manda'ipama ma'i, “Afa' ukup paso'afa bret ta'ihi dei' na'ipafa na'amba.”
41008017	Jisas nogawa basef amamifi, na'ipam na'i, “Dei' maina ipa' paga'i, ‘Ipa' bret akepa?’ A'i ipa' ukup pase'epa, owa' ata' pegawaea?
41008018	Ipa' naep papaipa, apa' ipa' owa' ata' piti anin maemaea. Ea' aligah hapaipa, apa' ipa' ina' peme' basef, owa'. Ukup a' pase'epa.
41008019	Afamba ae' agawala bret 5-pelaita ma epes isimba 5000-pelais, ama du'wa'wanita taga'ihi patatamata palo'wata folalef ma'ulif si'lif?” Ea' amom ma'i, “12-pelailif.”
41008020	“Apa' anef nemaf agawala bret 7-pelaita ma du'wa'wanita taga'ihi patatamata palo'wata folalef ma'ulif si'ilif?” Ea' amom ma'i, “7-pelailif.”
41008021	Ea' anen na'ipam na'i, “Owa'atin. Ipa' ina dei' apegawa, ata' owa'.”
41008022	Amom mafe' mataga Betsaida, sao'wamanai anona aman naep pagaso'anai nafi'mai Jisas, sa'ipana dindinipa nogasa lagol ananigili nonda'ana bo'ona.
41008023	Ea' nahapila lagol anen naep pagaso'anai, nofa'ana nakwaha wambel nawis ando' nisi'wafa naep ananipi, nasa lagola anen nahali'ana na'i, “Ina' nati ambambasif a'a ata' owa'?”
41008024	Ea' aman anamba natologon, na'i,
41008025	“Ae' ati anis epes apa' agatilis si'i lawah hagafe'.” Ea' Jisas nasa lagol wapani, naep ananipi dei' a' natologon mehip naep ananipi apataga be'ep, andeande', nati hiahawes pelele'.
41008026	Ea' Jisas nasapa'ana nafe' ipat ananitai na'ipana na'i, “Ina' owa'i nefe' niwis wambel ni'ipasa ae' anda'ena ambo'wenaia, owa'i. Ina' nefe' usi'ina ipat ine'itai.”
41008027	Jisas nosafel naloma alipumi ananimi mafe' felefele'ma anambel wambel Sisaria Filipai. Amom mafe'ma ufia'w, nahali'am na'i, “Esis amam nematawa sa'i ae' aman mamahowema?”
41008028	Ea' amom ma'ipana ma'i, “Anis sa'i ina' Jon, aman nagapisi'as embeli. Ea' anis sa'i ina' Elaija. Apa' anis sa'i ina' anina profet, fowa'inai.
41008029	Ea' nahali'am na'i, “Dei' ipa' pa'i ae' ami?” Ea' Pita nagwamana na'ipana na'i, “Ina' Krais, God nandandepena nasapa'ena nagafi'i.”
41008030	Ea' na'ipam dindinip na'i, “Ipa' ina a' pewalapa ae' pi'ipa anis pi'i ae' Krais, owa'i.”
41008031	Ea' Jisas nasefela basef ananifi nawalipam na'i, “Ae' ataga epen egefa' alop epesi, atiasi agufumi Judai mose'e akafimi lu'wami. Amom moloma amom pris dembami moloma amom dembami magawalipasa mu'uli Godii. Atiasi mondaiwa'me mose'e alafugah mohe ega' ma nimaguf bif ea', fegafe'ma wanifi a' esafel wapani.”
41008032	Anen nawalapa basef ifimba alihifa amom. Ea' Pita nofa'ana nendelefata nasa gemba ea' nagagaolana ma basef ifimba naga'ipasafi.
41008033	Owa' Jisas nandambema natiti alipumi ananimi, nanda' megahaha Pita na'i, “Ina' si'i Satan. Dei' main, ina' owa' okom mopoma okom Godia. Okom mandapoma nomonas epes sagape itapi atis. Delefata nefe' alafuga ae'agai.”
41008034	Ea' Jisas nofalai esis amam nematawa safi'mai anen saloma alipumi ananimi na'ipas na'i, “I'i anin epen ni'i nila ae', anin ata' netalogofa okom amambai ananimi atom, nefe' lafel ea' ina ombel mohana anis sohan negaga', owa'. Ae' efa' akafimi ma anda' maol Godi, atiasi sehe ega' lawag usi'igai ti'wanaegai. Epen inimba a' nenda'as na'amba atin si'i ae' ma nigagi'ma ae'. Apa' i'i owa', owa'atin.
41008035	Epen ami okom mopoma ambal ananili atol, ni'i nihapilal tatala'il, anaf ambal ananili higililal. Apa' epen ami okom mopoma ae' eloma basef bu'wafi Godi ma nesambala ambal ananili itap apa'e, anaf God a' nofa' ambal ananili lotanimai nepe andeande' lifilafi.
41008036	I'i epen ami nenda' maol naninani negefa' gwa'aimi uga hiahaom hiami itapami atom higiligalami, anin wapani awen higililan nelomam. Dei' hiahaom amamba atiasi motopalopan mi'imama? Owa'atin endilisi.
41008037	Epen inimba atiasi nefa' hiahaom maima negatal ambal ananili ma nitanima negewambilali wapani? Owa'atin.
41008038	Ae' ataga epen egefa' alop epesi. Amam nematawa dei'isi sanda' waf aunai sakwaha sagahapifa Godi. Epes isimba mamahisa ambal aola ae' sondafa'me eloma basef ae'afi, anaf ae' wapani ambal aola epes isimba endafa'mas nemaf afamba ae' ifi'i egaloma hiahaom fasimi banagami mogogala'i ahamai elomai amom ensel bu'wami Godi wapani.
41009001	Jisas na'ipa esis na'i, “Ae' a'ipipa endilisi ipa', anipa pagalutu na'aii atiasi ina pega' ulal, ata' owa'. Anipa apiti banagami Godi moloma anen nogape dembinai kinga epes ananisi.”
41009002	A'i owa' main, nimaguf wanif wanif fafe'ma hi'alef, Jisas nao'wa Pita naloma Jemsi Jon nao'wam mondowasa' anota halafuta lautai. Nao'wa amom atom tol mape, owa' mati alop ananipi apandati na'a pogala' a'owa'.
41009003	Luwaguf maim ananimi mataga mogala' afitim a'owa'. Ina anona aman itapanai la'ifina nanda' luwaguf maim mataga afitim na'amba, owa'atin.
41009004	Ea' mati amam biam fowa'imi, Elaija naloma Moses mataga malutu ma'i maloma Jisas.
41009005	-
41009006	Pita naloma Jemsi Jon ombel maham endilisi, ea' Pita na'i ni'i anif basef, owa', owa'atin, anen ina ata' okom mapoma basef na'i niga'iefi, a' owa'atin. Ea' na'ias na'amba na'i, “Dembinai, afa' wape na'a'e a' fafas, ata' ola' anoh aolah wanoh hondandamepa. Ina' anop, Moses anop, Elaija anop.”
41009007	Owa' anom ilagw maofana amom. Ea' anagol malogol ga'i gatagai ilagw amamba ga'i basef ga'i, “Anen Nogame ae'anai, ae' okom mohafel maimailana a'owa'. Ipa' pendame' basef ananifi.”
41009008	Alipumi Jisasi wanom matologon kwafalis ganigani, apa' ina mati anin epen, owa'atin. Mati Jisas atona nalutu nalomam.
41009009	Ea' amom ata' makwaha halafuta mafi'i atin, Jisas na'ipam dindinip na'i, “Ipa' ina pewalapa hiahaom amamba dei' pagatulumi pi'ipa anin epenam, owa'i. Apefe' dondo'ma nemaf afamba ae' ataga epen egefa' alop epesi, ma sehe ega' egesafel matmat wapani, dao' pi'ipas.”
41009010	Ea' amom mahapila basef ifimba mape, manda'ipama ma'i, “Basef ifimba Jisasi notanima nogosafel matmat, kofagefa fafe' fa'imama?”
41009011	Ea' mahali' Jisas ma'i, “Dei' maina amom dembami magawalipasa mu'uli Godi maga'i Elaija fowa'inai ata' nili' nogafi'i?”
41009012	Jisas nagwamam basef na'i, “Aho' endilisi. Elaija nifi'i nondondomba hiahaom hiami hi'igalam wapani. Apa' basef fagape buk Baibeli fa'i dembinai anaf notaga epen nogofa' alop epesi nope ni'imama? Ifimba fa'i anen neme' akafimi lu'wami ma esis sogowa' alafugahanai.
41009013	Dei' a'ipipa, anona Elaija a' nafi'i ea', apa' esis sagi'ma nomonas asasimi atom, sanda'mana waf awafi endilisi si'i anif basef fagape buk Baibeli faga'ias.”
41009014	Jisas naloma alipumi wanom mafi'i mati anom alipumi du'wanim 9-pelaim magapanii, ea' mati amam nematawa hiasi salutu felefele'ma amom. Ea' mati anom dembami magawalipasa mu'uli Godi ma'i basef mandahihianamaef maloma alipumi Jisasi 9-pelaim.
41009015	Amam nematawa isimba hiasi sati Jisas nafi'i, sosafel gogolalasis kwapete'as, sasagih safe'ma anen sanifelona.
41009016	Ea' Jisas nahali' amom alipumi ananimi na'i, “Ipa' palomam pa'i main pandahihianaman?”
41009017	Ea' anona aman nagape la'afena amam nematawai nagwamana basef Jisas na'i, “Dembinai tisa, awani aman ae'ani anona ambal aunai napain, malogol gaso'an. Na'amba efa'an afi'mai ina'.
41009018	Nimaguf ifimba hiafi ambal anamba aunai nahapilan sisihin nakwahin newa itap. Ea' ofap pataga malogolan, nalelef fendetapa' imun dogw, a alop ananipi dindigisip a'owa'. Ae' a'ipa alipumi ine'imi a'i motofa ambal anamba aunai nofa' nofo'o, apa' amom owa' banagema.”
41009019	Ea' Jisas name' basef ifimba, na'ipas na'i, “O, ipa' amam nematawa owa' pegahapifaea. Nimaguf ma'uf ae' ata' epe elomepa? Nimaguf ma'uf wapani ma egefa' nimanimi ipe'imi? Ipa' okwan nifi'mai ae'.”
41009020	Ea' esis sao'wamana awani inimba anen. Ambal anamba aunai nati Jisas, kwafalis atis nakoto' anin kwapete', nafe' newa itap hota atin na'oh, apah afitimi ofap mataga sisih malogol ananigili.
41009021	Ea' Jisas nahali' ahama awani inimbai na'i, “Nogamena ine'ini, aowas inimba nanda'an nape nimaguf ma'uf?” Anen na'ipana na'i, “Fowa' ata' awani nape atapina na'amba atin.
41009022	Dondol ambal aunai nakwahin newala nasef nif, a newala embel na'i nohan afin. Apa' i'i ina' banagena ma, niti apa' owahipipa netopalopapa.”
41009023	Ea' Jisas na'ipana na'i, “Dei' maina ina' nagahali'i na'amba? Epen ami nigahapifi endilisii, anin banagena maol fasini naninani.”
41009024	Ea' aman anamba na'ipa Jisas na'i, “Ae' ahapifina kwasakwasala. Dei' netopalope ma igahapifina banagewe endilisi.”
41009025	Ea' Jisas nati amam nematawa safi'i salutu salipana felefele', na'ipa ambal anamba aunai mehip na'i, “Ina' ambal awasinai nagasopama aligahi malogol awani inimbai, ina' lofa'o nekwaha awani inimba, netanima nigafi'mani owa'i.”
41009026	Ea' ambal anamba aunai nakoto'an mehip hoga'ala kwapete' nakwahowan nandahi' nafe'. Ea' awani inimba a' nandati si'i sagaga'i ea' hiasi satilin sa'ias na'amba sa'i, “Anin a' naga' ea'.”
41009027	Na'amba Jisas nahapila lagol ananigili naso'man ea' bo'wen nalutu.
41009028	A'i owa' main, Jisas nafe' nawis anota ipat nape naloma alipumi ananimi mape. Ea' mahali'ana na'amba ma'i, “Dei' maina afa' owa' banagefama ogatofa ambal anamba aunaia?”
41009029	Jisas na'ipam na'i, “Ipa' pendabeten pihali' God atin, ipa' a' banagepa ma pegatofa ambal anambai aunai. Owa' ano'w ufia'w daia'wa pegatofanaia. Beten atin.”
41009030	-
41009031	Ea' Jisas nao'wa alipumi ananimi makwaha na'amba magapoma mafe' mataga itap apamba Galili mawis mafe' anagon mape. Dei' main, Jisas na'i nope nondambaho' nolomama nogawalipama basef ananifi. Na'amba nandaiwa'ma anona aman nogogawa anamba amom mafe' magapoma. Anen naso'ama basef na'amba na'i, “Ae' ataga epen egefa' alop epesi, atiasi felefele' anona aman noso'asa ae' efe'ma lagof amom boumi ae'ami mehe egaga'. Ama nimaguf bif hi'ilif fegafe'ma wanifi, a' itanima esafel efa' ambal wapani.”
41009032	Ea' alipumi ananimi mame' basef ifimba atif, apa' amom ina mogawef, owa'. Na'amba amom ombel mahama mogahali'ana ma basef ifimba kofagefa.
41009033	-
41009034	Ea' Jisas naloma alipumi ananimi mafe' mataga Kaperneam, mafe' mawis ipat nomon, Jisas nahali'am na'i, “Ipa' pa'i basef maif, doko' wagafi'i ufia'w?” Doko' magafi'i ufia'w, amom ma'i basef hiafi ma'i atiasi ami nepe nili' dembinai ma amom. Owa' ina' magwamana anif basef, owa'atin. Tol mape dowaf.
41009035	Ea' Jisas nape itap nofala amom mafi'i mape felefele' na'ipam na'i, “Epen ami ni'i netaga dembinai nepe nigali'i, anin ata' nili' netaga si'i nanda' maola anasi, netaga falafini ma naep epesi.”
41009036	Ea' Jisas naso'mai anin awani sa'wini nahaponan la'afena amom nahapilan na'ipam na'i,
41009037	“Epen ami neso' opafa negatopalopa anin awani si'i ini'i ma okom ananimi mopoma ae', anin nase'e opaf ae' wapani natopalope. Ea' epen ami negatopalopa ae'i, ina natopalopa ae' atowe, owa'. Anin natopalopa anen nasapa'e agafi'ii wapani.”
41009038	Jon nagwa basef na'amba na'i, “Dembinai, afa' wati anona aman nanda' maol natofa ambagof awami ma agol ine'igili. Apa' anen ina nagi'ma afa' owa', ea' dei' wasopamana.”
41009039	Owa' Jisas na'ipana Jon na'i, “Ipa' ina apesopamana, owa'i. Epen mamahina nanda' maol fasini ma agol ae'agili, anin ina a' ni'ipasa basef awafi ma ae', owa'.
41009040	Epen ami owa' bouni afe'inia, inimba alipini afa'ini.
41009041	Ae' a'ipipa endilisi, epen ami nitilipa ni'i ipa' epes ae'ipai ma netopalopepa nese'epa anin mai sa'wini si'i embel kwaia'umbel pea'ambal, owagama God nogwaman hiahaom fasimi anin.
41009042	Jisas na'ipas na'amba na'i, “I'i anin epen nenda' anin epen sa'wini nagahapifa ae'i, nefe' nenda' waf awafi, atiasi epen inimba nefa' akafimi awami. Anis epes sofa' epen inimba sondola otam lu'unai nila bini'w anani'wi sofa'an sofe' solan newala naoh mami lu'wami, ata' nepe andeande' kwasakwasala. Apa' i'i epen inimba nenda' anin sa'wini negakwaha nagahapifa ae', epen inimba atiasi nepe awen a'owa' nikila' negewala naoh laumi.
41009043	Ea' i'i lagof ipe'igufi fonda'epa pewa ma waf awafi, petopa'agof pekwahogof. Ea' atogol atin fope, ma ambal lopaipa pegape andeande' lifilafi. Na'amba lagof agwafomba fanda' waf awafii fope, fofa'epa pefe' wambel awambili nif fagape lifilafima.
41009044	[Wambel ambalemba endihip sa'usa'umi namugopim atapim magape lifilafii, magagugumba epesi, ea' nif ifimba wapani ina hi'agalafi, owa'atin.]
41009045	I'i bo'wagah ipe'igahi honda'epa pewa ma waf awafi, petopa'agah pekwahogah. Ea' atoga atin hope, ma ambal lopaipa pegape andeande' lifilafi. Na'amba bo'wagah agahemba handa'epa panda' waf awafii hope, hofa'epa pefe' wambel awambili, nif fagape lifilafima.
41009046	[Wambel ambalemba endihip sa'usa'umi namugopim atapim magape lifilafii, magagugumba epesi, ea' nif ifimba wapani ina hi'agalafi, owa'atin.]
41009047	I'i naep ipe'ipi penda'epa pewa ma waf awafi, pigip pikwahip. Atom atin pepe ma pegafe' anamba God nagala'ambemagoma pegape andeande' lifilafima. Na'amba nam amamba manda'an nanda' waf awafii mope, a' mofa'an nefe' wambel awambili nif fagape lifilafiima.
41009048	Wambel ambalemba endihip sa'usa'umi namugopim atapim magape lifilafii, magagugumba epesi, ea' nif ifimba wapani ina hi'agalafi, owa'atin.
41009049	-
41009050	“Anef nemaf epes hiasi hi'ilas sogame' akafimi lu'wami si'i nif monda'as sogape be'es hilili'. Sol usihili fasili ma gwa'aimi, apa' sol owa' usihilia, dei' atiasi penda'al pi'imama usihil wapani? Owa'atin. Ipa' panda' sola gwa'aisi usihis. Ea' ipa' na'amba atin si'i sol usihili, opalef ipe'ilifi atifilif pendaloma sahin owan hiasi petopalopas.”
41010001	Jisas nakwaha wambel ambalemba, nafe' anep itap lu'upa Judiai nambo walemb Jordan gani fisana. Ea' amam nematawa hiasi safi'mai anen wapani, naso'asa basef si'i dondol nagawalipas.
41010002	Ea' anom dembami Farisi mafi'i mahali' Jisasa anif basef magwambana ma'i, “Mu'uli ape'ini andeande'ma anona aman nondaiwa'ma nemata'w anani'wi nogali'amona'w a'a owa'?”
41010003	Ea' Jisas nagwamam basef na'ipam na'i, “Moses nase'epa mu'uli mamahina?”
41010004	Amom magwamana ma'ipana ma'i, “Moses na'i aho'ma anona aman ni'i nogali'amona ako'wi, ni'i anif basef fil okwatip noso'akwap nili'amona'w kofe'.”
41010005	Owa' Jisas na'ipam na'i, “Ipa' panda' du'waniga, dei' Moses nanda'mepa mu'uli inimba.
41010006	Fowa' gani dambadamba God nanda' hiahaom hiami, ‘Nanda' epes ea' sataga suwafisi numa'isi.’
41010007	God na'ias na'amba na'i, ‘Esis bias ina ata' sope si'i sagape daindai, owa'. Aman nokwaha mamasana ananisi nefe' noloma waulu'mana anani'wi, esis bias asope alop atotop.
41010008	Ea' esis bias sondaso'ama sotaga si'i alop atifip.’ Esis ina ata' si'i sagape biasa sagape daindai, owa'.
41010009	Ea' hiahawes mais God a' nagapete'as sisihisi, isimba anin epen ina nehape'as, owa'i.”
41010010	A'i owa' main, Jisas nao'wa alipumi ananimi mafe' mawis mape ipat, mahali'ana ma waf afamba sandaso'amafi.
41010011	Jisas na'ipam na'i, “Aman ami nagakwaha waulu'mana anani'wi ma nagaso' ano'w daia'w wapanii, anen nanda' waf awafi so'a waola nemata'w akwamba nali' nagaso'akwi.
41010012	Ea' na'amba atin, i'i nemata'w ami kokwaha anona koso' anona daiana, ako'w kwawala waf bu'wafi kwatopa' daso'ama kwanda' waf awafi so'a waulafi ma anen nali' nagaso'akwi.”
41010013	Ea' esis sao'wamanai anis awasi sa'wisi sofa'as safi'mai Jisas, sa'i anen nosa lagofa niga'ipasa basef fasifi awasi isimba. Owa' alipumi ananimi mandaiwa'ma esis awasi isimba ea' masopama esis sofa'as sogafi'mai anen.
41010014	Ea' Jisas nati amom manda' waf afambai, anen a' nembel awambela amom a' na'ipam, na'i, “Ipa' kwahowa awasi isimba sifi'mai ae'. Ipa' ina pihagasis, owa'i. Esis amam nematawa sogawis nomona maol Godi nope Dembinai nugumafiasi same' basef ananifi sagailif si'i awasi isimba.
41010015	Ae' a'ipipa endilisi, epen ami ni'i aho'ma God nope dembinaiman ama nese'ana nembel God si'i awasi isimba saga'i aho'mana, isimba sanda'as na'ambai atiasi sogawis anamba God nagala'am bemagomai. I'i owa', owa'atin.”
41010016	Ea' anen nasa'ma awasi isimba nahapilas satoma bo'wagah ananigahi nasa lagof ananigufi balagah asasigahi na'ipasa basef fasifi nowa' banagas.
41010017	Jisas nosafel nafe', anona aman nasagih nafi'mai anen nindiwa nembawa notawa nahali'ana na'i, “Tisa bu'winai, ae' atiasi enda' maina egefa' ambal namili egape andeande' lifilafi?”
41010018	Ea' Jisas na'ipana na'i, “Dei' maina ina' naga'i ae' bu'uwai? God atona anen bu'winai.
41010019	Ina' negawa mu'uli God nagaso' Mosesani naga'i, ‘Ina' owa'i nenda' waf awafi so'a waulafi neha anis soga' a nenda' wal, owa'i, ina' owa'i nembaso'ma anis epes daiasa, ea' ina nembaso'am banagena ma negefa' anom hiahaom anasi dowadowaf, owa'i. Ina' neme' basef mamasinai nihapilif nilif nindimafias andeande'.”
41010020	Ea' aman anamba na'ipa Jisas na'i, “Tisa, mu'uli inimba hiani ahapilan ailan fowa' ata' awani afi'i afi'i ataga dei'.”
41010021	Ea' nomonas Jisasi sohafela anen saisailana, na'ipana na'i, “Ina' anef waf fasifi atetef owa' ata' nenda'afa. Ina' fo'o nese'asa hiahaom ine'imi ma anis daias sotalinama nefa' moni inimba nenda'an neso' isimba kwahusi. Nenda'as na'amba ma anaf negefa' hiahawes fasisi gani ilif. Ea' nifi'i nihapifi nila ae'.”
41010022	Owa' aman anamba hiahaom hiamunai nandaiwa'ma nonda'am nogaso' anis epes daias. Ea' nomonas ananisi iwanis nandambema megahaihailana nafe'.
41010023	Ea' Jisas natologon ganigani na'ipa alipumi ananimi na'i, “Epes isimba ugai moni hianaisi sanda'am da nda' ahifim a'owa' ma sefe' sogawis nomona maol Godi nope Dembinai nugumafias. Atona atin sefe' suwis.”
41010024	Ea' amom mosafel gogolalasoma basef ifimba naga'ipamafi. Owa' Jisas nagwamama basef wapani na'i, “Owape ae'ipai, ufia'w kwagafe' anambai ina andipa'wi, owa', ahifi'wi.
41010025	Anin mafin lu'unai kamel nogawis bolotaf nil sogosambala luwagufeli, anamba ila ina ahifima a'owa' ma nogawis. Apa' amam nematawa hiahaom hiamisi i'i sofe' sogawis nomona maol Godi, sonda'am da nda' ahifim a'owa' ma sofe' sogawis. Maol inimba ahifim a'owa' nikila' maol kamel nogawis bolotaf nili.”
41010026	Owa' alipumi ananimi mosafel gogolalasom kwapete'am manda'ipama ma'i, “I'i na'ambaiai, anaf God nuwambilai epes mamahisa nokwahomas waf awafi sotanimai sope andeande' lifilafi? Owa'atin.”
41010027	Ea' Jisas nasa'ma naep natiti amom na'ipam na'i, “Hiahaom epes owa' la'ifisa sonda'amia, amamba God atona banagonai ma nonda'am. Anen banagonai ma nonda' hiahaom hiami hi'igalam.”
41010028	Ea' Pita nasefela basef na'ipana na'i, “Neme', afa' wakwaha hiahaom afa'imi hiami, dei' wafi'i wahapifa basef ine'ifi wailina.”
41010029	-
41010030	Ea' Jisas na'ipana na'i, “Aho' endilisi, ae' aga'ipipa na'amba a'i, Ipa' epes ami ukup pegapoma ae' eloma basef bu'wafi Godi ma sokwaha ifagw gwoloma sahin owan ahasas mamasas a batawisas soloma aofah mais asasisi, atiasi asofa' hiahawes isimba dambaisi hiasi a'owa', sikila' asasisi fowa'isi. Ea' anis daias atiasi sehepa sonda'mepa was awafi. Apa' anaf owagama nogota bu'utai togataga, pefa' ambal namili pepe andeande' lifilafi.
41010031	Apa' epes hiasi dei' sataga sagali'i agof fagatomasi, anaf agof akas asotaga sigi'. Apa' epes isimba sataga sagagi'i anaf a' agof fotomas sotaga sili'.”
41010032	Esis saila ufia'w safe' sondowasa' Jerusalem, Jisas nafe' nali'as. Ea' alipumi ananimi magi'mana mafe'. Amom mogawa anen a' nafe' Jerusalem, na'amba dei' amom agogolalasom. Esis sagagi'ma amomi, esis wapani sogawa anen nofe' Jerusalem ea' ombel mahas. Ea' Jisas nao'wa alipumi atom mafe' mape anagon dei, na'ipam hiahaom amamba atiasi mogatagamanai.
41010033	Na'ipam na'i, “Peme'. Dei' afa' ea' ondowasa' Jerusalem. Ae' ataga epen egefa' alop epesi, atiasi anona aman nonda'e efe'ma amom pris dembami moloma amom dembami magawalipasa mu'uli Godi ea' monda' kotimi a' mi'i basef mondame'maefa mohe egaga'. Ea' monda'e efe'ma esis sogolalama Godi ma
41010034	sonda' salamala ae' sonda'e findiwae sisisi'wafe sopopagahowe ea' sehe ega'. Ama nimaguf bif hi'ilif, anef fefe' fegataga wanifi a' itanima esafel wapani.”
41010035	Jemsi Jon, Sebedi nogaopana mafi'i mahali' Jisas ma'i, “Dembinai tisa, afa' biafa wa'i uhali'ina ma anif basef ea' nenda'mafaef afa' biafa.”
41010036	Ea' Jisas nahali'am na'i, “Ipa' pa'i enda'mepa main?”
41010037	Ea' ma'ipana ma'i, “Anaf owagama ina' netaga negefa' agol lu'wagili mogogala'i gani wambel Godi, nemaf afamba afa' wa'i ina' nenda'afa ope dembefa wil olomena wa'owa'ol anona nil wa'ol egawama a' anona nil wa'ol da'asaigilima.”
41010038	Owa' Jisas na'ipam na'i, “Ipa' bipa ina pegawa andeande'ma hiahawes pagahali'imasi, owa'! Ipa' banagepama pega' embela kap apamba dei' ega' embelapi, a'a owa'?” Jisas na'ipam na'amba ea' na'ipam wapani na'i, “Ipa' bipa banagepama pegefa' baptais isimba dei' egefa'asi a'a owa'?”
41010039	Ea' magwamana ma'ipana ma'i, “Afa' ila la'ififai.” Jisas na'ipam na'i, “Endilisi, kap apamba dei' ae' ega' embelapai, a sa'of inimba atiasi egasa'ofani si'i baptaisi, isimba ipa' atiasi pegefa'asi.
41010040	Apa' pegape lagol kwahisigili o gagaili ae'agufi, isimba ina maol ae'ani, owa'. God atona ni'i esis isimba a' nandandepas ea'i dao', esis atis sope lagof kwahisigili gagaili ae'agufi.”
41010041	Ea' alipumi du'wanim ilifunamaim mame' amom biam ma'ias na'amba, manda' megahaha Jemsi Jon.
41010042	Ea' Jisas nofala amom hiami mafi'mai anen, na'ipam atin na'i, “Ipa' pegawa epes sogolalama Godi sa'i agufumi asasimi dembami, amom mape ilifa esis a'owa' manda'mas dondog manda'as kwapete'as. Ea' mape banagem a'owa' manda' esis amam nematawa sogaila malogof amamugufi.
41010043	Apa' waf afambai ina a' fepoma ipa', hapaifi. Aman ami nogape dembinai ma ipe'i, anen ata' nili' nope si'i nanda' maola ipa' hipaii.
41010044	-
41010045	Ae' ataga epen egefa' alop epesi ina afi'ima esis sonda'me maola sogatopalope, owa'. Ae' afi'i enda' maol egatopalopa ipa' hipai ma waf awafi fagawasipai. Ae' afi'i ma sehe ega' etala ipa' peloma epes hiasi igatawahipama waf awafi ipe'ifi. Ea' aman ami ni'i nogataga dembinai ma ipe'i, anen ata' nili' nope si'i agol akanai nonda'masa maol hiasi dowadowaf.”
41010046	Jisas nao'wa alipumi ananimi mafe' mataga Jeriko. Ea' ma'i mokwaha Jeriko mefe' moloma amam nematawa hiasi, mataga ufia'w kwagawisi wambili, owa', anona aman naep pagaso'anai Bartimeas, nogama Timeusi, tol nape felefele'ma ufia'w. Anen nape nandailasa otamba gwa'aisi mais sogaso'ana.
41010047	Bartimeas name' basefa Jisas Nasaretinai nafi'i nape, ea' nofalana mehip na'i, “Jisas, akunamana Deviti, ina' niti ae' uwahipiwi.”
41010048	Owa' esis hiasi sinifalona sa'i, “Ina' sopama malogol.” Owa' anen fala atin nape na'i, “Jisas ina' akunamana Deviti, netelowe uwahipiwi.”
41010049	Ea' Jisas nafi'i nalutu na'i, “Falana nifi'mai.” Ea' sa'ipana sa'i, “Nomonas banages. Safel! Jisas a' nofalinai.”
41010050	Ea' anen nakwaha saket ananitai nosafel kwafalis nafe'ma Jisas.
41010051	Ea' Jisas na'ipana na'i, “Ina' na'i ae' enda'mena main?” Ea' na'ipana na'i, “Dembinai tisa, ae' a'i iti andeande' wapani.”
41010052	Ea' Jisas na'ipana na'i, “Ipa' fo'o. Ina' ea' nahapifa ae' banagiwai ma anda'ena bo'wena wapani.” Ea' kwafalis atis naep apatiana andeande' nagi'ma Jisas nafe' ufia'w.
41011001	Jisas naloma alipumi ananimi mafe' mataga felefele'ma Jerusalem, ea' mataga Betfagai Betani walemb ambalemba bialemb, felefele'ma halafuta Oliv. Ea' Jisas nasapa' alipumi ananimi biam
41011002	na'ipam na'i, “Ipa' bipa pefe' wambel bambalimba bagape gani wa'ili felefele'ma na'ai. Pefe' piwis wambel ambalemba, piti anona donki sa'unai sandolana nail. Ina dei' anona aman a' natomana, ata' owa'atin. Petagwahona pefa'ana pifi'mai ae'.
41011003	I'i anin epen nigahali'ipa niga'i, ‘Ipa' pafi'i panda'as na'amba ma main?’ Ipa' pi'ipana pi'i, ‘Dembinai afa'inai na'ipafa na'i nonda' maolana ma bola nosapa'ana notanimamipai kwafalis.’”
41011004	-
41011005	Ea' amom biam mafe' mati anona donki sa'unai sapete'ana nail ipat uta ando' felefele'ma ufia'w. Amom ata' matagwahona atin owa', anis salutu felefele' sahali'am sa'i, “Ipa' patagwaha donki anamba ma main?”
41011006	Ea' ma'ipas si'i Jisas doko' naga'ipam. Ea' sa'i aho'ma amom mogofa' donki anamba.
41011007	Ea' mofa'ana mafi'mai Jisas, mawamona sagegw amamugwi gwatoma donki anamba Jisas natomagw.
41011008	Ea' esis hiasi sandombamana sagegw ufia'w. Anis satopa'i apulita lawah hogatawa aof felefele'i saso'wiam ufia'w sofalo'ma'w.
41011009	Esis hiasi sali' sagi' safela ao'aligil na'amba sa'i, “Hosana. Apa' mandanifal endilisi ma ina'. Apa' ma'i God nofalo'ma ina' nagafi'i agol ananigilii nese'ena banagami ma nenda' maol ananini.
41011010	Fowa' gani God nanda' akunamapa ape'inai Devit nape dembinai ma esis nugumafias. Dei' awi God nonda' ina' andeande', nepe Dembinai ma apa' nimafiapa si'i Devit fowa' nape dembinai nugumafias. Hosana. Apa' mondafela agol Godi golota ilif endilisi.”
41011011	Ea' Jisas nataga nawis Jerusalem nafe' nawis ipat Godi lu'unai. Nawis nati hiahaom nafe'ma hi'alam, awin na'i a' newala, nao'wa alipumi 12-pelaim ananimi mafe' Betani.
41011012	Wafilu Jisas naloma alipumi ananimi mohafel makwaha Betani mafi'i atin, owa' Jisas a' nolomahana.
41011013	Ea' nalutu nati anoga lawag agiligama fik gotawai laogon felefele', agog a' apuliga. Ea' nafe' felefele' nowando'ma sa'utip. Apa' ina nati anip pailaga, owa'. Nati apul atom. Nogota gogailatai ata' owa' totagaea.
41011014	Ea' Jisas na'ipaga na'i, “Ina ata' nil nela anip sa'utip wapani, a' owa'atin endilisi.” Ea' alipumi ananimi mame' basef ifimba naga'ipagaefi.
41011015	Jisas naloma alipumi ananimi mafe' mataga Jerusalem, ea' nawis ipat lu'unai Godi nali'amona esis hiasi sanda' bisnisi saloma isimba sagatalom ipat anamba nomoni sawisi ando'. Anom amam mati otamba anisi mindisila'mamba. Ea' Jisas nambema tebolifah amamisi nakolo'was. Anis sanda' bisnisa sogatala amiguf ma'unamb. Ea' nambema siaifah asasisi nakolo'masas wapani.
41011016	Ea' nanda'imagon na'i, “Ina ata' sofa' anom hiahaom amamba suwisi nomon wapani ipat anamba sandakolas sagapoma, a'owa'.”
41011017	Ea' na'ipas basef Godi fagail Baibeli na'i, “Ipat ae'anai nondapoma esis sagape ganimba walemb hiagomai ma sifi'i sopaona sondabeten sogahali'i. Apa' owa', a' panda'ana nataga si'i sandambaho' sanda' wala.”
41011018	Amam nematawa hiasi gogolalasisa basef ananifi. Isimba atis pris amamba dembami maloma dembami mogawalipasa mu'uli Godi a' ombal bahama anen. Ea' mala' molaoma ufia'wa mohana nogaga'.
41011019	A'i owa' wambomota, Jisas nao'wa alipumi ananimi makwaha Jerusalem a' mafe'.
41011020	Wafilu kuhimbita atota Jisas naloma alipumi ananimi mafe' mati lawag agamba fik bowaga aliga, soh haloma nombalef alim hi'alam.
41011021	Pita natologa, okom mapoma Jisas naga'iefi basefa lawag agamba ea' na'ipana na'i, “Dembinai tisa, ina' niti lawag aga'e nambati' ina' naga'ipagai, a' aliga hi'alaga.”
41011022	Ea' Jisas nagwamama basef amom na'ipam na'i, “Ipa' pihapifa God.
41011023	Endilisi ae' a'ipipa, epen ami owa' okom bimbiafim mopoina ma anin okom atifim nihapifi endilisi ni'ipa halafuta tatumba ni'i, ‘Ina' dagia a' nefe' newala naoh,’ endilisi God atiasi a' nonda'am motaga si'i anin okom mandanda'.
41011024	I'i ipa' pi'i pendabetena anis maemaefah pi'i pefa'as, ipa' pihapifa God endilisi pendabeten pi'i, ‘Aho' endilisi, afa' atiasi ogofa'asi,’ Ma atiasi pefa'as si'i paga'ias.
41011025	Afamba ipa' pilutu pendabeten, pekwahomasa waf awafi anis sanda'mepafi, ukup pese'epaf. Ama Ahamepa nagape heveni okom mogaso'anafa ipa' wapani.
41011026	[Apa' ipa' i'i owa' ukup pese'epafa, Ahamepa nagape heveni ina okom moso'anafa ipa', owa'atin.]”
41011027	Ea' Jisas naloma alipumi ananimi mafi'i Jerusalem wapani, ea' nafe' nawis ipat lu'unai Godi sandakolasa. Anen ata' nafe' atin, owa' pris dembami maloma anom dembami magawalipasa mu'uli Godii maloma agufumi esis Judai mafi'mai anen.
41011028	Ea' mahali'ana ma'i, “Ina' nefa' agol maigila dei' nanda' waf afambai? Ami na'ipina ma negape dembinai ma nanda' maol inimba?”
41011029	Ea' Jisas nagwamam basef na'i, “Ae' wapani, a'i ihali'ipa ma anif basefa ipa' ata' pili' pi'ipif ae', ma bola iga'ipipa ami na'ipi ape dembiwai anda' maol inimba.
41011030	Jon nagapisi' amam nematawa hiasi, ami na'ipana napisi'as? God nagape heveni na'ipana napisi'as a'a anin epen itapani na'ipana? Ipa' pegwamef pi'ipif.”
41011031	Ea' mame' basef ifimba manda'ipama ma'i, “Afa' uga'i, ‘God nagape heveni na'ipa Jon nagapisi'as,’ na'amba atiasi a' ni'ipa afa' ni'i, ‘Dei' maina ipa' owa' pegahapifanaia?’
41011032	Apa' afa' uga'i, ‘Anin epen itapani na'ipana nagapisi'as,’ na'amba esis amam nematawa a' sohafa.” Dei' main, esis hiasi sa'i Jon anen profet endilisinai. Amom a' ombel mahama esis.
41011033	Ea' magwamana basef ma'i, “Afa' owa' ogawama.” Ea' Jisas na'ipam na'i, “Ae' na'amba atin, ina i'ipipa ami nase'e banagami na'ipi anda' maol inimba ae'ani.”
41012001	Jisas nanda' anif basef waminif atina esis na'i, “Anona aman nanda' anof aof nagawa waina nahefagomaf. Aof afamba nomon nanda' anona tang notawa ma sogafa'asa sa'utip ipimba wainip. Anen nala' anota ipat lautai totawa ma sope sugumafiagon. Ea' nakwahomam aof afamba anom amam ma'i monda' maolanaf. Anen nafe' napani anambel wambel lauguni.
41012002	Ama nogota sa'utip pagailatai, anen kofagonama aof afambai nasapa' anona nanda' maoli nafe' ma amom manda' maol aof ananifi. Ea' na'i amom moso'ana anip sa'utip gwa'aipi ma aof afamba.
41012003	Owa' mombalo'ana mahana mali'amonana notanima nafe' dowaf.
41012004	Ea' anen kofagonama aofi nasapa' anona daiana nafe' wapani ma mogaso'ana anip sa'utip. Owa' mombalo'ana wapani mahana mawala balagana manda'ana kwapete'ana.
41012005	Ea' kofagonama aofi nasapa' anona daiana nafe' wapani owa', a' mahana afuna, kofagonama aofi nasapa' anom hiami mafe'. Owa', mahami atin anom afum.
41012006	A'i owa' nagi' nasapa' atotona nagapani wapani. Anamba nogamana ananinai. Nomonas ananisi sohafel sagasagailanai a'owa'i. Ea' nasapa'ana nafe'ma amom manda' maol aofi. Anen kofagonama aofi na'ias na'i, ‘Atiasi ila, amom a' meme' malogol nogame ae'anai.
41012007	Owa' amom mati anen nafi'i manda'ipama atin ma'i, ‘Aman nanumba ma'una owagama nogofa' hiahaom hiami ahamanai. Awi a' ohana afuna, ma afa' atofa ogofa' aof afa'e.’
41012008	Ea' mombalo'ana mahana afuna makwaha alop ananinai nawis na'oh aof ando'.
41012009	Ea' atiasi anen kofagonama aof afambai nonda' maina amom? Atiasi nifi'i a' noham a' afum hi'ilam, noso'asa aof afamba fefe'ma anis epes daias.
41012010	Ipa' patalifa basef Godi pegawef ea'. Basef Baibeli faga'i na'amba fa'i, ‘Otam amamba magala' ifagwi mogelefatami dei' mataga mape otam banagami mape magali'i mogombalo' ipati.
41012011	Dembinai nanda' amamba mataga, apa' matolom fasifasim a'owa' agogolalasapa.’”
41012012	Ea' amom agufumi esis Judai mogawa anen na'i basef ifimba waminif atini nondola'waifa amom. Ea' ma'i a' mombalo'ana. Owa', ombel mahama esis amam nematawa hiasi. Ea' makwahona mafe'.
41012013	Ea' amom agufumi Judai masapa' anom Farisi maloma anom daiam mini'ap Heroti mafe'ma Jisas ma'i meme' anif basef ananifi owa' andeande'ia ma monda'mana basef mogowa'ana si'i sogapalo' agof anembeh.
41012014	Amom mafi'i makikipana ma'i, “Dembinai Tisa, afa' ogawena ina' aman naga'i endilisii. Owa' niga'ipasa anif basef isimba anis agof lu'wagufisia a anif basef daifa isimba agof akasi falafisia, owa'atin. Ina' naga'ipasa basef endilisifi atif Godi amam nematawa hiasi dondo' atin hi'agalafi.
41012015	Mu'uli ape'ini na'i andeande'ma apa' mogaso'ana takis Sisar gavman dembinai esis Romi, a'a owa'?” Owa' Jisas a' nogawa baso'am amamini na'ipam na'i, “Dei' maina ipa' pagagwamba ae'? Fa'mai anin moni atitina ata' itilin.”
41012016	Ea' mofa'manani ma natilin nahali'am na'i, “Ambal laloma agol isimba sagaili amisi?” Ma'i, “Isimba Sisari gavman dembinai.”
41012017	Ea' magwamam na'ipam na'i, “Dao' hiahawes isimba dembinai Sisari pese'anas Sisar. Apa' hiahawes Godi, pese'anas God.” Ea' amom gogolalasom nomonas hiahawesa anen.
41012018	Anom amam anep mini'ap Sadyusi amom mini'ap apamba ma'i sagaga'i ina atiasi sotanima sosafel wapani, owa'atin. Ea' mafi'mai Jisas mahali'ana ma'i,
41012019	“Dembinai Tisa, fowa' Moses nanda' anif basef fagail buki ma apa'i fa'i, ‘I'i anona aman noga', ma anen awasi akana, waulu'mana ata' kope, owamana ananinai a' noso'akw nola anis awasi ma sogaha'ofana.’
41012020	Ea' amom wambota atotota 7-pelaim mape. Nagali'i sahomam naso'akw awani aka'w naga' nakwaho'w kwape.
41012021	-
41012022	Ea' owamana nagi' naso'akw, naga' nakwaho'w kwape awani aka'w. Ea' owapam mandatu'umi manda'as na'amba atin, maso' nemata'w akwamba maga' atin hi'alam mafe' mafe'ma matagama owagufunai akutainai. Amom amamba ambipim ina mola anis awasi, owa'. Mandaga' atin. Ama main, waulu'mam kwagi' kwaga' kwagi'mam.
41012023	Ea' anaf esis sagaga'i sogosafel wapani, nemata'w akwamba kopoma mamahonama? Amom 7-pelaim a' maso'akw atin hi'alam kwape waulu'mam amamu'wi.”
41012024	Ea' Jisas nagwamam basef amom na'i, “Ipa' owa' pegawa basef Baibel naga'iefia, ea' owa' pegawa banagami Godia. Ipa' dei' ina pa'i basef andeande', owa'atin.
41012025	Nemaf afamba sagaga'i sokwaha wandelef sogosafel wapani, amam nematawa ina ata' sondaso'ama wapani, a' owa'atin. Sope dowaf si'i ensel magape heveni.
41012026	Basef ifimba ma sagaga'i sotanima sogosafel wapani, ipa' patalifa basef fagail buk Baibeli, fowa' God naga'ipanaef Mosesi. Basef ifimba fa'i nif ileliwa wagataga ma lawag sa'ugai fagandogai. Basef ifimba God na'ipa Moses na'i, ‘Ae' God Abrahami, Aisaki, a Jekopi.’
41012027	Basef ifimba faga'i Dembinaii, anen ina God epes sagaga'ii, owa'atin. Anen God epes isimba ambal lapais sagape namisi. Ea' basef ipe'ifi ina endilisifi. Ipa' ina pegawef andeande', owa'atin.”
41012028	Anona aman dembinai nagawalipasa mu'uli Godi nafi'i, name' amom ma'i maloma Jisas mandahihianama basef. Ea' name' Jisas nagwamam basef bu'wafi atif. Ea' nahali'ana na'i, “Mu'uli Godi apa' magahapifani hiani. Apa' mu'uli mamahina lu'win nikila' mu'uli daian hiani nape nagali'i?”
41012029	Jisas nagwamana basef na'i, “Mu'uli nagali'i inimba. Ipa' Israel, ipa' peme'! Dembinai God ape'inai, anen atona Dembinai.
41012030	Nomonas ipe'isi sohafela dembinai God ipe'inai sisilana na'amba. Ukup ipe'ipi pipilana hi'indalep, pese'ana ambagufi nelelemb soloma pepel ipe'isi pendaso'anas hi'indalasa Dembinai God atona.
41012031	Ea' mu'uli nagafe'ma bifi inimba. Ipa' ukup pipila anis epes sagape felefele'ma ipe'i si'i ukup pagapagaila ipa' atipa. Owa' anin mu'uli nikila' mu'uli inimba biafina, owa'atin.”
41012032	Ea' aman anamba na'ipa Jisas na'i, “Dembinai, ina' na'ias andeande'. Aho' God atona anen Dembinai, anen atona nape. Owa' anona aman nope dembinai si'i anona.
41012033	Aho', mu'uli lu'wani nagali'i inimba. Nomonas ipe'isi sohafela anen sisilana na'amba. Ukup ipe'ipi pipilana hi'indalep, pese'ana nelelembi gawa soloma pepel ipe'isi hi'indalas. Na'ambai andeande'. Ea' mu'uli nagagi'i inimba. Ipa' piti uwahipis nomonas sisila epes ami sagape felefele'ma ipe'i si'i ipa' nomonas sagaila ipa' atipa. Na'ambai andeande'. I'i apa' mugaila mu'uli inimba biafin, waf afambai bu'wafi fikila' gwa'aisi mafis main mogaso'anas Godi ata' be'es kwasakwasala.”
41012034	Jisas name' aman anamba nagwa basef si'i aman gawa bu'waninai. Ea' na'ipana na'i, “Ina' ata' nogota laota ma nigawis nomona maol Godi nope Dembinai mugumafina, owa'.” Ea' amom hiami ombel mahama mogahali' Jisasa anif basef wapani.
41012035	Jisas nape ipat lu'unai Godi naso'asa basef esis amam nematawa na'i, “Amom magawalipasa mu'uli Godi ma'i, ‘Krais, aman anamba God nandandepana nogafi'ii, Devit akunamana. Ea' ma'i Krais aman atona dowaf itapanai. Dei' maina maga'ias na'amba ma Krais?
41012036	Ambal bu'unai Godi nasa'ma Devit na'i, ‘Dembinai God na'ipa Dembinai ae'anai na'i, “Ina' nepe lagol kwahisigili ae'agili atapina nefe' netagama ae' enda' bousi ine'isi sogafe' lafela bo'wagah ine'igahi.”’
41012037	Aman anamba king Devit fowa' nofala Krais na'i Dembinai. Isimba atis dei' Krais ina aman atona falafunai, owa'. Anen dembinai.” Ea' amam nematawa hiasi sonahasa sagame' basef ananifi.
41012038	Jisas nawalipas na'ipas na'i, “Ipa' solawaipa ma amom dembami magawalipasa mu'uli Godi. Amom ma'i mowaho' luwaguf laumi atom mondafe'ma esis sotoloma siga'i amom dembami manda' waf fasifii. Amom ma'i mope anamba esis hiasi sandatama sagapoma ma sotoloma sondalalamam soganifelom.
41012039	Amam amamba ukup pa'i mondape siaifah isimba sotawa sagali'i atis, dembami atom magapoma nomon ifagw esis Juda sandakolasugwi a'a anamba hiasi sandakolas nimaguf ifimba sanda' gwa'aimi lu'wami ma hiasi sogatolom.
41012040	Amom magawis ifagw agwamba nematawa alifiwaii, mawis manda' wala hiahawes awousi. Ea' mosafel malutu mandabeten launai dowadowafa esis sotolom siga'i amom bu'wami. Anaf God nowaloga epes hiasi. Anis epes daias owa' sonda' waf awafi na'ambaia anaf sofa' akafimi kwasakwasala, apa' amom a' mofa' nimanimi a'owa' lu'wami endilisi.”
41012041	Jisas nape nomon ipat lu'unai Godi, nape felefele'ma bokis moni nagalasi. Anen nape nati amam nematawa safi'i sagala moni negewala bokis. Amam nematawa isimba moni hianaisi sala moni hiani.
41012042	Apa' ano'w nemata'w alifi'wi kwafi'i kwala moni sa'wisa'wini biafin si'i 10 toea newala bokis isimba.
41012043	Ea' nofala alipumi ananimi mafi'i na'ipam na'i, “Ae' a'ipipa endilisi, nemata'w akwamba alifi'wi kwa'waha moni lu'wani nikila' moni hiani amam nematawa hiasi sagalani.
41012044	Epes isimba hiasi moni hianai na'omas, sala du'wanin atin newala bokis. Apa' nemata'w akwamba, moni aka'w endilisi, ako'w kwala moni ako'uni hi'alan. Ea' owa' anin ne'eha kogatala gwa'aisia, a' owa'atin. Ea' moni ako'wini biafin sa'wini a' nikila' moni hiani esis sagalani hi'alan.”
41013001	Jisas nape nomon ipat anamba lu'unai Godi. Ea' na'i nokwaha ipat anamba nuwisi ando', anona alipunai ananimi nafi'i na'ipana na'i, “Tisa, ina' niti ifagw amamba fasifasimi. Sanda' otamba lu'wami sanda'am suwasuwaim.”
41013002	Ea' Jisas nagwamana na'ipana na'i, “Ina' nati ifagw amamba lu'wami, a'a? Anaf ina anemba otamba bendatomama atin banagemba bepe, owa'atin. A sugulatam sowalom hi'ilam mofe' mo'oh atona atin hi'ilam.”
41013003	Jisas nape halafuta Oliv ea' nati ipat lu'unai Godi notawa do'wan wa'ol. Ea' Pita naloma Jemsi Jon a Andru atom mafi'mai anen mahali'ana ma'i,
41013004	“Ina' ni'ipafa hiahaom amamba nambai' motaga? Ametal mail lili' lotaga ma apa' mogogawa hiahaom amamba felefele'ma mogataga si'i dei'aol naga'ipafa?”
41013005	Ea' Jisas na'ipama basef laufi na'amba na'i, “Ipa' solawaipa. Na'amba anin epen a' nembaso'mepa.
41013006	Dei' main, amam hiami anef nemaf mifi'i mombaso'mepa mi'i agol ae'agili mi'i, ‘Ae' ma'uwi ae' Krais, God nandandepe nasapa'e agafi'ii.’ Ea' atiasi amom mombaso'ma amam nematawa hiasi.
41013007	Anef nemaf peme' amalemba wandaf anis sondaha basefa wandaf si'ipipaf, apa' ipa' ina ombal mehepa, owa'i. Hiahaom amamba atiasi mogatagai, apa' nemaf akutaifi ata' ota'.
41013008	Anis epes sagape anamba itap lu'wagoma sofela wandaf sopa' soloma anis sagape anep itap daiapi. Anona dembinai king no'wa anis walemb hielimbi ananisi sopa' soloma anona dembinai king daiana no'wa ananisi analemb walembi. Analemb walemb hiagoma atona atin itap bol atin nope, ea' anis epes hiasi sagape analemb walembi nolomohas sope. Hiahaom amamba ata' muli' motaga si'i akafimi mali' magatagama nemata'w kwa'i kogola awani. Apa' akafimi anaf migi' mogatagai a' lu'um a'owa' mikila' amamba mogali'i.
41013009	Ipa' solawaipa andeande'. Anaf sonda' kotimipa ma gavman dembami asasimi. Ea' sehepa nomon ifagw Juda sandakolasugwi. Ipa' pagame' basef ae'afi pagaila ae'i isimba atis dei' sondaiwa'mepa sonda'epa pilutu nogohnaep kingi moloma gavman dembami ma pegawalapa basef ae'afi bu'wafi piga'ipasef.
41013010	Alipisi ae'asi ata' sili' sofe' walemb hiagoma si'ipa amam nematawa hiasi some' basef bu'wafi Godi fili'. Ama main nemaf akutaifi figi' fetaga.
41013011	Afamba esis sowalapepa sofa'epa pegafe'ma kot, ipa' ina ombel mehepa a pi'i, ‘Atiasi afa' wi'i basef maif?’ Owa'. Basef hiafi God nogasi'ipafi ma nogota atamba atota, ifimba ipa' pewalapef. Ifimba ina basef ipe'ifi atif, owa'. Ambal bu'unai Godi atona nowalapefa ipa' pi'if.
41013012	Anef nemaf esis atis sahin owan sondanda'ma kot, sohas afis. Ea' ahapas sonda'am na'amba atina esis nogaopas asasisi. Ea' batawisas wapani sonda' kotima mamasas asasisi anis sohas afis.
41013013	Atiasi epes hiasi walemb hiagoma nelelemb numbutima ipa' kwapete' endilisi. Esis sati ipa' pagaila basef ae'afii, na'amba dei' sahepa. Apa' epen ami nihapifi banagen nilutu negataga nemaf akutaifii, inimba atiasi God nuwambilan nokwahoman waf awafi ananifi nitanimai nepe andeande'.
41013014	“Anef nemaf ipa' piti hiahaom awami mogahambombaga hiahaom bu'wamii motaga mogape nomon ipat lu'unai Godi. God nandaiwa' endilisi ma hiahaom amamba awami mogape nomon ipat ananinai.” (Epen ami negatalifa basef ifimbai, anin a' okom mondapomef andeande'.) Ea' Jisas na'ipa alipumi ananimi wapani na'i, “Nemaf afamba amam nematawa sagape itap lu'wapi Judiai sofa' sefe' sondowasa'o halafutagw.
41013015	Ea' epen ami nagape ipat ando'i ina ata' netanima niwis nefa'i hiahawes ananisi ipat nomon, owa'i. Anin a' nefa' nendafo'o mehip.
41013016	Epen ami nigail aofi, ina ata' nitanima nefe' wambel nefa' saket main ananisi, owa'i. Anin a' nefa' nendafo'o mehip.
41013017	Nematawa opafuwai waloma awamba awasi ota'asi saga' nomagof atogufi, ae' a'i awo uwahipiwa endilisi ma nogota atamba ogame' akafimi lu'wami.
41013018	Ipa' pendabetena hiahaom amamba akafimi ina motagamepa nogota atamba fufini asaf sogatagatai.
41013019	Nogota atamba akafimi mugatagai lu'wami endilisi. Fowa' dambadamba itap pagataga nafi'i nafi'i natagama dei', nimanimi awami amambai ina anom na'ambaimi mataga, owa'atin. Ea' anaf wapani ina atiasi anom nimanimi amambai motaga, owa'atin.
41013020	I'i God owa' nonda' nimaguf fefe' bandefa, atiasi amam nematawa hiasi higiligalasi hi'ilas. Owa' owa'atin. Apa' God okom mapoma epes isimba anen nandandepas ea'i, dei' nahagasa nogota atamba bandata.
41013021	Nemaf afamba fetaga ma i'i anis epes si'ipipa siga'i, ‘Ipa' piti Krais, God nasapa'ana nagafi'ii, anen nape na'a, o nani nape gani,’ ipa' ina pihapifas, owa' hapaisi.
41013022	Atiasi anom amam mombaso'am muga'i amom Kraisi a'a muga'i profeti, a' motaga monda' ametal hiahaom banagami mamimami monda' banagami hiami si'i God nanda'ami. Endilisi i'i amom banagema, a' mombaso'ma amam nematawa God nosaho'as ea'i mohambombagas. Apa' owa', owa'atin.
41013023	Ea' ipa' a' solawaipa andeande'. Ae' ali' a'ipipa ea' ma hiahaom amamba nimanimi akafimi anaf mugi' mugatagai.
41013024	“Akafimi nimanimi hiami ma nogota atamba hi'ilam ea', kwafalis atis awin alipini a' netaga owamb, ea' owambini ina ata' negala', a'owa'.
41013025	Ea' ondowa mowai otaga ilif, hiahaom hiami banagami magape otagai ea' bol atin mope.
41013026	Nogota atamba esis siti ae' ataga epen egefa' alop epesi eloma ilagw otaga ilif ifi'i eloma hiahaom mogogala'i fasimi Godi moloma banagami ananimi.
41013027	Nogota atamba ae' igafi'i esapa' ensel amamba ae'ami mofe' itap hiagoma awin natafima negewalama lambilif anamba wa'owa'ol biafigin biafigin mefe'agon hi'ilagon ganimba itapi otaga safe' sogotambela. Atiasi ensel amamba mefe' mofa'ai esis amam nematawa God nogosaho'as ananisii sondakolas atogon.
41013028	“Ipa' nomonas sondanda'ma anif basef waminif atina ilaof. Ipa' piti ilaof nogonafa ma basowa, pegawa nogota atamba nelemb ea' felefele'ma sogaof.’
41013029	“Ea' na'amba atin anaf piti hiahaom amamba ae' ali' aga'ipipami mogataga, ipa' pegawa ae' afi'i alutu felefele'ma uta. Ina ata' nogota laota, owa'.
41013030	Ae' a'ipipa endilisi, amam nematawa dei' pagape itap apa'i ata' pagapani ina atiasi apega' ulal, ata' owa' ipa' piti esis ea' siti hiahaom amamba motaga hi'igalam.
41013031	Otaga noloma itap hiagoma anaf a' higililam hi'ilam, apa' basef ae'afi ina anaf higililif, owa'atin endilisi. Fegape atapif lifilafii.
41013032	“Owa' anin epen negawa nemaf afamba hiahaom amamba mogatagafia, owa'. Amom ensel magape heveni maloma ae' Nogama Godi afa' wapani ina ogawaf, owa'. God atona nogawa nemaf afamba.
41013033	Ipa' ina pegawa hiahaom amamba nambai' motaga, owa'. Ipa' solawaipa, pindumafuma andeande' pendape.
41013034	Ipa' peme' anif basef waminif atin dei' iga'ipipafi. Nemaf afamba si'i anona aman nakwaha ipat ananitai nagafe' anagon. Anen nofalai amom manda' maola anini mafi'i nawaloga maol nagaso'am atona atina mugumafi hiahawes ananisi. Ea' na'ipa aman nugumafi utai ma nugumafiata andeande'.
41013035	Ea' ipa' solawaipa andeande'. Ipa' ina pegawa nambai' Dembinai nugumafi ipati nugafi'i. Atiasi nifi'i wambomota a'a amanota a'a lalamota awatagw gogata, a'a kuhimbita atota, ipa' ina pegawam, owa'.
41013036	Na'amba anen nifi'i kwafalis atis niti ipa' ata' pe'eh atin.
41013037	Basef ifimba ae' agase'epaef ipe'i, ifimba ae' a'ipa amam nematawa hiasi hi'alas. Ipa' solawaipa andeande' pepe ma hiahaom ae' aga'ipipami mogataga.”
41014001	Anef nemaf bu'wafi sa'i Pasova ma esis Juda sonda' anis gwa'aisi lu'wasi soga' anota bret owa' togatef lu'utaia. Nimaguf bif ata' fape ma nemaf afamba bu'wafi sa'i soga' gwa'aisi Pasovaefi. Afamba amom dembami magawalipasa mu'uli Godi maloma anom pris dembami ma'i monda' uhuf mefe'ma mombalo' Jisas mohana nogaga'.
41014002	Amom ma'ias na'amba ma'i, “Nemaf afamba sanda' gwa'aisi lu'wasiafi afa' ina ombalo'ana, hapainai. Na'amba epes hiasi ukup awep sohafel sonda' wandaf.”
41014003	Nemaf afamba Jisas nafe' Betani, nape ipat anona aman Saimoni, fowa' aowas aunai nanda' alop ananipi pagambu'wi, ma dei' ambu'unai, Jisas ata' nape na' gwa'aisi atin, owa' ano'w nemata'w kwahapila anol botol sanda'al si'i otami, sanda alogw fasigwi gwagani sagatalin otamba lu'umbai nala botol alamba, agilina nad. Ea' kopalia botol alamba kwakolo'wan newala balaga Jisasi.
41014004	Owa' anis epes sape satolom sa'i, “Dei' maina kwagakolo' sanda inimba dowadowaf?” Ea' esis ukup numbutip kwapete' ma ako'w,
41014005	sa'i, “I'i afa' ofa'ana anis epes soso'afa moni nikila' 300 kina sotalina ofa'an ogaso' epes isimba kwahusa gwa'aisi mainai, dao' andeande'. Apa' owa' owa'atin.” Esis ukup numbutip a'owa' sapoma nemata'w akwamba.
41014006	Ea' Jisas na'ipas na'i, “Ipa' ina a' ukup aoma ako'w, owa'i. Ako'w kwanda' waf fasifima ae'.
41014007	Isimba gwa'aisi main akasi lifilafi sape dowaf salomepa. Nemaf mamahefa pi'i petopalopas pegaso'as moni, andeande', pese'asan. Epes isimba gwa'asi main akasi sape salomepa nimaguf hiafi, apa' ae' owa'. Ae' ina elomepa egape nimaguf hiafi, owa'.
41014008	Maol inimba ako'w kwogawan kwanda'ani, ako'w kwanda'an. Felefele'ma atiasi esis sehe egaga' ma sogawe matmata. Okom ako'umi mapoma felefele'ma egaga'. Na'amba dei' kofa'i sanda' inimba kwafi'i kwakolo'wan newala balaga ae'agai koko'walan newala alop ae'api.
41014009	Endilisi ae' a'ipipa, ganimba itap walemb hiagoma anaf siga'ipasa basef bu'wafi Godi, si'ipasa basef ako'ufi wapani ma ukup pegapoma, waf bu'wafi ako'w kwanda'meafi.”
41014010	Amam amamba Jisasi 12-pelaim anona amamunai agilinama Judas Keriotinai a nafe' gani amom pris dembami magapoma. Anen na'i ni'ipama Jisas atona nogapoma mofe' mogombalo'ana.
41014011	Amom mame' basef ananifi sonaham endilisi. Ea' ma'i basef mandame'maef na'amba ma'i, “Andeande', afa' a' ose'ena anin moni.” Ea' Judas na'i aho' a' nala' nolaoma ano'w ufia'wa nigihimba'mama Jisas amoma mogombalo'ana.
41014012	Nemaf afamba sali' saga' gwa'aisi saga'i Pasovai esis sa' bret atamba owa' togatef lu'utaia, ea' saha sipsip nogami sondolalima Goda sonda' gwa'aisi isimba. Ea' alipumi Jisasi mahali'ana ma'i, “Ina' na'i afa' ofe' ondondomba ipat anima?”
41014013	-
41014014	Ea' Jisas na'ipa ananimi biam na'i, “Ipa' pefe' piwis gani wambel lu'wambili, piti anona aman ufia'w nofa' embel sospen lu'unai. Ea' pigi'mana pefe' piwis ipat atamba anen nefe' nogawisatai. Ea' pihali' ahama ipat atambai pi'i, ‘Dembinai afa'inai na'ipafa na'i, ipat atamba esis saga'ohotai totawa ani? Anen na'i no'wa afa' atofa alipufai ope onda' gwa'aisi isimba Pasova.’
41014015	Ea' nihimba'mepa rum amamba lu'wami mape ilif, ea' sandombata tebol siaifah sa'oh atifis. Ipa' pendondombamafa gwa'aisi rum amamba.”
41014016	Ea' amom mafe' mawis wambel ambalemba mati hiahawes isimba si'i Jisas nali' naga'ipamasi ea' mandondomba gwa'aisi isimba Pasova.
41014017	Ama wambomota felefele'ma owamb, Jisas naloma alipumi 12-pelaim mafe' mataga ipat atamba
41014018	mawis ata' mape ma' gwa'aisi atin, owa Jisas na'ipam na'i, “Ae' a'ipipa endilisi, anona afa'inai dei' nape nalomafa naga' gwa'aisii, atiasi a' nefe' nihimba'ma amom boumi ma ae' egapoma.”
41014019	Ea' amom mame' na'amba ukup amamipi a' nimanip ea' mahali'ana atona atin ma'i, “Ae' a'a ami?”
41014020	Jisas na'ipam na'i, “Anona afa'inai nalome ae' wahapila bret wagalata disi, ea' anamba atona.
41014021	Aho', ae' ataga epen egefa' alop epesi, atiasi anis epes sehe egaga', si'i Buk Baibel naga'iasa ae'. Apa' aman anamba nogawalapa ae' ma boumii, anen uwahipina endilisi. Atiasi hiahaom awami endilisi a' motagamana. Fowa' ma'mana owa' ata' kolana ai, dao' a' andeande'. Ama anen ina a' notagama hiahaom akafimi amamba awami ea' hapaimi. Owa', a' owa'atin.”
41014022	Jisas nalomam ata' mape ma' gwa'aisi atin, ama main, nasa'ma anota bret, nandabeten nanifela God, nawalota naso'am na'ipam na'i, “Ipa' sa'mata pea'ata. Bret atamba alop ae'api.”
41014023	Ea' nasa'mai anop kap embel wain bagalapi nandabeten nanifela God naso'amambel amom hiami ma' embel atin.
41014024	Ea' na'ipam na'i, “Embel ambalemba esimbel ae'ambeli begewa' banaga basef ifimba God nagala' lapafi dambaifi. Ae' ekolo'wambela egatopalopa amam nematawa hiasi.
41014025	Ae' a'ipipa endilisi, ae' ina ata' itanima ia' embel wainimbel wapani, owa'. Efe' etaga anamba God nagala'ambemagoma dao', a' ia' anin wain dambaini.”
41014026	Amom manda' anof awaf ea' mawisi a' mafe' mondowasa' halafuta Oliv.
41014027	Ea' Jisas na'ipa amom alipumi na'i, “Fowa' gani Baibel naga'i na'amba na'i, God na'i, ‘Anaf owagama gani, ae' a' eha aman anamba nugumafi sipsipi noga'. Ea' sipsip amamba atiasi a' mofa' mofe' atona biana.’ Atiasi ipa' a pekwaha pigahapifa ae' pefa' pefe' atona biana, si'i fowa' God naga'ias.
41014028	Apa' owa' owa'atin, atiasi ae' itanima esafel wapani, ili'ipa efe' itap lu'upa Galili.”
41014029	Ea' Pita nagwamana na'i, “I'i amom hiami ine'imi mogakwaha ine'ma, hapaimi, apa' ae' owa'atin.”
41014030	Ea' Jisas nagwamana basef na'i, “Ae' a'ipina endilisi, dei' owamb amba'e, awata ata' owa' tota bifa, ina' a' nendahali'mi ni'ias wanif ni'i, ‘Ae' owa' egawa Jisasa.’”
41014031	Owa' owa'atin. Pita dindinapina na'ipana banagambel na'i, “Owa'atin. I'i esis sogahafa, afa' biafa oga' atin. Ae' ina a' indahali'mina, owa'atin endilisi.” Ea' alipumi hiami Jisasi ma'ias na'amba atin hi'alam.
41014032	Jisas naloma alipumi ananimi mafe' mataga itap Getsemani, ea' na'ipam na'i, “Ipa' pepe na'a. Ae' cefe' gani wa'ol endabeten ihali' God.”
41014033	Jisas nao'wa Pitai Jems a Jon mafe' malomana. Ea' opaf Jisasi a' aof kwapete'af
41014034	na'ipam na'i, “Nembel ae'ambili a' nimanimbil a'owa', ma a' egaga' nomonas ae'asi a' awes endilisi. Ipa' pepe na'a silisilawi pepe pesasae igitanimai.”
41014035	Ea' Jisas nandambemef nafe', nambe' opaf na'oh itap nahali' God. Na'i notofa hiahaom awami amamba anen atiasi nogame'agamami.
41014036	Ea' nahali' God na'i, “O, Ahame ina' banaginai ma nanda' hiahaom hiami hi'agalami. Nekwahome kap apamba. Apa' owa', ina' nindaila okom ine'imi atom, ae' owa'.”
41014037	Anen nahali'ana ea', nosafel notanima nafe'ma alipumi ananimi magapoma. Nafe' natolom owa', nati amom ma'oh maga' mafe'. Ea' nofala Saimon Pita na'i, “Saimon, ipa' ata' owa' pepea, panda'oh atin a'amon? Dei' maina ipa' owa' banagepama pepe pegasasa ae'a? Nogota ina laota ma a'ipipa a'i pepe pegasasa ae', owa'. Nogota bandata si'i awa atitin.
41014038	Ipa' solawaipa pepe pendabeten. Na'amba hiahaom mogogwambipai a' motagamepa. Endilisi ukup ipe'ipi pa'i awima pendabeten, apa' alop owa' banagepa, ala'uta tahepa, ma pendabeten pegalome.”
41014039	Jisas na'ipam na'amba ma ea', a' notanima nafe' nahali' God. Nahali'anama basef ifimba atif nali' nagahali'anamafi.
41014040	Nahali'ana ea' nandambemef notanima nafi'i amom magapoma nati ata' ma'oh atin. Ea' ninimbalom mosafel ma'i, “Atiasi afa' wi'ipana basef maif?” Ambeh lu'wambihi haham ea' ma'oh maga' mafe'.
41014041	Anen nandambema notanima nafe' wapani nahali' God si'i doko' nali' nagahali'ana bif. Ea' notanima nafi'mai amom na'ipam na'i, “Ipa' papoma noma'w pa'oh atin? Dei' ipa' koh ea', safel. Dei' nemaf afa'e anona aman a' nifi'i nulumai anom amam awami mufi'i mowa' ae' ataga epen egefa' alop epesi.
41014042	Safel! A' ofe' uti aman anamba nigihimba'mama ae'i dei' a' nafi'i.”
41014043	Jisas ata' nalutu na'ipam atin, owa' anona aman a' nafi'i. Aman anamba Judas anona amom 12-pelaim ananimi nafi'i nalumai amam hiami mahapila bainagwi belep malomana mafi'i. Amom pris dembami malumai agufumi dembami esis Judai masapa'am mafi'i.
41014044	Ea' aman anamba nagawalapa Jisasi, nali' na'ipam nanda' ametal nihimba'mam na'i, “Atiasi piti aman anamba ae' igasisi'a dalogwanai, ea' Jisas anamba ma'una. Ipa' hapilana pewa'ana andeande' pefa'ana pefe'.”
41014045	Amom ata' mataga atin, owa' Judas nafe'ma Jisas na'ipana na'i, “Tisa dembinai.” Ea' nasisi' dalot Jisasi.
41014046	Ea' amom mowasa' lagof mombalo' Jisas.
41014047	Owa' anona aman nagalutu felefele'ma Jisasi nagiai bainat naha anona aman nanda'mana maola pris dembinai nape nagali'ma pris hiamii, natopa' aliga ananigai pele'atowaga gowa.
41014048	Ea' Jisas na'ipa amom boumi na'i, “Ipa' pefa'i bainagwi belep pafi'i pa'i pegewa' anona aman aunai nanda' wal napa' nagaloma gavmani a'a?
41014049	Nimaguf hiafi ae' ape alomepa ipat lu'unai Godi awalapa basef bu'wafi ma esis aman nematawa hiasi, ipa' owa' pembale'ea. Apa' dei' paila basef fagape Baibeli pafi'i pewa'e si'i basef fowa' Faga'ias. Ae' a'i basef ifimba dei' fetaga endilisi a fela gwa'aisi.”
41014050	Ea' alipumi ananimi hiami makwahona mafa' mafe' hi'alam.
41014051	Anona aman sa'unai nagi'ma Jisas nafi'i nowaho' anef lowaf afitifi ea' amom magahapila bainagwi bilipi ma'i mombalo'ana.
41014052	Owa' owa'atin. Anen nakwaha lowaf atef fa'oh a' nafa' nafe' dowaf.
41014053	Amom mofa' Jisas mafe'ma pris dembinai nape nagali'ma pris hiamii. Anen naloma amom pris dembami maloma anom dembami daiam magawalipasa mu'uli Godi amom hiami mandakolas atogon.
41014054	Ea' Pita ina nalomam atef nafe', owa'. Anen nagigi'mam nafe' nawis indalelemba pris anamba dembinai ea' nape naloma polisman mapoma nif.
41014055	Ea' amom pris dembami maloma anom dembami Juda hiami mugumafi koti ma'i molaoma anis epesa sombaso'am sogasapaga Jisasa anif basefa, mohana nogaga'. Owa', amom ina mati anif, owa'atin.
41014056	Esis hiasi sambaso'mana sasapagana dowaf, apa' ina sa'i endilisifi fafe' atifigin, owa'. Sa'if fandafe' daindai.
41014057	Owa' amom daiam malutu masapagana mambaso'mana ma anif basef na'amba ma'i,
41014058	“Afa' wame' Jisas na'ias na'amba na'i, ‘Ipat Godi lu'unai epes sanda'anai, atiasi ae' igulatana, ma nimaguf wanif a' esa'mana notawa wapani. Apa' ae' ina enda' lagof esa'mana, owa'.’”
41014059	Ea' basef ifimba amom maga'iefi ina ma'i endilisifi fafe' atifigin, owa'. Ma'if fandafe' daindai.
41014060	Ea' pris anamba dembinai nalutu la'afen nahali' Jisas na'amba na'i, “Ina' negwa basef ifimba, a'a owa'? Dei' maina amom maga'ipina basef na'amba?”
41014061	Owa', owa'atin. Jisas nasopama malagol nalutu. Anen ina nagwamana basef anen, owa'. Na'amba pris anamba dembinai nahali'ana wapani na'i, “Ina' Krais aman anamba God nasapa'ena nagafi'ii a'a owa'? Ina' Nogamana God apa' manda' lotumanai, a'a owa'?”
41014062	Ea' Jisas na'i, “Endilisi ae' ma'uwi. Anaf owagama ipa' apiti ae' ataga epen egefa' alop epesi epe lagol kwahisigili Godi banagewe epe otaga ilif itanimai ifi'i petolowe.”
41014063	Jisas na'ias na'amba owa', pris anamba a' okom wandafuna ea' nahape' lowaf anen nagalafi na'ias na'i, “Apa' ina ata' mofalai anis wapani sifi'i si'i anif basefa anen, owa'atin.
41014064	Anen nanda' God findiwana ea' ifimba apame'ef. Dei' ipa' ukup pape pa'imama?” Ea' amom hiami ma'i anif basef mandame'maef ma'i, “Anen nanda' waf awafi andeande'ma mohana nogaga'.”
41014065	Ea' anom mosafel misisi'wafana masopama naep ananipi mahana ma'ipana ma'i, “Ni'i basef si'i profet newalapa wagahinai ami nahena?” Ea' amom polisman mafi'i mahana a' mofa'ana mafe'.
41014066	-
41014067	Ano'w nemata'w kwanda'mana maol pris anamba dembinai kwafi'i kwati Pita napoma nif ipat ando'. Ea' kwalutu naep do'a anen, kogawana kwa'ipana na'amba kwa'i, “Anina ina' nape nagaloma Jisas Nasaretinai.”
41014068	Ea' Pita nandahali' na'ipa'w na'i, “Owa'. Ae' ina egawa basef kofagefa ina' naga'iefi.” Ea' anen nosafel nafe' felefele'ma indambel uta, anota awata atata.
41014069	Ea' nemata'w akwamba kwatolona kwa'ipas wapani isimba sagalutu felefele'i kwai'pas na'amba kwa'i, “Aman anamba wapani alipunai nagaloma Jisasi.”
41014070	Owa' Pita na'ias wapani na'i, “Ae' ina egawana, ae' owa'.” A'i owa' nogota laota kwasakwasala, owa' anis sagalutu felefele'i sa'ipa Pita wapani sa'i, “Endilisi, ina' alipinai nagaloma amom Jisasi. Ina' wapani aman Galilinai.”
41014071	Dei' Pita nandahali' na'i basef banagafi na'i, “Endilisi ilif, ae' ina egawa aman anamba ipa' paga'ianai, owa'atin.”
41014072	Anen na'ias ea' owa', awata atata bif ea' Pita a' okom mandanda'ma basef doko' Jisas na'ipanaef owambi naga'i, “Awata owa' ata' tota bifa, ina' nembaso'mas ni'ias wanif ni'i, ‘Owa' negawea.’” Ea' Pita okom mandanda'ma basef ifimba ea' nalef mehip.
41015001	A'i owa' kuhimbita atota amom pris dembami maloma anom dembami daiam Judai a amom dembami magawalipasa mu'uli Godi, maloma anom Juda dembami mugumafi koti, amom hiami mandakolas maila basef atifif. Amom mowa' Jisas mofa'ana mafe' maso' gavman dembinai Pailat.
41015002	Ea' Pailat nahali'ana na'i, “Ina' king dembinai Judai a'a owa'?” Jisas nagwamana basef na'i, “Basef ifimba ina' naga'iefi endilisifi.”
41015003	Ea' amom pris dembami masapaga Jisasa basef hiafi.
41015004	Na'amba Pailat nahali'ana wapani na'i, “Ina' owa' negwa anif basefa? Ina' neme'. Amom manda'mena basef hiafi ma ina'.”
41015005	Owa' Jisas ina nagwa anif basef wapani, owa'. Na'amba Pailat nomonas salasafe' hiahias.
41015006	Nemaf afamba esis Juda sanda' anis gwa'aisi lu'wasi saga'i Pasovai. Afagof danda ma nemaf afamba danda'afi Pailat nanda'as na'amba. Anen nakwahowa anona nagape kalabusi nafe' wahifina. Aman ami esis amam nematawa saga'ianai, Pailat name'asa nakwahona nafe'mas.
41015007	A'i owa' nogota atamba anona aman nagape kalabusi agilinama Barabas. Anen nanda' kalabus naloma anom amam mapa' magaloma gavmani maha anis sagaga'i.
41015008	Ea' esis hiasi safi'i salutu sofala Pailat sa'ipana sa'i, “Ina' nekwahowa anona aman nagape kalabusi nifi'mai apa' wahifina si'i afagof danda nanda'am.”
41015009	Ea' nagwamasa basef na'i, “Dei' ae' ekwahowa king dembinai ipa' nefe'mago ipa', a'a ami?”
41015010	Dei' main, Pailat anen nogawa amom pris dembami kowalama epes hiasi sagaila basef Jisasi ukup aom atom mapomana dei' manda' kotimana.
41015011	Ea' amom masa'ma nomonas amam nematawa hiasi ma sogahali' Pailata nogakwaha Barabas atona nogafi'mai esis.
41015012	Ea' Pailat na'ias wapani na'amba na'i, “Atiasi ipa' pa'i ae' enda'ana i'imamana aman anamba ipa' pegefalona paga'i king dembinai esis Judai?”
41015013	Ea' esis gigal sa'oh mehip sa'i, “Dolana lawag hana noga'.”
41015014	Ea' Pailat nahali'as na'i, “Dei' main? Anen nanda' waf maif awafi?” Owa' esis gigal sa'i mehip sa'i, “Dolana lawag hana afuna!”
41015015	Ea' Pailat na'i nila nomonas asasisi. Ea' nakwahowa Barabas nafe'ma esis na'ipa amom soldia ma mogopagaha Jisas mofa'ana mefe'ma mogandolana lawag usi'igai ti'wanaegai.
41015016	Amom soldia mofa' Jisas mawisi ipat gavmani lu'utai. Ea' mofala anom soldia hiami mafi'i munduwa'anima ma anen
41015017	malamana saket akwahitai. Ea' mofa'i anona mandof higatagunai manogana mala'watefana si'i hat mowalo'manana balaga ananigai.
41015018	Ea' malutu manda'ana findiwana ma'i, “Nemaf bu'wafi, ina' king dembinai esis Judai.”
41015019	Ea' amom mahana anota alifita balaga ananigai, misisi'wafana mindiwa nembawa motawa masa'ma agol ananigili dowaf.
41015020	Manda'ana findiwana ma ea', mowalimana saket atamba akwahitai, malamana lowaf ananifi mofa'ana mafe'ma mogandolana lawag usi'igai ti'wanaegai.
41015021	Amom soldia mofa' Jisas mafe' ata' malo ufia'w la'afen, owa' matagama anona aman Saimon, nape wambel ananimbili itap lu'upa Sairini nafi'i. Nogaopana ananimi biam Aleksanderi Rufus. Saimon napani alup nafi'i, na'i nefe' Jerusalem. Owa' amom soldia ma'ipana dindinapa nogofa' lawag Jisasi. Ea' masapa'ana nofa'aga nafe'.
41015022	Ea' mofa' Jisas mafe' mataga anagon agiligima Golgota. Apa' dei' mambemefagol ma'i, Pipitagol Balagaigil.
41015023	Ea' maso'ana anambel embel wain mambemam magaloma anona marasin agilina meri ma nea' embel begahagofa akep lu'wami. Owa' anen ina na'i aho' na'am, owa'. Nandaiwa'mam.
41015024	Ea' mandolana lawag usi'igai ti'wanaegai ma main, manda' satu ma luwaguf maim ananimi ma ami nigikila'i ma mofa'ef mondondamef atona atin.
41015025	Kuhumbita awin ata' natafi nainaili 9 klok, soldia mofa' Jisas mafe' mandolana lawag agamba.
41015026	Amom mofa' anin pepa basef ifimba doko' amom Juda magasapaga Jisasafi Pailat nanda'ef fagaili fa'i, “Anamba dembinai king esis Judai.” Amom manda' basef ifimba fail balaga Jisasi lawag ilif.
41015027	Felefele'ma Jisas nagaima, amom soldia mandola anom biam manda' waf awafii manda' wali. Amom mandola Jisas nail la'afen, ea' mandola amom biam mail wa'owa'ol.
41015028	[Na'amba si'i anif basef Baibel naga'iefi dei' afataga alihif fandawalap. Basef ifimba faga'i na'amba fa'i, “Anaf esis nomonas sopoma anen noloma amom amamba manda' waf awafii.”]
41015029	Ea' anis amam nematawa safi'i kilikila' sagaili sanda' salamala anen, sapapati balagah sa'ias na'amba sa'i, “Awi, ina' aman nigugulata ipat anamba dembinai Godi, ma netanima negasa'mana nimaguf wanifi,
41015030	dei' netopalopa ina' nendatagwah nisila'i.”
41015031	Ea' amom pris dembami maloma amom dembami magawalipasa mu'uli Godi hiami malomam malutu manda'ana findiwana ma'i, “Anen nandatopalopa anis daindaias, apa' dei' ina natopalopa anen, owa'atin.
41015032	I'i aman anamba Krais Dembinai esis Israeli, anen nokwaha lawag nisila'i ma motolona mogahapifana.” Amom biam sandolam magaloma Jisasi wapani manda'ana findiwana ma basef awafi.
41015033	Awin nandasapa' akot lu'unai a' nataga itap hiagoma esis Judai akotigin. Akot a' nape nafe' nafe' ma awin nandambema 3 klok wambomota. Ea' awin nataga negala' wapani.
41015034	Awin nandambema 3 klok, Jisas noga na'i mehip na'i, “Eloi, Eloi, lama sabaktani?” Apa' mambemef ma'ias na'amba ma'i, “God ae'inai, God ae'inai, dei' maina ina' nagakwahowe?”
41015035	Anis epes salutu felefele' same' anen na'ias na'amba sa'i, “Peme'. Anen nofala anona profet Elaija.”
41015036	Ea' anona aman nasagih nafe' nofa' anom mosong magape naohi nalam mowala embel wainimbel numbutimbeli nagiam nasapa'am anagol bagol nandowam mafe'ma Jisas noga' embel. Ea' aman anamba na'ipas na'i, “Ipa' ata' ota' atiasi muti Elaija nifi'i notagwahona nisila'i a'a owa'?”
41015037	Ea' Jisas galala mehip ea' naga' dogw.
41015038	Ea' dei' anona lowaf lu'unai si'i utai negetaol ipat Godi lu'unai nomoni palalana gani ilif nowala itap nataga biafina.
41015039	Ea' kepten anamba dembinai nugumafi soldia hiamii, nalutu felefele'ma Jisas nati anen naga' na'amba ea' na'ias na'i, “Endilisi atis, aman anamba nogamana Godi.”
41015040	Ea' anowa nematawa walutuwi laogon wagatologinii awamba. Ano'w Maria Makdalai'wi a ano'w agol atogol Maria ma'ma Joses naloma Jems sa'unai a' ano'w Salome.
41015041	Fowa' Jisas ata' nagape Galili, awo wagawagaila anini ma wagatopalopana ma anis hiahawea gwa'aisi mais. Anowa hiawai wapani walomana ondondowasa' Jerusalem.
41015042	-
41015043	A'i owa' wambomota felefele'ma owamb, Josep Arimateainai nafi'i. Anen dembinai ma kot esis Judai, agol lu'wagilinai. Nape nohafa nemaf bu'wafi fegataga ma hiasi sogawis nomona maol Godi nope Dembinai nugumafias. Dei' sanda' hiahaom gwa'aisi mais dumbulidombola naman nemaf afamba sabat fegataga. Ea' Josep nafe' nawis nalutu naep Pailati. Anen ina ombal mahana, owa'. Nahali'ana ma nofa'i alop Jisasi nogawana.
41015044	Na'amba Pailat agogolalasona okom ma'i Jisas ina dei' a' afuna endilisi, ata' owa'. Ea' nofala anona dembinai soldia nafi'i nahali'ana na'amba na'i, “Jisas a' naga' ea' a'a owa'?”
41015045	Soldia anamba na'ipana na'i, “Jisas a' naga' endilisi ea'.” Ea' Pailat na'ipa Josep na'i, “Dao' ina' nefe' nefa' alop Jisasi.”
41015046	Fowa' anis sanda' anota matmat sagwasa otam lu'unai nagal nawis nomon. Ea' dei' Josep na'i nowa Jisas matmat atamba. Ea' nafe' notala anona lowaf afitinai nafi'i natagwaha alop Jisasi nisila'i ma nanda' lowaf anamba nowa'ana ma ea', nasapa'ana nawis matmat atamba nalana nomon. Ea' nambema anona otam lu'unai nafe' nowalo uta matmat atamba.
41015047	Anowa nematawa biawa Maria Makdalai'wi kwaloma Maria ma'ma Josesi, awo walutu watologon wati anamba Josep nagawa Jisasa.
41016001	Nemaf afamba sagapoma noma'wafi afafe' hi'alaf, Maria Makdalai'wi kwaloma Maria ma'ma Jemsi waloma Salome watala anom wel alogw fasifasimi maga'ami. Awo wa'i ofa'am ofe' ondisa alop Jisasi.
41016002	Wafilu nemaf Sande, kuhimbita atota awo ofa' wel alamba wafe' matmat.
41016003	Awo ata' wafe' atin ufia'w, wanda'ipama na'amba wa'i, “Atiasi ami netopalopafa nelefata otam anamba nogowalo utai?”
41016004	Ea' watologon owa', wati otam amamba lu'unai ina ata' mape mowalo uta, owa'. Anin epen a' nafe' nawisi'am mafe' ma'oh wa'ol.
41016005	Awo wawis matmat nomon, wati anona aman sa'unai tol nape uta wa'ol lagol kwahisigilima. Nala anona lowaf launai afitinai. Na'amba awo gogolalasowa kwapete' ombel mahawa.
41016006	Ea' anen na'ipawa na'amba na'i, “Ipa' ina a' ombel mehepa, owa'i. Ae' egawepa ipa' pa'i pifi'i pelaoma Jisas Nasaretinai, esis sandolana naga' lawag usi'igai ti'wanaegai. Anen a' notanima nosafel ea', ina ata' nape na'a, owa'. Ipa' piti na'a sofa'ana sawisi salana nagalama. Dei' a' wafigin nape.
41016007	Ea' ipa' fo'o pi'ipa alipumi ananimi ea' pi'ipa Pita nalomam na'amba pi'i, ‘Jisas a' nali'ipa nafe' itap apamba Galili. Ipa' pefo'o petolona si'i nimbewa' naga'ipipa.’”
41016008	Ea' wakwaha matmat wawisi ando' a' wafa' wafe'. Awo ombel mahawa wanda'am bombol atin. Ea' awo ina wa'ipasa basefa anis epes, owa'atin.
41016009	[Jisas notanima nosafel Sande kuhimbita atona, ea' nali' natagama Maria Makdalai'wi, fowa' nagatofama'wa ambagof awami 7-pelaim magapau'wi.
41016010	Ako'w kwafe' anagon alipumi Jisasi magapoma. Nomonas amamisi nimanis a'owa', mape malef.
41016011	Ea' kwa'ipam kwa'i, “Ae' ati Jisas a' notanima nosafel wapani nape namona.” Amom mame' basef ifimba ako'ufi, apa' ina mahapifa'w, owa'.
41016012	A'i owa' main, anom alipumi Jisasi biam makwaha wambel lu'wagoma maila ufia'w kwagafe' alupi mafe'. Ea' Jisas nandati na'a nafe' natagamam.
41016013	Amom biam matolona motanima mafe' mawalapa basef ifimba ma alipumi du'wanim magapanii, apa' amom ina mahapifam, owa'atin.
41016014	A'i owa' main, alipumi 11-pelaim Jisasi mape ma' gwa'aisi atin, Jisas nafe' natagamam. Nimbewa' anis satolona notanima nogosafel wapani ea' sa'ipamana, apa' owa'. Amom ina mahapifas ma'i sa'i endilisi, owa'. Ma'i owa' sambaso'mam atin. Ea' Jisas nanda' megahaham.
41016015	Ea' na'ipam na'amba na'i, “Ipa' pefe' walemb hiagoma pi'ipasa basef bu'wafi Godi ma amam nematawa hiasi hi'ilas.
41016016	Epes ami sagahapifai sofa' baptais, anaf God a' notanima nofa'asi wapani ea' ananisi. Apa' isimba owa' sogahapifaea, anaf God a' nonda'mas kota basef lu'wafi ma waf awafi esis sanda'afi.
41016017	God atiasi nonda' esis isimba sogahapilafi banagesa sonda' anom hiahaom banagami si'i anen nanda'ami. Ea' sohali' ae' ma esis banagesa sigali'amona ambagof awami magapaisi, a si'i anona diga hianai dambainai.
41016018	Ea' sohapila uguf fagahasi lagof asasimi apa' ina a' fohas soga', owa'. Ea' soga' embel numbutimbeli wapani, esis ina a' soga', owa'. Apa' anis owa' sogahapifaea, soga' embel ambalimbai, a' soga'. Ea' atiasi esis isimba sogahapifai sosa lagofa anis aowas nanda'asi ambo'wes wapani.”
41016019	Dembinai Jisas nawalipas na'ipas ea', God nofa'ana nalota heven. Ea' nofa' agol lu'wagili nape lagol kwahisigili Godi banagagili.
41016020	Ea' alipumi ananimi a' mafe' ganimba walemba hiagoma mawalapa basef Godi. Anen nowa' banagama manda' maol banagani si'i God nanda'ani. Anis daias sati maol inimba sa'i, “Endilisi atis, God natopalopama basef bu'wafi endilisi.” Basef ifimba ea' ma'uf.]
42001001	O dembinai Tiofilus, fowa' amam hiami manda' basef hiafi faila hiahaom hiami God nanda'am magataga la'afena afa'i, amom ukup patapeamb manda'ef fagaili.
42001002	Fowa' dambadamba Jisas nasefela maol nanda'an anom alipumi ananimi mati hiahaom amamba naep amamipi dei' mawalipapa basef ifimba ea' anom daiam manda'ef fail.
42001003	Ae' ahali' anisa maol inimba, afi'i afi'i dei' anda'ef andeande' si'i fowa' fagataga. Anom daiam mihimba'mef dei' ae' egawa basef kofagefa. Isimba atis dei' ae' ilagon andeande'ma enda' anif basef fegafe'mago ina' dembinai Tiofilus.
42001004	Anda'efa ina' negegawa basef ifimba kofagefa esis sagawalipinafi endilisifi atif.
42001005	Nemaf afamba anona king Herot dembinai ma gavmani nugumafi anis epes sagape anep itap lu'upa Judiai, anona aman pris nape, agilinama Sekaraia. Anen anep mini'ap amom anona aman dembinai fowa'inai Abiya. Sekaraia waulu'mana Elisabet. Ako'w kwagataga wambota anona aman Erani.
42001006	Esis bias Sekaraiai Elisabet sape usi'isa naep Godi saila mu'uli ananini hiani hi'alan. Ea' saila basef Godi andeande' datima, kofagema akas.
42001007	Apa' Elisabet asa'w ea' esis bias awasi akas, ahages ea'.
42001008	Nogota atamba amom mini'ap Sekaraiai nemaf amamifi fataga ma monda' maol, ea' Sekaraia nawis ipat lu'unai Godi nanda' maol nondolalima God.
42001009	Amom pris maila waf amamifi mandandepana ma nogawis ipat anamba nomon nogaofa hiahaom amamba nogoh alogw fasigwi gwagami.
42001010	Nogota atamba anen nawis nagaofam, esis amam nematawa hiasi sunduwa'anima sape sandabeten ando'.
42001011	Ea' Sekaraia nati anona ensel dembinai Godi nataga nalutu belita wa'ol lagol kwahisigilima. Belita atamba amom pris mondolalima Goda hiahaom amamba alogw fasigwi gwaga'ami.
42001012	Ea' Sekaraia natolona agogolalasana ombel mahana nomonas salasafe'ma ensel anamba.
42001013	Owa' ensel anamba na'ipana na'amba na'i, “Sekaraia, ina ombel mehena, owa'i. God name'enama beten ine'ini ea'. Waulu'mina ine'ikwi Elisabet namanani akola anin awani aman ine'ini. Ea' ina' nefalana agol ananigili Jon.
42001014	Nembel ine'imbili atiasi nepe andeande' sonohenama awani inimba. Ea' esis amam nematawa hiasi wapani asonohasa awani inimba nagataga.
42001015	Dei' main, anin anaf netaga dambeni agol lu'wagili ma naep Dembinaii. Anin ina nea' embel wainimbel beloma embel banagami, owa'atin. Anin ata' nagape opaf ma'manai, Ambal bu'unai Godi napain si'in nowa' banagan.
42001016	Anaf anin netaga damben negambema amam nematawa hiasi Israeli ma nefa'as sotanimai sogafe'ma God Dembinai asasinai.
42001017	Anin a' nili' nefe'ma Dembinai nefa' banagami Godi ma nenda' maol ananini si'i fowa' Elaija nofa'ama nanda'an. Ea' nembema nelelemb ahapasi befe'ma awasi ma esis nomonas sondaima atin. Ea' nembema epes isimba sogosambala basef Godii ma sogofa' nomonas fasisi si'i epes bu'wasi ma netopalopas nenda'as sondandombol sogapoma Dembinai nogafi'i.”
42001018	Ea' Sekaraia nahali' ensel anamba na'i, “Ae' atiasi iti ametal maila egegawa basef ifimba fegataga endilisi? Ae' hagewe ea' waulu'mi wapani ea' hage'w.”
42001019	Ea' ensel nagwamana basef na'i, “Ae' Gebriel, agalutu naep Godi. Anen atona nasapa'e afi'i a'ipina basef ifimba fasifi.
42001020	Ea' ina' a' name', apa' ina' owa' nihapila basef ae'afia. Ea' dei' malogol ine'igili agese'ena, ina atiasi ni'i, owa'atin. A' nefe' nefe' netagama hiahawes isimba ae' aga'iasi sogataga. Basef ifimba ae'afi atiasi fetaga na'amba atin anef nemaf God naga'iefi.”
42001021	Ea' esis amam nematawa hiasi sape sohafa Sekaraia ando' nomonas sandanda' sa'i, “Nogota laota main natagamana ipat lu'unai Godi nomon?”
42001022	Ama nawisi ando' owa', ina na'i anif basefa esis, owa'. Na'amba esis sogawana sa'i anen nati anom maefah mandati na'ai ipat lu'unai Godi sanda' lotuma nomon. Ea' anen nape nanda'masa lagol atogol na'ipasa hiahawes, apa' malogol ananigili agaso'ana gape.
42001023	Ama maol Sekaraiai hi'alan, notanima nafe' wambel ananimbili.
42001024	A'i owa' main, waulu'mana anani'wi Elisabet a' opafu'w. Ea' kwandambaho' atin kwape ipat aomb wanemb biamb a kwa'i na'amba kwa'i,
42001025	“Dei' Dembinai okom maimaili ma nagatopalope na'amba. Fowa' ae' asawe, ambal ae'anai aona ma esis amam nematawa apa' dei' a' owa'atin.”
42001026	Elisabet ea' opafu'wa aomb wanemb biamb ea', dei' anin wapani a' wanemb wanemb. Dei' God nasapa' ensel anamba Gebriel nafe' anambel wambel Nasaret bagape itap lu'upa Galilii.
42001027	Wambel ambalemba ano'w nemata'w sa'ukwi aiawai'wi kwape, agol akwa'ugili Maria. Ina dei' kwaso' anona aman, ata' owa'. Dei' sandandepa'wa kogaso' anona aman agilinama Josep. Aman anamba nagataga wambota atamba akunamana dembinai Deviti.
42001028	Ea' ensel anamba nafe'ma ako'w na'i, “Nemaf bu'wafi, nemata'w. Dembinai God okom maimailina a'owa'. Anen nofalo'mena nape nalomena dondol numafina.”
42001029	Maria kwame' basef ifimba nomonas akwa'usi a' nimanis endilisi. Okom akwa'umi mandanda' ma'i, “Kofagefa fa'i main?”
42001030	Ea' ensel anamba na'ipa'w na'i, “Maria, ina ombel mohena, owa'i. Okom Godi bo'onama ina'.
42001031	-
42001032	Ina' neme'. Atiasi ina' upafina a' nela anin awani aman. Ea' nenda'mana agol Jisas. Anin anaf a' nepe aman dembeni, sosa'ma agol ananigili lu'wagol. Ea' si'i anen Nogamana God nagape ilifi. Anaf dembinai God a' nonda' awani inimba nepe dembinai king si'i fowa' gani Devit nagape king. Devit anen wambota atamba dei' awani inimba nagatagatai.
42001033	Anin anaf nepe dembinai king numafi mini'ap Jekopi lifilafi. Anin atin nepe damben atapin lifilafi anamba anin nagala'ambemagoma.
42001034	Ea' Maria kwa'ipa ensel anamba kwa'i, “Amamba motaga mi'imama? Ae' ina dei' aso' anona aman, ata' owa'atin.”
42001035	Ea' ensel anamba nagwama'wa basef na'i, “Ambal bu'wali Godi nifi'mai ina', banagami God nagape ilifi moso'alina. Ea' dei' awani inimba atiasi negalani anin bo'wen hilili'i. Ea' esis atiasi sosa'ma agol ananigili lu'wagol sofalana si'i anin Nogamana Godi.
42001036	Neme', amani'mina ine'ikwi Elisabet ako'w hage'w ea', owa' dei' a' opafu'w. Fowa' esis sa'i, ‘Ako'w asa'wi’, apa' dei' ako'w a' opafu'w aomb wanemb wanemb akwa'umbi a' bafe' ea'.
42001037	Owa' anom maefah ahifima God nonda'ama, owa'atin.”
42001038	Ea' Maria kwagwamana kwa'i, “Ae' ape anda' maol Dembinaii. Ae' a'i anen nonda'meas si'i ina' naga'i.” Ensel anamba na'ipa'w na'amba ma ea', nakwaho'w a' nafe'.
42001039	Afamba Maria kosafel kwafalis kondowasa' anambel wambel bagape halafutagwi anep itap lu'upa Judiai,
42001040	kwafe' kwawis ipat Sekaraiai kwanda'ma'wa nemaf bu'wafi Elisabet.
42001041	Elisabet kwame' Maria ata' kwanda'ma'wa gude atin, awani Elisabati fete' atin nape opaf akwa'ufi nomon. Ea' Ambal bu'unai Godi si'inama ako'w,
42001042	koga kwa'i mehip kwa'i, “God nofalo'mena nanda'ena dagalaina endilisi. Dagala ine'ini nikila' dagala anowa daiawa ogofa'ani. Ea' awani inimba atiasi nigalani, anin wapani God nofalo'man nonda'an sonohan.
42001043	Ae' gogolalasowe ma God okom bo'oma ae' nanda'e sonagahe ma nanda' ina' ma'ma Dembinai ae'anai nagafi'mai ae'.
42001044	Neme', aligah ae'agahi ata' hame' nemaf bu'wafi ine'ifi atin, owa' batawin nagape opaf ae'afii sonahan afete' atin nape.
42001045	Ina' a' dagalaina endilisi, nagahapila basef Dembinai naga'ipinafi atiasi a' fetaga na'amba atin si'i anen nali' naga'ipina.”
42001046	Ea' Maria kwanda' anof awaf kwa'i, “Ae' a'i basefa anen Dembinai asa'ma agol ananigili lu'wagol. Okom ae'ami mapoma basef ifimba
42001047	ma God nofa'e egetanimai. Dei' sonahe ma anen.
42001048	Dei' main? Ae' nemata'w anda' maola anini, ae' falafuwai, owa' anen a' okom mapoma ae' natopalope. Ipa' peme'. Dei' atapiwi epe anaf owagama wapani hiasi tagahafel sogapani amam nematawa esis sofale si'i, ‘Dembinai God natopalope nagase'e dagala.’
42001049	God banagona a'owa' nanda'me hiahaom banagami ma ae' ea' agol ananigili lu'wagol gape hilili' atapigil.
42001050	Okom uwahipimi ananimi magape atapima epes mamahisa ombel mahasa sa'i sogagi'ma anini. Ea' mape atapim maloma epes isimba ea' sope na'amba atin dei' awasi bafas ihas anaf sigi' sogatagai.
42001051	Lagol ananigili nanda' hiahaom banagami. Ea' ukup asasipi saga'i esis atis agof lu'wagufi a' nali'amonas safa' safe' gani gani daindaiagon.
42001052	Anen natalogofa amom king dembami ea' nasa'ma agofa isimba agof akasi.
42001053	Anen naso'asa hiahaom fasimi ma isimba nolomagahasa waf fasifii, apa' epes isimba hiahaom hiamisi, natofam mafe' dowaf.
42001054	-
42001055	Anen okom mapoma basef fowa' nala' lap nagaloma bafapapa akupapafi. Basef ifimba fowa' na'ipa Abraham naloma wambota ananisi owagama sigi' sogatagai. Ama owagama nigati esis owahipisa nogatopalopas lifilafi. Anen nagatopalopa apa' Israel manda' maol ananinii.”
42001056	Ea' kwape kwaloma Elisabet aumb wanemb. A'i owa' main, akutanima kwafe' wambel akwa'umbili.
42001057	Nemaf afamba fataga ea' Elisabet kogola awani aman.
42001058	Esis wambel atembel ambep atep ako'w Elisabeti a sogawa Dembinai nati uwahipi'w endilisi ma kogola awani inimba. Ea' esis sandagala saloma'w.
42001059	Nimaguf 7-pelaif afafe' falo'wan ea', nemaf fagafe'ma 8i, esis safi'i sa'i siti amom mogatopa'mana alop ananipi, ea' esis sa'i sofalana agol Sekaraia si'i ahamana.
42001060	Owa' ma'amana kwa'i, “Owa'. Apa' monda'mana anagol agol Jon.”
42001061	Ea' esis sa'ipa'w sa'i, “Owa', anis ambep ine'ipi tagasi ina anis sanda' agol agalemba Jon, owa'atin.”
42001062	Ea' sanda' lagof atogof sahali' ahamana sa'i anen na'i nonda'mana agol maigil nogamana.
42001063	Anen nanda' logof atogof na'ipas sofa'ai anota selet, a nonda' agol nogamanai. Ea' nanda'agol na'i, “Agol ananigili Jon.” Ea' esis agogolalasis kwapete'.
42001064	Anen ata' nanda' agol atin owa', a' noga na'i malogol ananigili, afega ananigai agiawi andeande', nandagala nasa'ma agol Godi lu'wagol.
42001065	Ea' hiasi esis wambel atembel ananimbili ombel mahas. Ea' dei' hiahawes isimba gatis safe'agon hi'alagon walemb ambalemba bagape halafutagw itap lu'upa Judiai.
42001066	Ea' amam nematawa hiasi same' basefa hiahawes isimbai, ukup asasipi pandanda' pafe' sa'i, “Anaf awani inimba nepe ni'imama? Anin atiasi a' netaga aman dambeni endilisi.” Esis sogawa banagami Dembinaii mape malomana.
42001067	Awani inimba Jon ahamana Sekaraia, Ambal bu'unai Godi nape si'ina anen ea' nawalapa basef Godi si'i amom profet fowa' maga'ipasef na'i,
42001068	“Ae' a'i apa' mosa'ma agol Godi Dembinai lu'wagol, God apa' Israeli anen nafi'i natopalopa apa' amam nematawa ananipai. Ea' natalepa magakwaha waf awafi apa' manda'afi.
42001069	Ea' nandandepa anona aman banagonai atiasi nofa'apa nokwahamapa waf awafi mogotanimai. Fowa' gani Devit nanda' maol Godi, apa' dei' aman anamba nofa'apa mogotanimai, anen akunamana Deviti.
42001070	Basef ifimba si'i fowa' gani nagawalapefa amom profet bu'wami ananimi maga'if malogof amamugufi.
42001071	Ma'i anaf anen nofa'apa mokwaha lagof esis bousi ape'isi soloma epes isimba ukup aom endilisi ma ape'i.
42001072	Fowa' anen na'i anaf a' niti akusapa ape'isi fowa'isi uwahipis notopalopas. Ea' anen okom mopoma basef bu'wafi fowa' nagala' lapafi. Anen ina atiasi ni'i anif daif, owa'.
42001073	Anen na'i basef ifimba endilisifi atif naga'if banagafi ma akunamapa ape'inai Abraham. Ea' dei' na'if na'amba atin si'i fowa' naga'ias.
42001074	Anen na'i notagwahepa ma lagof esis bousi ape'isi ma monda'mana maol ananini, apa' ina a' ombal mohapa, owa'.
42001075	Apa' mope itap apa'e monda' maol ananini nimaguf hiafi danda mofe' mofe' motagama mogaga'. Ma nogohnaep ananisi monda' maol inimba ma waf ananifi usi'if hilili'i.
42001076	“Ea' ina', awani ae'inai, basef ine'ifi ifimba. Anaf God a' ni'i ina' profet nanda' maola God nagape ilifi. Ama atiasi ina' nefe' nigali'ma Dembinai negandombamana ufia'w anani'wi.
42001077	Ama negawalipa amam nematawa ananisi nogakwahowa waf awafi asasifi. Anen nanda'as na'amba ma sogogawa anen nofa' esis sogotanimai.
42001078	God ape'inai nati esis uwahipis a'owa' dei' nakwahamasa waf awafi asasifi. Anen atiasi nosapa'i mogogala'i magape heveni mifi'mai apa' mope atapim.
42001079	Ama mogogala'ma epes sagape akoti, a isimba ga' na'i nogatagamasi. Anen nisindi'amona apa' ma mogafe' ufia'w opalef awanelefa'wi.”
42001080	A'i owa' main, awani inimba nataga lu'win banagona ea' okom ananimi a' nogawa. Anen nape itap wafigima epes akagoma nape nape ma nemaf afamba nataga nandawalap alihinama naep esis Israeli.
42002001	Anef nemaf anona aman gavman dembinai esis Romi Sisar Ogastus nagape, nanda' anin mu'uli gavmani na'amba. Anen na'i nofa' agofa esis amam nematawa hiasi hi'ilasa fugail buk gavmani.
42002002	Afamba dambadamba anen nali' nogofa' agof. Afamba anona aman Sairinias nagape gavman dembinai ma anep itap Siria.
42002003	Isimba atis amam nematawa hiasi safe' wambel kofagama asasimbili ma sonda' agof asasigufi.
42002004	Josep anona aman anamba anep ambep esimbel Deviti. Anen nakwaha Nasaret nagape anep itap lu'upa Galilii, ea' nondowasa' nafe' wambel Deviti Betlehem. Wambel ambalemba bagape anep itap lu'upa Judia.
42002005	Ea' Josep nafe' naloma ano'w nemata'w Maria, esis sandandepana'w sa'i nogaso'akwi ma esis bias sonda' agof asasigufi. Ea' ako'w opafu'w.
42002006	Esis bias ata' sapani atin wambel Betlehem, owa' nemaf ako'w kogolanafi a' fataga.
42002007	Ea' kwali' kola awani aman ako'uni nagali'i. Ipat esis hiasi sakolata sagapautai asi'ita a'owa'. Ea' dei' kwanda' lowaf kwasala'uf kwala anin na'oh nomon bokis gwa'aisi bulmakauwi sagalama.
42002008	Felefele'ma wambel ambalemba anom amam mugumafi sipsipi mape wa'ol otalef walol mogotaoma mumafi sipsip mape owamb.
42002009	Owa' anona ensel nafi'i nalumai mogogala'i Dembinaii, mogala' mala'ambema amom ea' ombal maham endilisi.
42002010	Owa', ensel anamba na'ipam na'i, “Ipa' ina ombal mehepa, owa'i. Peme', ae' ifa'mipai basef bu'wafi ipa', ifimba fenda' amam nematawa hiasi hi'ilas sonogahas endilisii.
42002011	Dei' nemaf afa'e ano'w nemata'w kwagape Betlehem wambel Deviti kola anin awani aman. Anen aman anamba nokwahomepa waf awafi nofa'epa pigitanimai. Anen Krais, God nandandepana nasapa'ana nagafi'ii, Dembinai.
42002012	Ipa' pefe' piti awani inimba pegegawan na'amba. Piti sanda' lowaf kwasala'uf sowa'an salan na'oh bokis isimba sagala gwa'aisi bulmakauwi sagalama.”
42002013	Ensel anamba na'ias na'amba ma ea', owa' kwafalis anom ensel hiami banagami misila'i gani heven mataga maloma ensel anamba ea' mandagala mafela agol Godi ma'i,
42002014	“Apa' masa'ma agol God nagape gani ilif endilisii lu'wagol. Banagami mogogala'i ananimi atom. Ea' epes ami sagape itapi God okom bo'oma esisi, nelelemb asasilimbi bepe awanelemb.”
42002015	Ea' amom ensel makwaha amom mugumafi sipsipi motanima malota heven. Ea' amom mugumafi sipsipi manda'ipama atin ma'i, “Wale, ata' ofe' Betlehem uti hiahaom amamba Dembinai nigihimba'mafami.”
42002016	Ea' mosafel kwafalis mafe' mati Maria kwaloma Josep sape. Awani salan na'oh bokis nomon sagala gwa'aisi bulmakauwi sagalama.
42002017	Amom matilin ea' mawalapa basef ensel naga'ipamafi ma awani inimba.
42002018	Ea' amam nematawa asame' basef ifimba amom maga'iefi, esis hiasi same' basef ifimba agogolalasis ea' nomonas hiahawes sapomef.
42002019	Apa' Maria kwame' basef ifimba hiafi nomonas sapomef fape okom akwa'umi.
42002020	Ea' amam amamba motanima mafe' masa'ma agol Godi lu'wagol ma'i anen Dembinai bu'winai. Amom sonahama hiahaom amamba hiami mame'am magatulumi, a' mataga si'i ensel maga'ipamami.
42002021	A'i owa' nemaf fagafe'ma 8i fataga, nemaf afamba amom ma'i motopa'mana alop awani. Ea' matopa'mana alop awani inimba amani. Ea' sofalana agol Jisas si'i ensel nali' naga'ipa'wagili nogota atamba owa' ata' kogofa' opafa.
42002022	Nemaf afamba fataga ea' ma esis sonda' awani inimba noloma ma'mana sondolali sonda' ofa sowando' alogwa sogataga bo'wes si'i basef fagail mu'uli inimba fowa' God nagaso' Mosesani faga'ias. Ea' esis mamasana sao'wana safe' sondowasa' Jerusalema sogaso'ana awani inimba Dembinai Goda nogohnaep ananisi.
42002023	Esis sanda'as na'amba si'i basef fagape buk Baibeli faga'iasa mu'uli Dembinaii fa'i, “Awasi amam amamba mamahoma wali' dambadamba ogolami, amamba ipa' pefalam pi'i amom dembinai Godi atom.”
42002024	Esis bias sa'i sondolalima God sagi'ma basef fagail mu'uli inimba Dembinai na'ipa Moses naga'i, “Esis bias sofa' amiguf ma'unamb biamb, a'a sofa' mefagof sa'ugufi biagof.” Sofa'as sanda'as na'amba.
42002025	-
42002026	Ea' anona aman nagape Jerusalami agilinama Simeon. Anen nagagi'ma waf fasifi Godi nagape hilili'i. Anen nape nasasa nogota atamba God nifi'i notopalopa esis Israel nogakwaha akafimi asasimi. Ea' Ambal bu'unai Godi nape okom ananimi nihimba'mana anen ina atiasi noga' ulal, owa'. Anen ata' nope niti Krais, Dembinai nandandepana nosapa'ana nogafi'ii.
42002027	Ambal bu'unai Godi nasa'mana nafe' nawis ipat lu'unai Godi. Ea' esis mamasa Jisasi sao'wana safi'i sondolalimana si'i mu'uli Godi naga'ias.
42002028	Ea' Simeon nandalombasana lagof ananigufi nanifela God nasa'ma agol ananigili lu'wagol na'ias na'amba na'i,
42002029	“O Dembinai, ae' anda' maola ine'i. Dei' ina' kwahowae nomonas sope sa'ombel a' ega' efo'o si'i basef ifimba fowa' naga'iefi.
42002030	Naep ae'api atilin ea' awani aman inimba ina' nasapa'ana nafi'i nuwambilapa nokwahomapa waf awafi mogotambilii. Na'amba dei' ina' nekwahowa ae' a' ega' efo'o.
42002031	Ina' nanda' awani inimba dumbulidombola amam nematawa hiasi sogatolona.
42002032	Anen si'i anona nogogala'i nogogala'ma epes isimba sogololama Godi nigihimba'mas. Ama nonda' amam nematawa ine'isi Israel sogofa' agof lu'wagufi.”
42002033	Ea' mamasana Jisasi agogolalasis nomonas salasafe'ma basef ifimba Simeon naga'iefi.
42002034	Simeon na'ipas basef fasifi nowa' banagas ea' na'ipa ma'mana Jisasi na'amba na'i, “Ina' neme'. Awani inimba God nandandepan ea' ma nogohambombaga anis amam nematawa Israel sogowa' alafugaha anini. Apa' anis daias nofa'as sokwaha waf awafi sigafi'mai anini. Anen si'i anol ametal God nanda'ali ma anis hiasi sonda'mana du'waniga sondaiwa'ma basef ananifii.
42002035	Awani inimba napoma negawalapa nomonas hiasi sape sandambahi'i sogataga alihis. Maria, ina' atiasi a' okom nimanim si'i anona bainat hikalinai nogatopa' okom ine'imi.”
42002036	Ea' ano'w nemata'w profet agili'wa Ana. Ahama'w ako'unai Fanyuel. Ambep akunama'wi Aser. Ako'w ahage'w a'owa'. Fowa' kwaso' aman kwalomana sape afagof 7-pelaiguf.
42002037	A'i owa' main, waulunama'w a' naga'. Ea' kwape dowaf, kwafe' kwafe' dei' afagof akwa'ugufi fataga 84-pelaiguf. Ako'w ina kwa'waha ipat lu'unai Godi anif nimaguf, owa'atin. Ako'w kololama gwa'aisi kwape kwandabeten ea' kwanda' lotu kwahapila maol Godi kwanda'an kwafe' owamb alip.
42002038	Nemaf afamba atef ako'w kwafi'i anamba Simeoni Josep Maria sagalutuma kwanifela God. Anis wapani sagalutu na'ambai sape sogohafa nemaf afamba God nogatopalopa esis sagape Jerusalami sogape wahifis. Ea' ako'w wapani kwa'ipas basefa awani inimba.
42002039	Esis Josepi Maria sanda'as sagi'mas ea' maol inimba si'i Dembinai fowa' naga'iasa mu'uli ananini ea' sotanima safe' Nasaret asasima kofagama. Wambel anamba bape anagon itap lu'upa Galili.
42002040	Ea' awani Jisas andambena a' nataga banagona ma gawa hiani lu'wani. Ea' God okom maimailana natopalopana nowa' banagona.
42002041	Afagof danda mamasana Jisasi sondowasa' safe' Jerusalema esis Juda sanda' gwa'aisi lu'wasi sofalas saga'i Pasovai.
42002042	Afagof Jisasi dei' afataga 12-pelaiguf falo'wana ea' sao'wana sondowasa' Jerusalem saila waf asasifi si'i afagof danda sanda'afi.
42002043	Ama nimaguf ifimba Pasovaefi a' fafe'ma hi'alef, esis mamasana sotanima safe'. Apa' sa'unai ina nafe' nalomas, owa'. Asakwahona napani Jerusalem. Esis ina sogawa anen napani, owa'.
42002044	Sa'i owa' a' nali' nafe' naloma anis daias safe'. Esis asafe' anef nemaf si'ifi hi'alaf, ea' asala naepa anen solaomana la'afena esis wambota atota saloma esis alipisi.
42002045	Esis mamasana solaomana lawa lawa sati owa'atin, ea' sotanima safe' Jerusalem solaomana.
42002046	Esis bias solaomana safe' nimaguf wanif ahi'alef. A'i owa' main, asatolona nape nomon ipat lu'unai Godi. Anen nape naloma amom gawaimi magawalipasa mu'uli Godii. Nape nagahembe'ma basef amamifi atapina ea' nahali'amef.
42002047	Amom dembami maloma esis hiasi same' basef ananifi, agogolalasisa basefi gawa ananini nagagwamama basef amom.
42002048	Ea' mamasana satolona nape la'afena amom dambedambena nalomam mape ea' gogolalasis kwapete'. Ea' ma'mana kwa'ipana kwa'i, “Nogame, dei' maina nanda' isimbai ma afa'? Ahamena naloma ae' opalef afa'ilifi a' nimanilif a'owa' ma ogolaomena.”
42002049	Ea' anen nagwamas na'ipas na'i, “Dei' maina ipa' bipa pala' pelaome pagafe' hi'agalagon? Ae' dei' ape anda' maol ipat ahame Godi, isimba ipa' pegawas a'a owa'?”
42002050	Owa' esis ina sogawa basef anen naga'ipasafi kofagefa, owa'atin.
42002051	Ea' Jisas nafe' naloma esis bias asiliana Nasaret, name' esis dondol naila malogof asasigufi. Ea' ma'mana anani'wi okom mapoma basefa hiahawes isimba sagatagama awani akwa'uni fape okom akwa'umi.
42002052	Jisas ea' nataga dambena. Ea' gawa ananini nataga lu'win andeande' fasin, ea' God naloma epes wapani sagatolona ambo'ona a'owa'.
42003001	Anagol afagol anona gavman dembinai esis Romi Taiberius Sisar nagape dembinai ma itap lu'upa hiagoma esis Romi afagof 14-pelaiguf hi'alagofa anagol wapani, gagafe'ma 15-pelaigufi, Pontius Pailat ata' nape dembinai gavmana walemb hielimbi agol Judia. Anona aman Filip nape gavman dembinai numafi itap apamba lu'upa Ituriai Trakonitis walemb hielimbi. Ea' owamana ananinai Herot ata' nape dembinai numafi walemb hielimbi agol Galili. Anona aman Lisanias nape dembinai gavman numafi hiagoma agol lu'wagola Abileneai.
42003002	Ea' afagol agalemba atogol Anasi Kaiafas amom biam pris dembami mape magali'ma pris hiamii. Nogota atamba ma afagol agalemba basef Godi fafi'mai Jon, Sekaraia nogamana. Anen nape anep itap wafigima epes akagoma, nemaf afamba basef Godi fafi'mai anen.
42003003	Ea' nafe' anamba hiagoma walemb Jordan na'ipasa basef Godi amam ne matawa. Na'ipasa sombema nelelemb sowa' alafugaha waf awafi sofa' baptais embela God nokwahomasa waf awafi asasifi okom mogaso'anaf.
42003004	Anen nawalapa basef ifimba Godi si'i profet Aisaia fowa' nawalapef nanda'ef fagail buk Baibeli faga'i, “Anep itap wafigima fataupigima, malogol anona amani anaf noga ni'i, ‘Pendondomba ufia'w Dembinaii, penda' ufiawa ofe' usi'iwa.
42003005	Pesa anamba kwambiwah afogoma ma si'igin dondo' atin, petopa' halafutagw laumi bandami hiami ma mowala dondo'am. Dilindila'ma penda'agon usi'igin. Ea' ufiawa awamba wanda' lotasila'i sonda'awa andeande'.
42003006	Amam nematawa hiasi hi'ilas anaf siti God nogatopalopa anis amam nematawa nofa'as nokwahomas waf awafi nowambelas sugutanimai.’”
42003007	Hiasi amam nematawa safi'mai Jon ama sa'i nogapisi'as embel. Ea' na'ipas na'i, “Ipa' panda' waf awafii, si'i batawis ul aunaii logolaipai. Ami na'ipipa ma pa'i pefa' pefe' pindihi'ama okom wandafunai Godi anaf na'i nogatagama ipe'i?
42003008	Apa' dei' a'ipipa a'i penda' waf fasifi ma pigihimba'mas ipa' a' pambema nelelemb endilisi paila waf bu'wafi. Ipa' ina a' ukup pendanda' pi'i, ‘Abraham ahamapa ape'inai’, na'amba ipa' ea' fasipai, owa', hapaimi. Ae' a'ipipa endilisi, God anen la'ifinai ma nonda' otamba atemba begataga epes si'i awasi Abrahami.
42003009	Tamia'w akwandandombol kwa'oha kogatopa' lawah kofagah nombalefima. Lawah mamahogaha owa' hil hogola sa'utip bu'wapia, agahemba atiasi solagah sotopa'agah hefe'ma nif.”
42003010	Anen na'ias ea', esis hiasi sahali'ana sa'i, “Apa' atiasi monda' maina monda' waf fasifi God naga'iefi?”
42003011	Ea' Jon na'ipas na'amba na'i, “Epen ami siaogw biagw atogwi nekwahomana anota anin siot akani, ea' ami gwa'aisi saga'omani inimba nenda'as newalogas wapani.”
42003012	Ea' anom amam awami mogofa' takisi mafi'mai Jon ma'i nupisi'am embel ea' mahali'ana ma'i, “Dembinai, atiasi afa' onda' maina ogahapila basef fasifi Godi?”
42003013	Anen na'ipam na'i, “Ipa' pefa' otamba bendahama si'i gavman naga'ipipambai atemba. Ipa' ina pefa' anemba wapani, owa'i.”
42003014	Ea' anom soldia mafi'i mahali'ana ma'i, “Afa' atiasi onda' maina ogohapila basef Godi?” Anen nagwamam na'ipam na'i, “Ipa' ina a' pembaso'ma epes piumbalis penda'as ombel mohas penda'mas kot pendelelaepasa moni asasini dowaf, owa'i. Nelelemb ipe'ilimbi bendape awanelemba otamba ipe'imbai dondo'ma ikwaf amom dembami mandandepafi.”
42003015	Ea' dei' nomonas esis amam nematawai mosafel banagem, ea' hiasi ukup pandanda'ma Jon sa'i, “Jon anen Krais, ma'una God nandandepana nasapa'ana nafi'ii, a'a owa'?”
42003016	Ea' Jon nagwamasa basef na'ipas na'i, “Ae' apisi'ipa embel atembal. Apa' anona aman atiasi nigi' nugafi'ii, anen banagonai nikila' ae'. Ae' ina aman bu'uwai ma egatagwaha mandelefa su ananimi, owa'atin. Anef nemaf anen nese'epa Ambal bu'wali Godi nogape opalef ipe'ilifi nomon ea' nese'epa nif wapani.
42003017	Anen nahapila anol savol lagof ananigufi ma nigasimba' wit si'i rais amamba andeande'. Ama nofa' wit bu'winai nuwis nembe'ana ipat ananitai. Apa' du'wa'wanimi awasimi nembeham nofam nif amamba lu'wami fandom atapim magapani.”
42003018	Dei' Jon nawalapa anif basef daif hiafi wapani ma nogasa'ma ukup asasipi ma sonda' waf bu'wafi. Ea' nawalipasa basef bu'wafi.
42003019	Owa' Jon nanda' megahaha aman anamba Herot, gavman dembinai asasinai, ma waf awafi hiafi anen nanda'afi. Anen nandalombana Herodias nemata'w sahomana nagaso'akwi, ea' nanda' anef waf awafi hiafi wapani.
42003020	Dei' nowatani anef wapani ma nanda' Jon nanda' kalabus.
42003021	Jon napisi'a amam nematawa hiasi ma ea', napisi' Jisas wapani. Jisas nofa' baptaisa ea', anen ata' nandabeten atin owa', heven a' nandawisi'.
42003022	Ea' Ambal bu'unai Godi nisila'i si'i amil alamba apa' maga'i ma'unai nufia' nisila'mai anen. Ea' anagol malagol ga'i gatagai heven ga'i anef basef ga'i, “Ina' Nogame ae'inai endilisi. Ae' okom mohafel maimailina a'owa'. Okom ae'ami fasima ina'.”
42003023	Afamba Jisas nagasefela maol, afagof ananigufi fataga 30-pelaiguf. Esis amam nematawa ukup pandanda' dowaf pa'i Jisas nogama Josepi.
42003024	Bafapana Jisasi agufuma amamba. Josep, Heli nogamana. Ea' Heli, Matat nogamana. Ea' Matat, Livai nogamana. Livai, Melki nogamana. Melki, Janai nogamana. Ea' Janai, Josep nogamana.
42003025	Josep, Matatias nogamana. Matatias, Amos nogamana. Amos, Nahum nogamana. Ea' Nahum, Esli nogamana. Ea' Esli, Nagai nogamana.
42003026	Nagai, Mat nogamana. Mat, Matatias nogamana. Ea' Matatias, Semen nogamana. Ea' Semen, Josek nogamana. Josek, Joda nogamana.
42003027	Joda, Joanan nogamana. Joanan, Resa nogamana. Resa, Serubabel nogamana. Serubabel, Sealtiel nogamana. Sealtiel, Neri nogamana.
42003028	Neri, Melki nogamana. Melki, Adi nogamana. Adi, Kosam nogamana. Kosam, Elmadam nogamana. Elmadam, Er nogamana.
42003029	Er, Josua nogamana. Ea' Josua, Eleasar nogamana. Ea' Eleasar, Jorim nogamana. Jorim, Matat nogamana. Ea' Matat, Livai nogamana
42003030	Livai, Simeon nogamana. Ea' Simeon, Juda nogamana. Juda, Josep nogamana. Ea' Josep, Jonam nogamana. Jonam, Eliakim nogamana.
42003031	Eliakim, Melea nogamana. Melea, Mena nogamana. Mena, Matata nogamana. Matata, Natan nogamana. Natan, Devit nogamana.
42003032	Devit, Jesi nogamana. Jesi, Obet nogamana. Obet, Boas nogamana. Boas, Salmon nogamana. Salmon, Nason nogamana.
42003033	Nason, Aminadap nogamana. Aminadap, anen Atmin nogamana. Atmin, Arni nogamana. Arni anen Hesron nogamana. Hesron, Peres nogamana. Peres, Juda nogamana.
42003034	Ea' Juda anen Jekop nogamana. Jekop anen Aisak nogamana. Aisak, Abraham nogamana. Abraham, Tera nogamana. Tera, Nahor nogamana.
42003035	Nahor, Seruk nogamana. Seruk, Reu nogamana. Reu, Pelek nogamana. Pelek, Eber nogamana. Eber anen Sela nogamana.
42003036	Sela anen Kainan nogamana. Kainan, Arpaksat nogamana. Arpaksat, Siem nogamana. Siem, Noa nogamana. Noa, Lamek nogamana.
42003037	Lamek, Metusela nogamana. Ea' Metusela, Enok nogamana. Enok, Jaret nogamana. Jaret, Mahalalel nogamana. Mahalalel, Kainan nogamana.
42003038	Kainan, Enos nogamana. Enos, Set nogamana. Set, Adam nogamana. Adam, God nogamana. Bafapana Jisasi ea' ma'um.
42004001	Ambal bu'unai Godi nape si'inama Jisas ea' nakwaha walemb ambamba Jordan nandagiai notanima nafe'. Ea' Ambal anamba nofa'ana nafe' anagon wafigima fataupigima.
42004002	Jisas nape anamba nimaguf hiafi ea' Satan nafi'i nagwambana ma nogosambala mu'uli Godi nimaguf ifimba awin si'ini du'wanini. Jisas ina na' anis gwa'aisi nimaguf ifimba hiafi, owa'. Ea' a' nolomahana.
42004003	Ea' Satan na'ipana na'i, “Ina' na'i ina' Nogamana Godi, dei' kipa otam amamba baga'oh itapi motaga si'i bret.”
42004004	Ea' Jisas nagwamana basef na'ipana na'i, “Baibel na'i bret atota ina atoso'asa ambagof esis epes, owa'atin.”
42004005	Ea' Satan nofa'ana nondowasa' ilif nihimba'mana hiahaom hiami fasimi magape itap hiagoma amom king dembami magala'ambemagoma. Nihimba'managon kwafalis atis.
42004006	Ea' na'ipana na'i, “Hiahaom hiami banagami amamba amom king mugumafiami maloma hiahaom fasimi uga maina, hiahaom amamba God nagase'eami. Apa' dei' i'i egaso'anam anin epena, ae' ese'anam.
42004007	I'i ina' nindiwa nembawa netawa nenda' lotu sonehenama ae', hiahaom amamba atiasi a' ine'imi atom.”
42004008	Ea' Jisas nagwamana basef na'ipana na'i, “Baibel naga'ias na'amba na'i, ‘Ipa' penda' lotuma Dembinai God atona ipe'inai, ea' penda' maola anen atona.’”
42004009	A'i owa' main, Satan nofa' Jisas nondowasa' Jerusalem nahaponana nalutu ipat Godi lu'unai ilif. Ea' Satan na'ipana na'i, “Ina' na'i ina' Nogamana Godi, dei' netoma nindipa' newa itap.
42004010	-
42004011	Dei' main, anif basef Godi fagail buk Baibeli faga'i na'amba fa'i, ‘God atiasi ni'ipa amom ensel mufi'i muhapilina lagof amamugufi mumafina ma otamba ina beha bo'wagah ine'igahi, owa'.’”
42004012	Ea' Jisas nagwamana basef na'i, “Anif basef Godi wapani fagape na'amba fa'i, ‘Ina pegwamba Dembinai God ipe'inai nonda' waf awafi, owa'i.’”
42004013	Satan nanda' gwamba hiani ma ea', nakwaha Jisas nafe' nohafana ma anef nemaf nogagwambana wapani.
42004014	Banagami Ambal bu'unai Godi mape opaf Jisasi a' notanima nafe' itap lu'upa Galili. Ea' same' basef gatifa anen fafe'agon hi'alagon walemb ambalemba bagape Galilii.
42004015	Dondol anen nanda' maol nawalipasa basef Godi ifagw esis Juda sandakolasugwi. Ea' hiasi amam nematawa sasa'ma agol ananigili lu'wagol.
42004016	Jisas nafe' Nasaret taun inimba kofagama, fowa' anen ata' aonama nagapoma. A'i owa' nemaf afamba sabat esis Juda sagapoma noma'wafi, nafe' nawis ipat Juda sandakolasatai si'i dondol nanda'as. Anen nalutu natalifa basef Godi,
42004017	ea' saso'ana anin pepa launi. Pepa inimba anif basef Godi fowa' profet Aisaia nanda'ef fagailani. Anen nopalian niatifan nati basef ifimba natalifif faga'i na'amba fa'i,
42004018	“Ambal bu'unai Dembinaii nape ae'. Ea' nandandepe ma egawalapa basef bu'wafima epes isimba kwahusa hiahawesi. Nasapa'e afi'i ma igawalapa basef na'amba iga'i, ‘Ipa' panda' kalabusi pekwaha kalabus pefe' wahifipa. Ipa' epes naep pagasi'ipai, ipa' piti andeande' wapani.’ Anen nasapa'e afi'i egatopalopa isimba sogofa' nimanimii sogape andeande'.
42004019	Ea' i'ipas basef hiasi ma nogota atamba bu'utai ma Dembinai niti uwahipis notopalopas sogape andeande'.”
42004020	Ea' Jisas nala'watefa pepa inimba launi naso'anan anona aman nugumafi ipati anen nape. Ea' amam nematawa hiasi sagape nomoni naep do' anen atona.
42004021	Ea' na'ipas na'i, “Ipa' a' pame', ae' atalifa basef Godi fowa'ifi atin owa', dei' a' fataga alihif endilisi fandawalapa ae'.”
42004022	Ea' esis sasa'ma agol ananigili lu'wagol sa'i anen aman bu'unai ea' gogolalasisa basef bu'wafi fagataga malogol ananigili. Ea' esis sandahali'ma sa'i, “Aman anamba Josep nogamana a'a?”
42004023	Jisas na'ipas na'amba na'i, “Endilisi atis ipa' atiasi penda' basef ifimba waminif atina ae' pi'i, ‘Dokta, ina' nenda' alop ine'ipi potaga bo'op puli', ea' pi'i wapani pi'i waf afamba nali' nanda'af Kaperneami, afamba apa' mame'af ea'. Ina' dei' nenda'af fetaga na'a wambel kofagama ine'ima.’”
42004024	Ea' anen na'ias na'amba wapani na'i, “Ae' a'ipipa endilisi! Anona profet epes ina saso'ana opalef same' basef ananifi wambel kofagama, owa'.
42004025	Ae' a'ipipa endilisi atis. Nogota atamba fowa' Elaija nagapautai owaf atona nagandogwa, asaf ina ata' falai afagof wanogof aomb wanemb wanemb, owa'atin. Ea' nolom lu'unai nataga ganimba hiagoma. Nogota atamba nematawa hiawai Israeliwai amom maga' mialifawa wape.
42004026	Apa' God ina nasapa' Elaija nafe'ma anowa awambai, owa'atin. Anen nasapa'ana nafe'ma ano'w nemata'w daia'w kwagape Serafati, wambel bagape anep itap lu'upa Saidoni. Ea' akwamba ato'w.
42004027	Ea' nogota atamba anona aowas aunai nataga nanda' alop esis amam nematawa Israeli pagambo'wi. Apa' ina anin epen asasini nataga bo'wen, owa'atin. Anona aman daiana Naman Siriainai ea' anen atona nataga bo'ona.”
42004028	Ea' esis hiasi sape ipat atamba same' basef ifimba, a' nomonas wandafum kwapete'a Jisas.
42004029	Ea' sosafel sali'amonana nawisi taun ando'. Taun inimba asasini natoma halafuta ilif. Ea' sofa'ana safe' halafuta atamba sa'i sogwalo'ana niliana tata.
42004030	Owa', anen nandali'amona esis la'afisa a' nafe'.
42004031	Jisas niliana Kaperneam taun inimba nagape itap lu'upa Galilii. A'i owa' nemaf afamba Juda sagapoma noma'wafi sa'i sabat, anen nawis nomon ipat sandakolasatai nawalipas.
42004032	Same'ana sa'i anen nofa' agol lu'wagili dei' na'ipasa basef banagafi. Ea' sosafel gogolalasis kwapete' endilisi.
42004033	Anona aman ambafuh manda'anai nape ipat atamba, ambal aunai napaona. Anen galala mehip endilisi na'ias na'i,
42004034	“E! Jisas ina' Nasaretinai, na'i nifi'i nenda' maina apa'? Ina' nafi'i ma negahambombagapa? Ae' egawa ina' nogama God bu'winai hilili'i.”
42004035	Owa' Jisas ninifalona na'amba na'i, “Ina' ambalip awinai sopama malogol kwaha aman anamba.” Ea' ambalip anamba nakwahona nowa itap la'afena esis nawisi nafe', ina ata' nahambombagana wapani, a' owa'atin.
42004036	Esis hiasi gogolalasis sandakoto'ma sanda'ipama sa'i, “Ifimba basef mamahifa? Anen natofa ambagof awami na'ipam si'i anona aman banagonai. Ambagof awami mame' basefa anen, makwahona mafa' mafe'.”
42004037	Ea' basef ifimba nanda' hiahaom amamba banagami fafe'agon hi'alagon walemb bagape na'ambai.
42004038	Saimon nandagi'mo'wi aowas nanda'akw alop ako'upi nifip kwapete'. Ea' Jisas nosafel nakwaha ipat atamba sanda' kolasatai, nafe' nawis ipat Saimoni. Ea' sahali'ana ma nogatopalopa'w.
42004039	Ea' anen nafe' nalutu felefele' ma ako'w nataloga aowas inimba natofan nafa' nakwaha ako'w. Ea' kosafel kwafalis kwanda'masa gwa'aisi esis.
42004040	A'i owa' awin newala naso', esis amam nematawa sofa' anis alipisi aowas hiana haona nanda'asi sofa'as safi'mai Jisas. Ea' nasa lagofas atona atin nanda'as bo'wes hi'alas.
42004041	Ea' ambagof awami hiami makwaha esis hiasi mawisi mafe' ea'. Ambagof amamba awami mofalana higihiga' ma'oh ma'i, “Ina' nogamana Godi.” Amom mogawa anen Krais, God nandandepana nasapa'ana nagafi'ii. Ea' Jisas ninifalom na'i ina ata' mi'i anif basef, owa'. Mosopama malogof.
42004042	A'i owa' kuhimbita atota Jisas nakwaha wambel ambalemba nafe' anagon wafigima epes akagoma. Esis safe' solaomana satolona asafe'ma anen. Esis ina sa'i anen nokwaha esis nofe' owa', sa'i sotalifana nope atapina nolomas.
42004043	Owa', na'ipas na'i, “Ae' a'i ewalapa basef fasifi ma epes sogawisa maol Godi nope Dembinai nugumafias. A'i ewalapa basef ifimba anagon taun hiani wapani. God nasapa'e afi'i enda'ani maol inimba atin.”
42004044	Ea' nafe' nawalapa basef Godi ifagw esis Juda sandakolasugwi nawalapef nafe' nafe' atapina itap lu'upa Judia.
42005001	Anef nemaf Jisas nalutu dumb Genesaret akata naloma hiasi amam nematawa sala'ambemana sape same' basef Godi.
42005002	Ea' nati anota bot sa'utai biata tala embel felefele'ma nimbapif dumb ambamba. Ea' amom mogowafa agufi mandani' mafe' masa'opa anembeh amamimbihi.
42005003	Jisas nalota natoma bot Saimoni ea' na'ipana na'i, “Sapa' bot nokwaha bandagoma nefe' laogoma kwasala.” Ea' Jisas natoma bot nawalipasa basef esis amam nematawa.
42005004	Anen nawalipasa ea' na'ipa Saimon na'i, “Ina' sapa' bot tofo'o dumb embel laogoma ea' pela anembeh howala pewafai anogof agof.”
42005005	Ea' Saimon nagwa basef na'i, “Dembinai, doko' owamb laomb afa' wanda' maol banagambel owa', ina wagi anol aol, owa'atin. Owa' na'ipa ae' na'amba, dei' ela anemb bewala.”
42005006	A'i owa', mala anemb bewala mowafai agof hiami. Ea' anemb ba'i pele'etamba agof hiami a'owa'.
42005007	Ea' amom mowaulai alipumi amamumi magape anota boti mafi'i matopalopam mowafai agof malam bot biafita si'ita, ta'i a' towala.
42005008	Saimon Pita nati na'amba, ea' nindiwa nembawa natawa felefele'ma bo'wagah Jisasi na'ipana na'i, “O Dembinai, ina' kwaha ae', afo'o. Ae' aman auwai!”
42005009	Dei' main, anen naloma amom magalumanai mati agof mogowafami hiami a'owa'. Ea' amom gogolalasom nomonas salasafe'.
42005010	Nogaopana Sebedii biam Jems naloma Jon maloma Pita mandau'umai wapani gogolalasoma agof amamba. Ea' Jisas na'ipa Saimon na'i, “Ina' ombal mogahena, owa'i. Dei' atef nesafela anin maol daian nenda'an atapinaman nefa'i epes sifi'i sigaili.”
42005011	Ea' amom manda' botagw gwafe' bandagoma, a' makwaha hiahaom amamumi hi'alam ma'oh, ea' mailana mafe'.
42005012	Nogota atamba Jisas nape anin taun, anona aman nagape na'ambai aowas aunai nanda' alop ananipi hi'alap pagambu'wi. Anen nati Jisas nafi'i, nowafa nambe' nembel itap kwafalis atis na'ipana dindinip na'i, “Dembinai, i'i ina' ni'i aho', nenda'e etaga bo'owe.”
42005013	Ea' Jisas nando lagol nasagol alop aman anambai na'ipana na'i, “Ae' a'i aho' ma ina' negataga bo'wena.” Ea' dei' atef aowas inimba aunai nanda' alop pagambu'wi nakwahona ea' bo'ona.
42005014	Jisas na'ipana dindinip na'i, “Ina a' nefe' ni'ipa anin epen ni'i ae' anda'ena bo'wena, owa'i. Ina' fo'o nihimba'mana alop ine'ipi ma aman anamba pris. Ea' nese'ana hiahaom amamba anen nondolalima God ea' ina' ninifelona ma nagataga bo'wena si'i mu'uli ananini fowa' Moses naga'ipasani naga'i. Ama esis hiasi sogogawa aowas ine'ini ahi'alan.”
42005015	Owa', owa'atin. Diga basefa hiahawes isimba Jisas nanda'manas aman anambai gatis safe' ganigani. Fowa' ina hiasi same' basef ifimba, owa', apa' dei' hias a'owa'. Isimba atis dei' epes hiasi safi'i ma sogame' anona nogatofamasa aowas asasini.
42005016	Apa' nimaguf hiafi anen nafe' anamba wafigima epes akagoma ma nape nandabeten.
42005017	Anef nemaf Jisas nape nawalipa esis amam nematawa ea' anom dembami Farisi maloma anom dembami magawalipasa mu'uli Godi tol mape. Anom mafi'i walemb hielimbi itap lu'upa biafip Judiai Galili. Apa' anom mafi'i Jerusalem. Ea' banagami Dembinai Godi mape Jisas, ama nanda' epes aowas nanda'asi sogohafel bo'wes wapani.
42005018	Ea' anom amam daiam mofa' anona aman lagof bo'wagah sagaga'anai, na'oh alihis mofa'ana mafi'i. Ea' ma'i mofa'ana mefe' muwis ipat membe'ana felefele'ma Jisas.
42005019	Owa' asi'igina amam nematawa hiasi. Amom ina mati ano'w ufia'wa mofa' awasini mugawis nomon, owa'. Ea' malota ipat ilif mihianama bogwan mala aman anamba awasinai naloma alihis nowala nomon la'afena amam nematawa, mambe'ana na'oh Jisas opafunama.
42005020	Nogota atamba Jisas natolom nogawa amom mahapifa ma'i anen banagonai ma nogatopalopa aman anamba aowas nanda'anai. Ea' na'ipa aman anamba na'i, “Ina' epen ae'inai. Waf awafi ina' nanda'afi ae' akwahomenaf hi'alaf okom mase'eaf.”
42005021	Ea' amom dembami magawalipasa mu'uli Godi maloma amom Farisi atom ukup atip pandanda' pa'i, “Aman anamba mamahonama nanda' God findiwanai? Owa'atina anona aman la'ifinama nogakwaha waf awafia. Maol inimba God atona nanda'ani.”
42005022	Jisas nogawa nomonas isimbai amamisi. Ea' na'ipam na'i, “Dei' maina nomonas ipe'isi sagape na'amba?
42005023	Dei' hiahaom maim ipa' pa'i ahifima ae'? Ae' banagiwai ma i'ipa aowas nanda'anai iga'i, Ae' egakwahomana waf awafi anen nanda'afi a'a i'ipana iga'i nogasa'ma alahis ananisi nosafel nogafe'. Basef ifimba ma nogasa'ma alahis ananisi, ipa' pa'i amamba ahifima ae'.
42005024	Ae' a'i ipa' pegawa ae' ataga epen egefa' alop epesi, la'ifiwai ma egakwaha waf awafi hiafi amam nematawa sagape itapi sanda'afi. Ae' a'i ihimba'mepa ae' la'ifiwai ma enda' hiahaom amamba. Ea' anen na'ipana na'i, “Ae' a'ipina endilisi, ina' safel sa'ma alahis ine'isi nefe' ipat ine'itai.”
42005025	Jisas na'ipana atin na'amba, nosafel nalutu nasa'ma alahis ananisi naep amam nematawa hiasii. Ea' ata' nafe' atin ufia'w, nandagala nafela agol Godi lu'wagol nafe' ipat ananitai.
42005026	Ea' amam nematawa isimba hiasi gogolalasis kwapete' endilisi, ombal mahas a'owa' safela agol Godi lu'wagol sa'i, “Dei' apa' mati anef waf dambaifi daiaf fowa' owa' mogatilifia.”
42005027	A'i owa' main, Jisas nosafel nafe' nati anona aman nogofa' takisi tol nape ipat sogofa' takisa, agilinama Livai. Ea' Jisas na'ipana na'i, “Ina' fi'i nila ae'.”
42005028	Ea' nosafel nailana nafe'. Hiahaom hiami ananimi nakwahom ma'oh.
42005029	Ama main, Livai nanda' anis gwa'aisi lu'wasi ipat ananitai ma noganifela Jisas. Ea' amam hiami awami mogofa' takisi maloma anom daiam wapani mape ma' gwa'aisi maloma amom biam.
42005030	Ea' anom Farisi dembami maloma anom dembami magawalipasa mu'uli Godi, amom Farisi, mape manda' megahaha amom alipumi Jisasi. Ma'i, “Dei' maina ipa' pape pa' gwa'aisi pagaloma amom mogofa' takisi maloma amam amamba manda' waf awafii? Na'ambai ina andeande', hapaimi.”
42005031	Owa' Jisas name'am na'ipam na'i, “Isimba aowas akasi ina safe'ma dokta, owa'. Esis bu'wasi. Apa' isimba aowas nanda'asi atis, dao' safe'ma dokta.
42005032	Ae' ina afi'i ma egefala epes sagape andeande'i sogambema opalef, owa'. Ae' afi'i ma egefala epes sanda' waf awafii atis sombema nelelemb sokwaha waf awafi sogafe'ma God.”
42005033	Ea' anis epes sa'ipa Jisas na'amba sa'i, “Alipumi Joni maloma alipumi amom dembami Farisii ukup papoma basef Godi. Ea' anif nimaguf wikifah danda amom molalama gwa'aisi mondabeten atin. Apa' alipumi ine'imi owa' monda' waf afambaia. Amom ma' gwa'aisi embel mais atapis dondol.”
42005034	Ea' nagwamas na'i basef waminif atin na'i, “I'i anis sonda' anis gwa'aisi lu'wasi ma anis aman nemata'w bias sondaso'amai, ipa' ina la'ifipama penda' esis alipisi sondowalo' sondaiwa'ma gwa'aisi afamba anen nagaso' nemata'wi nape nagalomas, owa'atin endilisi.
42005035	Apa' nemaf afamba anen nagaso' nemata'wi nokwaha esis nogafe' anagon lauguni, dao' esis a sololama gwa'aisi.”
42005036	Ea' Jisas na'ipasa anif basef waminif atina luwaguf na'i, “Ina andeande'ma pegatopa' lowaf namifi pesambalef fegaloma anef lowaf apifi, owa'. I'i anis sonda'am na'amba, lowaf ina atiasi findati na'amba atin feloma apifi, owa'. Namifi a' pele'etaf atin.
42005037	Apa' ina anin epen nakolo'wa embel wain dambaini agwahup apinai memeina, owa'. I'i anin nenda'am na'amba, embel wain netef hian, nohape' agwahup anamba pepe'etana ea' wain kolo'olam awasim hi'ilam.
42005038	Apa' wain dambainai sakolo'wan agwahup dambainai atona.
42005039	Ea' ami noga' embel wain apini anin ina atiasi nomonas si'i wain dambaini, owa'. Anin a' na'i, ‘Wain apini fasini nikila' dambaini.’”
42006001	A'i owa' anef nemaf Juda sagapoma noma'wafi sabat, Jisas nafe' anagon owa' nataga anof aof sagawa witafi a' nawis. Ea' alipumi ananimi mafe' malomana, ea' mosaga anom wit magaofi moka'isam lagof amamugufi ma'am.
42006002	Owa' anom Farisi mahali'am ma'i, “Ina penda'am na'amba ma nemaf afa'e sabat magapoma noma'wafi, owa'i. Dei' maina panda'am na'amba?”
42006003	Ea' Jisas nagwamam na'ipam na'i, “Ipa' pegawa basef ifimba ma waf fowa' dembinai King Devit nanda'afi. Afamba Devit naloma alipumi ananimi nolomagaham
42006004	anen nawis ipat lu'unai Godi nomon na' bret atamba amom pris mondolali mogaso' Godatai. Ea' na'ata naso' alipumi ananimi ma'ata atin. Apa' mu'uli ape'ini na'i amom pris atom mea'ata.”
42006005	Ea' Jisas na'ipam wapani na'i, “Ae' ataga epen egefa' alop epesi, ape Dembiwai ma nemaf afamba sabata iga'ipipa maol main andeande'ma pigaila basef penda'an nemaf afamba.”
42006006	Anef nemaf sagapoma noma'wafi sabat a' fataga. Jisas nafe' nawis nomon ipat Juda sandakolasatai nape na'ipasa basef esis amam nematawa. Ea' anona aman nape nalomas, lagol kwahisigili ananigili awagol gaga' gail.
42006007	Amom dembami magawalipasa mu'uli Godi maloma anom dembami Farisi ma'i mowando'ma ufia'wa mogasapaga Jisasa anif basef baso'afi ma monda' kotimana. Ea' manda'ana naep di'indi'ana. Ma'i mogati anen nosambala mu'uli ma nemaf afamba sabat nonda' aman anamba bo'ona a'a owa'?
42006008	Owa' anen a' nogawa nomonas amamisi, na'ipa aman anamba lagol awagilinai na'i, “Ina' safel nilutu naep hiasii la'afena esis sogatilina.” Ea' anen nosafel nalutu.
42006009	Ea' Jisas na'ipam na'i, “Ae' a'i ihali'ipa ma mu'uli ape'ini na'ias na'imama? Nemaf afa'e apa' ma'i monda' waf bu'wafi a'a monda' waf awafi? Na'i apa' motopalopasa sogape andeande' a'a mohambombagas sogaga'?”
42006010	Ea' natologon tulif amam nematawa hiasi, na'ipa aman anamba na'i, “Dowa lagol ine'igili usi'igil.” Ea' anen nando lagol ananigili agataga bo'wagol wapani.
42006011	Owa' amom Farisi nelelemb wandafum kwapete' endilisi ma anen. Ea' manda'ipama ma'i, “Afa' atiasi onda' maina Jisas?”
42006012	Nemaf afamba Jisas nandowasa' nafe' halafutagwa nandabetena God. Ea' owamb amamba laomb anen nape nandabeten nafe' a' lala.
42006013	Awin a'i owa' natafi, anen nofala alipumi ananimi hiami mafi'i nandandepa 12-pelaim nahapomama agol aposel amom atom.
42006014	Anona Saimon, ea' Jisas nanda'mana agol wa'agol Pita. A Andru, owamana Saimoni. Ea' Jemsi Jon. A Filipi Bartolomyu,
42006015	Matyu naloma Tomas ea' Jems nogama Alfiusi. Ea' Saimon anen pati inimba Seloti.
42006016	Ea' Judas nogamana Jemsi, a Judas Keriotinai, aman anamba nogawalapa Jisasa boumi ananimii.
42006017	Ea' Jisas niliana naloma alipumi ananimi mafe' anagon bembe'agoma, doko' esis alipisi hiasi ananisi safi'i sali' sagalutuma. Ea' epes hiasi safi'i. Anis safi'i walemb hiagoma anep itap lu'upa Judia a anis safi'i walemb bialemb Tairi Saidon bape bagalo'ma naohi, anis safi'i Jerusalem.
42006018	Esis safi'i ma sogame' basef ananifi ma nogatofa aowas asasinai. Ea' esis amam nematawa ambagof awami magahambombagasi safi'i, Jisas nanda'as bo'wes wapani.
42006019	Banagami ananimi mafe' manda' esis hiasi bo'wes. Ea' dei' esis hiasi sa'i sohahapila anen.
42006020	Jisas natiti amom alipumi ananimi na'ipam na'i, “Ipa' kwahupai otamba mais akipai, ipa' pawis ea' nomona maol Godi nope Dembinai nugumafipa. Isimba atis dei' ipa' sonahepa pandagala pape.
42006021	Ipa' epes nolomagahipai, dei' sonahepa pape andeande'. Dei' main, anaf ipa' pea' gwa'aisi a' alihipa. Ipa' epes nelelemb nimanilimba pagalifi, dei' sonahepa pape andeande'. Dei' main, anaf ipa' sonehepa pinda'iaf.
42006022	Ae' ataga epen egefa' alop epesi. Nambimb anis daias siti ipa' pila ae', esis nelelemb awalemba ipa' endilisi. Ea' sowa' alafugaha ipa' sohaponamepa agof awagufi si'iguf wa'agof endilisi si'i ipa' epes aupai sindaiwa'mepa sili'amonepa.
42006023	Nemaf afamba esis sonda'epa na'amba, ipa' a sonondahepa pilutu pialemb atin. Dei' main, hiahaom hiami fasimi ipe'imi ma'oh heven. Fowa' akupas bafapas asasisi sanda' amom profet aom na'amba atin.
42006024	Apa' ipa' otamba uga maim hiamipai, ipa' solawaipa ma hiahaom awami akafimi mogatagamepai. Dei' main, ipa' dei' pefa'am ea' hiahaom monda'epa dagalaipamami.
42006025	Ipa' dei' paga' gwa'aisi alihipai, solawaipa ma hiahaom awami akafimi. Dei' main, anaf ipa' a' nolomehepa. Ipa' dei' panda'iafi, ipa' solawaipa ma hiahaom awami akafimi. Dei' main, anaf ipa' pelefa penda'aga a'owa'.
42006026	Ipa' dei' epes hiasi hi'alas sagafela agof ipe'igufi saga'i ipa' bu'upai, ipa' solawaipa ma hiahaom akafimi awami. Dei' main, fowa' akusas bafasas asasisi saga'ipam na'amba atina amom profet mambaso'am maga'ipasa basef Godii. Sanda'mamam na'amba atin, safela agof amamugufi.
42006027	Apa' ipa' pagame' basef ae'afii, ipa' ukup pelele' pindaila bousi ipe'isi, penda'masa waf bu'wafi isimba nelelemb awalemba ipe'i.
42006028	Ipa' pihali' Goda nonda'mas waf bu'wafi ma epes isimba sanda'mepa ko'opi. Ea' pendabetena epes isimba sanda'epa aupai.
42006029	I'i epen mamahina negahepa aomb wa'oli, pendambema nehepa wa'ol wapani. I'i epen mamahina nefa'mepa saket ipe'itai, ina pinda'imata, owa'i. Pese'anota wapani.
42006030	I'i epen mamahina nefalepama anis maefah, ipa' pese'anas. Ea' i'i epen mamahina negefa' hiahaom ipe'imi, ipa' owa'i pi'ipana dindinipa negwamepama, owa'i.
42006031	Waf maif ipa' pa'i esis sonda'mepaf ipe'i, ipa' penda'masaf na'amba atin.
42006032	“I'i ipa' ukup pipila epes isimba ukup pagapagaila ipe'i, atiasi pefa' hiahawes fasisi maisa waf afamba? Owa'atin. Epes sanda' waf awafii esis sanda'af na'amba atin. Ukup paipaila epes isimba ukup pagapagailasi.
42006033	I'i ipa' penda' waf fasifi ma isimba sanda' waf fasifi atifa ipe'i, atiasi ami nesa'ma agof ipe'igufi? Owa'atin. Epes isimba sanda' waf awafii esis wapani sanda' waf na'ambaifi.
42006034	I'i ipa' pese'asa anis hiahawes epes isimba ipa' pegawa esis atiasi sogogwamepasii, anaf ami nefela agof ipe'igufi? Bola owa'atin. Epes awasi wapani sagaso'asa anom maefah anis sanda' waf awafii, ama esis sotanima sogofa'am na'amba atin mondagwama si'i sali' sagaso'asam.
42006035	Apa' ipa' ukup pindapindaila bousi ipe'isi, penda'mas waf fasifi esis pese'asa hiahawes. Ipa' ina ata' pi'i anaf esis sogwamepas, owa'. Ipa' penda'as na'amba anaf God nagape ilifi nese'epa hiahaom lu'wami fasimi ma pegape awasi ananipai. Dei' main, anen naga'i uwahipigama esis isimba owa' soganifelonaia saloma isimba sanda' waf awafii.
42006036	Ahamepa ipe'inai naga'i uwahipigama esis sanda' waf awafii. Ipa' penda'as na'amba atin si'i anen nagati esis uwahipis.
42006037	“Ipa' ina a' pewaloga anis epes si'i anona jas dembinai nagawaloga basef kot lu'unai, owa'i. Ama anaf God ina nowalogepa, owa'. Ipa' ina a' pesapaga anis epes dowaf, owa'i. Ama anaf God ina nosapaga ipa' wapani, owa'. Ipa' pekwahowa waf awafi anis sanda'mepaf ipe'i. Ama anaf God nogwas nogakwahowa waf awafi ipe'ifi.
42006038	Ipa' pese'asa hiahawes anis epesa God nogase'epa hiahawes ipa'. Anaf anen nogase'epa hiahawes hiasi si'isi'isa ipa' endilisi si'im kwaef a'owa' miki'. Ikwaf ipa' pegaso'asaf anis epesi, anaf ikwaf afamba atef God nese'epaf ipa'.”
42006039	Ea' Jisas na'ipasa anif basef waminif atina esis wapani na'i, “A'i anin epen naep pagaso'ani la'ifinama nigihimba'man ufia'w anin daian naep pagaso'ani? Owa'atin. Atiasi esis bias dogwas hendihandef sefe' sondakolef sowala atin kwambiwag.
42006040	Epes sanda' skul atini ina sape dambes sikila' tisa asasinai, owa'. Esis sonda' skula hi'alan, dao' sotaga na'amba atin si'i tisa asasinai.
42006041	“Dei' maina ipa' pagati usan sa'usa'uni nagape naep sahin owan ipe'isii, apa' ipa' owa' pegawa hapataf lu'unai nagape naep ipe'ipia?
42006042	Dei' maina ipa' ata' pali' pa'ipa alipisi piga'i, ‘Owame, ae' a'i igimina usan sa'uni nagape naep ine'ipii.’ Apa' ipa' hapataf lu'unai anamba nape naep ipe'ipi. Ipa' malogof biagufipai pagambaso'ami. Ipa' ata' pili' pigi usan hapataf lu'unai nagape naep ipe'ipii, ma piti andeande', dao' a' pigimana usas sa'usi sagape naep alipisi ipe'isii.”
42006043	Lawag bu'ugai ina gola gwa'aisi awasi, owa'. Ea' na'amba atin lawag augai ina gola gwa'aisi bu'wasi, owa'atin.
42006044	Apa' mati gwa'aisi sagailagahi, mogawa lawah bu'ugahi augahi. Epes ina sola sa'utip fikip usihip si'i ahipi anof mandof higatagufi, owa'atin. A ina sola sa'utip wainip anof mandof pipi'ambinif, isimba wapani owa'.
42006045	Epes na'amba atin. Epen bu'wani, anin nomonas fasisi sapain nembel ananimbili, ea' nawalapa waf bu'wafi. Apa' epen awani waf hiafi awafi awasi hiasi fapain nembel ananimbili. Ea' nawalapa waf awafi atefi. Dei' main, waf maif bu'wafi awafi fape si'ifa nembel ananinai, afamba dei' malogol gawalapafi.
42006046	“Dei' maina ipa' paga'i ae' Dembiwai, Dembiwai, apa' ipa' owa' pila malogol ae'agilia?
42006047	Ami nifi'mai ae' ma nigaila malogol ae'agilii, dei' ae' indila'waifa waf ananifi ma ipa' pegegawaf.
42006048	Epen inimba si'i anona aman nagala' ipati. Anen nandoma olalef fewala gani itap awin otamba mogotaoma. Ea' nanda' ipat tatoma ilifa otamba ambamba. Ama main, walemb nawisi embel kolo'walami mafe', ipat ina tandagwamba, owa'. Dei' main? Aman anamba nanda'ata banagota.
42006049	Apa' epen ami name' basef ae'afi owa' nilifa, inimba si'i anona daiana nagala' ipat falafutai. Anen nanda'ata nala'ata dowaf tatoma itap atep ilif. A'i owa' maina walemb nawisi embel mokwaefa ipat atamba kwafalis atis a' tato totowata aota hi'alata. Ea' ma'uf.”
42007001	Jisas na'i basef ifimba laufi ma hi'alef, a' nafe' nataga anambel wambel Kaperneam.
42007002	Anona aman dembinai nape. Anen kepten nugumafi soldia hiami 100-pelaimi. Anona nanda' maola anini aowasina felefele'ma nogaga'. Ea' kepten okom maimailana
42007003	ea' name' basefa Jisas nasapa' anom agufumi Judai mafe' mofala Jisasa nonda' aman anamba bo'ona.
42007004	Ea' mafe' matagama Jisas ma'ipana dindinip ma'i, “Kepten anamba aman bu'unai, andeande'ma ina' negatopalopana nenda' aman nanda' maola anini bo'ona.
42007005	Dei' main, anen okom magamagaila apa' Judai nala' ipat apa' mandakolasatai.”
42007006	Ea' Jisas nafe' nalomam nafe' nataga felefele'ma ipat owa', Kepten anamba nasapa' anom alipumi mofa'ai basef ananifi mafi'i ma'ipa Jisas na'amba ma'i, “Dembinai, ina' negafo'o owa', hapaimi. Ae' ina aman bu'uwai ma ina' nefo'o negawis ipat ae'atai, owa'.
42007007	-
42007008	Isimba atis ae' wapani ina bo'owe ma egafe'mago ina', owa'atin. Ina' ninda'i basef atif bola anen bo'ona. Dei' main, ae' ape lafela anom soldia dembami mumafi mase'e maol. Ea' ape ilifa anom soldia ae'ami imafiam. Iga'ipa anona iga'i, ‘Ina' fo'o’, name'e nafe'. A iga'ipa anona iga'i, ‘Ina' fi'i’, neme'e nafi'i. Ea' iga'ipa anamba agol akanai nanda'me maoli iga'i, ‘Ina' da'a maol inimba’, anen name'e nanda'an. Ina' dembinai. Ea' aowas inimba atiasi neme' basef ine'ifi a' nefe'. Dei' ina' ninda'i atin, ea' anen ambo'ona wapani.”
42007009	Jisas name' basef ananifi okom malamafe' ea' nandambema na'ipa amam nematawa hiasi sagagi'ma anini na'i, “Ae' a'ipipa, soldia dembinai anamba anen ina ipa' Israelinai. Owa' dei' nahapifa ae'. Owa' anona aman Israelinai nohapifi na'ambaea, owa'atin. Anen nikila' ipa' Israela nagahapifi banagambel.”
42007010	Ea' amom amamba kepten nasapa'am magafi'ii motanima mafe' ipat mati aman anamba nanda' maola kepteni bo'ona ea'.
42007011	A'i owa' main, Jisas nafe' anambel wambel Nen. Alipumi ananimi maloma anis amam nematawa hiasi safe' salomana.
42007012	Anen nafe' felefele'ma uta sagawis wambel ambalembama, owa' nati anis sofa' anin awani nagaga'i safi'i sa'i sowan. Awani inimba nagaga'i ma'man alifi'wi. Ako'w kola anin atin, waulunama'w a' naga'. Ea' esis amam nematawa hiasi sagape wambel ambalembai safi'i salumai ako'w.
42007013	Dembinai nati ako'w, okom ananimi ma'i uwahipi'w ea' na'ipa'w na'i, “Ina' negalef owa'i.”
42007014	Ama main, anen nafe' felefele' nasa lagola bokis sagalanasi. Ea' amom mogofa'ai bokis isimbai tol malutu. Ea' Jisas na'i, “Awani, ina' neme'! Ae' a'ipina, ina' safel.”
42007015	-
42007016	Awani inimba nagaga' ea'i nesafel nape na'i. Ea' Jisas naso'akwan ma'man anani'wi. Na'amba esis ombal mahas a'owa' safela agol Godi sa'i, “Anona aman profet dembinai nataga ea' la'afena apa'. God nafi'i ma nogatopalopa amam nematawa ananipai.”
42007017	Ea' basef ifimba ma maol Jisasi fafe'agon hi'alagon anamba itap lu'upa Judia ea' anamba hiagoma wapani.
42007018	Alipumi Joni ma'ipana hiahaom amamba banagami Jisas nanda'ami. Ea' Jon nofala alipumi biam ananimi
42007019	nasapa'am mafe' mahali' Dembinai Jisas ma'i, “Ina' aman ma'wina a' nafi'i, ea' a'a ata' mope mohafa anona daiana?”
42007020	Alipumi amamba biam Joni matagama Jisas ea' ma'i, “Jon nagapisi'as embeli nasapa' afa' biafa wafi'mai ina', anen na'i nogawa, ‘Ina' aman ma'wina nafi'i, a'a ata' mope mohafa anona daiana?’”
42007021	Nemaf afamba atef Jisas nanda' amam nematawa aowas hiana haona nanda'asi sataga bo'wes. Anen natofamasa ambagof awami magapaisi. Hiasi naep pagaso'asi nanda'masep patimas andeande'.
42007022	Ea' Jisas nagwamama basef na'i, “Ipa' pitanima pefe' pi'ipa Jona hiahawes isimba dei' patilis pagame'asi. Isimba naep pagaso'asi asati wapani, bo'wagah awamisi safe' andeande'. Isimba aowas aunai nanda' alop asasipi pagambu'wi ambo'wes, aligah hagaso'asi same' basef andeande', sagaga'i sotanima sosafel wapani a kwahusi same' basef bu'wafi Godi.
42007023	Epes mamahisa ukup atifip sagahapifai, isimba asonohas andeande'.”
42007024	Amom biam mogofa'i basefa Joni a' motanima mafe'. Ea' Jisas na'ipa esis amam nematawa ma Jon na'i, “Fowa' ipa' pafe' anep itap fataupigima wafigima pafe' pati main? Pafe'ma pagati anona aman pupulinai si'i anota elifita fufin naolata tagalimbi? Owa'atin.
42007025	A'a pafe' pati main? Pafe' pati anona aman nagala klos fasimi atumii? Owa'atin. Epes isimba sogatala hiahaom bu'wami atumi ma moni hianai sagala klos fasimi atumi, epes isimba sagape ifagw bu'wagwi atogw amom king dembami magapaugwi.
42007026	Apa' ipa' dei' pafe' pati main? Pafe' pati anona aman profet? Endilisi ae' a'ipipa, anen profet dembinai nikila' profet hiami hi'alam.
42007027	Aman anamba ea' ma'una anen atona si'i basef fagape Baibeli na'iasa God fowa' na'ias naga'i, ‘Ina' neme', anaf ae' esapa' aman nogofa'o basef ae'afii nili' nefe'ma ina' nondondomba ufia'w ine'ikwi.’
42007028	Ae' a'ipipa, Jon dambena nikila' amam hiami ma itap apa'e. Apa' epen ami dei' nigawis nomona maol Godi nope dembinai nugumafian, inimba dambeni nikila' Jon. I'i epen inimba agol akani ma wambota Godi, anin wapani dei' nape dambeni nikila'ana.”
42007029	Ea' amom mogofa' takis mogambaso'masi maloma epes hiasi sagame' basef Jisasi esis sa'i, “Aho', waf Godi andeande'.” Dei' main, Jon atona nagapisi'asi.
42007030	Apa' amom Farisi maloma anom magawalipasa mu'uli Godi ina mofa' baptaisa Jon, owa'. Amom manda'as na'amba dei' mandambema mowa' alafugaha ufia'w fasi'wi God nigihimba'mama'wi.
42007031	Ea' Jisas na'i, “Atiasi ae' indila'waifa ipa' amam nematawa dei' pagape itapi i'imama? Ae' i'ipipa basef maif waminif atina pegegawa waf ipe'ifi?
42007032	Ipa' pape si'i anis awasi sandakolas sagapoma sofala anis awasi daias saga'i, ‘Apa' mandagala mufapula batagwa ipa', apa' ipa' ina palemb. Apa' manda' awalef si'i sagatala fawiagof malef mindiwagef, apa' ipa' owa' pelefa.’
42007033	“Aman anamba Jon nagapisi'as embeli nafi'i, ina na' gwa'aisii embel wain, owa'atin. Ea' pa'i ambal aunai napaona.
42007034	Dei' ae' ataga epen egefa' alop epesi afi'i a' gwa'aisi saloma embel wain, ea' patolowe pa'i, ‘Piti anen aman naga' wali'ita hiatai, naga' embel wain hiani endilisii. Anen alipunai ma amom mogofa' takisi magambaso'masi maloma amam manda' waf awafii!’
42007035	Apa' epes ami sigaila gawa fasini Godi, esis hiasi sa'i, ‘Gawa inimba anin bu'wani!’”
42007036	Anona aman Farisi nahali' Jisasa nifi'i nea' gwa'aisi nogalomana. Ea' nafe' ipat atamba Farisii nalomana ma' gwa'aisi.
42007037	Ea' ano'w nemata'w kwagape taun inimbai kwanda' waf awafii. Ako'w kwame' basefa Jisas na' gwa'aisi ipat atamba. Ea' kofa' anol botol fasili si'i otam embel sanda alogw fasigwi gwagani kwafi'i.
42007038	Ea' kwawis kwafe' kwalutu alafuga Jisasi felefele'ma bo'wagah ananigahi kwalef. Ea' embif akwa'ufi faluwi fewala bo'wagah Jisasi ea' kwanda' auf balagaifi kopati' embif akwa'ufi, kwape kwasisi' bo'wagah ananigahi kwanda' lotumana. Ea' kwakolo' sanda inimba bo'wagah ananigahi.
42007039	Ea' Farisi anamba nahali' Jisas nagafi'ii nati isimba, nomonas ananisi sandanda' sa'i, “I'i aman anamba endilisi anen profetai, a' nogawa nemata'w akwamba kwagahapila anini, nogawa waf akwa'ufi. Dei' main? Ako'w kwanda' waf awafii.”
42007040	Ea' Jisas nagwamana nomonas isimba Farisi anamba na'ipana na'i, “Saimon, ae' a'i i'ipina anif basef.” Ea' Saimon na'i, “Tisa, ina' walapa basef ine'ifi.”
42007041	Jisas na'i, “Amam biam anof wiaf fapoma amoma anona aman otamba hiamunai. Anona nowaola wiafa 100 kina apa' anona 10 kina atin.
42007042	Ama main, amom biam ina la'ifima mogogwa wiaf afamba, owa'. Ea' dei' aman anamba okom maso'ana wiaf afamba amom biami nakwahomamaf. Ea' amom biam atiasi ami okom mimila anen a'owa' nikila' anona?”
42007043	Saimon nagwa basef na'amba na'i, “Ae' a'i aman anamba nagaso'ana wiaf lu'wafii 100 kinai.” Jisas na'i, “Ina' nawalogef andeande'.”
42007044	Ea' nandambema na'ipa Saimon na'i, “Ina' niti nemata'w akwa'e? Ae' afi'i awisi ipat ine'itai. Ina' owa' nese'e embel esa'opa bo'wagah ae'agahia, owa'atin. Apa' nemata'w akwamba kwasa'opa bo'wagah ae'agahi ma embif fagaluwi naep akwa'upii. Ea' kopati'if balaga akwa'ugai.
42007045	Ina' owa' nisisi' ae'a. Apa' doko' ae' afi'i awisi atin, ako'w kwape kwasisi' bo'wagah ae'agahi atapi'w kwape kwafi'i kwataga dei'.
42007046	Ina' owa' nenda' wel nefame balaga ae'agaia. Apa' ako'w kwaofame bo'wagah ae'agahi embel sanda.
42007047	Na'amba dei' ae' a'ipina. Ako'w okom maimaila ae' a'owa'. Waf afamba okom magamagaila ae'afi fihimba'mapa waf awafi akwa'ufi hiafi akwahoma'waf hi'alaf. Epen ami God nokwahoman waf awafi ananifi kwasala'uf okom moso'anaf, epen inimba anin atiasi okom mimila God kwasakwasala.”
42007048	Ea' Jisas na'ipa nemata'w akwamba na'i, “Ae' akwahomena waf awafi ine'ifi okom mase'eaf.”
42007049	Ea' amom mape ma' gwa'aisi magalumanai mape ukup talambi manda'ipama ma'i, “Aman anamba anen mamahonama na'i atiasi banagonama nogakwaha waf awafii?”
42007050	Jisas na'ipa nemata'w akwamba na'i, “Ina' nahapifa ae' banagiwai. Isimba atis God nakwahomena waf awafi ine'ifi nowambelena nitanimai nepe andeande'. Ina' fo'o, ea' nembel ine'imbili bepe awanembel.”
42008001	A'i owa' main, Jisas nafe' walemb hielimbi naso'asa basef bu'wafi amam nematawa sagape taun inimbai walemb hiagomai. Na'ipasa basef ifimba bu'wafi ma atiasi sogawis nomona maol Godi nope dembinai nugumafias. Alipumi ananimi maloma
42008002	anowa nematawa safe' salomana. Nematawa awamba fowa' aowas nanda'awa Jisas natofamawa ambagof awami nanda'awa bo'owa. Ano'w Maria sofala'w sa'i Makdalai'wi, fowa' nagatofama'wa ambagof awami 7-pelaim magapau'wi.
42008003	Ea' ano'w Joana nemata'w anona aman nugumafi ipat Heroti, agol ananigili Susa. A' ano'w Susana kwaloma anowa nematawa hiawai daiawa wapani wafe' walomana. Awo watopalopa anen naloma alipumi ananimi ma otamba gwa'aisi mais awausi.
42008004	Esis amam nematawa hiasi safi'i taun hiagoma, safi'i sandakolas safi'mai Jisas. Ea' anen naso'asa basef waminif atin na'amba na'i,
42008005	“Anona aman nafe' nowaha olemb witimb si'i raisi anof aof. Nowahemb nafe', anemb bewa ufia'w sagafe'ma. Anis epes safe' safafa'asemb ea' amiguf fufia' fafi'i fa'amb.
42008006	Anemb bewa anagon otambaigima. Ea' bataga apa' itap owa' embelepa. Gagalisimb ea' alimb.
42008007	Anemb bewala la'afena mandelef wandafumi mataga malomam maofana wit, ea' amom ina mail mola gwa'aimi, owa'.
42008008	Ea' anemb bewa begafe' itap fasipai ea' bataga balo bail bela gwa'aisi. Olemb ambamba atona bataga balo bail bela gwa'aisi hiasi 100-pelais atis.” Jisas na'ias na'amba ma ea', na'ipas mehip na'i, “Ipa' aligah hagagalipai ma pegame' basef ifimbai, pendame'ef andeande' ukup pendapomef.”
42008009	Ama main amom alipumi Jisasi mahali'anama basef kofagefa waminif atini.
42008010	Ea' nagwamama basef na'i, “God ea' nihimba'mepa basef kofagefa fape fandambahi'i ma ipa' pigawis nomona maol ananini nope Dembinai nugumafipa. Apa' anis daias owa'. God ina nihimba'mas basef ifimba kofagefa, owa'. Ama esis ina seme' basef ifimba alihif, owa'. Seme' basef waminif atini atifa atiasi sotologon, apa' ina siti anis maefah, owa'. Ea' sogahembe' seme' basef, apa' ina sogawa kofagefa, owa'atin.”
42008011	Basef waminif atini kofagefa na'amba. Olemb ambamba si'i basef Godi.
42008012	Anemb begewala ufia'wi ambamba si'i epes same' basef, owa' Satan nafi'i nelefata basef ifimba fagape nelelemb asasilimbi ma esis ina sahapifa God nakwahomas waf awafi sagape andeande', owa'atin.
42008013	Anemb bewa bafe' anagon otambaigimai, ambamba si'i anis epes same' basef Godi ea' sofa'ef sandagalamef. Apa' isimba si'i masilimb owa' bendala begewala itap awinia. Esis sahapilif nogota bandata ma a'i owa', Satan nagwambasa sonda' waf awafi ea' sandahagas sakwaha sagahapifa God.
42008014	Anemb begewala mandelef wandafumi la'afini, ambamba si'i anis same' basef sailif safe' ama main owa', anom nimanimi mamimami maloma moni main a anom dagala maim itapami, hiahaom amamba maso'ala esis. Ea' ina sahapilif sanda' waf bu'wafi banages, owa'atin. A sowa si'i gwa'aisi owa' sogalo andeande'ia.
42008015	Apa' olemb ambamba begewala itap fasipai, ambamba si'i anis same' basef sahapilif tatala'if. Nelelemb asasilimbi fasilimba sagame' basef Godi sogailif. Esis sape banages sanda' waf fasifi banagef, isimba sape si'i olemb bataga balo bail begela gwa'aisi andeande'i.”
42008016	“Epes ina sakata lambeh sopalo'ambeh ha'oh lafelagwa baketia o belitagw lafelagwa, owa'atin. Esis sawamonambeh hatoma belita ilifa epes isimba suwisi sigati nogogala'.
42008017	Hiahaom mape mandambahi'i anaf motaga alihigima hiasi sotolom sogawam. Apa' hiahaom hiami ata' sambaho'wam maga'ihi, anaf a' motaga mondawalap, hiasi sogawam.
42008018	Ea' ipa' solawaipa pendame' basef andeande'. Epes ami sogahapila basef Godii, atiasi God a' nowatanimasef wapani. Apa' isimba owa' sogahapilifia, atiasi basef kwawia'wif ifimba esis sogahapilafi, God a' nondalombasef esis sope dowaf.”
42008019	Nemaf afamba ma'mana Jisasi kwao'wa owapana safi'mai anen. Owa' amam nematawa hiasi sandakolasi sili'amana, ea' esis ina safe' felefele'ma anen, owa'.
42008020	Ea' anis epes sape sagalomanai sa'ipana sa'i, “Ina' neme', ma'mena ine'ikwi kwaloma anom owapena ine'imi safi'i salutu ando', sa'i solomena si'i.”
42008021	Ea' nagwamasa basef isimba hiasi na'ipas na'i, “Esis amam nematawa isimba sogame' basef Godii sogailafi, isimba ma'me sahin owan ae'asi.”
42008022	Anef nemaf Jisas nao'wa alipumi ananimi malota anota bot. Ea' anen na'ipam na'i, “Afa' ofe' dumb ambamba fisanamb.” Ea' amom malota bot mafe'.
42008023	Bot atamba tafe' atin, Jisas ambehahana na'oh nolola. Ama main, anona fufin lu'unai naluwi dumb ambamba, embel kolo'walam mawisi bot nomon ta'i asi'ita ma embel felefele'ma mogowala.
42008024	Ea' mafe' minimbalona ma'ipana ma'i, “Dembinai, afa' wa'i ahigililafa.” Anen nosafel ninifala fufini embel. Ea' fufin nowala embel ina ata' lasiali' a'owa', betah hilili'.
42008025	Ea' Jisas na'ipam na'i, “Hapif ipe'inai nape ani?” Amom ombal maham ukup hiahawep. Ea' manda'ipama ma'i, “Anen epen ami? Na'ipa fufini embel same'ana sagahapifana.”
42008026	A'i owa' main, Jisas naloma alipumi mafe' mataga anagon esis Gegesa sagapoma, anamba nape wa'ol dumb fisanamb itap apamba Galili.
42008027	Ea' Jisas nakwaha bot nisila' nafe' akata, anona aman nagape taun inimbai nafi'mai anen. Anom ambagof awami mapaona. Anen ina nowaho' anef lowaf nape andeande' anota ipat, owa'atin. Fowa' anen aona nape atapina nafi'i nafi'i nataga dei'. Nape nafe' wandelef matmati atom.
42008028	-
42008029	Anona ambal aunai nahapilana tatala'ina. Esis sombalo'ana sumafiana dondol sanda' seni hankap sowa'ana lagof bo'wagah, owa', owa'atin. Nahape'am atin. Ea' ambal anamba aunai nofa'ana nafe' anamba epes akagoma. Aman anamba nafi'i nati Jisas, go'ala nalef nafi'i nindiwa nembawa notawa felefele'ma bo'wagah ananigahi. Ea' Jisas na'ipana dindinip na'i. “Ina' ambal aunai kwaha aman anamba fo'o.” Ea' nofalana mehip a'owa' na'i, “Jisas, ina' Nogamana dembinai God nagape ilif endilisii, ina' na'i nenda' maina ae'? Ae' a'ipina endilisi gani ilifa agol Godi, ina' owa'i nese'e akafimia.”
42008030	A'i owa' main, Jisas nahali'ana na'i, “Agol ine'igili ami?” Anen na'i, “Agol ae'agili ambagof hiami.” Dei' main, ambagof awami hiami mafe' mawisana.
42008031	Ea' ambagof amamba gigal ma'oh banagambel mofala Jisas atapim ma'i, “Ina' owa'i netofafa ofe' owala nowaga launai owa' nowala nogotambilia.”
42008032	Anamba anogof bogof hiagufi falutu fa' gwa'aisi anota damota felefele'. Ea' ambagof awami mofala Jisas dindinip ma'i, “Ina' ni'i aho'ma afa' ofe' uwis bogof gwagwafumba!” Ea' na'i aho'mam,
42008033	makwaha aman anamba mawisi a' mafe' mawisa bogof. Ea' bogof agwafomba hiagufi mafa' mafe' mehip mowala ta'alogol awagoma tata, mowala embel dumb afum hi'alam.
42008034	Ea' amom mugumafiagufi mati hiahaom magatagama bogof agwafumbai, mafa' mafe' ma'ipasa hiahaom amamba amom magatulumi amam nematawa sagape tauni sagail aofah felefele'i wapani.
42008035	Ea' esis safe'ma sigati hiahaom amambai. Safi'mai Jisas sati aman anamba fowa' ambagof awami magapaunai dei' makwahona ea' ambo'ona nomonas fasisi sapaona andeande' nowaho' lowaf tol nape felefele'ma bo'wagah Jisasi. Esis sati amamba a' ombal mahas.
42008036	Ea' epes isimba sagati hiahawes isimbai, sa'ipas sa'i waf Jisas nanda'afa aman anamba fowa' ambagof awami magapaunai dei' ambo'ona wapani.
42008037	Ea' epes hiasi sagape anamba Gegesai ombal mahas a'owa' sa'ipa Jisas sa'i, “Ina' nekwaha apa' a fo'o.” Ea' Jisas nalota anota bot notanima nafe'.
42008038	Aman anamba fowa' ambagof awami magapaunai nahali' Jisas dindinip na'i, “Ae' a'i efe' elomena.” Owa' Jisas nasapa'ana na'i,
42008039	“Ina' tanima fo'o wambel ine'imbili, newalapa basefa hiahaom hiami God nanda'menam ine'i.” Ea' aman anamba nafe' nawalapa basefa hiahaom amamba ma amam nematawa hiasi sagape taun inimbai hi'alasa hiahaom Jisas nanda'manam anini.
42008040	Jisas notanima nafi'i, anis amam nematawa hiasi sape sohafana. Ea' sanda'mana nemaf bu'wafi sandagalama nagafi'i.
42008041	-
42008042	Ama main, anona aman nataga agilinama Jairus. Anen nugumafi ipat esis Juda sandakolasatai. Nogamana nemata'w atoto'w afagof akwa'ugufi 12-pelaiguf felefele' kwa'i koga'. Ea' nindiwa nembawa notawa felefele'ma bo'wagah Jisasi, nahali'ana dindinip na'i, “Ina' nifi'i ipat ae'atai.” Jisas nafe' esis amam nematawa hiasi safe' salipana dogw.
42008043	Anen ata' nafe' atin, owa', ano'w nemata'w kwafi'i felefele'ma alafuga ananigai. Aowas awasini nanda'akwa kwape gamba atapi'w afagof 12-pelaiguf. Otamba ako'umbai basa bewala hi'alambama kwagatala dokta hiami, apa' ina anom la'ifima monda'akw kogataga bo'okw, owa'atin.
42008044	Ea' kwafe' kwasa lagola saket Jisasi da'malifitama. Kwanda'as na'amba, kwafalis atin esimbel a' maso', ea' ina ata' maluwi wapani, a' owa'atin.
42008045	Ea' Jisas nahali'as na'i, “Ami nasa lagola ae'?” Ea' esis hiasi sa'i atin atin sa'i, “Ae' owa'.” Ea' Pita na'i, “Dembinai, epes hiasi isimba salutu salipina, esis safe' gol ina'.”
42008046	Owa' Jisas na'ipas na'i, “Ae' ame' banagami ae'ami makwahowe mafe'ma monda' anin epen bo'wen. Ae' egawa anin epen nasa lagol alop ae'api.”
42008047	Ea' nemata'w akwamba kogawa ako'w ina atiasi kondambaho'w ma anen, owa'. Na'amba ako'w bolala'w kwafi'i kowafa kotawa itap felefele'ma bo'wagah ananigahi ma naep amam nematawa hiasii. Ea' kwawalapa basef kofagefa akwa'ufi ma dei' kwagasa lagola anen. Ea' kwa'i, “Aowas ae'ani ahi'alan kwafalis atetef.”
42008048	Jisas na'ipa'w na'i, “Nogame, dei' ina' ea' nahapifa ae' banagiwai. Isimba atis dei' anda'ena bo'wena. Ina' fo'o opaf ine'ifi fope awanef.”
42008049	Anen ata' na'i atin owa', anona aman nakwaha ipat Jairusi nafi'i na'ipa Jairus na'amba na'i, “Nogamena ine'ikwi a kwaga' ea'. Na'amba ina nenda' Dembinai Tisa nofo'o noma'w kohana, owa', hapaimi.”
42008050	Owa' Jisas name'as na'ipa Jairus na'i, “Ina' ombal mehena, owa'i. Ina' nihapifi atin, ama atiasi nogamena ine'ikwi kogosafel wapani.”
42008051	-
42008052	Ea' Jisas nafe' nataga ipat Jairusi apa' ina na'i aho'ma amam nematawa hiasi suwis ipat sogalomana, owa'. Nao'wa Pitai Jon Jems atom maloma ma'ma'wi ahama'w atis safe' sawis salomana. Esis amam nematawa hiasi sape salef sanda'agama'w a'owa'. Owa' Jisas na'ipas na'i, “Ipa' ina pelef, owa'i. Tol pepe. Ako'w ina kwaga' dogw, owa'. Kwa'oh atin.”
42008053	Ea' esis sanda'iafana kwapete'. Esis sogawa ako'w kwaga' endilisi.
42008054	Owa' Jisas nahapila lagol akwa'ugili nofala'w na'i, “Sa'ukwi, ina' safel.”
42008055	Ea' ambal akwa'uli lotanima lafi'i lawisa'w wapani kosafel kwafalis. Ea' Jisas na'ipa esis mamasa'w na'i, “Ipa' so'akwa anis gwa'aisi.”
42008056	Ea' sati isimba, agogolalasis endilisi nomonas salasafe'. Na'amba Jisas na'ipas dindinipa sogagi'ma basef ananifi na'i, “Ipa' ina pi'ipa anin epena hiahawes isimba, owa'i.”
42009001	Nemaf afamba Jisas nofalai alipumi 12-pelaim ananimi mandakolas mafi'i naso'am agol lu'wagili nowa' banagama mogatofa ambagof hiami awami mogatofa aowas hianai naninani nogafe'.
42009002	Ea' nasapa'am mafe' ma'ipas basefa epes sogawis nomona maol Godi nope Dembinai nugumafias ea' manda' awasisi bo'wes.
42009003	Anen na'ipam na'i, “Ipa' ina pefa' anis maefah galahitagwi isalef gwa'aisi moni, owa'i, hapaisi. Ipa' ina pefa' siagw biagw atogw, owa'. Pefa' atota atin.
42009004	I'i pefe' pigawis anota ipat, ipa' pepe ipat atamba atota. Ama main, pekwaha wambel ambalemba apefe'.
42009005	Apa' i'i esis owa' sofa'epa pegafe' ifagw asasigwia, dao' ipa' pekwaha wambel ambalemba pindila'ma usas itap pagail bo'wagah ipe'igahi ma esis sitilipa sogogawa waf awafi asasifi kofagema asasimi atom.”
42009006	Ea' alipumi Jisasi makwaha anamba magapoma mafe' walemb anamba hiagoma ma'ipasa basef bu'wafi Godi. Ea' matopalopa epes aowas nanda'asi sagape walemb hiagomai manda'as bo'wes wapani.
42009007	Gavman dembinai king Herot nugumafi itap lu'upa Galili name' basefa hiahawes isimba hiasi sataga, apa ina nogawas andeande' ea' nomonas salasafe'. Dei' main, anis epes sa'i, “Jon a' notanima nosafel matmat wapani.”
42009008	Apa' anis sa'i anif basefa Elaija profet fowa'inai sa'i, “Anen nosafel wapani.” Ea' anis sa'i, “Anona aman profet fowa'inai notanima nosafel wapani.”
42009009	Apa' Herot na'i, “Jon ae' atopa' bini'wana ea'. Apa' aman anamba agame' basefanai, anen mamahonama?” Nape atapina na'i niti Jisas.
42009010	Aposel alipumi Jisasi motanima mafi'i ma'ipa Jisasa hiahawes maol amom manda'ani. Ea' anen nao'wam makwaha anis epes daias, amom atom mafe' anin taun Betsaida.
42009011	A'i owa' main, esis sogawa anamba nagapoma sagi'mana safe'. Safi'mai anen, nanda'mas nemaf bu'wafi nandagalama esis sagafi'i. Ea' nawalipas basefa esis sogawis nomona maol Godi nope Dembinai nugumafias. Ea' nanda' epes aowas nanda'asi asataga bo'wes.
42009012	Ama wambomota awin newala, alipumi ananimi 12-pelaim mafi'mai anen ma'ipana ma'i, “Ina' nesapa' amam nematawa isimba sofo'o walemb aofah sagape felefele'i ma sogolaoma ifagwi gwa'aisi. Dei' main, ana'e afa' wagapoma wafigima epes akagoma.”
42009013	Owa' Jisas nagwamam na'ipam na'i, “Ipa' atipa pese'as gwa'aisi.” Ea' amom ma'i, “Afa' gwa'aisi owa' hiasa. Bret wa'agolita taloma agof biagof ea' isimba atis sa'oh. Apa' ina' na'i afa' ofe' utalai gwa'aisi ma amam nematawa isimba hiasi?”
42009014	Amam atom hiami 5,000-pelaim mape. Apa' Jisas na'ipa alipumi ananimi na'i, “Ipa' pi'ipa esis sondakolas sope oto otowa sotagama misi'ah wa'agilih atoh.”
42009015	Ea' manda' amam nematawa hiasi sape.
42009016	Jisas nasa'ma bret atamba wa'agolita taloma agof biagof, naniga nati heven ilif nanifela God. Ea' nawalota naso' alipumi ananimi maso' esis amam nematawa hiasi hi'agalas.
42009017	Sa'as alihis andondo', alipumi ananimi matatama du'wa'wanisi sagasaga'ihi malo'was folalef lu'walifi 12-pelailif si'ilif kwaef.
42009018	Anef nemaf Jisas atotona nape nandabeten, alipumi ananimi mape malomana nahali'am na'i, “Esis amam nematawa sa'i ae' aman mamahowema?”
42009019	Owa' amom magwa basef na'amba ma'i, “Anis sa'i ina' Jon aman nagapisi'as embeli. Apa anis sa'i ina' anona profet daiana fowa'inai netanima nesafel wapani, a anis sa'i ina' Elaija.”
42009020	Ea' nahali'am na'i, “Dei' ipa' pa'i ae' ami?” Pita nagwa basef na'i, “Ina' Krais, God nandandepena nasapa'ena nagafi'ii.”
42009021	Jisas na'ipam basef banagafi na'i amom ina mi'ipasa basef ifimba anis daias mi'i anen Krais, owa'i.
42009022	Ea' na'i, “Ae' ataga epen egefa' alop epesi atiasi efa' akafimi hiami ma anom agufumi dembami moloma anom dembami pris a anom dembami magawalipasa mu'uli Godi atiasi mowa' alafugaha ae', mohe ega'. Apa' nimaguf bif hi'ilif anef fegafe'ma wanifi, God a' nosa'me itanima esafel wapani.”
42009023	Ea' na'ipa alipumi ananimi na'i, “Ae' efa' akafimi anda' maol Godi sehe ega' lawag usi'igai ti'wanaegai. I'i anin epen ni'i nila ae', anin nenda'as na'amba atin si'i ae' atapin nimaguf danda ma nigaili. Ea' netalogofa okom ananimi ma maol main anin na'i nenda'ani.
42009024	Dei' main, epen ami okom mopoma ambal ananili atol, ni'i nihapilal tatala'il, anaf ambal ananili higililal. Apa' ami okom mopoma ae' ma nesambala ambal ananili itap apa'e, anaf ambal ananili God nofa'al lotanimai nepe andeande' lifilafi.
42009025	I'i epen ami nenda' maol naninani ma negefa' gwa'aimi uga hiahaom hiami itapami atom higiligalami, anin wapani awen higililan nelomam. Dei' bola hiahaom amamba atiasi motopalopan mi'imama? Owa'atin endilisi.
42009026	Ae' ataga epen egefa' alop epesi. I'i epen ami ambal aola ae' nendafa'me eloma basef ae'afi, ae' wapani ambal aola epen inimba endafa'man nemaf afamba ae' ifi'i egaloma hiahaom fasimi banagami mogogala'i ae'ami, elomai mogogala'i Godi a amom ensel hilili'i wapani.
42009027	Ae' a'ipipa endilisi, anipa pagalutu na'ai atiasi ina pega' ulal, ata' owa'. Anipa atiasi apiti God nogape dembinai ma epes ananisi.”
42009028	Jisas na'ipasa basef ifimba ma ea', nimaguf ifimba 8-pelaif fafe'ma ea', anen nao'wa Pita naloma Jemsi Jon, nao'wam mondowasa' anota halafuta ma nondabeten.
42009029	Anen nape nandabeten atin, amaga ananigai agataga gandati na'a, ea' luwaguf nagalami a' mataga afitim a'owa' mogala'.
42009030	-
42009031	Ea' amam biam fowa'imi Mosesi Elaija mataga maloma mogogala'i banagami ilifami ea' malutu ma'i malomana. Amom ma'i ma atiasi Jisas a' nigaila okom Godi ma nokwaha itap apa'e nogaga' gani Jerusalem.
42009032	Pita naloma alipumi biam Jisasi amom naep nimanip a'owa' ma'i mo'oh atin. Owa' mosafel mati mogogala'i Jisasi maloma amam amamba biam malutu magalumanai.
42009033	Amom biam ma'i mokwaha Jisas mefe', owa' Pita na'ipana na'i, “Dembinai, afa' wape na'a'e a' fafas. Afa' ola' anoh aolah wanoh hondandamepa. Ina' anop, Moses anop Elaija anop.” Pita ina nogawa andeande'ma naga'i basef ifimba.
42009034	Anen ata' na'i basef atin, anom ilagw maofana amom mili'amam a' ombal maham.
42009035	Ea' anagol malogol ga'i gatagai ilagw nomon ga'i, “Anamba anen Nogame ae'anai. Ae' andandepana ea'. Ipa' pendame' basef ananifi.”
42009036	Malogol agalemba ga'i ea', amom mati Jisas atona nalutu. Ea' amom malogof faso', ina ma'ipa anis epesa hiahaom amamba magatulumi, owa'.
42009037	Ama naman amom makwaha halafuta atamba miliana, ea' anis amam nematawa hiasi safi'i sowando'ma Jisas ufia'w.
42009038	Anona aman nagalutu la'afena esisi na'i, “Dembinai, ae' ahali'ina dindinip a'i, ina' niti nogame ae'anai uwahipina. Ea' anen atotona.
42009039	Anona ambal aunai nahapilana sisihina, ea' kwafalis anen hoga'ala kwapete'. Ea' ambal anamba aunai naolana kwapete' endilisi, ofap nataga sisih malogol ananigili. Ambal anamba nahambombagana alop ananipi endilisi, ea' ina nakwahona, owa'atin. Napaona atapina.
42009040	Ea' ae' dei' ahali' alipumi ine'imi ma mogatofa ambal anamba aunai. Owa', amom ina la'ifim.”
42009041	Jisas nagwa basef na'ipas dindinip nasa'ma ukup asasipi na'i, “O, ipa' amam nematawa dei' pagape itapi, owa' pigahapifaia, nelelemb ipe'ilimbi owa' bepe andeande'a. Nimaguf ma'uf ae' ata' epe elomepa wapani ma egefa' nimanimi ipe'imi? Ipa' okwan nifi'mai ae'.”
42009042	Nogamana ata' nafi'i atin, owa' ambal anamba aunai naolana nafe' nowa itap nakoto'ana kwapete' endilisi. Owa' Jisas ninifala ambal aunai nanda' aman anamba sa'unai bo'ona ea' naso'anana notanima nafe'ma ahamana ananinai.
42009043	Isimba atis dei' amam nematawa hiasi sati banagami lu'wami Godi agogolalasis kwapete' endilisi. Esis ata' nomonas salasafe' hiahias atina hiahaom amamba anen nanda'ami, owa' Jisas na'ipa alipumi ananimi na'amba na'i,
42009044	“Ipa' pembe' aligah andeande'ma basef dei' ae' iga'ipipafi. Ae' ataga epen egefa' alop epesi atiasi felefele' anona aman noso'asa ae' efe'ma lagof amom boumi ae'ami.”
42009045	Ea' amom alipumi mame' basef ifimba atif, apa' ina mogawa kofagefa, owa'. Ata' fandambaho'ma amom. Ea' amom ombal mahama mogahali'ana ma basef ifimba kofagefa.”
42009046	Ea' alipumi Jisasi ma'i anif basef mafitapef ma'i ami nepe dembinai amamunai.
42009047	Owa' Jisas nogawa nomonas isimbai sagape nelelemb amamilimb, ea' nasa'mai anin awani sa'wini nafi'i nalutu nalomana.
42009048	Ea' na'ipam na'i, “Epen ami neso' opafa negatopalopa anin awani si'i ini'i ma okom ananimi mopoma ae', anin nase'e opaf ae' wapani natopalope. Ea' epen ami negatopalopa ae'i, anin natopalopa anen nasapa'e agafi'ii wapani. Dei' main? Epen ami nepe agol akana la'afena ipa' hipai, anin nape dembeni nali'ma ipa'.”
42009049	Ea' Jon nagwa basef na'amba na'i, “Dembinai, afa' wati anona aman nanda' maol natofa ambagof awami ma agol ine'igili. Anen ina nagi'mafa. Ea' dei' wasopamana.”
42009050	Owa' Jisas na'ipana na'i, “Ipa' ina apesopamana, owa'i. Dei' main? Epen ami ina bouni ipe'ini, inimba alipini ipe'ini.”
42009051	Nogota God na'i nofa' Jisas nogalota heven tafi'i felefele', ea' Jisas okom banagem na'i a' nefe' Jerusalem.
42009052	Ea' nasapa' anom amam mali' mofa' basef ananifi mafe'. Mafe' mawis anambel wambel esis Samariai ma mogandondomba hiahawes ananisi.
42009053	Owa', esis wambel ambalemba sowa' alafugaha Jisas sandaiwa'ma sofa'ana sogafe' ipat asasitai. Dei' main? Esis sogawa anen na'i nefe' Jerusalem.
42009054	Ea' alipumi amamba biam ananimi Jemsi Jon mati waf afamba ma'ipana ma'i, “Dembinai, ina' na'i afa' ofalai nif fagandifi fisila'i hevena fegando epes isimba?”
42009055	Owa' Jisas nandambema ninifala amom biam.
42009056	Ea' mafe' anambel wambel daiambel.
42009057	Amom ata' mafe' ufia'w atin, owa' anona aman na'ipana na'i, “Ae' a'i efe' elomena. Ea' ofe' atin anamba hiagoma ina' na'i negafe'ma.”
42009058	Owa' Jisas nagwamana na'ipana na'i, “Nombagw alupugwi bologwalefa itap apa'e wambel agwagumbili. Amiguf wapani fufia' fagafe' ilifi fala' owah fapaoh gani ilif, apa' ae' owa'atin. Ae' ataga epen egefa' alop epesi wambel ake ma e'eh egalo balaga ae'agai.”
42009059	Ea' na'ipa anona aman daiana na'i, “Ina' nifi'i nila ae'.” Owa' anen na'i, “Ae' a'i ata' epe imafi ahame ata' etopalopana ma noga' iwana nogapani ifi'i ilina.”
42009060	Ea' Jisas na'ipana na'i, “Hapaimi, esis sagaga'i sondawago esis atis isimba sagaga'i. Apa' ina' fo'o newalapa basefa epes sogawis nomona maol Godi nope Dembinai nugumafias.”
42009061	Ea' anona aman daiana na'ipana na'i, “Dembinai, ae' a'i ilina. Apa' ina' ata' ni'i aho'ma ae' efe'ma esis wambota ae'atai inifelis i'i nemaf bu'wafi ma esis sili'?”
42009062	Owa' Jisas na'ipana na'i, “Epen ami nesafel nili' nenda' maol aofi ma nendambema niti alafuga ma negakwaha maol ananini, anin ina la'ifina nenda' maola ni'ipas sogawis nomona maol Godi, owa'atin.”
42010001	Ama main, Dembinai nandandepa anom alipumi ananimi 72-pelaim nasapa'am mafe' mandaho'ma biam atom mali'ana mafe'. Anen nasapa'am mafe' taun walemb hiagoma anen na'i nogafe'agoma.
42010002	Ea' na'ipam na'i, “Ipa' piti aofah hiagahi gwa'aimi hiami a' maof ea', apa' epes sanda' maoli owa' hiasa, kwasala'wis. Ea' ipa' penda' betena pihali' dembinai kofagonama aofi. Pihali'ana ma nogosapa'i epes hiasi sofe' sonda' maola sola gwa'aimi ananimi sogambe'am atifigin.
42010003	Ipa' fo'o. Peme', ae' asapa' ipa' pefe' si'i mafis sipsip la'afena nombagw alupugwi.
42010004	Ipa' ina pefa' paos manisi soloma brasbeli su, owa'i. Ipa' ina penda'masa nimaguf bu'wafi anis amam nematawa ufiawa, owa'i. Pefe' kwafalis.
42010005	I'i ipa' pefe' pigawis anota ipata, ata' pili' pi'ias na'amba pi'i, afa' wa'i God nonda' opalef ipa' hipai pagape ipat atambai fepe awanelef.
42010006	Ama i'i anin epen opaf awanafi nepe ipat atamba, ea' basef bu'wafi ipe'ifi fepoma epen inimba. Apa' i'i owa', hapaimi, basef ifimba bu'wafi fitanimai fepemepa atapif.
42010007	Ipa' pendape ipat atamba atota. Ina pepe pefe' ifagw gwagwigwagwi, owa'i. Pepe ipat atamba atotota pea' gwa'aisi embel esis sagasi'ipasi. Dei' main, amom manda' maoli andeande'ma mogofa' otamba ma maol amamini.
42010008	I'i ipa' pefe' pigawis anin taun ama esis sofa'epa pegafe' ifagw asasigwi, ipa' pefa' gwa'aisi esis sagatambe'mepas ipe'i.
42010009	Ea' penda' isimba aowas nanda'asi bo'wes wambel ambalemba. Ea' pi'ipa esis pi'i, ‘Nemaf afamba felefele'ma fegataga ma ipa' pigawis nomona maol Godi nope Dembinai nugumafipa.’
42010010	Apa' ipa' i'i pefe' piwis anin taun, ama esis owa' sofa'epa pefe' ifagw asasigwia, ipa' pefe' pilutu ufiawa taun inimba pi'i,
42010011	‘Itap du'wa'wanipi ma taun inimba ipe'ini paila bo'wagah afa'igahi, apa' afa' upati'ap pitanima pefe'mago ipa'. Ama ipa' ukup pendanda' pegawa basef ifimba andeande'. Nemaf afataga felefele' ma epes sogawis nomona maol Godi, owa', ipa' pandaiwa'.’
42010012	Dei' ae' a'ipipa, nemaf afamba lu'wafi God nogawaloga epesafi anen anaf niti esis fowa' sagape Sodomi uwahipis kwasakwasala. Apa epes isimba wambel ambalembaisi anen ina niti uwahipis, owa'. Akafimi lu'wami awami endilisii anaf a' motagamas.”
42010013	“Ae' ati ipa' Korasinipai paloma Betsaida owahipipa a'owa'! Nimanimi akafimi lu'wami atiasi a' motagamepa. Epes isimba fowa' gani sanda' waf awafii sagape walemb ambalemba bialembi Tairi Saidoni, esis ina sati anin maol bu'wani banagani si'i dei' anda'am walemb ipe'ilimbi, owa'. I'i esis isimba Tairi Saidon siti maol inimba ai, esis sowaho' begah pepe'agatami si'i luwaguf tol sope nif agambeh. Ama sigihimba'ma anis epes esis ea' sambema nelelemb endilisi safe'ma God. Apa' owa', owa'atin.
42010014	Nemaf afamba God nogawaloga epesafi, niti esis fowa' sagape Tairi Saidoni uwahipis kwasakwasala. Apa' ipa' anen ina niti uwahipipa, owa'. Anaf pefa' akafimi lu'wami awami endilisi.
42010015	Ea' ipa' Kaperneam, anaf esis sosa'ma agof ipe'igufi folota ilif? Owa'atin. Anaf God nokwahepa pefe' pewala wambel awambili hel.”
42010016	Ea' na'ipa alipumi ananimi na'i, “Epen ami negame' malogof ipe'igufii, anin name' malogol ae'agili wapani. Apa' epen ami nese'epa alafugah ipa', anin nase'e alafuga ae' ea' naso'ana alafuga anen nasapa'e agafi'ii wapani.”
42010017	A'i owa' main, amom amamba mafe' manda' maoli 72-pelaim motanima mafi'i sonaham endilisi ma'i, “Dembinai, afa' wahapila agol ine'igili, ambagof awami mame' basef afa'ifi.”
42010018	-
42010019	Ea' anen na'ipam na'i, “Ae' ati Satan a' nowai heven si'i otaga holala ma diwagala. Peme', ae' ea' ase'epa banagami ipa' ma atiasi la'ifipa pegefa'asa uguf awagufi wandafugufi foloma awisuguf. Ama la'ifipa pegapa'aga banagami hiami aman bounai aunai ipe'inai. Ea' ina atiasi anin mae atitin nehambombagepa, owa'atin.
42010020	Apa' ipa' ina pendagalama ambagof awami magame' basef ipe'ifi, owa'i. Ipa' sonendahepa ma God nanda' agof ipe'igufi fail buk anani'wi gani heven.”
42010021	Nogota atamba atota Ambal bu'unai Godi nawalapa dagala nembel Jisasi ea' na'i, “O ahame, ina' Dembinai ma ilifi itapi. Ae' asa'ma agol ine'igili anifelina. Dei' main? Ina' nambaho' hiahaom amamba ma esis epes gawaisi sogofa' gawa lu'wanii, ea' nambemam nihimba'masam epes isimba gawa akasi falafisi. Aho' ahame, okom ine'imi maga'i, ea' amamba atom.
42010022	“Ahame ae'anai nanda' hiahaom hiami hi'alam mape lagol ae'agili. Ina anin epen negawa ae' Nogamana Godi, owa'atin. Anen atona nogawe. Ea' owa' anin epen negawa ahamea, owa'atin. Ae' Nogamana ananiwai atowe egawana. Ae' aloma epes isimba mamahisa igihimba'masa isimba wapani, esis atis sogawana.”
42010023	Ea' anen nandambema nati amom alipumi ananimi atom mape malomana na'ipam na'i, “Epes sagati hiahaom ipa' pagatulumi esis sonahas.
42010024	Dei' main? Fowa' amom king dembami hiami maloma amom profet hiami ma'i miti hiahaom amamba dei' ipa' pagatulumi. Apa' owa', owa'atin. Ukup amamipi pa'ipa'i a'owa' ma ma'i mogame' basef ifimba ipa' pagame'afi, apa' owa', owa'atin. Amom ina mame'ef matolom.”
42010025	Anona aman gawainai nagawalipasa mu'uli Godii nosafel na'i nogwamba Jisas nememe'mana. Ea' na'ipana na'i, “Dembinai, ae' enda' maina atiasi egefa' ambal namili egape andeande' lifilafi?”
42010026	Jisas na'ipana na'i, “Basef maif fapoma mu'uli Godi? Ina' natalifif na'imama?”
42010027	Owa' anen nagwamana basef na'i, “Nomonas ipe'isi sehafela dembinai God ipe'inai sisilana na'amba. Ukup ipe'ipi pipilana hi'indalep, pese'ana ambagufi nelelemb soloma pepel ipe'isi pendaso'anas hi'indalasa dembinai God atona. Ea' ukup pipila anis epes sagape felefele'ma ipe'i si'i ukup pagapagaila ipa' atipa.”
42010028	Jisas na'ipana na'i, “Isimba ina' nagwa basef usi'if. Ina' nenda'as na'amba ma atiasi negape ambal namili dondol lifilafi.”
42010029	Aman anamba na'i nondanda' agol ananigili atogol gondape bo'wagol. Ea' na'ipa Jisas na'i, “Epes sagape felefele'ma ae'i, esis ami?”
42010030	Ea' Jisas nagwamana anif basef na'i, “Anona aman nakwaha Jerusalem nafe' niliana Jeriko. Ea' anom manda' wali matolona ufia'w, mandolaepana hiahaom hiami luwaguf maim ananimi mahana kwapete'. Amom manda'am na'amba makwahona mafe'. Anen nandati si'i nagaga'i.
42010031	Nemaf afamba anona aman pris naila ufia'w akwamba nafe'. Owa' nati aman anamba, nindihi'amana naila ufia'w wa'akw nafe'.
42010032	Ama main, anona aman wambota Livaii naila ufia'w akwamba nafi'i wapani. Nafi'i nati aman anamba owa', nindihi'amana naila ufia'w wa'ol atogon nafe'.
42010033	Owa', anona aman Samariainai naila ufia'w akwamba nafi'i natagama aman anamba. Anen natolona nati owahipina endilisi.
42010034	Ea' nafe' felefele'ma anen nakolo'wa wel marasin naloma embel waina melegw ananigwi, ea' nowa'managw. Ea' nasa'mana nawamonana natoma donki ananini nofa'ana nafe' nahaponana nape ipat esis fi'ife' sagapautai ea' na'ipa aman nugumafi ipati ma nugumafiana andeande'.
42010035	Ama wafilu anen naso'ana 2 kina aman nugumafi ipat atambai na'ipana na'i, ‘Ina' nimafi aman anamba andeande'. Ama i'i anin moni ine'ini nesa negewalama anona, anef itanimai egwamenan.’”
42010036	Jisas na'ipana basef ifimba ea' nahali'ana na'i, “Dei' ina' okom mapomas na'imama? Amam wanom maila ufia'w magafi'ii, amom ami nanda'as si'i aman nagape felefele'ma aman anamba amam awami magahanai?”
42010037	Ea' nagwamana na'ipana na'i, “Aman anamba Samariainai nati anen uwahipina natopalopana.” Ea' Jisas na'ipana na'i, “Ina' fo'o nenda'am na'amba atin.”
42010038	Jisas naloma alipumi ananimi mafe' ufia'w, ea' nataga anambel wambel nafe' nawis. Ea' ano'w nemata'w agili'wa Marta kofa'ana kwafe' ipat akwa'utai.
42010039	Owama'w akwa'u'wi agili'wa Maria. Maria kwafi'i kwape felefele'ma bo'wagah Dembinai, kwame' basef ananifi.
42010040	Apa' Marta kwanda' maol hiani ma kwagandondomba gwa'aimi. Nomonas akwa'usi sandapoma mamimami. Ea' kwafe'ma Jisas kwa'ipana kwa'i, “Dembinai, ina' netelowe uwahipiwi. Owame ae'akwi kwa'waha ae' atowe anda' maola agandondomba gwa'aisi. Ina' kipa'w kufi'i kotopalope.”
42010041	Owa' Dembinai nagwama'wa basef na'i, “Marta, Marta, ina' okom mandapoma mamimami ma nembel ine'imbili nafe' aona ma hiahaom hiami.
42010042	Apa' hiahawes fasisi atifis ina' ata' akena. Maria kwa'i kofa' hiahawes isimba fasisi sikila' anis daias. Ina anin epen la'ifinama negelefata hiahawes isimba bu'wasi ma ako'w, owa'.”
42011001	Anef nemaf Jisas nandabeten nape anagon. A'i owa' nandabetena hi'alan, anona alipunai ananinai na'ipana na'i, “Dembinai, ina' nihimba'mafa ondabeten si'i fowa' Jon nigihimba'ma alipumi ananimi.”
42011002	Ea' na'ipam na'i, “Afamba ipa' pi'i pendabeten, ipa' piga'ias na'amba pi'i, Ahamapa, apa' ma'i agol ine'igili gondape hilili' ma hiasi sogasa'ma agol ine'igili lu'wagol. Ma'i nemaf afamba bu'wafi fifi'i ma epes hiasi sogawis nomona maol ine'ini nepe Dembinai nugumafias.
42011003	Dei' ina' nese'apa gwa'aisi sondahama nemaf afa'e.
42011004	Ina' nekwahomapa waf awafi ape'ifi okom mose'enaf. Dei' main? Apa' wapani makwahomasa waf awafi anis sanda'mapafi ukup paso'apaf. Ina' owa'i ne'wapa mefe'ma hiahaom ahifimi mogogwamba ape'ia.”
42011005	Ea' na'ipam anif basef waminif atin na'i, “I'i anona aman alipunai ipe'inai nefe' niga'ipa alipunai ananinai owamb amanota niga'i, ‘O alipunai, ina' se'e bret wanifita
42011006	ma igimafi alipunai ae'anai nafi'i natagama ae', apa' ae' gwa'aisi ake ma igimafiana.’
42011007	Owa', aman anamba napani ipat nomon nagwai basef na'ipana na'i, ‘Ae' andaiwa'ma negase'e noma'w ae', owa'. Ae' awasi sa'oh ea' ao'was ma'oh alahis. Ae' ina la'ifiwi ma esafel egase'ena gwa'aisi, owa'.’ Dei' nonda'as ni'imama?
42011008	Ae' a'ipipa, aman ipat atambainai ina okom mapomana na'i aman anamba alipunai ananinai ma nosafel nogaso'an gwa'aisi, owa'atin. Anen okom iwanima nagame' aman anamba falafala atapina nagapomana. Isimba atis dei' nosafel naso'ana hiahaom hiami anen waowaolomi.
42011009	“Dei' ae' a'ipipa, ipa' pihali' Goda, atiasi nogase'epa hiahawes. Isimba ipa' pala pilaomasi, atiasi a' pitilis. Ipa' peha uta, atiasi God nuwisi'mipata ipa'.
42011010	Dei' main, epes ami sogahali' Godi, sofa' maefah. Epen ami nela negelaoma hiahawesi, atiasi higatilisi. Ea' epen ami negaha utai, atiasi God nuwisi'manata anin.
42011011	“I'i anin awani nigahali' ahaman ananini nogaso'an anol aol, anen ina atiasi noso'an anol ul awali, owa'atin.
42011012	I'i awani nihali' ahamana nogaso'ana anomb kohomb, atiasi noso'an anol aunil awali? Isimba wapani, owa'atin.
42011013	Ea' ipa' amam nematawa aupai pagaso'asa hiahawes fasisi atisa awasi ipe'isii, ahamepa ipe'inai nagape heveni anen wapani atiasi noso'asa Ambal bu'winai ananinai isimba sagahali'anai.”
42011014	Jisas anona ambal aunai nape nagasopama malogol anona amani. Nafa' nafe', ea' aman anamba ambo'ona noga na'i. Ea' esis amam nematawa hiasi ukup hiahawep papoma isimba.
42011015	Owa' anis epes sa'i, “Anen natofa ambagof awami ma banagami anona ambal aunai mamana agilinama Belsebul.”
42011016	Apa' anis epes sa'i sogwambana sofalana sa'i anen ata' nonda' anin maol banagani nagafi'i heveni ma sitilin sogogawa endilisi God natopalopana nasapa'ana nagafi'ii.
42011017	Owa' anen nogawa ukup asasipi na'ipas na'i, “I'i anis epes hiasi sagape itap lu'upa anin kantri sondatopa' biafis sogapa', ina atiasi banages, owa'. I'i anis epes wambota atota sondatopa' biafisa sogapa', esis ina atiasi banages sopa', owa'atin.
42011018	I'i wambota Satani sondawal biafis sogapa', atiasi wambota atamba atotota banages sopa' si'imama? Owa'atin. Ipa' pa'i ae' atofa ambagof awami ma banagami ambal aunai mamana Belsebul. Na'amba ae' dei' a'ipipa basef ifimba.
42011019	I'i endilisi ae' atofa ambagof awami ma banagami Belsebuliai, dei' ami newa' banaga alipumi ipe'imi motofa ambagof awami? Owa'atin. Ea' dei' alipumi ipe'imi mihimba'mepa basef ifimba ipe'ifi owa' endilisifia.
42011020	Banagami Godi atom matopalopa ae' atofa ambagof awami. Ea' dei' ipa' pegawa nemaf afamba epes sogawis nomona maol Godi nope Dembinai nugumafias afataga ma ipa' ea'.”
42011021	Ea' Jisas na'ipas anif basef waminif atin na'i, “I'i anona aman banagonai nohapila wambawa maim banagona nogapoma ipat ananitai andeande', hiahawes ananisi hiasi sope andeande'.
42011022	Apa' i'i anona aman banagona a'owa'i nigikila' aman nanumba ma anen notaga dindinapina nifi'i nonda' wandaf nolomana nondolaepana wambawa maim aman anamba nagawamona okomami, dao' a' nofa' hiahaom ananimi nowalogam mefe'ma anom amam daiam.
42011023	“Epen ami owa' alipini ae'ani owa' nepe atapin negaloma ae'ia, anin bouni ae'ani. Ea' epen ami owa' nekolasa sipsip pogaloma ae'apia, inimba nagatofa sipsip pafa' pagafe' atona bianai.
42011024	“Nemaf afamba anona ambal aunai nakwaha anin epen nawisi nagafi'i, anen nafe' anamba fatauguma nolaoma anagon na'i nogapoma noma'wa. Nolaomagona owa' niti anagona, ea' ni'i, ‘Ae' itanima efe' ipat fowa' agapautai.’
42011025	Ea' nafi'i nati ipat atamba asambehata andeande' sofalo'mata tape.
42011026	Ea' notanima nafe' nao'wai ambagof deiagof awagufi 7-pelaiguf wapani mafi'i mawis mape ipat atamba. Ambagof amamba awami a'owa' manda' waf awafii fikila' waf awafi fowa' nali' nanda'afi. Fowa' epen inimba ata' nape awen kwasakwasala, apa' dei' nape awen nikila' endilisi poe fowa' nali' nagapaini.”
42011027	Jisas ata' na'i basef ifimba atin owa', anis epes hiasi safi'i salipana. Ea' ano'w nemata'w kwape la'afena esis kwa'i na'amba kwa'i, “Nemata'w akwamba fowa' kogolaena ma kwagase'ena nomambeh ine'i, ako'w kwandagala.”
42011028	Owa' Jisas na'i, “Owa'atin. Ipa' amam nematawa pagame' basef Godi ma pagagi'mafi, ipa' pandagala ea'.”
42011029	Amam nematawa hiasi safi'i sandakolasi sape, Jisas na'ipas na'i, “Ipa' amam nematawa dei' pagape itap apa'i, ipa' epes aupai. Dei' pefalagama pa'i pigati anin ametal banagani. Apa' ae' owa'atina enda'an pigatilina, owa'atin. Ametal inimba fowa' God nigihimba'manan Jonai atin atiasi ihimba'mepan ipa'.
42011030	Anona profet Jonai nataga si'i anin ametal nihimba'ma esis amam nematawa Ninivaisi. Ea' na'amba atina ae' ataga epen egefa' alop epesi ataga ape si'i anin ametal Godi ma ipa' amam nematawa pagape nogota ata'i.
42011031	Anaf God nogawaloga epesafi, nemaf afamba ano'w nemata'w kwin dembe'wi kwagapani gani wa'ol awin negemba'mai kosafel koloma ipa' pagape na'ai kola' basef fitanima filipa kwi'i ipa' aupai. Dei' main, kwin akwamba kwapani gani itap pafe' pegetambela, ea' kwafi'i kwame basefa gawa lu'wani dembinai king Solomon nagawalipasani. Apa' dei' anona nigikila' Solomoni nape na'a'e.
42011032	Afamba God nogawaloga esis amam nematawafi esis epes Ninivaisi sosafel sola' basef fitanima filipa ma waf awafi ipa' panda'afi. Dei' main? Esis Ninive same' basef Godi Jona naga'ipasafi, ea' sambema nelelemb sakwaha waf awafi safe'ma God. Apa' dei' anona aman nigikila' Jonai nape na'a'e.
42011033	“Epes ina sokata lambeh nomon ifagw sosapa'am sombaho'am mofe' lafela maloh, owa'atin. Esis sakatambeh hatoma belitagw ilifa suwis sogati haugun.
42011034	Naep nomon ukup ipe'ipi si'i lama alop si'ip ipe'ipi. I'i ukup ipe'ipi be'ep pepe, alop si'ip ipe'ipi pogala' hi'ilap. Apa' i'i ukup ipe'ipi awasip, atiasi alop ipe'ipi hi'ilap ea' akutina.
42011035	Dei' ipa' solawaipa andeande'. Na'amba nogogala'i nagape nomona ipe'i a' akotina.
42011036	I'i alop ipe'ipi pogala' hi'ilap, ina anagon kwaia'agon akotigin, owa'. Ea' atiasi alop ipe'ipi pogala' hi'ilap a'owa' si'i lambeh hatoma hogala' hogahihimipa.
42011037	Jisas nanda' basef ifimba ma main, anona aman dembinai Farisi nofalana na'i nifi'i nea' gwa'aisi nolomana. Ea' Jisas nafe' nawis nomon ipat natoma tebol.
42011038	Farisi anamba nati anen nafe' nape na' gwa'aisi owa' nosa'opa lagof fuli' si'i waf amom Farisi magagi'mafia. Ea' anen okom hiahaom mapoma waf afamba.
42011039	Owa' Dembinai na'ipana na'i, “Ipa' Farisi, ipa' pandombasa kapi plet ande'esa atis hilili'. Apa' nomon owa'. Ipa' opalef nomon si'ipama waf walifi faloma anef waf awafi daiaf wapani.
42011040	Ipa' epes ukup pagahipai. Ae' a'ipipa endilisi, God nanda' hiahaom ande'ema, nomonema wapani.
42011041	Apa' hiahaom magala nomon kahi plegw ipe'isii, amamba ipa' penda'am pese' epes kwahusi petopalopas. I'i ipa' penda'as na'amba, atiasi hiahawes hiasi ipe'isi ambe'es hilili'.
42011042	“Ipa' Farisi uwahipipa ma akafimi atiasi mogatagamipai. Ipa' pandawaloga nambawai lombo maloma akwal lalilali hiali paso'ana du'wanil ilifunamail God. Apa' ipa' a' pindihi'ama waf bu'wafi usi'ifi ukup pagapagaila Godafi ukup pase'epaf fape. Waf afamba feloma waf pindalali pegaso'ana hiahawes mais Godafi, afamba pekolefaf pihapilaf atin pilaf.
42011043	“Ipa' Farisi, ae' a'i uwahipipama akafimi nimanimi lu'wami anaf mogatagamipai! Ukup ipe'ipi pasa'mepa pa'i pendape nogohnaep epesi nomon ifagw pandakolasugwi ma esis amam nematawa sondagalaipa sonda'mepa nemaf bu'wafi ipa' anamba epes hiasi sandatama sagapoma.
42011044	“Ae' a'i uwahipipa endilisi ma nimanimi akafimi anaf mogatagamipai! Ipa' si'i matmat tape tandambaho' itap nomoni epes ina sogawata, owa', esis satoma safe' ilif ande'etama.”
42011045	Anona aman nagawalipasa mu'uli Godi nagwamana basef na'i, “Dembinai, ina' na'ias na'amba, nasapagafa na'i afa' wapani epes aufai.”
42011046	Ea' Jisas nagwamana basef na'i, “Ipa' amam dembipai pagawalipasa mu'uli Godii, ae' a'i owahipigama ipa' wapani ma akafimi nimanimi lu'wami anaf mogatagamepa. Ipa' panda' hiahaom nimanimi matoma magapai' esis amam nematawai, noma'w nagahasi. Apa' ipa' owa' petopalopas pefa' nimanimi amamba lagof ipe'igufia, owa'atin endilisi.
42011047	“Ae' a'i uwahipipama nimanimi akafimi lu'wami anaf mogatagamepa! Esis a'mes ipe'isi saha amom profet maga', ea' ipa' pefalo'ma matmat amamutai.
42011048	Waf afambai fawalapa basef alihif fa'i ipa' pa'i aho'ma esis saha amom profet fowa'imi magaga'. Ea' dei' pefalo'ma matmat amamutai,
42011049	panda'as na'amba si'i anif basef fagail ano'w buk sa'ukwi saga'i gawa Godi fa'i, ‘Anaf ae' esapa' anom profet moloma aposel mefe'mago esis, asoha anom moga' ea' anom sonda'am kwapete'am.’
42011050	Ea' dei' amam nematawa nogota ata'isi, anaf God noso'as nimanimi ma kofagema amamba sagaha profet hiami afum hi'agalam fowa' gani dambadamba God nanda' ilif itap ea' nafi'i nataga nogota ata'e.
42011051	Nagali'i Abel nafi'i natagama profet Sekaraia sahana afuna la'afena ipat lu'unai Godi naloma belita saofa mafis sagaso' Goda. Amamba kofagema atiasi mila ipa' atipa dei' pagape itap apa'i.
42011052	“Ipa' amam gawaipai pegegawa mu'uli Godi, ae' a'i uwahipipa ma nimanimi akafimi lu'wami anaf mogatagamipai. Ipa' a' pelefata ki inimba pegefa' gawani. Ipa' atipa ina pawisi' uta pawis nomon, owa'. Ipa' pahefa ufia'wa anis sa'i sogawis nomoni.”
42011053	Ea' nakwaha ipat atamba nawis ando', amom dembami magawalipasa mu'uli Godi maloma amom Farisi a' wandafum kwapete'am a'owa' ma mogasapagana basef anen. Amom ma'i mogwamba malogol ananigili ma basef fafifafi.
42011054	Amom mape matiti anen atapim ma'i mome' anen noga'i anif basef fegataga malogol ananigili ma monda'mana kot.
42012001	Anis amam nematawa hiasi a'owa' safi'i sunduwa'anima dogw endilisi sandafafa'asanima atin bo'wagah asasigahi. Ea' Jisas nali' na'ipa alipumi ananimi na'i, “Ipa' pindimafuma andeande'ma yis amom Farisii. Basef kofagefa ma yis isimba fa'i waf baso'afi maga'i malogof biagufi.
42012002	Hiahaom mape mandambahi'i, anef nemaf a' motaga alihim alihigima. Hiahaom mandagigil magapani, anef nemaf epes sogawa amamba.
42012003	Ea' basef hiafi ipa' panda'ef akoti atiasi seme'ef alip. Ea' basef ipa' hikihika' atin panda'ef ifagw nomoni, atiasi sotoma ifagw ando' sowalapef fefe'.
42012004	“Ipa' alipipai ae'ipai, ae' a'ipipa na'amba. Ipa' owa'i ombel mehepama anom amam moha alop atop pogaga'ia ma anaf amom ina la'ifima monda' anin mae wapani, owa'atin.
42012005	Apa' ae' ata' i'ipipa aman ipa' ombal begahepamanai. Anamba nohepa pegaga'i, ea' anaf wapani banagonai ma nogakwahipa pegafe' wambel awambili hel. Aho', ae' a'ipipa, ipa' a' ombal begahepamanai, aman anamba atona.
42012006	“Ipa' pegawa, epes satala amiguf sa'usi wanis bias otamba 2 toea. Apa' God ina okom maso'ana anin amil sa'uni na'ambaini, owa'.
42012007	Endilisi, anen niamba awif hiafi fagala balagah ipe'igahi dondo' hi'alef. Ea' ipa' owa'i ombal mehepaea. Anen okom mapoma ipa' apikila' amiguf hiagufi agwafomba sa'ugufi.
42012008	“Ae' a'ipipa, ae' ataga epen egefa' alop epesi. Epen ami newalapa agol ae'agili ma amam nematawa hiasi, anaf ae' ewalapa agol epen inimbai ma naep amom ensel Godi.
42012009	Apa' epen ami negase'e alafuga ae'i naep amam nematawai, bola ae' ese'an alafuga anin naep amom ensel Godi.
42012010	Epen ami nenda' anif basef awafi findiwaefa ae' ataga epen egefa' alop epesi, bola God a' nokwahomana awami amamba ananimi. Apa' epen ami nenda' basef findiwaefa Ambal bu'unai Godi, anaf God owa'atin endilisi ma nogakwaha findiwa anamba aunai ma epen inimbaia.
42012011	Nemaf afamba atiasi esis sofa' ipa' pefe' pigawis ifagw amamba esis Juda sandakolasugwi a'a sofa'epa pegafe'ma naep amom agufumi sonda'mepa kot, ipa' ina ombal behepa, owa'i. Ipa' ina api'i, ‘Atiasi apa' mogwa basef mi'imama? Atiasi monda' basef maif?’ Owa'i.
42012012	Dei' main, nogota atamba atota Ambal bu'unai Godi nihimba'mepa basef maif atiasi pegagwaefi.”
42012013	Anona aman atotona ma amam nematawa hiasi anen na'ipa Jisas na'amba na'i, “Dembinai, ae' a'i ina' ni'ipa sahome ae'anai nowaloga hiahaom amamba ahamafai nese'e wa'am.”
42012014	Owa' Jisas na'ipana na'i, “Ae' andaiwa'! Ami nandandepa ae' ma epe igahihi'a ipa' egawalogepa hiahawesa ipa'? Owa'atin.”
42012015	Ea' anen na'ipas na'i, “Ipa' solawaipa andeande'ma ipa' ina kowolepama anom hiahaom. Epen hiahaom hiamin a'owa'i, ina nefa' ambal namili ma hiahaom amamba ananimi, owa'atin.”
42012016	Ea' naso'asa anif basef waminif atin na'i, “Aof anona aman otamba hiambainai fola gwa'aisi hiasi.
42012017	Aman anamba okom mandapoma nembel ananimbili atembel na'i, ‘Dei' ae' ata' enda'as i'imama? Ae' ifagw ake ma etama gwa'aisi ae'asi hiasi imbilas soga'ome.’
42012018	“Ea' na'i, ‘Ae' enda'as na'amba. Igulata ifagw ae'agwi a' ila' dambaigwi lu'wagwi gwikila' fowa'igwi. Ama atiasi ikolasai gwa'asi wit hianai noloma hiahaom hiami fasimi ae'ami moga'oh ifagw agwamba.
42012019	Ea' i'ipa ae' i'i, “Ae' egape andeande'i. Hiahaom hiami fasimi mope mondahama afagof hiagufi. Ea' dei' epoma noma'w ea' gwa'aisii embel sonehe endape.”’
42012020	“Owa' God na'ipana na'i, ‘Ina' aman owa' negegawa andeande'ia. Dei' owamb amba'e ae' igi ambal ine'ili a' nega'. Ea' hiahaom amamba hiami ina' nanda'am nandondombam maga'ihi, amamba atiasi ami nefa'am?’
42012021	“Amamba na'amba atin si'i epes satama hiahaom hiami asasimi atom sagambilami. Esis hiahawes akasa naep Godi.”
42012022	Ea' Jisas na'ipa alipumi ananimi na'i, “Ae' a'ipipa, ipa' ina nomonas solasefe' hiahiasa ambagof ipe'igufi ea' pi'i, ‘Apa' ata' mea' main?’ Owa'i. Ipa' ina nomonas solasefe' hiahiasa alop ipe'ipi pi'i, ‘Atiasi apa' monda' main mombaho' alop ape'ipi?’ Owa'i.
42012023	Dei' main, ambagof afof ina gwa'aisi atis. Ea' alop ina luwaguf atif, owa'atin.
42012024	Ipa' ukup pepoma amiguf. Afof owa' fowa gwa'aisi wita, owa' fotama gwa'aisi fimbilasa. Afof ifagw akagofa fotama gwa'aisi soga'oh. God atona naso'agof wali'ita. Apa' ipa' epes pikila' amiguf agwafomba endilisi.
42012025	Ipa' atiasi ami la'ifin nomonas solasefe' lawisa nigiwatania anef nemaf wapani ma ambal ananili logape nogota laota wapani? Owa'atin.
42012026	I'i ipa' owa' la'ifipama penda' anis maefah sa'usa'usi na'ambaea, dei' maina ipa' ata' nomonas salasagafe' hiahiasa anom maefah mamimami daiam?
42012027	“Ipa' ata' ukup pepoma afis. Esis ina sanda' maol ina sanda' luwaguf mais, owa'atin. Apa' ae' a'ipipa, fowa' anona aman hiahaom hiamunai Solomon nanda' sosaf hianai ma luwaguf ananimi, owa' sosaf ananifi ina fasif si'i afis isimba, owa'atin.
42012028	Aho', otalef afalemba dei' ata' fetawa aof ama naman atef sotopa'alef sokwahelef fefe' nif. Otalef afalemba falafilifi God nofalo'malef. Apa' ipa' amam nematawa pikila' otalef afalemba. Ea' dei' ipa' pagahapifa basef Godi kwasakwasalai, ipa' pendegawa endilisi anen nugumafipa andeande' wapanii.
42012029	Ea' ipa' ina nomonas solasefe' hiahias pi'i, ‘Atiasi mea' gwa'aisi embel mais?’ Owa'i. Ipa' ina nomonas iwanis solasefe'ma hiahawes isimbai, owa'.
42012030	Epes sagape itapi sogolalama Godi esis ukup malamondafe' a'owa' ma sogolaoma hiahaom amambai hiami. Apa' ahamepa ipe'inai nagape heveni anen nogawa ea' hiahawes mamahisa akipai.
42012031	Apa' ipa' ata' ukup pili' pelapelaoma waf usi'ifi bu'wafi feloma pigawis nomona maol Godi nope Dembinai nugumafipa pili', dao' a' nese'epa hiahawes isimba ipa' wapani.
42012032	“Ipa' epes si'i mini'ap bandapi sipsipi, ipa' ina ombel behepa, owa'i. Ahamepa ipe'inai okom bo'oma ipa' pefe' pigawis nomona maol ananini ma nope Dembinai nugumafipa.
42012033	Ipa' pese'asa hiahaom hiami ipe'imi ma anis epes daias sotalomipam, ea' pefa' otamba pewalogamba peso' isimba kwahusi petopalopas. Ipa' penda' maol pelaoma paos otambaisi anaf owa' folo'ogolasia. Ipa' pekolasa otamba uga maim hiahaom fasimi atom heven anaf owa' higiligalamia. Anamba epes isimba sanda' wali ina safe' felefele', totoloh mais owa' sohambombaga maefaha, owa'.
42012034	Dei' main, wambel mamahembela hiahawes fasisi ipe'isi saga'oma, anamba atogon anaf ukup ipe'ipi wapani pegapoma.
42012035	“Ipa' penda' luwaguf ipe'ifi bandef, a pewaho' legw, ea' pekata lambeh pendondombol silisilawi pepe.
42012036	Ipa' pendape si'i epes sape sagasasa aman dembinai asasinai na'i nokwaha gwa'aisi lu'wasi sandaso'amai notanima nogafi'i. I'i nifi'i noha uta ipat ananitai, esis suwisi'manota kwafalis.
42012037	Andeande'ma amom manda' maoli silisilawi mope mugati dembinai amamunai nifi'i notoloma sonogaham. Ae' a'ipipa endilisi, atiasi dembinai nili' nowaho' lowaf bandaf nowaho' let, ama nonda'mam gwa'aisi. Ea' ni'ipam motoma tebol anen nifi'i nogaso'ama gwa'aisi.
42012038	Anen nifi'i amanota la'afitama a'a noloma awatagw guli' gugatai, a'a nogota mamahotama, ma niti amom silisilawi mogapoma, sonoham.
42012039	“Ipa' ukup pepoma anif basef waminif atini. I'i ahama ipati nili' nogawa nogota nanda' wali nogafi'atai ma silisilawi nogape, nanda' wali ina atiasi nifi'i nupisila ipat ananitai nuwis nomon, owa'atin.
42012040	Ipa' wapani silisilawi pendape. Dei' main? Ae' ataga epen egefa' alop epesi, ifi'i anef nemaf ipa' ina atiasi pegawa pi'i ifi'i ulal nemaf afamba, owa'.”
42012041	Ea' Pita na'i, “Dembinai, basef ifimba waminif atini ina' naso'afaef afa' atofa, a'a esis amam nematawa hiasi wapani?”
42012042	Ea' Dembinai na'i, “Ipa' hipai penda' waf bu'wafi si'i anamba nugumafi amom manda' maoli okom bu'wami mapaona nanda' maol andeande' datimai. Aman anamba dembinai ananinai nandandepana ma nugumafi ananimi manda' maoli ma nogaso'ama gwa'aisi amom nogota dondo'atai.
42012043	Anaf dembinai ananinai notanima nogafi'i ma niti aman anamba nanda' maol andeande', dao' aman anamba sonohana.
42012044	Ae' a'ipipa endilisi, dembinai ananinai anaf nondandepana nope dambena nugumafi hiahaom hiami ananimi hi'igalam.
42012045	Apa' i'i aman anamba okom magapoma opaf ananifi atof a' ni'i, ‘Dembinai ae'anai ina atiasi nifi'i ulal, owa'atin.’ Ama anen nosafel noha anis amam nematawa sanda' maoli, nonda' gwa'aisi embel da gwa' nonda' spak nogape.
42012046	Anen i'i nonda'as na'amba ma, Dembinai ananinai atiasi notanima nifi'i anef nemaf apa' aman anamba ina atiasi ni'i Dembinai nifi'i ulal, ata' owa'. Dembinai nogafi'i nifi'i nogota atamba anen okom mogaso'anatama. Nifi'i nohambombaga aman anamba endilisi, ea' nonda'ana nope noloma epes owa' sohahapifa Godi sagapoma.
42012047	“Epen mamahina nanda' maola anini, anin negawa ea' ma okom dembinai ananinai, apa' anin owa' nendondomba hiahawes nila nomonas dembinaiia, anaf dembinai nohan mehip a'owa'.
42012048	Apa' epen mamahina nanda' maoli owa' negawa okom dembinai ananinaia ma nenda' waf fendahama afamba negefa' akafimiafi, atiasi dembinai nohan sa'ombel. Ea' epes mamahisa anis daias sogaso'asa hiahaom hiami saso'as sugumafiami, anaf epes isimba si'ipas sogwamasam wapani mikila' fowa' sali' sagaso'asami.
42012049	“Ae' afi'i ma egawaho' nif itap apa'e ea' a'i nif ifimba dei' a' fendandif lu'uf. Owa', ata' owa'.
42012050	Ea' ae' okom ma'i efa' anin sa'of. Dei' ae' owa' ata' efa'ana, nembel ae'ambili nimanimbil endilisi.
42012051	Ipa' pa'i ae' afi'i ma igahagofa wandaf hiafi fogaga' itap ama hiasi sogape opalef awanelef? Owa'atin. Ae' a'ipipa, ae' afi'i ma egawala mini'ap esis amam nematawa.
42012052	Ama dei', a anaf wapani epes wanis bias sogape ipat atotota wambota atototai asondatopa' biefis. Wanis soloma bias sifitap ea' bias sofala wanis si'i bousi ea' na'amba atin.
42012053	Atiasi esis sondatopa', anona aman noloma ahamana ananinai mondatopa' biafim, ea' ano'w nemata'w koloma ma'ma'w ondatopa' biafiwa, ea' mefi'ma'w ako'ukwi koloma ma'ma'w kwandagi'mo'wi ondatopa' biafiwa. Esis atiasi sondatopa' na'amba.”
42012054	Jisas na'ipa esis amam nematawa wapani na'i, “Ipa' pagati otaga gogatafi gani awin negewalama, kwafalis ipa' pegawa pa'i, ‘Asaf fa'i afelai.’ Ea' asaf afalai, endilisi.
42012055	Ipa' pati fufin banagani nagafi'i awin nagatopa'ima nagataga, ipa' pegawa pa'i, ‘Atiasi owaf a' nuluwi banagona.’ Endilisi atis, faluwi banagef na'amba atin.
42012056	Ipa' epes paga'i malogof biagufi! Ipa' pati ametal hiani ilifani itapani andeande', apa' dei' ipa' owa' pegawa ametal nogota ata'ili andeande'a.”
42012057	“Dei' maina ipa' owa' pegegawa andeande'ma pegawaloga waf usi'ifi? Endilisi, ipa' pegawaf a' pendawalogaf andeande'.
42012058	Afamba ipa' pefe' pegaloma epen inimba na'i nendakotimipai, ipa' ata' pefe' pigail ufia'w, nogota atamba atota penandona basef ifimba peloman. Na'amba anin a' nenda' ipa' pepe penda' kot. Ea' nanda' koti noso'ama ipa' pefe'ma amom polisman a' monda'epa penda' kalabus.
42012059	Ae' a'ipipa, ipa' ina atiasi pekwaha ipat atamba sanda' kalabusatai ulal, owa'. Ama pegwa hiahaom lu'wami sa'umi ma wiaf ipe'ifi hi'ilaf dao', a pefe'.”
42013001	Nemaf afamba atef anis epes sape sa'ipa Jisasa anis epes Galilisii. Nogota atamba esis sape sondolali ma God sanda' ofa atin, gavman dembinai Pailat nahas saga'.
42013002	Ea' Jisas nagwamasa basef na'i, “Ipa' ukup pandanda'mas pa'i epes isimba Galilisi sagaga'i, asikila' anis epes Galiliisi daias sanda' waf awafi, ama kofagema amamba atom dei' sofa' nimanimi saga'? Owa'atin.
42013003	Ae' a'ipipas usi'is. Owa'atin endilisi! I'i ipa' owa' pembema nelelemba waf awafi ipe'ifia, anaf ipa' hipai pega' higililipa na'amba atin si'i esis.
42013004	Dei' si'i maina anis epes isimba 18-pelais wambel Siloam ipat lautai tato tasindifasa afis hi'agalas, isimba ipa' pa'i waf awafi asasifi afikila' waf awafi isimba anis daias sagape Jerusalami?
42013005	Owa'atin. Ipa' owa' pembema nelelemba hiahaom awami ipe'imia, anaf ipa' hipai apega' na'amba atin si'i esis.
42013006	Ea' Jisas nawalapa anif basef waminif atini na'i, “Anona aman nawa anoga lawag fik aof ananifi nagawa waina, ama main nafi'i nowando'ma sa'utipa lawag agamba, owa' owa'atin.
42013007	Ea' na'ipa anen nanda' maol aof afambai na'i, ‘Neme'. Afagof wanogof ae' afi'i ilaoma sa'utip lawag agamba fik, owa' owa'atin. Na'amba dei' ina' laga. Dei' maina gotawa gogofa' ifat atota itap dowadowaf?’
42013008	Ea' anen nanda' maol aofi nagwamana basef na'ipana na'i, ‘Dembinai, ina' ata' kwahowaga gope afagol agale'e atogol. Ama ata' ila' itap peloma omba bulmakaum isimbe'aga.
42013009	Ama iti atiasi gil gola sa'utip afagol agale'e a'a owa', i'i owa', dao' ina' a' nelaga.’”
42013010	Nemaf afamba sagapoma noma'wafi Jisas na'ipasa basef esis amam nematawa anota ipat Juda sandakolasatai nomon.
42013011	Ea' ano'w nemata'w ambal aunai nagapau'wi kwape, ambal anamba aunai naso'akw aowas ako'w nanda'a'w nape afagof 18-pelaiguf ea' alafuga akwa'ugai gondala'akw, ina kosafel kwalutu andeande', owa'atin.
42013012	Jisas natolo'w nofala'w kwafi'i na'ipa'w na'i, “Nemata'w, ae' a' atofa aowas ine'ini ea' nape wahifina.”
42013013	Anen nasa lagol ananigili nemata'w akwamba ea' kwafalis atis kwalutu usi'ikw. Ea' kwasa'ma agol Godi lu'wagol.
42013014	Owa' aman anamba dembinai nugumafi ipat lotuwi nembel wandafimbila Jisas nanda'a'w bo'okw nemaf afamba sagapoma noma'wafi. Ea' anen na'ipa esis amam nematawa na'i, “Nimaguf ifimba wanif wanif maolifi. Ea' dei' ipa' pi'i aman anamba notofamepa aowas ipe'ini, andeande'ma pigafi'i nemaf maolifi. Apa' ipa' ina pifi'mai maol inimba ma nemaf magapoma noma'wafi, owa'i.”
42013015	Ea' Dembinai nagwamana basef na'i, “Ipa' amam paga'i malogof biagufi! Peme! Nemaf magapoma noma'wafi ipa' hipai pafe' ifagw bulmakauwi ma pagatagwaha bulmakau maloma donki ipe'imi pao'wam mafe' maga' embel.
42013016	Apa' nemata'w akwamba ako'w kwagataga ambep Abrahami, owa' Satan a' nahipa'w sisihi'w kwape afagof 18-pelaiguf. Ea' dei' nemaf afamba magapoma noma'wafi ae' a'i etagwaha mandof fogowa'a'wi ma kogape wahifi'w.”
42013017	Jisas na'ias na'amba, nanda' esis bousi ananisi ambagof aom kwapete'. Apa' amam nematawa hiasi asonahas endilisi ma hiahaom bu'wami banagami hiami anen nanda'ami.
42013018	Ea' Jisas na'ias wapani na'i, “Epes sogawis nomona maol Godi nope Dembinai nugumafias si'i main? Ae' indila'waifam i'imama?
42013019	Amamba si'i analef nalelef sa'usa'ulifi apa' mofalas maga'i masteti. Anona aman nofa' nalelef afalemba nawalef aof ananifi. A'i owa' main, mataga malo si'i lawah lu'ugahi ea' amiguf fafi'i fala' owah fatoma agufugaha.”
42013020	Ea' Jisas na'ias wapani na'i, “Ae' a'i indila'waifa epes sogawis nomona maol Godi i'imama?
42013021	Ae' indila'waifama, anis yis ano'w nemata'w kofa'as kwambemas saloma plaua hiami magala dram lu'wamii. A'i owa' main, a' matef lu'um.”
42013022	Jisas nafe' walemb hiagoma lu'wagoma sa'ogoma bagape felefele'ma ufia'w kwagafe' Jerusalami nanda' maol nawalipa esis amam nematawa, ea' nafe' okom ma'i nefe' Jerusalem ea' nafe'.
42013023	Owa' anona aman na'ipana na'i, “Dembinai, ae' a'i ihali'ina ma epes isimba anaf God nofa'as sogotanimai. Isimba hiasi a'a kwaia'wis?” Ea' Jisas na'ipas na'i,
42013024	“Ipa' pewa' banaga bihitagof ipe'igufi banagagof endilisi, pefe' pigawis uta sa'usa'utai. Dei' main, epes hiasi atiasi si'i suwis nomon, apa' owa' la'ifisa.
42013025	Atiasi ahama ipati nosafel nowalowa uta ipat atamba. Ea' ipa' pifi'i pilutu peha uta ando' falafala na'amba pi'i, ‘Dembinai, usi'mapai uta.’ “Ea' nogwai basefa ipa' ni'ias ni'i, ‘Ipa' animaipai? Ae' owa' egawepaea.’
42013026	Ea' pi'ipana pi'i, ‘Apa' mape ma' gwa'aisi embel magalomena, nalutu nawalapa basef naga'ipapa walemb ape'ilimbi.’
42013027	Owa' anen nogwa basef ni'i, ‘Ipa' animaipai? Ae' owa' egawepaea. Ipa' panda' waf awafii, ipa' hipai delefata hi'ilipa pekwaha ae'.’
42013028	“Anaf ipa' piti Abrahami Aisak Jekop moloma profet amamba hiami hi'ilam mope anamba God nagala'ambemagoma nomon, apa' ipa' owa'. Ipa' nogalo'mepa pepe ando'. Anamba pelef penda' nalelef tilili talala' kwapete' pepe.
42013029	Ea' esis amam nematawa sifi'i gani awin nagatafima nogowalama noloma anamba wa'owa'ol esis a sope sea' gwa'aisi anamba God nagala'ambemagoma.
42013030	Aho' endilisi, anis epes dei' sataga sagagi'i agof akasi, anaf a' agof fotomas sotaga sili'. Apa' anis dei' sataga sagali'i agof fagatomasi anaf agof akas asotaga sigi'.”
42013031	Nogota atamba atota anom amam Farisi mafi'mai Jisas ma'ipana ma'i, “Ina' nekwaha wambel ambale'e fo'o anagon. Dei' main, Herot na'i nehena nega'.”
42013032	Jisas na'ipam na'i, “Ipa' fo'o pi'ipa aman anamba nanda' uhufi si'i nombat aluputai pi'ipana pi'i, ‘Dei' a naman wapani ae' ambagof amamba awami magape epesi, ea' enda' esis epes awasisi bo'wes. I'i owa' nemaf fegafe'ma wanifi hi'ilaf, imbifa maol ae'ani hi'ilan.’ Ipa' piga'ipana na'amba.
42013033	Apa' dei' naman bimb ae' efe' enda' maol inimba. Ina andeande'ma esis soha anona profet nogaga' anambel wambel daiambel, owa'atin. Sohana noga' Jerusalem atogon.
42013034	“O ipa' Jerusalem, Jerusalem, ipa' pagaha amom profet afumi, pakwaha otamba pagaha amom God nasapa'am magafe'ma ipe'i, lifilafi ae' a'i ekolasa ipa' epes hipai si'i awata numa'itai towa'ani nogagwi takolasagw gopasol gwagail bihinagof atatigufi. Owa' owa'atin, ipa' pandaiwa'.
42013035	Ipa' peme'! Dei' ipat bu'utai a wambel ipe'imbili atiasi wafita totawa dowaf. Ae' a'ipipa, ipa' ina atiasi petolowe wapani ma anaf piga'i, ‘Apa' ma'i God nofalo'ma aman anamba nagafi'i agol Dembinaii ma nogaso'ana banagami ananimi.’”
42014001	Anef nemaf esis Juda sagapoma noma'wafi Jisas nafe' naloma anona aman Farisi na' gwa'aisi ipat ananitai. Ea' esis sanda'ana naep di'indi'ana endilisi.
42014002	Anona aman lagufi bo'wagah sagalotawana kwapete'i nape Jisas nogohnaepinama.
42014003	Ea' Jisas nati aman anamba, nahali' amom dembami magawalipasa mu'uli Godi maloma amom Farisi na'i, “A'i afa' onda' aman aowas nanda'anai bo'ona nemaf afamba magapoma noma'wafi, a'a owa'?”
42014004	Owa' amom masopama malogof. Ea' nofa' aman anamba nanda'ana bo'ona nasapa'ana nafe'.
42014005	Ea' Jisas nahali'am na'i, “I'i anona aman ipe'inai awani ananini a'a anona bulmakau ananisi sogowala hul embelili nemaf afamba sagapoma noma'wafi, a'i aman anamba ahama isimbai nefe' nigiasi kwafalis nemaf afamba a'a owa'? Endilisi, nefe' nigagiasii.”
42014006	Ea' amom ina la'ifima mogogwa basef ifimba, owa'atin.
42014007	Jisas nati esis safi'mai gwa'aisi isimba sa'i sope siaifah bu'wasi satawa sagali'i bo'wagoma atogini. Ea' na'ipasa basef waminif atin na'i,
42014008	“I'i anona aman nogofalepama anis gwa'aisi lu'wasi sonda'asa aman nogaso' nemata'wi ma pegafe', ipa' owa'i pefe' petoma pili' siaifah fasisi amom dembami atom magatomasia, owa'i. Na'amba aman anamba nofo'o nofalai anona aman agol lu'wagilinai gikila' agol ine'igili.
42014009	Ama aman anamba nofalena nifi'i ni'ipina ni'i, ‘Ina' kwahomana sia inimba bu'wani aman ana'e.’ Nonda'as na'amba, ina' ambal aona a'owa'. Ea' nonda'ena nefe' nepe nigi'i endilisi alafugah.
42014010	Apa' i'i anona aman nogofala ina' nefe' nelomana nega' gwa'aisi, ina' nefe' nepe nigi'i alafugah endilisi. Ina' nenda'as na'amba ma atiasi nofalena niga'i, ‘Alipunai, ina' nifi'i nepe nili' bo'ogoma!’ Anen nonda'as na'amba, dao' atiasi nefa' agol lu'wagili ma naep epes isimba hiasi sa' gwa'aisi sagalominai.
42014011	Dei' main, epen mamahina negasa'ma agol ananigili atigili, God nonda'an nisila'. Apa' epen mamahina nenda' agol ananigili gigisila'i, anaf God nosa'ma agola anin.”
42014012	Ea' Jisas na'ipa aman anamba nagafe'ma gwa'aisi isimbai nahali'ana na'i, “I'i ina' nenda' anis gwa'aisi lu'wasi a'a sa'usi, ina' owa'i nefala alipisi soloma sahin owan wambota ine'isi a ina' wambel atembel hiahaom hiamisi, owa'i. I'i nenda'as na'amba, anef esis sogofalena ma nefe' nea' gwa'aisi ifagw asasigwi, ea' sogwamena gwa'aisi ine'isi. Owa'.
42014013	Ina' i'i nenda' gwa'aisi lu'wasi, nefala isimba awapisi kwahusa hiahaomi, bo'wagah aogahisi naep pagaso'asi.
42014014	Epes isimba ina la'ifisa sogogwamena gwa'aisi ina', owa'. I'i ina' nenda'as na'amba, nendagala nepe andeande'. Ea' anaf God nogwamena hiahawes isimba bu'wasi ma nemaf afamba epes isimba sanda' waf bu'wafi sagaga'i sogosafel wapani.”
42014015	Anona aman asasinai nagape la'afena esis sa' gwa'aisi sagalomanai name' basef ifimba, na'ipa Jisas na'i, “Epen ami nepe nega' gwa'aisi lu'wasi anamba God nagala'ambemagomai, anin sowenondahan.”
42014016	Ea' Jisas na'ipana basef waminif atin na'i, “Anona aman na'i nonda' anis gwa'aisi lu'wasi. Ea' nofalai epes hiasi safi'mai gwa'aisi isimba.
42014017	Nemaf dondo'afi endilisi ma gwa'aisi isimba fataga, ea' nasapa' anona nanda' maola anini nafe' na'ipa epes isimba fowa' nogofalasi. Ea' na'ipas na'i, ‘Ipa' fi'i. Hiahaom hiami mandandombol mape ea'.’
42014018	“Owa' epes isimba hiasi atona atin sosafel sa'i basef sa'i esis ina sofe', owa'. Anona aman na'ipana na'i, ‘Ae' andaiwa'ma egafo'o. Ata' efe' itipa'ma aof ae'afi.’
42014019	“Ea' anona na'ipana na'i, ‘Ae' atala bulmakau ilifunamaima monda' maol mogawala itap, ea' dei' efe' egwambam endondomam. Ea' ae' ina efo'o.’
42014020	“Owa' anona daiana na'i, ‘Dei' atef ae' aso' nemata'w. Na'amba ae' ina efo'o, owa'.’
42014021	“Aman anamba nanda' maola anini notanima nafe' na'ipa dembinai ananinai ma isimba. Ea' anen ahama ipati nembel wandafuna ea' na'ipa nanda'mana maol ananinii na'i, ‘Ina' kwafalis fo'o ufiawa hiawai lu'uwama sao'wama ma taun inimba ea' nefa'ai isimba falafalafisi, lagof awagufi, alop awasipisi, naep pagaso'asi, bo'wagah aogahisi ina' ne'wasi sifi'i suwisi nomon ipat ae'atai.’
42014022	“A'i owa' main, aman anamba nanda' maoli na'i, ‘Dembinai, ae' aila basef ine'ifi ea', apa' owa' ati ipat ina dei' si'ita, ata' owa'. Anis siaifah ata' wafis sotawa dowaf. Ipat ina dei' si'ita, ata' owa'.’
42014023	“Ea' dembinai na'ipana na'i, ‘Ina' fo'o ufiawa hiawai lu'uwama nila indalelemb nefe' aofah ea' nehende'ai esis amam nematawa sifi'i suwisi nomon ipat ae'atai ma si'ita.
42014024	Ae' a'ipina endilisi, epes isimba hiasi fowa' ae' egefalasi, esis owa'atin endilisi ma sogofa' gwa'aisi ae'asia.’”
42014025	Mini'ap laupi amam nematawa safi'i saloma Jisas, ea' nandambema na'ipas na'i,
42014026	“Epen ami nifi'mai ae', ma anin owa' nesambala mamasan waulu'man batawis ananisi soloma sahin owan wambota ananisi, ea' ambal ananili wapani, anin ina atiasi nepe banagen mini'ap ae'api nepe alipini ae'ani, owa'.
42014027	Ae' efa' akafimi anda' maol Godi sehe ega' lawag usi'igai ti'wanaegai. Epen ami owa' nenda'as na'amba atin si'i ae' ma nigailima, epen inimba ina la'ifin netaga alipini ae'ani, owa'atin.
42014028	“Anin epen ipe'ini i'i nenda' anota ipat lu'utai togalota ilif, anin nenda'as ni'imama? Anin ata' nope nomonas talambi nili' ma negawa andeande' otamba ambamba ipatimbai. Atiasi otamba ananimbai bendahama ipat atamba hi'igalata a'a owa'?
42014029	Apa' i'i owa'atina nenda' isimbai sogali'a, ma nili' nonda' simen atina owa' nonda' ipat atamba hi'ilataea. Atiasi epes hiasi sagatolotai si'i basef sonda'i'ipama aman anamba sonda' findiwana
42014030	si'ias si'i, ‘Epen inimba nasefela ipat atamba, apa' anin owa' la'ifin nimbifataea.’
42014031	“Anif basef daif wapani ifimba. I'i anona aman dembinai king ni'i nofe' nopa' nogaloma anona king daiana, anen ata' nope okom mondanda'mas andeande'. Soldia ananimi misi'ah ilifunamaih dowaf, apa' king anamba nagagi'i anen nifi'i noloma soldia ananimi misi'ah 20-pelaih hiami. Ea' king anamba nagali'i na'i ata' nili' nogawa na'amba. Anen atiasi nopa' nogaloma king anamba nagagi'i la'ifinama nogali'amonas a'a owa'?
42014032	Anen nonda'as na'amba ma nogogawa anen ina la'ifina, dao' boumi ananimi ata' mili laogon, a' nili' nosapa' anom amam mofe'ma anen mofalana monda'ipama basef mi'i wandaf hapaifi.
42014033	Ea' ipa' na'amba atin. Ipa' epen ami owa'atina negewa' alafuga ma hiahawes ananisi ma negesambalisa, anin ina atiasi la'ifina negape alipini mini'ap ae'api, owa'atin.
42014034	“Ipa' pegawa sol alol fasili. Apa' i'i sol alamba a' lumbula usihila a' akal, owa'atin. Atiasi ipa' penda'al pi'imama usihil wapani? Owa'atin.
42014035	Sol alamba ina andeande' bo'ola apa' monda'al aofah, a'a mokwahol logaloma omba bulmakaum, owa'atin. Apa' melefatam mokwahom atin. Epen ami aligah hagalina nagame' basefi, anin a' nindailif.”
42015001	Epes hiasi saloma anom amam manda' waf awafi mogofa' takisi saloma anis epes sanda' waf awafii safi'i felefele'ma Jisas same' basefa ananifi.
42015002	Ea' anom dembami Farisi maloma amom dembami magawalipasa mu'uli Godi manda' megahahama anen ma'i, “Aman anamba nandaloma epes isimba sanda' waf awafii nofalas alipisi nalomas nanda' gwa'aisi.”
42015003	Owa' Jisas naso'ama basef ifimba waminif atin na'ipam na'i,
42015004	“I'i anona aman ipe'inai numafi anop sipsip 100-pelaip ama anop atotop higililap, aman anamba ata' nokwaha sipsip apamba 99-pelaip pulutu pea' gwa'aisi anagon, anen ata' nefe' nola' nolaoma anona higilagalanai. Nolaomana nafe' nafe' natolona nasa'mana
42015005	nowandefana ikaf ananifi, sonahanamana nofa'ana nafi'i.
42015006	Nafi'i nataga ipat ananitai, nofalai esis alipisi ananisi saloma esis anen wambel atembel sandakolas atogon. Ea' na'ipas na'i, ‘Ipa' pendagala peloma ae'! Anona sipsip ae'anai higilalana, owa' ae' afa' elaomana itanima ifa'anai ea'.’”
42015007	Dei' Jisas na'ipas na'i, “Ae' a'ipipa ea' na'amba atina esis amam nematawa sagape heveni sandagala kwasakwasala ma epes isimba 99-pelais ambo'wes, ina sanda' waf awafi ma sotanima sogambema nelelemb, owa'. Apa' i'i anin epen nenda' waf awafii ni'i negambema nembel, atiasi esis sagape heveni sondagala a'owa' ma anin.
42015008	“I'i ano'w nemata'w anin moni ilifunamain siliva anin atitin higiligalan, atiasi konda' maina kolaoman kogatilin? Ako'w kokata lam kombehagon ipat nomon kolaoman andeande' hi'ilagon kofe' kofe' ma kogatilin.
42015009	Ako'w kwatilin ea', kofala esis alipisi wambel akwa'umbili sondakolasi ea' kwi'ipas kwi'i, ‘Ipa' pendagala peloma ae'! Anin moni ae'ani higilalan, owa' dei' elaoman afe' atilin itanima ifa'ani ea'.’
42015010	Dei' ae' a'ipipa ea' na'amba atin si'i amom ensel Godi sonogahama anin epen nanda' waf awafii nembema nembel negafe'ma God.”
42015011	Ea' Jisas na'ipam wapani na'i, “Anona aman nogaopana biam.
42015012	Aonama nafe' na'ipa ahamana ananinai na'i, ‘Ahame, ae' okom mapoma otamba mais hiahawes afa' ogafa'asi ma nemaf ina' negaga'. Dei' ae' a'i efa' du'wanis ae'asi. Ina' niwalis biafis newalogamafas afa' biafa. Ae' a'i ina' nese'eas dei'.’ Ea' ahamam nawaloga hiahawes hiasi ananisi safe'ma amom nogaopana biam.
42015013	“Ea' a'i owa' main, ina ata' nogota laota aonama nakolasa hiahawes hiasi ananisi nafe' napani anambel wambel lauguni ea' nalalamona hiahaom hiami ananimi ma waf naninani aunai anen nagi'ma okom ananimi ma'iama nanda'ami. Ea' otamba ananimbai hi'alamba ma waf awafi.
42015014	Anen nanda' otamba ananimbai ma hi'alamba, a'i owa' main, nogota nolom lu'unai nagahasatama nataga itap apamba hiagoma hi'alagon. Ea' anen hiahawes akana nape wahifina.
42015015	Anen nafe' nanda' maola anona aman itap apambainai. Aman anamba nasapa'ana nafe' itap ananipi ma nugumafi bogof ananigufi.
42015016	Bogof afamba fa' sa'utip lawahip, ea' anen wapani na'i nea' sa'utip ipimba ma opaf ananifi. Anen ina anis saso'ana gwa'aisi, owa'.
42015017	A'i owa' main, okom ananimi mogawa andeande' ea' na'ias na'i, ‘Amam hiami manda' maola ahame ae'anai amom gwa'aisi hiasi a'owa'. Apa' ae' ape na'a'e ame'aga endilisi ma nolomagahe.
42015018	Hapaimi, ae' atiasi esafel efe'ma ahame ae'anai. Ea' i'ipana i'i, “Ahame, ae' anda' waf awafi ma God ina' wapani.
42015019	Dei' ae' ina aman bu'uwai ma ina' negefala ae' nogamena ine'iwai, owa'. Ina' nenda'e epe si'i anona nanda'mena maoli.”’
42015020	“Ea' nosafel nafe'ma ahamana. Owa' anen ata' naili laogon ahamana natolona, nomonas saisailana nasagih nafe' nahapila nogamana ananinai nombalo'ana nasisi' malogol ananigili.
42015021	Ea' nogamana na'ipana na'i, ‘Ahame, ae' ea' anda' waf awafi ma God ina' wapani. Ae' ina ata' aman bu'uwai ma ina' negefala ae' niga'i nogamena ine'iwai, owa'atin.’
42015022	“Owa' ahamana na'ipa amom manda' maola anini na'i, ‘Ipa' fa'ai lowaf fasifi laufi namifi ae'afi pefa'af pifi'i ulal pewaho'manaf anen. Ea' pelamana anin ring faf ananifi, pelamana su bo'wagah ananigahi.
42015023	Fa'ai bulmakau noganai anamba lu'unai gigititi'i pehana ma apa' mea'ana mondagalamana.
42015024	Dei' main, nogame anamba ae'anai dolomana si'i nagaga' ea'i, owa' dei' ambal lapaona wapani. Anen higilalana ea', apa' dei' owa' matolona wapani.’ Ea' esis sandagala.
42015025	“Apa' nogamana ananinai dembinai naili aof. Ama main, anen nafi'i nataga felefele'ma ipat, owa' name' amalemba sanda' musik sagalemb.
42015026	“Ea' nofala anona nanda' maoli nahali'ana na'i, ‘Esis sanda' main?’
42015027	“Ea' anen nanda' maoli na'ipana na'i, ‘Owamena ine'inai notanima nafi'i, ea' ahamena ine'inai nandagalamana, na'amba dei' naha anona bulmakau lu'unai. Dei' main, anen notanimai ina ata' nape aona, owa'. Nape andeande'.’
42015028	“Owa' nogamana ananinai dembinai okom numbutim ea' nandaiwa'ma nogawis nomon. Ea' ahamana nawisi ando' na'ipana dindina nogawis nomon, apa' owa'.
42015029	Anen nagwamana basef ahamana na'i, ‘Afagof hiagufi ae' ahapila maol ine'ini si'i agol ake anda' maol dowafi. Ae' ina esambala basef mu'uli ine'ini anef atetef, owa'. Apa' ina' owa' nese'e anin mae sa'wini dowaf si'i meme nogani ma endagala eloma alipisi ae'asia, owa'atin.
42015030	Apa' awani anamba ine'inai anen nalalamona hiahaom hiami ine'imi ea' ma awo nematawa gembaiwai. Ea' dei' notanimai, ina' okom mapomana dei' nahamana bulmakau anamba anen.’
42015031	“Ea' ahamana na'ipana na'i, ‘Nogame, dondol lifilafi afa' biafa wagape atogini. Ea' hiahawes ae'asi isimba ine'isi atis.
42015032	Apa' dei' afa' ondagala, ea' nelelemb afa'ilimbi bo'walemb. Dei' main, owamena anamba ine'inai fowa' nafe' lauguni si'i nagaga'i, owa' dei' nafi'i nataga ambal lapaona wapani. Anen higilagalanai, owa' dei' afa' watolona wapani.’”
42016001	Jisas na'ipa alipumi ananimi na'i, “Anona aman hiahaom hiamunai nao'wa anona ananinai nugumafi maol ananinii nape. Ea' anis safi'mai aman anamba hiahaom hiamunai sasapaga anen nanda'mana maoli ma basef sa'i, ‘Nugumafi maol ine'inii anen nakwaha otamba hiambai ine'imbai bafe' dowaf.’
42016002	“Ea' nofala aman anamba nugumafi maoli nafi'i na'ipana na'i, ‘Dei' maina basef ifimba ae' agame'asefa ine'i? Ina' nefe' niamba hiahawes ae'asi sagape lagol ine'igili newalapas. Ina ata' nepe nimafi maol ae'ani wapani, a'owa'.’
42016003	“Ea' nugumafi maoli nomonas salasafe' ma nembel ananimbili na'i, ‘Ae' atiasi ata' enda'as i'imama? Dembinai na'i nili'amone ma epe igimafi maol dei'. Ae' ina la'ifiwi ma egawala itap. Ea' ambal aola indaila anis epesa gwa'aisi mais.
42016004	Owa' ae' nomonas sandanda'ma anis hiahawes ea' ma enda'asa atiasi epes sofa'e efe' ifagw asasigwi ma nemaf afamba dembinai nigali'amone ma maol inimba dei' anda'ani.’
42016005	“Ea' nofala amom hiami atona atin wialef figataomami mafi'mai anen. Anona aman nali' nafi'manai nahali'ana na'i, ‘Ina' wialef ma'ulif fapoma dembinai ae'anai?’
42016006	“Ea' anen na'i, ‘Darep wel lu'wapi 100-pelaip.’ Ea' na'ipana na'i, ‘Ina' kwafalis nepe niti tiketa wiaf nenda' amefa darep 50-pelaip atip fil.’
42016007	Ama main, anona nataga nahali'ana na'i, ‘Wialef ine'imi ma'ufim?’ “Anen na'i, ‘Begah witigah 100-pelaigah.’ “Ea' na'ipana na'i, ‘Ina' nefa' tiket atamba wiaf ine'ifi fagailatai ea' nenda' 80-pelaigah.’
42016008	“Ea' aman dembinai nasa'ma agola aman anamba aunai nugumafi maoli. Dei' main, anen nanda' waf gawaifi si'i aman nomonas sagapaunai. Epes ukup asasipi pagapagaila hiahawes mais sagape itap apa'ii esis sanda' maola waf gawaifi si'i epes nomonas sagapaisi sikila' epes sagape nogogala'mai owa' sogogawa andeande'ia.”
42016009	Ea' Jisas na'i, “Ae' a'ipipa ma moni uga maim maga'oh itap apa'ii, ipa' penda' anis amam nematawa sotaga alipisi ipe'isi. Ama main, i'i nemaf esis sogahapila uga moniafi hi'igalaf, dao' atiasi God ni'i aho'ma nofa'epa pefe' ifagw pegape andeande' lifilafiagwi.
42016010	Ami nimafi hiahawes sa'wisi andeande' datima, anaf nimafi hiahawes lu'wasi andeande' wapani. Apa' epen ami nembaso'am, owa' nenda' maol andeande'ma hiahawes sa'wisa'wisia, anaf anin ina nenda' hiahawes lu'wasi andeande' wapani, owa'atin.
42016011	Ipa' i'i owa' pimafi moni uga maim magape itap apa'ea, anaf ami nese'epa hiahawes bu'wasi endilisi pigimafias? Owa'atin endilisi.
42016012	Ipa' i'i owa' pimafi hiahawes anis epesia, ami nese'epa hiahawes ipe'isi atis pimafias? Owa'atin.
42016013	“Ina anin epen nanda' maoli la'ifin nihapila maol biafina amam dembami biam, owa'atin. Na'amba okom mila anona, anona a' nesambalona. Ea' na'amba atin ipa' ina a' la'ifipa pepe lafela God noloma ugai moni wapani, owa'.”
42016014	Ama amom Farisi magame' basef ifimba hiafi Jisas naga'iefi, amom manda'mana wa'ap anen. Dei' main, amom ukup pagapagaila moni atini.
42016015	Owa' anen na'ipam na'i, “Ipa' panda' ipa' patagama epes sanda' waf usi'ifi ma nogohnaep epesi. Apa' God nogawa ukup ipe'imi nomon. Hiahaom epes sagasa'ma agofami sagatalom otamba hiambaii, amamba falafumi atoma naep Godi.
42016016	Basef amom profet magawalipasafi basefa fagail mu'uli God nagaso' Mosesani ifimba amom mawalipasef atapif fape mafi'i metambel nogota Jon nagatagatai. Apa' nogota atamba Joni tafi'i tataga dei' basef fasifi ma epes sogawis nomona maol Godi nope Dembinai nugumafias, ifimba fape fafe' fataga walemb hiagoma. Ea' epes hiasi hi'alas dindinapis sanda' maol lu'wani a'owa' ma sofe' sogawis nomona maol inimba Godi.
42016017	Anif basef du'wanifa amef sa'usa'ufi feloma anif basef bandafi fagail nomona buk mu'uli Godi ina anaf fefe' higililif lamonef hi'ilif, owa'atin. Fepe atapif fikila' itapi otaga anaf higiligalasi.
42016018	“Aman ami nagakwaha waulu'mana anani'wi ma nogaso' ano'w daia'w wapanii, anen nanda' so'a waola nemata'w akwamba nali' nagaso'akwi. Ea' aman ami naso' ano'w nemata'w fowa' anona aman nagali'amona'wi aman anamba nagi' nagaso'akwi wapani nanda' waf awafi so'a waola nemata'w akwamba.
42016019	“Anona aman hiahaom hiamunai nape. Dondol anen nala siaogw fasifasigwi atogw a luwaguf bu'wafi sagatalif otamba hiambaii. Ea' nimaguf hiafi dondol nondofa' gwa'aisi bu'wasi atis nandape andeande' a'owa'.
42016020	Apa' felefele'ma ipat ananitai anona aman kwahunai nandailasa gwa'aisi moni maisi nape, agilinama Lasarus. Alop ananipi si'ipa ilambeh.
42016021	Anis epes sofa'ana safi'i na'oh felefele'ma ipat aman anambai. Anen na'i notatama gwa'aisi du'wa'wanisi sowa saga'oh tebol lafelena aman anamba hiahaom hiamunai ma ata' nea'as nogaso' opaf. Ea' anogw nombagw gwafi'i gwapalo'mana ilambeh ananimi afegah agwagugahi.
42016022	“A'i owa' main, aman anamba falafunai naga', ea' anom ensel mofa'ana mafe' mahaponana nape wambel bu'wambili felefele'ma Abraham. Ea' aman anamba hiahaom hiamunai anen wapani naga', sawana.
42016023	Owa' nafe' wambel awambili hel nofa' akef lu'wami. Ea' natologon nafe' ilif, nati Abraham napani laogon a'owa', Lasarus nape nalomana.
42016024	Ea' nofalana na'i, ‘Ahame Abraham, ina' niti uwahipiwi nesapa' Lasarus nufi'i nola faf ananifi du'wanif embel nupihi'mi afega ae'agai kwasakwasala. Ae' ame' akafimi awami endilisi ma nif ifi'i.’
42016025	“Owa' Abraham na'ipana na'i, ‘Nogame, ina' okom mondanda'ma fowa' ata' nagape namina itap nefa' hiahaom fasimi atom. Apa' Lasarus nofa' hiahaom hiami awami. Owa' dei' wambel ambale'e nembel ananimbili bape fasimbil, apa' ina' nefa' akafimi awami.
42016026	Ea' anis maefah wapani sape. La'afena apa' maloma ipa' God nanda' anona kwambiwag lu'unai. Na'amba epes sagape na'ai ma sa'i sotopa' kwambiwag anamba sogafo'o ma ipa', esis ina la'ifis. Ea' epes sagapani na'ambai, esis ina la'ifisa sotopa'i kwambiwag sigafi'mai apa', owa'atin.’
42016027	“Ea' aman anamba na'i, ‘Ahame dao'. Ae' a'i ina' nesapa'o Lasarus notanima nofo'o ipat ahame ae'anai.
42016028	Ae' anom owape wanom biam mapani. Ama Lasarus ni'ipama banagafi amom. Na'amba amom wapani mufi'i wambel ambale'e mofa' akafimi lu'wami.’
42016029	“Owa' Abraham na'ipana na'i, ‘Owa'. Owapena ine'imi mondame'ago basefa Moses noloma amom profet fetopalopam. Amom mondame'ago basef fafimba.’
42016030	“Ea' na'ipana na'i, ‘Ahame Abraham, owa'atin. Ina atiasi mome'am, owa'. Apa' i'i anin epen nagaga'i nesafel wandofa negafe'ma amom, dao' bola meme'an mombema nelelemb.’
42016031	“Owa' Abraham na'ipana na'i, ‘Owa'atina mogame' basefa Moses noloma amom profetia, ea' atiasi anin epen nagaga'i nitanima negesafel wandof, amom ina atiasi mohapifa inimba wapani, owa'atin.’”
42017001	Jisas na'ipa alipumi ananimi na'i, “Endilisi hiahaom amamba mogogwambipai ma penda' waf awafii. Endilisi hiahaom amamba atiasi mogatagai, apa' epes ami sonda' hiahaom amamba awami mogatagai, ae' ati esis uwahipis endilisi. Dei' main, esis anaf seme' akafimi nimanimi lu'wami.
42017002	I'i anis epes sofa' epen inimba sondola otam lu'unai nila bini'w anani'wi sofa'an sofe' solan negewala naoh mami lu'wami ma afinai, anin ata' nepe andeande' kwasakwasala. Apa' owa' owa'atin. I'i epen inimba nenda' anin sa'uni negakwaha nigahapifa ae'a, epen inimba atiasi nepe awen a'owa' nikila' negewala naoh afinai.
42017003	Ipa' solawaipa andeande'. I'i owamepa ipe'inai nonda' waf awafi ma, pi'ipana basef dindinipa nogakwahef. Ama i'i anen nogambema nembela, ipa' ukup pese'epa waf awafi ananifi.
42017004	Apa' i'i anen nonda'mepa waf awafi ipa' lifilafi nil 7-pelaifa nemaf atetef, ama anen netanima nifi'mai ipa' ma nohotagw agwamba 7-pelaigw ni'i, ‘Ae' a' ambema nembel’, ea' dao' ipa' ukup a' pese'epa waf awafi ananifi.”
42017005	Amom aposel Jisasi ma'ipa Dembinai amamunai ma'i, “Ina' nenda' afa' ohapifina banagefa ukila' wali' wagahapifina.”
42017006	Ea' Dembinai na'ipam na'i, “I'i hapif ipe'ini nendahama si'i nalelef sa'wisa'wisi mastetilif lawag, dao' atiasi ipa' pi'ipa lawag gagumba sa'utip pagailagai piga'i, ‘Ina' dagia neloma kofaga nefe' newala naoh embel nomon,’ ea' agog a' gigi'ma basef ipe'ifi.”
42017007	“I'i anona aman ipe'inai nofa' anona aman daiana nonda' maola anen nowala itap aof a'a numafi sipsip, ama main notanimai nifi'i ipat, ea' atiasi dembinai nugumafi anini ni'ipana ni'i, ‘Ina' fi'i kwafalis nepe nea' wali'ita’? Owa'atin.
42017008	Atiasi a' ni'ipana ni'i, ‘Ina' nendondomba gwa'aisi ae'asi, newaho' let, nendome gwa'aisi ae' nili' nefa'as nifi'i. Ma ili' ia'asa main, ina' nigi' nea' ine'isi.’
42017009	“Ea' atiasi anen a' ninifela aman anamba nanda'mana maoli ma nogaila malogol ananigili? Owa'atin.
42017010	Ea' ipa' wapani na'amba atin. I'i ipa' penda' hiahawes hiasi hi'ilas si'i God naga'ipipa, dao' ipa' pi'i basef pi'i, ‘Afa' wanda' maoli awasifai. Hiahawes afa' wanda'asi, isimba maol afa'ini atin.’”
42017011	Ea' Jisas naila ufia'w nafe' Jerusalem, nafe' la'afena itap lu'upa biafip Samariai Galili.
42017012	Anen nataga anambel wambel, owa' amam ilifunamaim aowas aunai nanda' alop amamipi pagambo'wi mafi'i ufia'w ata' malutuwi laogon,
42017013	mofalana mehip ma'i, “Jisas, Dembinai, ina' ni'i uwahipigama afa'!”
42017014	Ea' Jisas natolom na'ipam na'i, “Ipa' fo'o pihimba'mam alop ipe'ipi ma amom pris.” Ea' amom ata' mafe' atin owa', alop amamipi pataga bo'op.
42017015	Anona aman amamunai nati alop ananipi bo'op, notanima nafe' noga na'i mehip nafela agol Godi.
42017016	Ea' nasisil nowafa notawa itap felefele'ma bo'wagah Jisasi nanifelona. Anen ina Judainai, owa'. Anen Samariainai.
42017017	Ea' Jisas natolona na'i, “Ae' a'i owa' ipa' ilifunamaipa ambe'epa atin. Dei' 9-pelaim amuma?
42017018	Owa' anom motanima mifi'i mefela agol Godia? Aman anamba anagon daiagininai, anen atotona.”
42017019	Ea' Jisas na'ipana na'i, “Ina' safel fo'o. Ina' nahapifa ae', isimba atis dei' nataga bo'wena wapani.”
42017020	Anom dembami Farisi mahali' Jisas ma'i, “Nogota mamahotama nemaf afamba bu'wafi fetaga ma apa' mugawis nomona maol Godi nope Dembinai nugumafiapa?” Anen nagwamam basef amom na'i, “Amamba esis ina sotolom naep, owa'.
42017021	Esis ina atiasi si'i, ‘Piti, amamba mape na'a, a'a mape gani, owa'atin. Peme'! Amamba mape opalef ipe'ilifi nomon ea'.”
42017022	Jisas na'ipa alipumi ananimi na'i, “Anef nemaf dondo'afi fegataga, nelelemb ipe'ilimbi belef endilisi pi'i, ‘Apa' ma'i aman anamba notaga epen nogofa' alop epesi ata' nifi'i notaga ulala ata' motolona kwasakwasala.’ Apa' owa', owa'atin. Ipa' ina petolowe, owa'.
42017023	Ea' atiasi anis epes si'ipipa si'i, ‘Piti nani nape gani,’ anis si'i ‘Piti anen nape na'a'e.’ Apa' ipa' ina peme'as pigi'mas, owa' hapaisi.
42017024	-
42017026	Ipa' pegawa pele'ala ma otaga bendagala holagala nafe'agon hi'alagon. Ea' ae' ataga epen egefa' alop epesi, atiasi enda'am na'amba atina anaf ae' egataga. Apa' ae' ata' ili' efa' akafimi hiami ma epes nogota ata'isi dei' sogowa' alafugahai. Waf fowa' sanda'afa nogota atamba Noa nagapautai, ea' na'amba atin si'i anaf esis sonda'af nemaf afamba felefele'ma ifi'i egataga itap apa'e.
42017027	Sa' gwa'aisi, sa' embel, amam nematawa sindikikila'ma sandaso'ama atin safe' safe' sataga nemaf afamba Noa nafe' nagawis galaho'w. Ea' embel lu'wami mataga maha esis amam nematawa hiasi afis hi'alas.
42017028	“Esis sanda' waf na'amba atin si'i nogota atamba Lot nagapautai wapani. Sa' gwa'aisi, sa' embel satala hiahawes saso'asas safe'ma anis satalis, sawa hiahawes aofah, sala' ifagw.
42017029	Owa' Lot nakwaha Sodom nafe', ma nemaf afamba atef nif faloma otamba salfa fagandumi mowai heven si'i asaf fagalai ea' mahambombaga amam nematawa hiasi saga' hi'alas.
42017030	“Ea' anaf na'amba atina nemaf ae' ataga epen egefa' alop epesii igatagaefi.
42017031	Nemaf afamba epen ami nagape ipat ando'i felefele'i, ina ata' netanima nuwis nefa'ai hiahawes ananisi ipat nomon, owa'i. Ea' na'amba atin epen nigaili aofi, ina ata' netanima nefe' ipat, owa'i.
42017032	“Ipa' nomonas sondanda'ma Lot waulu'mana.
42017033	Epen ami ni'i nela'ambema ambal ananili si'il dao', ambal ananili anaf higililal. Apa' ami i'i nelelama ambal ananili, anaf ambal ananili lope andeande' atapil lifilafi.
42017034	Endilisi ae' a'ipipa, nemaf afamba owamb amam biam mo'oh ipat belita atotota, God nofa' anona, anona nokwahona nope.
42017035	Anowa nematawa biawa onda' maola plaua onda' breti, atiasi God nofa' ano'w, nokwaha ano'w kope.
42017036	[Amam biam mogail aofi, atiasi God nofa' anona, nokwaha anona nope.]”
42017037	Alipumi ananimi mame' basef ifimba ma'i, “Dembinai, amamba anaf motaga ani?” Ea' Jisas na'ipam na'i, “Mamahagoma alop sagaga'i poga'oma, ea' na'amba atogon atiasi komemb mufi'i munduwa'animama.”
42018001	Jisas naso'am basef wamon atin alipumi ananimi ma nigihimba'mam mondabeten nimaguf danda ma amom ina ala'uta toham ukup iwanip, owa'i.
42018002	Anen na'ias na'i, “Anona dembinai jas nogonandona basefi, nape anin taun. Anen ina ombal bahana ma dembinai God, ina nomonas sapoma anis epes wapani, owa'.
42018003	“Ano'w nemata'w waulunama'w nagaga'a'wi kwape taun inimba. Dondol ako'w kwafi'mai jas anamba kwa'ipana kwa'i, ‘Bousi ae'asi sa'i sohambombaga ae'. Ina' ata' netopalope ma kot.’
42018004	“Jas anamba nali' nandaiwa'ma nogatopalopa'w. A'i owa' main, okom ananimi ma'i, ‘Ae' ina ombal bahema God a ukup epesi.
42018005	Apa' nemata'w akwamba alifi'wi kwase'e numa'umi ae'. Ea' hapaimi, ata' etopalopago ako'w ulala kot. Na'amba kufi'i lifilafi konda' okom molowe.’”
42018006	Ea' Dembinai na'ipam na'i, “Ipa' peme' basefa jas anamba aunai.
42018007	Epes isimba God nandandepas ea' ananisii, esis salef sakokona lifilafi owamb alip. Dei' God notopalopasa kot a'a owa'? Aho', nogatopalopasi. Anen ina ni'ipas fafifafi, owa'atin.
42018008	Ae' a'ipipa endilisi, atiasi nogatopalopas kwafalisi. Ae' ataga epen egefa' alop epesi. Apa' anaf ae' igafi'i, nemaf afamba iti amam nematawa itapipai pihapifi, a'a owa'atin?”
42018009	Anis epes ukup pandapoma esis atis sa'i esis epes fasisi sanda' waf bu'wafi, ea' sa'i anis daias awasisi. Epes isimba Jisas naso'asa basef waminif atin na'i,
42018010	“Anom amam biam ma'i mofe' mondabeten ipat lu'unai Godi. Anona Farisi, anona aman aunai nogofa' takisi.
42018011	Farisi anamba nalutu okom mandapoma anen atona nandabeten na'amba na'i, ‘Ae' anifelina God, ama ae' ina si'i anis epes daias awasisi. Esis sambaso'mas sogofa' uga mais anis daiasi, sanda' waf awafii, sagatopa' mu'uli ine'ini ma sanda' waf awafi so'a waulafi. Ae' ina anda'am si'i esis, owa'atin. Ae' anifelina ma ae' ina si'i aman nanumba aunai nogofa' takisi.
42018012	Wikifah hiagahi ae' akwaha gwa'aisi nimaguf bifa andabeten. Ea' hiahawes hiasi ae' egefa'asi, awala du'wanis ilifunamaisa ase'enas ina'.’”
42018013	-
42018014	“Apa' aman anamba nogofa' takisi nalutuwi laogon nandaiwa'ma niniga negati heven, owa'. Naha mafata ananitai atapita na'i, ‘O God, ae' aman anda' waf awafii, ina' niti ae' owahipiwi netopalope.’ Ea' notanima nafe' ipat ananitai. Ae' a'ipipa endilisi, aman anamba nogofa' takisi na'ias na'amba, anen bo'ona ma naep Godi. Apa' aman anamba nali' nandabetani, owa'. Dei' main, epen ami negasa'ma agol ananigili atigili, atiasi God nonda' agol ananigili gowala. Apa' epen ami nenda' agol gigisila'i, bola God nosa'ma agol ananigili lu'wagol.”
42018015	Esis sao'wamanai anis awasi sa'wisi sofa'as safi'mai Jisas, sa'i anen nosa lagofa nofalo'masa nonda'as sonogahas. Owa', alipumi ananimi mati isimba mandaiwa'ma awasi isimba ea' masopama esis sofa'as sogafi'mai anen.
42018016	Ea' Jisas nofala awasi isimba safi'i felefele'ma anen ea' na'ipam na'i, “Ipa' kwahowa awasi isimba sifi'mai ae'. Owa'i pili'amasa. Dei' main, esis amam nematawa sogawis nomona maol Godi nope Dembinai nugumafias anaf sefe' anen nagala'ambemagomai, esis same' basef ananifi sagailif si'i awasi isimba.
42018017	Ae' a'ipipa endilisi. Epen ami ni'i aho'ma God nope Dembinai ma anina nese'ana nembel God si'i awasi isimba saga'i aho'mana, isimba sanda'as na'ambai atiasi sogawis anamba God nagala'ambemagomai. I'i owa', owa'atin.”
42018018	Anona agilinai Judainai nahali' Jisas na'i, “Tisa bu'winai, ae' atiasi enda' maina egefa' ambal namili egape andeande' lifilafi?”
42018019	Ea' Jisas na'ipana na'i, “Dei' maina naga'i ae' bu'uwai? God atona bu'unai.
42018020	Ina' negawa mu'uli God nagaso' Mosesani naga'i, ‘Ina' owa'i nenda' waf awafi so'a waulafia, ina neha anis epes soga' nenda' wal, owa'i, ina' owa'i nembaso'ma anis epes daiasa, ina' neme' basef mamasinai nihapilif nilif ea' nindimafias andeande'.”
42018021	Ea' na'ipana na'i, “Mu'uli inimba hiani ahapilan ailan fowa' ata' sa'owe afi'i afi'i ataga dei'.”
42018022	Ea' Jisas name' basef ifimba na'ipana na'i, “Ina' anef waf fasifi atetef owa' ata' nenda'afa. Ina' fo'o nese'asa hiahaom ine'imi hi'indalama anis daias sotalinama nefa' moni inimba nenda'an neso' isimba kwahusi. Nenda'as na'amba ma anaf negefa' hiahawes fasisi gani heven. Ea' nifi'i nihapifi nila ae'.”
42018023	Owa' anen name' basef ifimba, nembel ananimbili nimanimbil a'owa'. Anen agilinai hiahaom hiamunai. Na'amba dei' anen nembel nimanimbil.
42018024	Ea' Jisas natolona na'i, “Epes isimba ugai moni hianaisi, sanda'am danda' ahifim a'owa' ma sogafe' anamba God nagala'ambemagoma. Atona atin sefe'.
42018025	Anin mafin lu'unai kamel nogawis bolotaf nil sogosambala luwagufeli, anamba ila ina ahifim a'owa' ma nogawis. Apa' amam nematawa hiahaom hiamisi i'i sogafe' anamba, sonda'am danda' ahifim a'owa' ma sogafe'. Maol inimba ahifim a'owa' nikila' maol kamel nogawis bolotaf nili.”
42018026	Epes isimba same' na'amba sa'i, “I'i na'ambaiai, anaf God nuwambilai epes mamahisa sotanimai sope andeande' lifilafi? Owa'atin.”
42018027	Jisas na'ipas na'i, “Hiahaom epes owa' la'ifisa sonda'amia, amamba God atona banagonai ma nonda'am.”
42018028	Ea' Pita na'ipana na'i, “Neme', afa' ea' wakwaha hiahaom afa'ii hiami ea' dei' wafi'i wahapifa basef ine'ifi wailina.”
42018029	Jisas na'ipas na'i, “Ae' a'ipipa endilisi, ipa' epen ami nekwaha ipat toloma ako'w awasi sahin owan ahasan mamasan ananisi, ma nenda' maola epes hiasi sogawis nomona maol Godi nope Dembinai nugumafias,
42018030	anef nemaf God nogwaman hiahaom hiami mikila' amamba nali' nagalamonomi. Anaf owagama nogota bu'utai togataga, epen inimba a' nofa' ambal namili ma negape andeande' lifilafi.”
42018031	Ea' Jisas nao'wa alipumi ananimi 12-pelaim na'ipam na'i, “Peme', dei' afa' ea' ondowasa' Jerusalem. Ama basef ifimba hiafi amom profet fowa' manda'ef fagail buki faga'i ae' ataga epen egefa' alop epesi fetaga alihif fendawalap hi'igalef.
42018032	Atiasi amom monda'e efe'ma anis epes sogolalama Godi. Ea' sonda' wa'ap sonda'e findiwae sehe sonda'me waf awafi sisisi'wafe
42018033	a sopopagahowe sehe ega'. Ama nimaguf bif hi'ilif, ama anef fegafe'ma wanifi, owa', a' itanima esafel wapani.”
42018034	Apa' amom alipumi ananimi ina mogawa basef ifimba, owa'. Basef kofagefa faga'ias ata' fandambaho'ma amom, ea' ina ukup pandanda'mas andeande'ma hiahawes Jisas na'i nonda'asi, owa'atin.
42018035	Jisas nafe' nataga felefele'ma anambel wambel Jeriko, ea' anona aman naep pagaso'anai nape ufia'w wa'akw dawalegef nandailasa gwa'aisi moni mais.
42018036	Owa' name' esis hiasi safi'i sikila'ana safe', nahali'as na'i, “Esis sanda' main notaga?”
42018037	Ea' sa'ipana sa'i, “Jisas Nasaretinai anamba dei' nafi'i nikila'ena nafe'.”
42018038	Ea' nofalana na'i, “Jisas, ina' Devit akunamana, niti ae' owahipiwi!”
42018039	Epes isimba sali' sagafi'i sinifalona na'amba sa'i, “Ina' sopama malogol!” Owa' anen fala atin nape na'i, “Ina' Devit akunamana, niti ae' owahipiwi”
42018040	Ea' Jisas nafi'i nalutu na'ipas na'i, “Da'ana nifi'mai ae'.” Anen nafe' felefele', Jisas nahali'ana na'i,
42018041	“Ina' na'i ae' enda'mena main?” Ea' na'ipana na'i, “Dembinai, ae' a'i iti andeande' wapani.”
42018042	Ea' Jisas na'ipana na'i, “Naep ine'ipi piti. Ina' nahapifa ae' banagena. Isimba atis dei' nataga bo'wena wapani.”
42018043	Ea' kwafalis atis naep apatiana andeande', nagi'ma Jisas nafe' ufia'w nasa'ma agol Godi. Ea' esis amam nematawa sati isimba sasa'ma agol Godi wapani.
42019001	Jisas nafe' nawis anambel wambel Jeriko, na'i nefe'.
42019002	Owa' anona aman hiahaom hiamunai nape, agol ananigili Sakius anen agilinai ma amam amamba mogofa' takisi.
42019003	Anen na'i niti Jisasa nogogawana anen mamahonama. Owa' amam nematawa wambelisi hiasi salutu sili'ak. Sakius anen bandabandana, ea' ina nati Jisas, owa'.
42019004	Ea' nasagih nali' nafe' nalota natoma anoga lawag fik ama niti Jisas nogafi'i.
42019005	Jisas nataga anamba nosaniga nati ilif na'ipana na'i, “Sakius, dei' ae' efe' epe ipat ine'itai. Ina' sila'i kwafalis.”
42019006	Ea' nisila'i kwafalis nembel ananimbili sonahambel, nofa' Jisas nafe' ipat ananitai.
42019007	Ea' esis amam nematawa sati isimba, ukup numbutip sa'i basef wandafifi sa'i, “Anen nafe' nape ipat anona aman nanda' waf awafii.”
42019008	Apa' Sakius nosafel nalutu na'ipa Dembinai na'i, “Dembinai, ina' neme'. Dei' ae' a'i ewala hiahaom hiami ae'ami la'afen dondo' atin, ea' ese'as du'wanim isimba kwahusi. I'i ae' embaso'ma anin epena ekwalopa maefah ananimi, atiasi ae' egwamana hiami bifibif.”
42019009	Ea' Jisas na'ipana na'i, “Dei' God nowambilai amam nematawa sagape ipat ata'ii nokwahomas waf awafi sotanimai ea'. Dei' main, aman anamba wapani nataga akunamana Abrahami.
42019010	Ae' ataga epen egefa' alop epesi, ae' afi'i ma elaoma epes higilagalasi iwambilas sokwaha waf awafi sogotanimai.”
42019011	Esis same' basef ifimba, ea' Jisas na'ipas na'i anif basef waminif atin wapani. Dei' main, anen nape felefele'ma Jerusalem, ea' esis ukup pandanda' pa'i epes hiasi siti God dei' atef notaga nope Dembinai nugumafias. Ea' na'i basef ifimba waminif atin
42019012	na'i, “Anona aman dembinai na'i nefe' anambel wambel lauguni ma esis sonda'ana nogape king dembinai. Anef anen notanima nifi'i.
42019013	Ea' nofalai anom amam ilifunamaim manda' maol ananinii, ea' natambe' moni 20 kina nandahama amom. Ea' na'ipam na'i, ‘Ipa' penda' maol pembama moni inimba pefe' petagama ae' itanima igafi'i.’
42019014	“Apa' owa' esis wambel atembel aman anambai ukup aoma anen endilisi. Ea' nafe' sasapa' anom amam magi'mana mafe' ma'i, ‘Apa' mandaiwa'ma ina' negape king dembinai ma apa'.’
42019015	“Owa' owa'atin. Esis sanda'ana nataga nape king dembinai ama main, notanima nafi'i. Ea' na'i, ‘Falai amom amamba manda' maoli fowa' ae' agaso'am monii. Ae' a'i ata' egawa moni wamani ma'ufin amom hiami atona atin mogofa'ani.’
42019016	“Ea' nagali'i nafi'i na'ipana na'i, ‘Dembinai, ae' anda' maola 20 kina inimba ine'ini embaman dei' efa'ai 200 kina wamani.’
42019017	“Ea' dembinai na'ipana na'i, ‘Ina' nanda' maol andeande' datimai. Ina' ea' nimafi moni inimba kwasala'win andeande'. Dei' ea' ese'ena agol lu'wagili ina' ma nigimafi taun lu'wagoma ilifunamaigin.’
42019018	“Ea' anona nagafe'ma biami nafi'i na'ipana na'i, ‘Dembinai, ae' anda' maola 20 kina ini'i dei' ea' itanima ifa'ai 100 kina wapani.’
42019019	“Ea' dembinai na'ipana na'i, ‘Ae' enda'ena nimafi taun wambel lu'wambili wanifin biafin.’
42019020	Ea' anona nagagi'i nafi'i wapani na'ipana na'i, ‘Dembinai, 20 kina ine'ini ini'i. Ae' ewa'an anip hankisip ambe'an na'oh.
42019021	Ae' egawa ina' aman dindinapinai. Anis maefah anis epes sambe'as saga'ihi, isimba ina' nefa'as. Gwa'aisi anin epen daian nagawasi, isimba ina' nagala'asi. Na'amba ae' ombal mahe ma ina'. Ea' dei' ambaho'wa moni inimba na'omena.’
42019022	“Owa' dembinai na'ipana na'i, ‘Ina' nanda' maoli, ina' epen awinai nanda' du'wanigai. Basef ine'ifi atif fawalogena. Dei' ina' negawa ae' aman dindinapiwai agala' gwa'aisi anona aman nagawasi.
42019023	I'i ina' negawa na'ambaiai, dei' nefa'an negambe'an benga ae' itanima ifi'i efa'an negaloma anin wamani wapani.’
42019024	“Ea' na'ipa esis sagalutu na'amba felefele'i na'i, ‘Ipa' dalombana 20 kina aman anamba pese'anan aman nanumba nogofa' moni 200 kinai.’
42019025	“Owa' esis sa'ipana sa'i, ‘Dembinai, anen nofa' bitigwif ilifunamaif 200 kina ea'.’
42019026	“Owa' anen na'i, ‘Ae' a'ipipa, epes ami sogahapila hiahawesi isimba atiasi ese'as anis hiahawes wapani esis. Apa' epen ami owa' nigahapila hiahawesia, ea' hiahawes sa'wisa'wisi anin nagahapilasi, isimba atiasi endalombanas anin.
42019027	Owa' isimba esis bousi ae'asi, sandaiwa'ma ae' egape dembiwai king asasiwai igimafias, ipa' fa'as fi'i na'a pehas soga' naep ae'api.’”
42019028	Jisas na'i basef ifimba ea' nali' nafe' naila ufia'w kwagafe' Jerusalami nondowasa'.
42019029	Ea' nataga Betfagai Betani walemb ambalemba felefele'ma halafuta atamba Oliv ea' nasapa' alipumi ananimi biam mali' mafe'
42019030	na'ipam na'i, “Ipa' bipa pefe' wambel bambalimba bagape gani wa'ili felefele'ma na'ai. Pefe' piwis apiti anona mafin donki ata' sa'unai esis sandolona nail. Ina dei' anin epen natomana, ata' owa'atin. Petagwahona pefa'ana pifi'mai ae'.
42019031	I'i anin epen nihali'ipa niga'i, ‘Dei' pagatagwahona ma main?’ Ea' pegwaman pi'ipan pi'i, ‘Dembinai afa'inai na'ipafa na'i nonda' maola.’”
42019032	Jisas nasapa' amom biam mafe' mati hiahawes isimba na'amba atin si'i doko' naga'ipam.
42019033	Ea' matagwaha mandofa donki anamba sa'unai. Matagwahona atin owa', amom mugumafi donki anambai ma'ipam ma'i, “Dei' maina ipa' pagatagwaha donki anamba?”
42019034	Amom ma'ipam ma'i, “Dembinai na'i nonda' anin maola.”
42019035	Ea' amom mofa' donki anamba mafi'mai Jisas mawamona sagegw amamugwi gwatoma ilifa donki anamba.
42019036	Ea' matopalopa Jisas nalota natoma donki anamba nafe', ea' esis amam nematawa sa'i sosa'ma agol ananigili lu'wagol. Ea' dei' sandombamana sagegw saso'wiam ufia'w sofalo'ma'w.
42019037	Anen nafi'i ea' felefele' ma ufia'w kogilianai halafuta Olivi. Alipisi ananisi hiasi ea' sandagala, ukup papomai hiahaom amamba banagami fowa' nanda'ami. Ea' lilililif sa'oh mehip, sasa'ma agol Godi lu'wagol.
42019038	Sa'ias na'amba sa'i, “Apa' mosa'ma agola God nagape ilifi lu'wagol, mogogala'i mapoma anen atona. Ma'i anen nofalo'ma ina' dembinai king nagafi'i agol ananigilii nese'ena banagami ma nenda' maol ananini. Esis sagape heveni opalef awanelef.”
42019039	Owa' anom dembami Farisi mape maloma epes hiasi ma'ipa Jisas ma'i, “Dembinai Tisa, ina' ninifala alipisi ine'isi ma ata' sosopama malogof.”
42019040	Jisas nagwamam basef na'i, “Ae' a'ipipa endilisi, i'i esis sogasopama malogof, atiasi ea' otamba atom maga'oh itapi mope mi'i gigal mehip.”
42019041	Jisas nataga felefele' ma Jerusalem natologon nalopagon. Nalopa esis amam nematawa taun inimbaisi.
42019042	Ea' na'i, “I'i dei' nemaf afa'e atef ipa' pegawa basef kofagefa ma pegape opalef awanelefai, dao' isimba atiasi andeande'. Apa' owa', owa'atin. Basef ifimba ata' fandambaho', dei' ipa' owa' ata' pegawefa.
42019043	Anafa anef nemaf fetaga, ea' atiasi bousi ipe'isi sifi'i sola' indalelemb sonda' wandaf soganogama ipa'. Ea' sili'ama ipa' endilisi ma anamba hiagoma.
42019044	Ea' sehepa sohambombagepa endilisi, peloma awasi ipe'isi sagape nomona wambel ipe'imbili. Esis sohambombaga wambel awagon hi'ilagon endilisi, ea' ina atiasi otamba sagala' ifagwambai bendatomama atin atapimba bepe, owa'. A sugulatam mo'oh daindai. Dei' main? Ipa' owa' pegawa nemaf dei' God nogafi'afii ma nefa'epa pitanimai pegape andeande'a.”
42019045	Ea' Jisas nosafel nawis ipat lu'unai Godi ea' nali'amona amom amamba manda' bisnisi manda' maola magatala hiahawes ipat anamba nomoni.
42019046	Anen na'ipam na'i, “Basef fagape Baibeli, God na'i, ‘Ipat ae'anai nondapoma esis sifi'i sopaona sondabeten sogahali' ae'.’ Apa' owa', panda'ana nataga si'i sandambaho' sanda' wala.”
42019047	Nimaguf hiafi Jisas nawalipasa basef ipat anamba nomon. Ea' amom pris dembami maloma anom agufumi Judai maloma anom dembami magawalipasa mu'uli Godi mala' molaoma ufia'wa mohana nogaga'.
42019048	Owa' esis amam nematawa hiasi dindinapis a'owa' ma sagame' basef ananifi. Na'amba amom ina mati ano'w ufia'wa mogahana, owa'atin.
42020001	Anef nemaf Jisas nape naso'asa basef amam nematawa ipat lu'unai Godi nomon, nawalapa basef bu'wafi Godi. Owa' amom pris dembami maloma anom dembami daiam magawalipasa mu'uli Godi maloma agufumi amom Judai mafi'mai anen.
42020002	Ea' mahali'ana ma'i, “Ina' ni'ipafa. Ina' nanda' maol inimba ma banagami amimi? Ami na'ipina dei' nape dembinai nanda' maol inimba?”
42020003	Jisas nagwamama basef na'i, “Ae' wapani a'i ihali'ipama anif basef, pi'ipif.
42020004	Maol Joni nagapisi' amam nematawa embeli, God nagape heveni na'ipana napisi'as a'a anin epen itapani na'ipana?”
42020005	Owa' amom mame' basef ifimba manda'ipama ma'i, “Afa' i'i uga'i, ‘God nagape heveni naga'ipa Jon nagapisi'asi’, na'amba atiasi anen a' ni'i, ‘Dei' maina ipa' owa' pegahapifanaea?’
42020006	Apa' afa' i'i uga'i, ‘Anin epen nagape itapani naga'ipana’, na'amba esis amam nematawa hiasi a' sohafa. Dei' main, hiasi sa'i Jon anona profet.”
42020007	Ea' magwamana basef Jisas ma'i, “Afa' owa' ogawama.”
42020008	Ea' Jisas na'ipam na'i, “Ea' na'amba atin ae' ina i'ipipa ma ami nase'e banagami na'ipi anda' maol inimba ae'ani, owa'.”
42020009	Jisas na'ipasa basef ifimba waminif atini esis amam nematawa na'i, “Anona aman nanda' anof aof nagawa waina. Ea' nakwahomam aof afamba anom amam ma'i monda' maolafa bisnisi. Ea' nafe' napani nogota lautai anambel wambel lauguni.
42020010	Ama nogota sa'utip pagailatai, anen kofagonama aof afambai nasapa' anona nanda' maoli nafe'ma amom manda' maol aof ananifii. Anen na'i amom moso'ana anip sa'utip gwa'aipi ma aof afamba. Owa' amom mahana mali'amonana notanima nafe' dowaf.
42020011	Ea' kofagonama aofi nasapa' anona daiana nafe' wapani ma amom, owa' mahana wapani manda'ana aona matofana nafe' dowaf.
42020012	Ea' nasapa' anona daiana nagafe'ma wanifi. Owa' amom mahana makwahona nawis na'oh ando'.
42020013	“Ea' anen kofagonama aofi na'i, ‘Ae' ata' enda' main? Nogame ae'inai aman, ae' okom magamagailanai, a' esapa'ana nofo'o. Atiasi meme' malogol ananigili a'a owa'?’
42020014	“Ea' amom mati nogamana nafi'i, manda'ipama atin ma'i, ‘Aman anamba anaf nanumba owagama nogofa' hiahaom hiami ahamanai. Awi, a' ohana ma afa' atofa ogofa' aof afa'e.’
42020015	Ea' mahana makwahona mawisi aof ande'efa, mahana afuna. Ea' atiasi kofagonama aof afambai nonda' maina amom?
42020016	Atiasi nifi'i noham afum hi'ilam, noso'asa aof afamba fefe'ma anis epes daias.” Esis same' basef ifimba sa'i, “Waf afamba awafi endilisi. Afa' wandaiwa'mafi.”
42020017	Owa' Jisas natiti esis na'ipas na'i, “Dao', ea' na'amba atin si'i basef ifimba fagape Baibeli faga'i, ‘Otam amamba amom manda' maoli magali'amonami, dei' a' mataga lu'um mombalo' ipat atamba.’ Basef ifimba kofagefa fa'i main?
42020018	Epes mamahisa kwahogalas sogowa otam anambai, atiasi a pepe'etas hi'ilas. Apa' i'i otam anamba nowa nogasali'as, a' loloweas si'i sopof atof.”
42020019	Ea' amom dembami magawalipasa mu'uli Godi maloma amom pris dembami mame' basef ifimba waminif atini Jisas naga'iefi, ma'i owa' anen nondola'waifa amom. Ea' dei' atef ma'i mohapila Jisas mowa'ana. Apa' owa', ombal bahama esis amam nematawa.
42020020	Ea' manda'ana naep di'indi'ana ma mombalo'ana mogofa'ana. Ea' maso'am anemba otamba anom amam masapa'am mafi'i magatolonai. Amam amamba manda' uhuf mambaso'am ma'i amom manda' waf endilisifii. Apa' owa' amom ma'i mombalo' Jisasa anif basef naga'iefi ma moso' anen nogafe'ma gavman dembinai ma nonda' kotimana.
42020021	Ea' mahali' Jisas ma'i, “Tisa dembinai, apa' mogawena basef ine'ifi bu'wafi atif naga'ipasef esis amam nematawai. Ina' na'i basef atififa epes isimba hiasi agufisi saloma isimba agof akasi na'amba atin hi'alas. Ina' na'ipas basef faloma waf bu'wasi Godi endilisi ma epes hiasi.
42020022	Mu'uli ape'ini na'ias na'imama? Apa' mogaso'ana takis Sisar gavman dembinai esis Romi a'a owa'?”
42020023	Apa' Jisas nogawa ea' ma baso'am amamunai. Ea' na'ipam na'i,
42020024	“Ipa' pihimba'me anin moni ma ata' itilin. Ambal laloma agol isimba sagaili amisi?” Ea' ma'i, “Isimba gavman dembinai Sisari.”
42020025	Ea' nagwamam na'ipam na'i, “Dao', hiahawes dembinai Sisari, isimba pese'anas Sisar. Apa' hiahawes Godi, pese'anas God.”
42020026	Ea' amom ina la'ifima mogombalo'ana ma anif basefa naep esis amam nematawa hiasii, owa'atin. Amom nomonas sape salasafe'ma basef ifimba naga'ipamafi, ea' masopama malogof tol mape.
42020027	Anom anep mini'ap Sadyusi mafi'mai Jisas. Amom mini'ap apamba mahapila basef ifimba ma'i sagaga'i ina atiasi sotanima sosafel wapani, owa'atin.
42020028	Ea' mahali'ana ma'i, “Dembinai tisa, fowa' Moses nanda' anif basef fail buki ma apa' fa'i, ‘I'i anona aman noga' ma anen awasi akana, waulu'mana ata' kope owamana ananinai a' noso'akwa nola anis awasi sogaha'ofana.’
42020029	Anaf nemaf anom wambota atotota 7-pelaim mape. Nagali'i sahomam naso'akw awani aka'w naga' nakwaho'w kwape.
42020030	Ea' owamana nandatu'unai nafela'w naso'akw.
42020031	Ea' owamana nandatu'unai wapani nanda'as na'amba atin, ea' anona nandatu'umi naso'akw manda'as na'amba atin mafe' matagama owagufunai akutainai. Amom amamba ambipim 7-pelaim ina mola anis awasi, owa' mandaga' atin.
42020032	Ama main, nemata'w waulu'mam kwagi'mam kwagi' kwaga'.
42020033	Ea' anaf esis sagaga'i sogosafel wapani, nemata'w akwamba kope nemata'w ami'wi? Amom 7-pelaim a' maso'akw kwape waulu'mam amamu'wi.”
42020034	Ea' Jisas na'ipam na'i, “Amam nematawa nogota ata'aisi dei' sandaso'ama.
42020035	Apa' epes mamahisa God na'i andeande'ma sotanima sogosafel wapanima sogape namisi nemaf afamba, ina sondaso'ama, a' owa'atin.
42020036	Esis ina soga' wapani, owa'. A sope si'i amom ensel Godi. God nosa'mas sosafel wapani wandof. Ea' asope awasi ananisi.
42020037	Basef ifimba ma esis sagaga'i sotanima sogosafel wapani, ifimba fowa' Moses nihimba'mepaef nif ileliwa wataga lawag sa'ugai fagandogai, fa'i anen nofala Dembinai na'i God Abrahami, God Aisaki, a God Jekopi.
42020038	Apa' God ina Dembinai ma epes isimba sagaga'ii, owa'atin. Anen Dembinai ma epes isimba sagape namisii. Dei' main, epes hiasi sape namisa naep Godi hi'alas.”
42020039	-
42020040	Jisas na'ias na'amba, amom dembami magawalipasa mu'uli Godi ombel mahama mogahali'ana ma anif basef wapani. Ea' anom magwamana basef ma'i, “Dembinai Tisa, ina' na'ias andeande'.”
42020041	A'i owa' main, Jisas na'ipam na'i, “Amom ma'i Krais, Devit akunamana God nasapa'ana nagafi'ii. Ma'i Krais aman atona dowaf falafunai si'i epes sagape itapi. Dei' maina amom maga'ias na'amba ma Krais?
42020042	Buk akwamba Sami Devit naga'i na'amba na'i, ‘Dembinai God na'ipa Dembinai ae'anai na'i, “Ina' nepe lagol kwahisigili ae'agili,
42020043	atapina nefe' netagama anaf ae' enda' bousi ine'isi sogafe' lafelena si'i sia bo'wagah ine'igahi hogataoma.”’
42020044	Devit fowa' nofala Krais na'i anen Dembinai. Isimba atis Krais ina aman atona falafunai, owa'. Anen Dembinai.”
42020045	Amam nematawa hiasi ata' sape same' basef ifimba atin, Jisas na'ipa alipumi ananimi na'i,
42020046	“Ipa' silisilawi pepoma amam amamba dembami magawalipasa mu'uli Godi. Amom ma'i mondawisa luwagwif fasifi atif mondafe', si'i dembami atom mandawisafi. Ma'i anis epes daias sotolom sondalalamam sonda'mam nemaf bu'wafi siganifelom anamba lu'wagoma ma naep hiasi sandatama sagapoma ma sogasa'ma agof amamugufi lu'wagof. Ea' amom ukup pa'i siaifah isimba sotawa sagali'i atis, dembami atom magapoma, nomon ifagw esis Juda hiasi sandakolasugwi a'a anamba hiasi sandakolas nimaguf ifimba sanda' gwa'aimi lu'wami.
42020047	Amam amamba magawis ifagw agwamba nematawa alifiwaii, manda' wala hiahawes awousi. Ea' mandabeten launai atona dowadowafa esis sotolom siga'i amom bu'wami. Anaf God nowaloga epes hiasi. Anis epes daias owa' sonda' waf awafi na'ambaia anaf sofa' akafimi kwasakwasala, apa' amom mofa' nimanimi awami lu'wami endilisi a'owa'.”
42021001	Jisas nape ipat lu'unai Godi natologon tulif nati anis epes moni hianaisi sakwaha moni newala bokis moni nagalasi ma sogaso' God.
42021002	Ea' nati ano'w nemata'w alifi'wi kwala moni sa'wini si'i 2 toea newala bokis isimba.
42021003	Ea' na'i, “Ae' a'ipipa endilisi, nemata'w akwamba alifi'wi kwa'waha moni lu'wani nikila' otamba hiambai esis amam nematawa hiasi sagalambai.
42021004	Epes isimba hiasi moni hianai na'omas sakwaha du'wanin atin newala bokis. Apa' nemata'w akwamba moni aka'w endilisi kwa'waha moni ako'wini hi'alan. Ea' owa' anin ne'eha kogatala gwa'aisia, a' owa'atin. Ea' moni ako'wini biafin sa'wini a' nikila' moni hiani esis sagalani.”
42021005	Anom alipumi Jisasi ma'i basefa ipat lu'unai Godi ma'i, “Esis sofalo'ma ipat anamba otamba fasifasimi hiahaom fasimi esis amam nematawa sagaso'anam Godi.” Ea' Jisas na'i,
42021006	“Hiahaom amamba dei' pagatulumi, anef nemaf dondo'afi fegataga, ina atiasi anemba otamba bendatomama atin banagemba bepe, owa'atin. Asugulatam sowalom hi'ilam mofe' mo'oh atona atin hi'ilam.”
42021007	Ea' mahali'ana ma'i, “Dembinai Tisa, nemaf mamahefa amamba motaga? Ametal mamahina nili' netaga ma afa' ogogawa amamba felefele' mogataga?”
42021008	Jisas na'i, “Ipa' sisilawe pendape. Na'amba anis epes sombaso'mepa. Epes hiasi atiasi sifi'i si'i agol ae'agili si'i, ‘Ae' ea' ma'uwi.’ Ea' anis si'i, ‘Dei' nemaf ea' fafi'i felefele' ea'.’ Apa' kwawia', ipa' ina pefe' pila esis, owa'i.
42021009	Anef nemaf peme'asa basefa wandaf lu'wafi hiafi ea' anis si'i sondaiwa'ma amom gavman dembami mumafias sonda' wandaf. Nemaf afamba ipa' ina ombal mehepa, owa'i. Hiahaom amamba ata' mili' motaga, apa' nemaf akutaifi ina fetaga kwafalis, ata' owa'.”
42021010	Ea' na'ipam na'i, “Anis epes sagape anip itap daiapi sofela wandaf sopa' soloma esis sagape anep itap daiapi. Anona aman dembinai king no'wa anis walemb hielimbi ananisi sopa' soloma anona dembinai king daiana no'wa ananisi analemb walembi.
42021011	Anaf imauna lu'wani a' notaga itap hiagoma. Anagon daiagon nolom lu'una notagamas, ea' aowas lu'unai notaga walemb hiagoma. Esis atiasi siti gani ilif ametal lu'unai nogatagama hiahaom mamimami monda' epes ombel mogahahas endilisii.
42021012	“Apa' hiahaom amamba hiami ina a' motaga ulal, ata' owa'. Esis asili' sombalo' ipa' pahapifi pagaila basef ae'afii. Ea' sonda'epa kwapete'epa sohambombagepa. Sonda'mepa kot nomon ifagw esis Juda sandakolasugwi sonda'epa penda' kalabus. Ea' sofa'epa pefe' sohaponepa pilutu nogohnaep amom king moloma gavman dembami.
42021013	Sonda'mepa waf afambai si'i ano'w ufia'wa pewalapa basef bu'wafi piga'ipasef.
42021014	Ea' ipa' pihapila nomonas ipe'isi sope banages, ama ipa' ina ukup pepoma anif basef pi'i pegagwamasef ulal, owa'i.
42021015	Dei' main, atiasi ae' atowe enda' basef fepe malogof ipe'igufi ese'epa gawa fasini ma bousi isimba ipe'isi ina a' la'ifisa sogagwa basef ifimba ae' igasi'ipafi, owa'.
42021016	Ahasepa mamasepa sahin owan ambeh esimbel atis ipe'isi soloma alipisi, esis wapani atiasi sowalapepa ma bousi ipe'isi. Ea' asoha anipa pega'.
42021017	Atiasi epes hiasi walemb hiagoma nelelemb numbutima ipa' kwapete' endilisi. Esis sati ipa' pagaila basef ae'afii, na'amba dei' sahepa.
42021018	Apa' ipa' ina atiasi pega', owa'atin. Ina anef awif atetef fagape balagah ipe'igahii higililif, owa'atin.
42021019	Ipa' pepe banagepa ma anaf pegefa' ambal namili.”
42021020	“Nemaf afamba ipa' pigati soldia hiami esis bousii sifi'i sogonauli' Jerusalemafi, ipa' a' pegawa atiasi felefele'ma taun inimba lu'wani negataga awen.
42021021	Nemaf afamba amam nematawa sogape itap lu'wapi Judiai sofa' sefe' sondowasa'o halafutagw. Ea' esis amam nematawa sagape nomona Jerusalemi sokwaha wambel ambalemba sofa' sondafo'o laogon. Ea' isimba sagape aofah wambel ambalembai, ina ata' sofe' suwis, owa'.
42021022	Dei' main, nemaf afamba God a' nogwamasa awami isimba sonda' waf awafii si'i basef hiafi fagail buk Baibeli fendawalap alihif hi'igalef.
42021023	Nematawa opafuwai waloma awamba awasi ota'asi ata' saga' nomagof atogufi, ae' a'i awo uwahipiwa endilisi ma nogota atamba ogame' akafimi lu'wami. Nimanimi amamba a' lu'um a'owa' motaga itap apa'e ma nembel wandafunai Godi atiasi nogafe'ma epes isimba.
42021024	Anis, bainagw mohas soga'. Anis, bousi sonda' kalabusimas sofa'as sefe' sope itap apa'e hiagoma hi'ilagon. Ea' epes isimba sogolalama Godi a' sotaga sofa'asa wambel ambalemba Jerusalem bo'wagah asasigahi sumafiagon. Ea' sope atapis sofe' na'amba atina nemaf God nandandepafi ma nogota asasitai hi'igalata.
42021025	“Atiasi ametal hianai notagama awin alipini owambini neloma ondowa. Ama itap apa'e amam nematawa hiasi sagape anep itap lu'upai bololas endilisi. Esis ombal mohas kwapete' ma naoh lu'wami mohafel lu'um mutuwi monda'am lilatin ea' sowa solopam.
42021026	Ea' ondowa maim magape gani ilifi mondakoto' bolatin fi'ife' mope. Ea' esis amam nematawa hiasi ombal mohas kwapete' sowa so'oh itap si'i sagaga'i. Esis ukup pepoma hiahaom amamba ma'i mogataga itap apa'e.
42021027	“Ae' ataga epen egefa' alop epesi. Nogota atamba asiti ae' iloma ilagw otaga ilif ifi'i iloma hiahaom mogogala'i fasimi Godi moloma banagami ananimi.
42021028	Anef i'i hiahaom amamba mogataga, nemaf afamba ipa' pilutu pesaniga pesa'ma balagah ipe'igahi. Dei' main, nemaf afamba felefele'ma fegataga God nogatagwahepa ma waf awafi ipe'ifi nofa'epa pigatanimai.”
42021029	Jisas na'ipasa basef waminif atin na'i, “Ipa' piti lawag agamba fik goloma lawah hiagahi wapani.
42021030	Ipa' piti ilaof nogonafa ma basowa, pegawa nogota atamba nelemb ea' felefele'ma sogaof.
42021031	Ea' na'amba atin, i'i ipa' piti hiahaom amamba ae' ali' aga'ipipami mogataga, ipa' pegawa nemaf afamba God nope Dembinai nugumafi epes hiasi ananisi felefele'ma fegataga.
42021032	“Ae' a'ipipa endilisi, amam nematawa dei' ata' pagapani ina atiasi pega' ulal, ata' owa', ipa' ea' piti hiahaom amamba hiami mogataga hi'igalam.
42021033	Otaga noloma itap hiagoma anaf a' higililam hi'ilam, apa' basef ae'afi ina higililif, owa'atin endilisi. Fegape atapif lifilafii. Amom alipumi Jisasi solawaim andeande'ma mindihi'ama waf hiafi awafi.
42021034	“Ae' ataga epen egefa' alop epesi. Ipa' solawaipa andeande'ma nemaf ae', igafi'afii. Na'amba penda' waf awafi pegalaga alop atopafi, pea' embel banagami atom hiami a' nomonas solasefe' ma nimanimi mamimami itapami atom. I'i waf afambai fisi'alipa hi'igalipa, atiasi nemaf afamba ae' igafi'afii fetagamepa kwafalis atis si'i sakwaha wambawa sagaha mafis.
42021035	Nemaf afamba fegataga ma amam nematawa sagape itap hiagomai ganigani ea' na'amba atin si'i wambawa ogofa' mafis.
42021036	Dondol ufilu wafilu silisilawi pendape ma ina penda' waf awafi afambai, owa'. Pepe pendabeten lifilafi ma God nogase'epa pepel pigalutu banagepama pindihi'ama hiahaom amambai ma'i mogatagamipai. Ama pigalutu banagepa ma ae' ataga epen egefa' alop epesi inifa'epa egawalogepa.”
42021037	Nimaguf hiafi dondol Jisas nape atapina nawalipa esis amam nematawa ipat lu'unai Godi nomon, apa' owamb a' nafe' na'ihi halafuta atamba Oliv.
42021038	Ea' amam nematawa hiasi sosafel kuhukuhumbita atota safi'mai anona sogame' basef ananifi ipat lu'unai Godi atapis dondol.
42022001	Felefele' ma nemaf sonda' gwa'aisi lu'wasi esis Juda soga' bret owa' togatef lu'utaia. Sofalaf sa'i nemaf bu'wafi Pasova felefele' ma fegataga.
42022002	Amom pris dembami maloma dembami amamba magawalipasa mu'uli Godi ombal mahama esis amam nematawa. Ea' ma'i, “Atiasi afa' oha Jisas wi'imama?”
42022003	Ea' Satan nawis nembel Judasi Keriotinai. Anen amom 12-pelaim alipumi Jisasi.
42022004	Anen nafe'ma anom pris dembami maloma anom plisman dembami mape ipat lu'unai Godi. Amom amamba ma'i basef mandame'maefa Judas nolaoma ufia'wa noso'ama Jisas nogafe' lagof amamugufi.
42022005	Ea' sonaham ma'i basef mandame'maefa mogaso'ana anemba otamba Judas.
42022006	Ea' anen na'i aho'ma basef amamifi, a' nala' nolaoma ano'w ufia'wa nigihimba'mama Jisas amoma mogombalo'ana. Anen nape ma anef nemaf kwahufi ma owa' anis amam nematawa sope soglomanafia.
42022007	Nemaf afamba fataga esis Juda sa'i sonda' anis gwa'aisi lu'wasi sea' anota bret owa' togatifia. Afamba sa'i soha anom sipsip hiami nogami ma sonda' gwa'aisi isimba Pasova.
42022008	Jisas nasapa' Pitai Jon na'ipam na'i, “Ipa' bipa pefe' pendondombamafa gwa'aisi isimba Pasova ma afa' ogwa'as.”
42022009	Ea' amom mahali'ana ma'i, “Ina' na'i afa' ofe' ondondomba ipat anima?”
42022010	Ea' na'ipam na'i, “Peme', ipa' pefe' piwis gani wambel lu'wambili, atiasi piti anona aman nofa' embel sospen lu'unai nitilipa ufia'w. Ea' pigi'mana pefe' piwis ipat atamba anen nefe' nogawisatai.
42022011	Ea' pihali' ahama ipat atambai pi'i, ‘Dembinai afa'inai na'ipafa na'i, ipat atamba esis saga'ohotai totawa ani? Anen na'i no'wa afa' atofa alipufai ope onda' gwa'aisi isimba lu'wasi Pasova.’
42022012	Ea' anen nihimba'mepa rum amamba lu'wami mape ilif, tebol siaifah sa'oh atifis. Ipa' pendondomba gwa'aisi rum amamba.”
42022013	Ea' amom mafe' mati hiahawes isimba na'amba atin si'i Jisas nali' naga'ipamas ea' mandondomba gwa'aisi isimba Pasova.
42022014	Nogota atataga ma soga' gwa'aisi isimba lu'wasi Pasova, Jisas nao'wa alipumi ananimi mafi'i mape, anen nafe' nape felefele'ma tebol
42022015	na'ipam na'i, “Ae' a'i ata' ea' gwa'aisi isimba Pasova elomepa uli', ma bola efa' akafimi lu'wami.
42022016	Ae' a'ipipa endilisi, ae' ina ata' ea' gwa'aisi isimba Pasova wapani, owa'. Apa' anef nemaf basefa gwa'aisi isimba Pasova kofagefa fetaga fendawalap alihif anamba God nagala'ambemagoma, dao' ea'as wapani.”
42022017	Ea' anen nasa'mai anop kap embel wain bagalapi nanifela God na'i, “Ipa' sa'ma gwa'aisi isimba pendandamas.
42022018	Ae' a'ipipa, dei' a' anaf wapani ae' ina atiasi ia' embel wainimbel elomepa, owa'. Ama anaf God nope Dembinai nugumafi epes hiasi soloma hiahaom hiami hi'igalam, dao' ae' a' ea' embel wain inimba wapani elomepa.”
42022019	Ea' anen nafelai bret nanifela God nawalota naso'am na'i, “Bret atamba alop ae'api. [Ae' ase'epata ma egatopalopepa. Penda'as atapisa ukup pegapoma ae'.”
42022020	Amom ma'asa hi'alas, a'i owa' main, ea' nanda'as na'amba atina anop kap embel wainimbel bagalapi, na'i, “Wain embel ambalemba amamba esimbel ae'ambeli bewa' banaga basef God nagala' lapafi dambaifi. Esimbel ambalemba ae' ekolo'wambela egatopalopepa.]
42022021	Apa' ipa' piti aman anamba na'i nogawalapa ae' ma amom boumi ae'amii, nape na' gwa'aisi nalome tebol ini'i.
42022022	Aho', ae' ataga epen egefa' alop epesi, atiasi ega' si'i ufia'w fowa' gani God nandandepa'wi. Apa' aman anamba nogawalape ma amom boumii, ae' ati uwahipina a'owa'. Dei' main, nimanimi akafimi lu'wami a' motagamana.”
42022023	Anen na'ias na'amba, alipumi ananimi atom mandahahali'ma ma'i, “Epen afa'ini ami atiasi nenda' waf afambai?”
42022024	Amom alipumi Jisasi ma'i anif basef mafitapef ma'i, “Ami nepe dambeni afa'ini?”
42022025	Ea' Jisas na'ipam na'i, “Amom king dembami esis hiasi sagape anep itap lu'upai, mape dembami asasimi manda'as kwapete'as. Amom banagami mumafi esis banagambel, ea' ma'i esis sofalam agof fasigufi si'i manda' waf fasifi mogatopalopasi.
42022026	Apa' ipa' ina penda'as na'amba, owa'i. Aman ami ni'i nogape a' dembinai ma ipe'i, anen ata' nope si'i amamba agof akami si'i isimba sanda' maoli ma sogatopalopepa.
42022027	Epen ami dambeni nikila' anis daias? Epen natoma naga' gwa'aisi teboli a'a epen nanda' gwa'aisi nefa'as nagafi'manaii? Apa' ae' ape la'afena ipa' si'i nanda' maoli ma egatopalopepa.
42022028	Fowa' hiahaom amamba magagwamba ae'i, nimaguf ifimba ipa' pape pagalome, ipa' ina pakwahowe, owa'atin.
42022029	Ahame ae'anai nase'e agol lu'wagili na'ipi ape dembiwai, ea' na'amba atin ae' ese'epa agof lu'wagufi i'ipipa pepe dembipai king.
42022030	Nemaf afamba ipa' a' pepe dembipai king peloma ae' pea' gwa'aisi embel pelome tebol ae'ani anamba God nagala'ambemagoma. Ea' pepe siaifah fasimi amom dembami kingi, pewawaloga misi'ah 12-pelaih amam nematawa ape'isi Israel.”
42022031	Ea' Jisas na'i, “Saimon, Saimon, ina' neme'. God na'i aho'ma Satan nogwamba ipa' ma penda' waf awafi si'i sogogakisa rais ama bu'wami mafe' anagon awami magafe' anagon daiagon.
42022032	Apa' owa' atin. Ae' andabetena egatopalopena ma banagena nigahapifa ae' atapina. Atiasi nembema nembel newa' banaga owapena ine'imi.”
42022033	Owa' Pita nagwamana na'ipana na'i, “Dembinai, ae' ea' anda'as dumbulidombola elomena ogafe' kalabus. Ae' anda'as dumbulidombola ega' egalomena wapani.”
42022034	Ea' Jisas nagwamana basef na'i, “Pita, ae' a'ipina endilisi! Atiasi owamb amba'e awata ata' owa' totaea, ina' a' nendahali'mi ni'ias wanif ni'i, ‘Ae' owa' egawa Jisasa.’”
42022035	Ea' Jisas na'ipa amom na'i, “Fowa' ae' asapa'epa pandailagof pagafe', ipa' ina pefa' paos monisi saloma brasbeli su, owa'. Pafe' dowaf. Nemaf afamba anis hiahawes akepa a'a owa'?” Amom magwas ma'i, “Owa'atin.”
42022036	Ea' Jisas na'ipam na'amba na'i, “Apa' dei' aman ami paos monisi saga'omanai anen a' nofa'as. Ea' brasbel wapani na'amba atin. Aman bainat akanai anen noso'asa saket ananitai anis sotalota, notala anota bainat.
42022037	“Dei' main, anif basefa ae' felefele'ma fetaga fendawalap. Anif basef fagail Buk Baibeli fowa' faga'ias na'amba fa'i, ‘Esis nomonas sondanda'me si'i ae' aman auwai atowe.’ Ae' a'ipipa endilisi! Basef ifimba felefele' fetaga endilisi ma nimanimi akafimi waf awafi atiasi mogataga ma ae'i.”
42022038	Ea' alipumi ananimi ma'i, “Dembinai, ina' niti. Afa' bainagw biagw agwa'e.” Ea' nagwamam na'ipam na'i, “Ea' amamba.”
42022039	Ea' Jisas nakwaha taun nawis ando' a' nafe' halafuta Oliv, si'i dondol nanda'as. Ea' alipumi ananimi magi'mana mafe'.
42022040	Anen nataga na'amba na'ipam na'i, “Ipa' pendabetena hiahaom nogagwamba ipe'i ina a' motagamepa, owa'.”
42022041	Ea' nakwaha amom nindisi'ah nafo'o kwasakwasala, nogota bandata si'i aman nakwaha anom otam mafe' mogatambela. Ea' nindiwa nembawa notawa nandabeten na'i,
42022042	“Ahame, i'i ina' niga'i awima, dao' nekwahome kap apamba. Apa' owa', ina' nindaila okom ine'imi atom, ae' owa'.”
42022043	[Ea' anona ensel nafi'i heven nowa' banagona.
42022044	Jisas name'agama nimanimi akafimi ea' aom endilisi, ea' nandabeten banagambel a'owa', agwah mandona si'i esimbel magalo itap.]
42022045	Anen nandabeten ea' nosafel nafe'ma alipumi ananimi. Owa' nati amom ukup iwanipi panda'am ma'oh atin.
42022046	Ea' na'i, “Dei' maina ipa' paga'oh? Ipa' safel pendabeten. Na'amba hiahaom mogogwambipai a' mifi'i motagamepa.”
42022047	Jisas ata' na'i atin, owa' amam mini'ap launai a' mafi'i. Aman anamba sofalana sa'i Judas, anen alipunai amom 12-pelaim Jisasi, nafi'i nali'ai amom. Anen nafi'i felefele'ma Jisasa nogasisi' dalogw ananigwi.
42022048	Owa' Jisas na'ipana na'i, “Judas, ae' ataga epen egefa' alop epesi. Ina' nasisi'i nihimba'ma amom boumi ae'ami, a'a?”
42022049	Alipumi ananimi mape malomana mati amom boumi Jisasi ma'i mohana ea' mahali' Jisas ma'i, “Dembinai, ina' na'i afa' oham bainagw?”
42022050	Owa' anona amom alipumi ananimi naha anona aman nanda'mana maola pris dembinai nape nagali'ma pris hiamii ea' natopa' aliga kwahisigai pele'ataga gowa.
42022051	Owa' Jisas nataloga amom na'i, “Kwaha waf afambai, ea' hapaifi.” Ea' Jisas nasa lagol aliga aman anambai, gataga bo'oga wapani.
42022052	Ea' Jisas na'ipa agufumi maloma amom pris dembami maloma amom dembami mugumafi polisman hiamii ipat lu'unai Godi, mafi'i ma'i mogombalo'anai. Na'i, “Ipa' pefa'i bainagwi belep pafi'i si'i pa'i pegewa' anona aman nanda' wali a'a?
42022053	Nimaguf hiafi dondol ae' ape alomepa ipat lu'unai Godi awalapa basef bu'wafi ma esis amam nematawa hiasi apa' ipa' owa' Pembale'ea. Apa' dei' nogota ata'e a' nemaf ipe'ifi. Dei' banagami owamb akuti a' mikila'.”
42022054	Jisas na'iasa ea' amom mahapilana mofa'ana mafe' mawis ipat pris dembinaii. Apa' Pita ina nalomam nafe' atef, owa', nagigi'mam nafe' nail laogon.
42022055	Esis sakata nif indalelemb ambalemba nomon ipat tagapoma mapomef. Ea' Pita nape nalomam.
42022056	Ano'w nemata'w kwanda' maoli kwati anen napoma nif. Ea' kwatotolona kwa'i, “Aman anamba wapani anen nape nagaloma Jisasi.”
42022057	Apa' Pita na'i, “Ahae', ae' owa'.” Anen na'i, “Nemata'w, ae' ina egawa anen, owa'.”
42022058	A'i owa' nogota laota kwasala, anona aman nati Pita na'i, “Ina' wapani ina' aman mini'ap amamipi.” Owa' Pita na'i, “Ahae', ae' owa'.”
42022059	A'i nogota laota kwasakwasala tafe' owa', anona aman daiana na'i banagambel na'i, “Endilisi atis, aman anamba wapani nape nagaloma anini. Dei' main, anen wapani Galilinai atona.”
42022060	Owa' Pita nagwamana basef na'i, “Ahae', ae' owa' egawa basef ifimba ine'ifia.” Anen ata' na'ias na'amba atin, owa' awata a' tata.
42022061	Ea' Dembinai nandambema a' natiti Pita, owa' okom Pitai mandanda' ma basef ifimba doko' Dembinai na'ipanafi naga'i, “Owamb amba'e awata ata' owa' totaea, ina' atiasi a' nembaso'mas ni'ias wanif ni'i, ‘Ina' owa' negawea.’”
42022062	Ea' Pita nawisi nafe' ando' nalef mehip.
42022063	Amom mugumafi Jisasi manda' anen findiwana mahana.
42022064	Amom mapete' anef lowaf mambaho'mana naep mahali'ana ma'i, “Ina' ni'i basef profeti newalapa ami nagahinai.”
42022065	Ea' manda' basef hiafi daif awafi wapani ma anen.
42022066	Ama awin natafi amom agufumi dembami esis Judai maloma amom pris dembami maloma anom dembami magawalipasa mu'uli Godi, amom hiami mondowa'anima mape. Ea' mofa' Jisas mafi'mai amom mahali'ana ma'i,
42022067	“Ina' ni'ipafa. Ina' Krais, God nandandepena nasapa'ena nagafi'ii a'a owa'?” Ea' nagwamam na'ipam na'i, “I'i ae' iga'ipipa, ina atiasi pihapifi.
42022068	Ea' i'i igahali'ipa ma anif basef, ipa' ina pegwa basef ae'afi, owa'.
42022069	Ea' dei' a' anaf gani owagama wapani ae' ataga epen egefa' alop epesi egape wa'ol lagol kwahisigili Godi banagagili.”
42022070	Ea' amom hiami ma'i, “Dei' ina' a' God Nogamana a'amon?” Anen nagwamama basef na'i, “Ipa' pa'ias ea' ma'wis.”
42022071	Ea' amom ma'i, “Afa' wa'i ata' ome' basef mamahifa wapani? Owa'. Malogol ananigili atogol ea' ga'i basef ifimba afa' wame'ef ea'.”
42023001	Ea' amom dembami hiami mosafel mofa' Jisas mafe'ma dembinai gavman Pailat.
42023002	Ea' ma'i masapagana manda'mana basef ma'i, “Afa' wati aman anamba nanda' waf awafi nasa'ma ukup epes hiasii ma sonda' wandaf sogaloma gavman. Anen nandaiwa'ma mogaso'ana takis gavman dembinai Sisar ea' na'ipapa na'i anen atona anona dembinai king Krais.”
42023003	Ea' Pailat nahali'ana na'i, “Ina' king dembinai Judai a'a owa'?” Ea' Jisas nagwamana basef na'i, “Basef ifimba ina' naga'iefi endilisifi.”
42023004	Ea' Pailat na'ipa amom pris dembami maloma esis amam nematawa hiasi na'i, “Ae' ina ati anis maefah awasi, owa'. Ina ati anef waf awafima aman anamba enda'mana anif basef, owa'.”
42023005	Owa' amom manda'mana basef Jisasi ma'ipana banagambel ma'i, “Anen naso'asa basef esis amam nematawa hiasi sosafel banages sa'i sonda' wandafa ganimba walemb hielimbi Judia. Anen nanda'i maol gani itap lu'upa Galili ea' nafi'i nataga na'a.”
42023006	Pailat name' basef ifimba saga'ifa anini ma nanda' maol nagafe'agon hi'alagon anamba hiagoma itap apamba Galili ea' nahali' amom na'i, “Aman anamba anen Galilinai a'a?”
42023007	Amom ma'ipana ea' nogawa Jisas anen Galilinai gavman dembinai Herot nugumafiagoma. Ea' Pailat nasapa'ana nafe'ma Herot. Nogota atamba Herot ata' napani Jerusalem.
42023008	Herot nati Jisas asonahanamana a'owa'. Anen name' basefa anen nogota lautai, ea' na'i notolona. Anen name' basefa maol Jisas nanda'ani ea' na'i Jisas ata' nonda' anom banagami si'i God nanda'ami ma ata' notolom.
42023009	Ea' Herot nahali'anama hiahaom hiami. Apa' Jisas ina nagwamana anif basef anen, owa'.
42023010	Amom pris dembami maloma amom dembami magawalipasa mu'uli Godi mafi'i malutu felefele' manda'mana kot masapagana banagambel a'owa'.
42023011	Ea' Herot nao'wa amom soldia ananimi manda' Jisas findiwana ma basef awafi. Ea' mofa'ai anef lowaf fasifi mowaho'manaf masapa'ana notanima nafe'ma Pailat.
42023012	Fowa' Herot naloma Pailat manda' migimigahi, apa' dei' nemaf afamba a' alipumi mandandomboma atogon.
42023013	Ea' Pailat nofalai amom pris dembami maloma agufumi esis Judai maloma esis amam nematawa hiasi safi'i sandakolas.
42023014	Ea' na'ipas na'i, “Ipa' fa'ai aman anamba pa'i nasa'ma ukup epes hiasii nahambombagasa sanda' wandafi fi'mai ae'. Doko' ahali'ana ma hiahawes isimba ma nogohnaep ipe'isi a' pame'. Ae' ina ati anom maefah awami ma aman anamba ma hiahawes isimba ipa' panda' basefasi, owa'.
42023015	Dembinai gavman Herot wapani na'amba atin. Dei' main, anen nasapa'ana notanima nafi'mai apa'. Ipa' pegawa aman anamba ina nanda' anin mae awani ma apa' mohana nogaga', owa'atin.
42023016	Atiasi ehana atin ekwahona nefe' wahifina.”
42023017	[Apa' waf esis Judai fagape na'amba. Afagof danda nemaf afamba sanda' gwa'aisi isimba lu'wasi Pasova gavman dembinai Pailat natagwahowa anona nanda' kalabusi nafe' wahifina ma esis.]
42023018	Ea' esis amam nematawa hiasi gigal sa'oh na'amba sa'i, “Ha aman anamba ma a' noga', ea' tagwaha Barabas nifi'mai apa'.”
42023019	Aman anamba Barabas anen napa' nagaloma amom gavmani ma taun inimba lu'wani ea' naha epes hiasi saga'. Ea' dei' sanda'ana nanda' kalabus.
42023020	Pailat na'i nokwahowa Jisas nefe' wahifina, ea' nahali'as wapani.
42023021	Owa', soga sa'i mehip sa'i, “Hana noga', hana noga' lawag usi'igai ti'wanaegai.”
42023022	Ea' Pailat notambel nahali'as wanif wapani na'i, “Dei' nanda' waf maif awafi? Ae' ina ati anef waf awafi kofagefa fapoma aman anamba ma apa' mohana nogaga', owa'atin. Ae' i'ipa amom soldia mopopagahana ea' ekwahona nefe' wahifina.”
42023023	Apa' owa' owa'atin, esis gigal sa'oh mehip sa'i anen nohana nondaga' lawag usi'igai ti'wanaegai. Ea' basef asasifi fapa'aga basef Pailati.
42023024	Ea' Pailat nasopama malogol ananigili naila nomonas asasisi.
42023025	Aman anamba nanda' wandaf nagaloma gavmani naha anis sagaga'i, sanda'ana nape nanda' kalabus, Pailat nakwahona nafe'mas wahifina. Esis sa'ipa Pailat sa'i anen notanima nokwahona kalabus nifi'mai esis wapani, ea' nagi'ma nomonas asasisi nakwahona nafe'mas wahifina naso'asa Jisas nafe'ma esisa amom soldia mofa'ana mofe' mogahana.
42023026	Amom soldia mofa' Jisas mafe' ea' mati anona aman Saimon, anen anop nomopunai anep itap Sairininai, napani alup nafi'i na'i nofe' nuwis wambel taun lu'wagoma. Ea' molaepana masasapa'ana nowandefa lawag agamba usi'igai ti'wanaegai ikaf ananifi nofa'aga nigi'ma Jisas nogafe'.
42023027	Ea' anis amam nematawa hiasi safe' sagi'mana a anowa nematawa wapani wafe' walef windiwagef wa'i uwahipigai ma anen.
42023028	Owa' Jisas nandambema na'ipawa na'i, “Ipa' nematawa Jerusalamipai, ipa' ina pelopa ae', owa'. Ipa' pendalopa ipa' peloma awasi ipe'isi, andeande'.
42023029	Dei' main, anef nemaf fegataga anis epes ea' si'i, ‘Awo nematawa owa' ata' ogola awasia, ea' awamba owa' ogaso' nomambeha awasia, awamba atiasi ope andeande' sonohawa.’
42023030	Nemaf afamba esis asi'ipa halafutagw si'i, ‘Ipa' piwai pipai'apa pese'alepa!’ Ea' esis si'ipa damotagw si'i, ‘Ipa' so'alepa.’
42023031	Dei' esis sanda' waf awafi ma lawag namugai. Apa' atiasi lawag agamba gogataga aliaga, gope gi'imama?
42023032	Ea' amom soldia mofa' amam biam manda' waf awafii ma'i moham moga' moloma Jisas.
42023033	Ea' safe' sataga anagon sofalagon saga'i Pipitagol Balagaigil. Anamba amom soldia magandola Jisas lawag usi'igai ti'wanaegaima. Ea' mandola anom biam manda' waf awafii manda' wali mandolam mail wa'owa'ol Jisas nail la'afen.
42023034	Ea' Jisas na'ipa God na'i, “Ahame, ina' nekwahowa waf awafi amom manda'meaf ae'i, okom mose'enaf. Amom ina mogawa andeande' hiahaom amamba manda'meam ae'i, owa'.” Ea' manda' satu ma luwaguf maim ananimi ma ami nigikila'i mofa'ef mondondamef atona atin.
42023035	Ea' esis amam nematawa salutu sape satolona same' amom agufumi esis Judai manda' salamalana manda'iafana ma'i, “Anen nandatopalopa anis daias. Apa' endilisi anen Krais God nogosaho'anaiai, ata' notopalopa anen atona nondatagwah nisila'i.”
42023036	Amom soldia wapani manda' salamalana manda'iafana. Ea' mafi'i felefele'ma anen ma'i moso'ana anambel embel wainimbel numbutimbeli.
42023037	Ea' ma'ipana ma'i, “I'i endilisi ina' dembinai king Judaiai, dao' ina' ata' netopalopa ina' atina.”
42023038	Anif basef fagail lawag agamba ilifa balaga ananigaii faga'ias fa'i, “AMAN ANAMBA DEMBINAI KING ESIS JUDAI.”
42023039	Ea' anona aman nanda' waf awafii nagail wa'ili na'i basef awafima Jisas na'i, “Ina' Krais endilisiai, ina' ata' netopalopa ina' nili' ea' netopalopafa wapani.”
42023040	Owa' anona nagail wa'ili nagagaolana na'i, “Ina' nefa' akafimi na'amba atin si'i aman anamba. Ina' owa' ombal mohenama Goda?
42023041	Amom soldia maha afa' oga' andeande' wandahama waf awafi afa' wanda'afi. Apa' aman anamba ina nanda' waf awafi, owa'atin.”
42023042	Ea' nandambema na'ipa Jisas na'i, “Jisas, anaf ina' negataga dembinai king, nemaf afamba ina' okom mondanda'ma ae'.”
42023043	Ea' Jisas na'ipana na'i, “Ae' a'ipina endilisi, ina' dei' a' nepe nelome wambel bu'wambili Paradais.”
42023044	Awin a'i owa' nandasapa', akot lu'unai a' nataga dogw naofana itap hiagoma esis Judai nape nafe' nafe' nataga awin nandambema nagape gani 3 klok wambomota. Ea' nataga negala' wapani.
42023045	Ea' anona lowaf lu'unai si'i utai nagail ipat Godi lu'unai nomoni palalana hi'alana nandawal nataga biafina.
42023046	Ea' Jisas galala mehip na'i, “Ahame ae'inai, ae' a' ese'enago ambal ae'ali lofo'o lagol ine'igili.” Anen na'ias na'ambama ea', naga' dogw.
42023047	Ea' kepten nugumafi amom soldiai nalutu nati hiahaom amamba ea' nasa'ma agol Godi na'i, “Endilisi atis, aman anamba bu'unai.”
42023048	Ea' amam nematawa isimba hiasi safi'i sandakolasa sagati hiahaom amamba magatagai, satolom ea' saha mefetagw asasigwi sindihihimba' nomonas asasisi iwanis a'owa' ea' sotanima safe'.
42023049	Esis alipisi hiasi Jisasi saloma anowa nematawa wagafi'i itap lu'upa Galilii wagi'ma Jisas wafi'i, esis salutu laogon felefele' sati hiahaom amamba.
42023050	Anona aman agilinama Josep anen Arimateainai itap lu'upa Judia. Anen aman bu'unai, kaunsel dembinai ma amom mugumafi esis Juda hiasii.
42023051	Anen ina na'i aho'ma amom dembami Juda moha Jisas nogaga', owa'atin. Anen nape nahafa nemaf bu'wafi fegataga ma epes hiasi sogawis nomona maol Godi nope Dembinai nugumafias.
42023052	Aman anamba nafe'ma Pailat nahali'ana ma nogofa'i alop Jisasi nogawana.
42023053	Ea' nafe' natagwaha alop Jisasi nisila'i, nanda' anef lowaf afitifi nopalo'ana ma nombafana, nasapa'ana nawis matmat atamba nalana nomon. Matmat atamba sagwasota tawis anona otam lu'unai. Fowa' esis ina dei' sawa anin epenagon, ata' owa' atin.
42023054	Nemaf afamba sa'i sogowando'ma hiahawesafi nemaf sagapoma noma'wafi sa'i sabat felefele'ma fegataga.
42023055	Nematawa awamba Galiliwai waloma Jisas wagafi'ii, awo doko' wagi'ma Josep wali' wafe' wati matmat atamba. Ea' wati nomon na'amba Josep nagawa Jisasa.
42023056	Watolona ea' otanima wafe' ifagw awaugwi, wandondomba wel laloma hiahawes alogw fasigwi gwagasi ma bimb ofa'as ofe' matmat ogandisa alop Jisasi. Nemaf afamba sabat fataga, wapoma noma'w si'i mu'uli Godi naga'i.
42024001	Ama main wafilu nemaf afamba sande fagali'ma wik agambai kuhumbita atota awo osafel wafe' matmat. Agufuwama awamba. Maria Makdalai'wi kwaloma ano'w awo agol atogol Maria ma'mana Jemsi waloma Joana ea' waloma anowa daiawa wapani. Ea' ofa' wel mais alogw fasigwi gwagasi awo wali' wagandondombasi, ofa'as wafe' matmat.
42024002	Ea' watologon owa', wati otam anamba ina ata' mape mowalo uta, owa'. Anin epen a' nafe' nawisi'am mafe' ma'oh wa'oh.
42024003	Ea' wawis nomon apa' awo ina wati Jisas, owa'atin.
42024004	Ea' awo nomonas salasafe' hiahiasa isimba. Owa' kwafalis atis wati anom amam biam malutu felefele' luwaguf amamifi mogala' a'owa'.
42024005	Ea' awo ombal mahawa a'owa' windiwa balagah wati itap. Owa' amom ma'ipawa ma'i, “Ipa' pafi'i pelaoma aman anamba ambal lagapaunai ma na'a epes sagaga'i ma main? Anen ina ata' nape na'a, owa'. A' nosafel ea'!
42024006	Ipa' ukup pendapoma basef ifimba fowa' nali' naga'ipipafi. Nemaf afamba ata' nape nagalomepa ganimba itap apamba Galili na'ipipa na'i,
42024007	‘Ae' ataga epen egefa' alop epesi. Esis atiasi sese'e efe'ma amom manda' waf awafii, mondele lawag usi'igai ti'wanaegai. Ma nimaguf bif hi'ilif, anef wapani a' itanima esafel.’”
42024008	Ea' awo ukup pandanda'ma basef ifimba fowa' naga'iefi.
42024009	Ea' wakwaha matmat otanima wafe' wa'ipa amom alipumi ananimi 11-pelaim maloma anis alipisi hiasi ananisi wapani ma hiahawes isimba.
42024010	Nematawa awamba wanowa Maria Makdalai'wi kwaloma Joanai ano'w Maria Jems ma'mana. Awo wape waloma anowa daiawa wa'ipa amom aposel 11-pelaim.
42024011	Owa' amom ma'i awo wambaso'mam wa'i basef gawa akafi, owa' mohapifawaia.
42024012	Apa' Pita nosafel nasagih nafe' matmat nasisil nati nomon owa', nati luwaguf mogowa'anami atom ma'oh. Ea' notanima nafe' ipat nomonas salasafe'ma hiahawes isimba sagatagai.
42024013	Nemaf afamba anom amam biam alipumi Jisasi mosafel a' mafe' anambel wambel sa'umbili felefele' agilimbila Emeus. Ufia'w akwamba kwa'waha Jerusalem kwagafe' Emeusi nohotagw 7-pelaigw, 14 kilomita.
42024014	Amom mafe' ea' manifa hiahawes isimba dei' sagatagai.
42024015	Amom ma'ias mandahahali'mas mafe', ea' Jisas nataga felefele' nafe' nalomam.
42024016	Apa' naep amamipi walufip, ina mati Jisas mogawana, owa'atin.
42024017	Ea' na'ipam na'i, “Ipa' bipa pa'i main pafe'?” Nahali'am na'amba, ukup amamipi iwaiwanip malutu.
42024018	Ea' anona amom biam Kliopas nagwamana basef na'i, “Epes hiasi sagape Jerusalami sati hiahaom amamba magataga nemaf afa'ii sogawam. Apa' ina' atina owa' negawaia.”
42024019	Anen na'ias na'amba, Jisas nahali'am na'i, “Main da'im?” Ea' ma'ipana ma'i, “Hiahaom amamba magatagama Jisas Nasaretinai. Anen dembinai profet naga'ipa esis amam nematawa basef fasifi banagafi. Anen banagonai ma nawalipasa basef ifimba nanda' maol banagani ma naep Godi naloma epes wapani.
42024020	Ea' amom pris dembami maloma agufumi dembami ape'imi maso'amana nafe'ma amom gavman dembami. Ea' amom gavman ma'i basefa mohana nogaga'. Ea' mandolana lawag usi'igai ti'wanaegai.
42024021	Apa' fowa' afa' ukup pa'i endilisi wa'i, ‘Aman anamba nogatagwaha apa' Israel mogape wahifipai.’ Aho', ea' anif basef wapani. Hiahaom amamba mataga ea' nemaf dei'ifi fagafe' wanifi.
42024022	Dei' anowa nematawa afa'iwai mini'ap atep wanda'afa gogolalasofa kwapete'. Kuhimbita atota osafel wafe' matmat,
42024023	apa' awo ina wati Jisas, owa'atin. Ea' otanima wa'ias wa'i, ‘Afa' wati anom ensel si'i wa'oh wandanda'ah watolom ma'ipafa ma'i. “Anen nosafel nape namona.”’
42024024	“Ea' anom amam afa'imi mafe' matmat mati hiahawes na'amba atin si'i awo waga'ias. Apa' anen ina matolona, owa'atin.”
42024025	Ea' Jisas na'ipam na'i, “O, ipa' bipa nomonas akipai. Ukup ipe'imi ea' mase'epa, ina pahapifa basef amom profeti kwafalis, owa'.
42024026	Krais anen ata' nili' nofa' akafimi ma main, a' nofa' banagami mogogala'i ananimi migi'. Dei' maina ipa' owa' pegegawaea?”
42024027	Ea' nali' nasefela basef hiafi Baibelifi amom profet maloma Moses manda'afi nawalipamef. Na'ipam basef ifimba hiafi faga'i anini nawalipamef kofagefa hi'alef.
42024028	Amom mafe' mataga felefele'ma wambel ambalemba ma'i mogafe'ma. Ea' Jisas na'i ata' nofe' atin,
42024029	owa' matalifana ma'i, “Ina' nepe nelomafa. Awin ea' newala felefele'ma owamb.” Ea' nawis nape nalomam.
42024030	Amom ma'i mea' gwa'aisi, anen nape nalomam nasa'ma bret nanifela God nawalota naso'amata.
42024031	Anen nanda'asa amom na'amba naep amamipi pele'atep dei' ea' mogawana. Ea' nosafel nafe' nakwaha amom dolomana.
42024032	Ea' ma'i, “Afa' wagafi'i ufia'w ukup afa'ipi ea' pehafel endilisi ma anen nawalapa basef fagape Baibel naga'ipafaef nogota atamba.”
42024033	Amom ma'ias na'amba owa', nogota atamba atota mosafel a' motanima mafe' Jerusalem. Ea' mati alipumi 11-pelaim Jisasi maloma anis alipisi amamisi amamisi sandatama sape.
42024034	Ea' sa'ipa amom biam sa'i, “Endilisi atis Dembinai a' notanima nosafel! Saimon natolona ea'.”
42024035	Ea' amom biam ma'ipasa hiahawes doko' magatilis ufia'wi. Ma'ipasas ma'i, “Anen nalomafa wape nawala bret watolona ea' ogawana.”
42024036	Esis ata' sa'i basef ifimba atin, owa' Jisas a' nalutu la'afena esis na'ipas na'i, “Ae' a'i opalef ipe'ilifi fepe awanelef.”
42024037	Ea' satolona sosafel gogolalasis kwapete' a' ombal mahas. Esis sa'i owa' sati anona gamba.
42024038	Ea' na'ipas na'i, “Ipa' gogolalasipa kwapete' ma main? Dei' maina ukup ipe'ipi palapagafe'?
42024039	Ipa' piti lagufi bo'wagah ae'asi. Ae' atowe ea' ma'uwi ape si'iwi. Ipa' pesa lagofa ae' peme'e. Gambefah ina alopi bihitagof mapais si'i pagati magape alop ae'apii, owa'atin.”
42024040	Anen na'ias na'amba ma ea', nihimba'masa lagof bo'wagah ananisi.
42024041	Ea' sonahasa anen. Apa' esis gogolalasis kwapete' nomonas sape hiahawes, owa' ata' sohapifanaia. Ea' nahali'as na'i, “Ipa' anis gwa'aisi a'a owa'?”
42024042	Ea' saso'ana anol aol du'wanil sagaofali.
42024043	Nandalombasal na'al ama nogohnaep asasisi.
42024044	Ea' na'ipas na'i, “Fowa' ae' ata' ape agalomepa, a'ipipa ea' ma basef hiafi fagail buk Baibeli ma mu'uli God nagaso' Mosesani. Buk akwamba amom profeti faloma buk Sami, basef ifimba hiafi faga'i ae'i. Basef ifimba hiafi dei' fataga endilisi fandawalap hi'alef.”
42024045	Anen nihimba'mas andeande'ma ukup asasipi ma sogogawa basef fagail Buk Baibeli.
42024046	Ea' na'ipas na'i, “Fowa' amom manda' basef ifimba fagail buk Baibeli fa'i Krais a' nondame' akafimi sohana noga' ma nimaguf bif hi'ilif anef fegafe'ma wanifi, dao' notanima nosafel matmat wapani.
42024047	Ama agol ananigili atiasi alipisi ananisi sili' sowalapa basef Jerusalem ea' si'ipasef amam nematawa hiasi hi'ilas sagape walemb hiagomai ma sembema nelelemba God nokwahomasa awami asasimi okom mogaso'anam.
42024048	Ipa' apati hiahaom amamba magatagamai ma atiasi piga'ipa hiasi.
42024049	Ipa' peme! Anom hiahaom banagami fowa' Ahame na'iam endilisi na'i nogasi'ipami felefele' mifi'mipai. Ipa' pendape atapipa taun inimba pefe'ma petaga nemaf afamba banagami mugisila'i heven ilifi mogafi'mai ipa'.”
42024050	Jisas nao'wa esis amam nematawa hiasi safe' sataga felefele'ma Betani ea' nasa'ma lagof falota nofalo'masa nogowa' banagas.
42024051	Anen ata' na'ipasa atin, God a' nagiana nakwaha esis nalota heven.
42024052	Ea' sanifelona sanda' lotumana ea' sandagala a'owa' sotanima safe' Jerusalem sandagala atapis sape.
42024053	Ea' dondol sagape ipat lu'unai Godi safela agol ananigili lu'wagol endilisi. Ea' ma'uf.
43001001	Fowa' gani dambadamba anif Basef epen nape. Ea' Basef epen anamba nape naloma God. Ea' epen anamba agilinama Basef anen atona God.
43001002	Fowa' dambadamba epen anamba agilinama Basef naloma God nape.
43001003	Anen nanda' hiahaom hiami. Owa' anin mae atitin netaga ano'w ufia'wa, owa'atin. Hiahaom magatagai hiami anen atona nanda'am mataga.
43001004	Ambal namili lagapaunai lape epen anamba ea' ambal alol logogala'ma esis epesi.
43001005	Mogogala'i amamba mogogala'ma akuti. Ea' akot ina taofana anen, owa' atin endilisi. Anen nogogala'ma esis amam nematawa hiasii, anen ea' nafi'i itap apa'e ma dei' nogota ata'e.
43001006	Anona aman daiana nataga, agilinama Jon, God nasapa'ana nagafi'ii.
43001007	Anen nafi'i ma nogowalapa basef. Dei' nawalapa basefa nogogala'i anamba ma epes hiasi sogame' basef ananifi sogahapifana.
43001008	Jon nawalapa basef ifimba na'i anen ina nagwapin inimba nigigala'i, owa'. Anen nali' nafi'ima nogawalapa basef alihifa nagwapin anamba endilisinai nogogala'i.
43001009	Nagwapin anamba nogogala' endilisii, anen nogogala'ma esis amam nematawa hiasii, ea' nafi'i itap apa'e ma dei' nogota ata'e.
43001010	Fowa' gani anen nanda' itap apa'e pataga, dei' nafi'i nape itap apa'e. Apa' esis amam nematawa sagape itap apa'ii ina sogawana, owa'.
43001011	Anen nafi'i nataga kofagama itap lu'upa esis Juda, owa' esis mini'ap ananisi ina sogawana sa'i aho' sofa'ana sahapifana, owa'atin.
43001012	Apa' esis mamahisa sogawana si'i aho' sogahapifanai, noso'asa anin ametala sogataga awasi Godi.
43001013	Esis ina sataga awasi Godi ma waf bu'wafi mamasas sogolasi, owa'atin. Esis ina sataga awasi Godi si'i ukup mamasas pa'i ma sogolas, owa'atin. God atona nanda'as sataga awasi ananisi.
43001014	Basef fataga epen ea' nape la'afena afa', ea' wati glori mogogala'i banagami ananimi. Glori amamba mogogala'i banagami nogamanai atom, ahamana nasapa'ana nagafi'ii. Anen natopalopapa dowaf nowa' banagapa ma nigihimba'mapa waf endilisifi fape si'ifa anen.
43001015	Jon nawalapa basefa anen na'amba na'i, “Anen aman anamba fowa' a'ipipana aga'i. Aman nigi'ma ae' nogafi'ii, anen nape nagali'ma ae'i. Anen fowa'inai nagapan na'ambai, nape nali'ma ae'.”
43001016	Apa' hiapai mofa' hiahawes fasisi sagape si'isa anini. Waf afamba natopalopapa dowaf nogowa' banagapa nanda'as sandape na'amba atin nimaguf hiafi.
43001017	God naso'ana mu'uli ananini Mosesa nagawalipapa. Apa' Jisas Krais natopalopapa dowafa waf endilisifi.
43001018	Owa' anona aman atotona nili' niti God kwasakwasalaia, owa'atin endilisi. Nogamana anamba Godi atotona nape felefele' endilisi naloma anen ahamana ea' nawalapa basef kofagefa ma apa' nihimba'mapa God.
43001019	Anom amam dembami Judaimi mapani Jerusalem masapa'i anom amam mafe' mahali' Jon. Anom pris maloma anom Livai mugumafi ipat Godii, amom mapani Jerusalem mafi'i mahali' Jon ma'i, “Ina' aman mamahinama?”
43001020	Ea' Jon ina nambaho' basef, owa'. Anen nagwamam nawalapa basef na'ipam na'i, “Ae' ina Krais God nandandepe nasapa'e agafi'ii, owa'.”
43001021	Ea' mahali'ana ma'i, “Dei' ina anina profet fowa'inai agilinama Elaija?” Owa' anen na'i, “Ae' owa'.” Ea' ma'i, “Dei' ina' aman anamba profet apa' mape mogohafanai?” Owa' nagwamama basef na'i, “Owa'.”
43001022	Ea' ma'ipana ma'i, “Dei' ina' ami? Ama afa' utanima ofe' uga'ipa dembami masapa'afa wagafi'ii. Ina' na'i ina' atina na'i basef maif, ina' ami?”
43001023	Ea' Jon nagwa basef si'i fowa' profet Aisaia naga'i na'i, “Ae' anagol malogol dowaf goga ga'i anep itap fataupigima gaga'ias na'amba ga'i, ‘Pendomba ufia'w Dembinaii!’
43001024	-
43001025	Ea' amom Farisi dembami Judai masapa'am mafi'i mogahali' anini mahali'ana ma'i, “Ina' Krais God nandandepena nasapa'ena nagafi'ii a'a, ina' Elaija a'a, ina' anona profet dembinai? I'i ina' owa' Kraisa, a owa' Ilaijaia, anona profeta, dei' ina' napisi'asa main?” Jon nagwamam na'ipam na'i,
43001026	“Ae' agapisi'as embel atembeli, apa' anona aman anamba nape la'afena ipa', ipa' ina pegawana.
43001027	Aman anamba nagi'ma ae' nagafi'ii. Ae' ina ambo'owe a'owa' egatagwaha mandalefa su ananimi, owa'atin. Anen dembinai a'owa', nikila' ae'.”
43001028	Basef ifimba fataga anambel wambel Betani walemb Jordan fisanamb, Jon nagapisi' esis amam nematawama.
43001029	Wafilu owa', Jon nati Jisas nafi'mai anen na'ipas na'amba na'i, “Ipa' piti aman anamba anen si'i mafin sipsip noganai Godi, anamba esis sanda' ofa anai. Anen si'i sipsip nogakwaha waf awafi esis amam nematawa hiasi sagape itapi sanda'afi.
43001030	Anen ma'una apamba ea' nafi'i. Anamba fowa' ae' a'ipipa aga'i, ‘Anona aman nigi'ma ae' nogafi'ii, anen nagali'ma ae'i. Anen a' nali' nape apa' ae' selai agi' ataga.’
43001031	Ae' ina a' egawa anen epen mamahonama, ata' owa'atin. Ae' afi'i apisi'ipa embela egawalapa aman anamba dembinai ma apa' amam nematawa Israel.”
43001032	Ea' Jon nawalapa basef alihif na'i, “Ae' ea' ati Ambal bu'unai Godi nakwaha heven nisila'i si'i amil alamba apa' maga'i ma'unai nisila'i ea' nafe' nape nomona anen.
43001033	Ae' ina egawa anen, owa'. Apa' God nasapa'e afi'i ma igapisi'as embel ea' na'ipi na'i, ‘Ina' niti Ambal bu'unai Ae'anai nisila'o ma nogapaunai aman anamba, ea' ma'una ea' aman anamba. Anen atiasi nogaso'as Ambal Ae'anai bu'unai nogape opalef asasilifi nomoni.’
43001034	Ae' ea' atolona endilisi awalapa basef alihifa anen a'if a'i, Anamba anen Nogamana Godi endilisi.”
43001035	A'i owa' wafilu Jon a nafe' nalutu wapani na'amba ea' alipumi ananimi biam malomana mape.
43001036	Ea' nati Jisas nafo'o, na'ipa alipumi ananimi nihimba'mama Jisas na'i, “Piti, anen si'i sipsip noganai Godi.”
43001037	Ea' alipumi ananimi mame' na'ipas na'amba, maila Jisas.
43001038	Jisas nandambema owa' nati amom mailana na'ipam na'i, “Ipa' pa'i pifi'i pelaoma main?” Owa' ma'ipana ma'i, “Rabai, ina' nagapoma ipat ati?” Agol agalemba “Rabai” apa' mombomagol mi'i, “Dembinai Tisa.”
43001039	Ea' anen na'ipam na'i, “Ipa' fi'i ma ata' petologon.” Ea' mafe' ipat anen nagapautai. Nemaf afamba atef wambomota awin nandambema napani gani wa'ol 4 klok, ea' malomana mapani.
43001040	Amom mame' basef ifimba Jisasi Jon naga'iefi mailana. Amom agufuma Andrui Saimon Pita, amom atom sahomana owamana.
43001041	Andru a' ata' usi'ina notanima nali' nafe' nowando'ma Saimon, ama ni'ipana niga'i, “Afa' wati Dembinai Mesaia ea'.” Apa' dei' mambema agol agalemba Mesaia ma'i Krais, God nandandepana nasapa'ana nagafi'ii.
43001042	Ea' Andru nao'wa Saimon nafi'mai Jisas natolona na'i, “Ina' Saimon nogama Joni. Anaf agol ine'igili a' nendefala Sifas.” Agol kofagogola agalemba “Pita” ga'i otam.
43001043	Wafilu wapani Jisas na'i nefe' itap apamba lu'upa Galili. Ea' nowando'ma Filip natolona na'ipana na'i, “Ina' fi'i nigi'ma basef ae'afi nila ae'.”
43001044	Filip nafi'i wambel ambalemba atembel Pitai Andru magafi'ima, Betsaida.
43001045	Ea' Filip nafe' nolaoma Nataniel na'ipana na'i, “Aman anamba fowa' Moses nanda' basefa mu'uli God naga'ianai, ea' amom profet wapani manda' basef maga'ianai, aman anamba ma'una afa' ea' watolona. Anen aman Nasaretinai, Josep nogamana.”
43001046	Ea' nahali' Filip na'i, “Dei' anis hiahawes fasisi sataga safi'i Nasaret?” Filip na'ipana na'i, “Ina' fi'i netelona.”
43001047	Ea' Jisas nati Nataniel nafi'mai anen na'ipana na'i, “Niti aman anamba Israelinai endilisi, aman bu'unai. Anen owa' niga'i anif basef baso'asefia.”
43001048	Ea' Nataniel na'ipana na'i, “Dei' ina' negawe na'imama?” Ea' Jisas nagwamana na'ipana na'i, “Doko' Filip ina dei' nofalena, ata' owa'atin, ae' ali' atilina nagape lawag fik kofagegama. Nogota atamba atilina.”
43001049	Nataniel nagwamana na'i, “Tisa Dembinai, ina' Nogamana Godi endilisi. Ina' dembinai King apa' Israeli.”
43001050	Ea' Jisas nagwa basef na'i, “Ae' doko' ea' ali' atilina egawena nagape lawag kofagegama. Isimba atis dei' ina' nahapifi. Endilisi anaf ina' a' niti anom hiahaom banagami mikila' dei' atilina nagape laogon.”
43001051	Ea' Jisas na'ipana wapani na'i, “Ae' a'ipipa endilisi atis, anaf ipa' piti heven nundausi' nogal ea' amom ensel Godi lota sila'mima ae' ataga epen egefa' alop epesi.”
43002001	Anef nemaf fagafe'ma wanifi anona aman naso' ano'w nemata'w wambel ambalemba Kana bagape itap apamba lu'upa Galilii. Ea' ma'mama Jisasi kwape ipat atamba sandaso'amatai.
43002002	Esis sofala Jisas naloma alipumi ananimi wapani mafi'i mati daso'ama inimba.
43002003	A'i owa' main embel wain ahi'alan. Ea' ma'mana Jisasi kwafi'i kwa'ipana kwa'i, “Esis embel wain a' akas.”
43002004	Ea' Jisas na'ipa'w na'i, “Ma'me, maol inimba ina ae'ani. Ea' ina maol ine'ini, owa'. Nogota ae'atai ina dei' tataga, ata' owa'.”
43002005	Ea' kwa'ipa amom manda' maola anen nogaso' nemata'wi kwa'i, “I'i anen niga'ipipa anif basefa, ipa' pihapifana.”
43002006	Anom maloh lu'wami ma'oh ama esis Juda saila mu'uli Godi sagasa'ofami. Maloh amamba wanom wanom sanda' otamba sanda'ami si'i dram lu'wami 44 galon.
43002007	Jisas na'ipa amom manda' maol na'i, “Ipa' pilai embel pekolo'wam maloh amamba ma si'im kwaef endilisi.” Ea' amom molam si'im si'i anen naga'ipam.
43002008	Ea' na'ipam na'i, “Dei' kolo' du'wanimbel pefa'ambel pefe' pese'anam aman nugumafi gwa'aisii.” Ea' mofa'mana embel mafe'.
43002009	Dembinai nugumafi gwa'aisii embel ambalemba name'ambel owa', ea' bataga fasimbel si'i wain, apa' anen ina nogawa embel ambalemba amom mogofa'ambelima, owa'atin. Apa' amom manda' maola anini mogawambel. Amom molai embel atembel wafimbili. Ea' anen dembinai nofala aman anamba nagaso' nemata'wi
43002010	nahali'ana na'i, “Epes hiasi ata' sali' saso'asa wain inimba bu'wani nali' sa'ana ea' sagi' sofa'masi wain inimba awasin kwasakwasalai. Apa' ina' owa'atin. Ina' nambaho'wa wain inimba bu'wani na'ihi dei'aol nagi' nofa'an nafi'i.”
43002011	Amamba ametal banagami magali'i si'i God nanda'ami, dambadamba Jisas nanda'am Kana itap apamba lu'upa Galili. Anen nihimba'ma esisa glori ananimi banagami mogogala'i. Ea' amom alipumi ananimi mahapifana.
43002012	Isimba hi'alasa main, Jisas naloma alipumi ananimi miliana Kaperneam maloma ma'mana anani'wi kwaloma owapana ananimi wapani ea' sape na'amba anif nimaguf.
43002013	Nemaf afamba Pasovaefi felefele'ma fegataga, Jisas nondowasa' Jerusalem.
43002014	Ea' nawis ipat lu'unai Godi nomon nati epes satama mafis amamba sipsip bulmakau amiguf ma'unamb ea' anis satalom otamba sindisila'mamba.
43002015	Ea' Jisas nasa'ma anof mandof strin nanda'af nanda' anep wip si'i bumbulita. Ea' nopagaha epes isimba natofas natofamasa hiahaom amamba asasimi sipsipi bulmakau wapani mawis mafe' ando'. Ea' nugulatamasa otamba moni esis sindisila'manai nakwahona, nambema tebol asasimi nakolo'masom.
43002016	Ea' na'ipa amam amamba magatala amigufi na'i, “Ipa' fa'a hiahaom amamba fo'o.”
43002017	Ea' alipumi ananimi ukup pandanda'ma anif basef fagape Baibeli fa'ias faga'i, “Ae' okom mohafel a'owa' ma enda' maol banagambel endilisi ma igimafi ipat ine'inai nogape andeande'.”
43002018	Owa' amom Juda mati anen nanda'am na'amba, ma'ipana ma'i, “Ina' ata' nihimba'mafa anol ametala hiahaom banagami si'i God nanda'ami ma ogogawa ina' agol lu'wagilinai ma nanda'am na'amba ma afa'.”
43002019	Ea' Jisas nagwamama basef na'i, “Ipa' da'a ipat anamba lu'unai Godi awasina, atiasi ae' itanima ila'ana nogotawa wapani nimaguf wanif dowaf.”
43002020	Ea' amom Juda ma'ipana ma'i, “Ipat anamba sanda'ana sala'ana afagof hiagufi 46-pelaiguf, apa' owa' ina' na'i nimaguf wanif dowaf nela'ana notawa wapani a'amon?”
43002021	Apa' ipat anamba Jisas naga'ianai ina na'i ipat anamba endilisinai lu'unai Godi, owa'. Anen na'i alop ananipi.
43002022	Ma anaf God nosa'mana wapani nowaga sogawanama, nogota atamba amom alipumi ananimi a' ukup popoma basef ifimba ananifi fowa' naga'iefi. Ea' dei' a' mahapifa basef ifimba fagape Baibeli faloma basef ifimba Jisas fowa' naga'iefi.
43002023	Jisas nape Jerusalem ama nimaguf ifimba Pasovaefi, esis amam nematawa hiasi sati maol anen nanda'ani banagani. Ea' sahapifa agol ananigili.
43002024	Apa' Jisas nogawa epes hiasi hi'alas. Na'amba anen ina nahapifas, owa'.
43002025	Anen ina gawa akanai ma anis daias soga'ipana ma waf epesi, owa'atin. Anen a' nogawa epes hiasi hi'alas ea' nogawa ukupi opalef asasisi.
43003001	Anona aman agilinama Nikodemus, anen Farisi agol lu'wagili ma esis Juda.
43003002	Anamb owamb nafi'mai Jisas na'ipana na'i, “Tisa Dembinai, apa' mogawa ina', God nasapa'ena nafi'i si'i dembinai Tisa. I'i owa' God nope noloma anin epena, anin ina la'ifina nenda' maol inimba banagani ina' nanda'ani, owa'atin.”
43003003	Ea' Jisas nagwamana basef na'i, “Ae' a'ipina endilisi atis, epen ami i'i owa' God nolan netaga dambaina, anin ina atiasi nuwis nomona maol Godi nope Dembinai nugumafian, owa'atin.”
43003004	Nikodemus nahali'ana na'i, “Dei' isimba ea' hagasi sonda'am si'imama ma solas sogataga dambais wapani? A sotanima sundawis nelelemb mamamasi a'amon, ama bola otanima olasi wapani?”
43003005	Owa' Jisas nagwamana na'ipana na'i, “Ambal bu'unai Godi la'ifina nolan negataga dambain. Ae' a'ipina endilisi, i'i owa' Ambal Godi nolana dambaina embela, ina atiasi la'ifin nuwis nomona maol Godi, owa'atin. Apa' i'i Ambal Godi nogolan dambaina, dao'. Anin ilama nogawis nomona maol ananini.
43003006	Hiahaom magataga alop atopi, amamba alop atopumi si'i ano'w nemata'w kogola awani. Apa' hiahaom Ambal Godi nogolami, amamba mataga si'i ambal bu'unai.
43003007	Ina a' nomonas hiahawesa aga'ipina na'amba aga'i pegataga dambaipa wapani si'i epes sogolaipa, owa'i.
43003008	Fufin nagaluwi nandagi'ma anin si'i nalo nagafe' ganigani. Ina' name' amalemb magala'an, apa' ina negawa anamba anin nalo nagafi'ima ma a' nalo nagafe'ma, owa'atin. Epes hiasi Ambal bu'unai Godi nolasa sagataga dambaisi, esis ea' sataga na'amba atin.”
43003009	Ea' Nikodemus nagwamana na'i, “Hiahawes isimba atiasi sotaga sondowalap si'imama?”
43003010	Jisas nagwamana na'i, “Dei' si'i main? Ina' Tisa dembinai esis Judai, owa' ina' owa' ata' negawa chiahawes isimbaia?
43003011	Endilisi atis ae' a'ipina apa' ma'i hiahawes apa' mogogawasi, ea' mawalapa hiahawes isimba a' magatilisi. Apa' owa' ipa' pewa' alafugaha basef ifimba afa' wagawalapafi.
43003012	Ae' a'ipipa hiahawes isimba itapasi, apa' ipa' ina pegawam pahapifam, owa'. I'i ae' iga'ipipa hiahaom ilifami, atiasi ipa' pegawa pihapifam pi'imama? Owa'atin.
43003013	Ina anona aman itapanai nalota gani heven, owa'. Ae' atowe. Ae' ataga epen egefa' alop epesi ea' ae' atowe akwaha heven isila'i, ea' ma'uwi.
43003014	Fowa' gani aman anamba Moses nasa'ma anal ul nanda' kapa nanda'ali lail anoga lawag ilif. Nanda'am anamba wafigima fataupigima. Amamba ea' na'amba atina atiasi sefela ae' ataga epen egefa' alop epesi sendele igail anoga lawag ilif.
43003015	Ama epes mamahisa isimba sogahapifa ae'i, atiasi sofa' ambal namili sogape andeande' lifilafi.
43003016	Aho' endilisi, God nogamana aman ananinai atotona nape. Owa', owa'atin. Anen okom maimaila amam nematawa hiapai magape itapi hi'alapa. Ea' naso'apai Nogamana ananinai atotona ma epes ami sogahapifanai sogape andeande', ina soga'ma waf awafi, owa'atin. Sofa' ambal namili sope andeande' lifilafi.
43003017	God ina nasapa' Nogamana ananinai nafi'i itap apa'e ma nonda' kotimapa, owa'atin. Anen nasapa'ana nafi'i ma nimbimai epes hiapai magape itapi nokwahomapa waf awafi mogafi'mai anen.
43003018	Epen ami nigahapifa anini, anin atiasi basef akana kot lu'utai. Apa' epen ami owa' nigahapifanaia, epen inimba a' lamonan higililan ea' ma kot anamba lu'unai aunai. Dei' main? Anin nandaiwa'ma nigahapifa Nogamana atotona Godi, na'amba epes isimbai a' lamonas hi'ilas.
43003019	Basef kofagefa ma kot lu'unai anamba na'amba. Mogogala'i a' mafi'i mataga itap apa'e ea', owa' esis ukup panda'i waf atona anamba itapanai si'i owambi, sandaiwa'ma mogogala'i amamba. Dei' maina esis sandaiwa'? Esis sanda' waf awafi na'amba dei' sandaiwa'.
43003020	Epes ami sanda' waf awafii, sogowa' alafugaha mogogala'ii, esis sandaiwa'ma waf awafi asasifi fendawalap. Ea' dei' ombal mahas sandaiwa'.
43003021	Epen ami nanda' waf endilisifi, anaf anin negatagama mogogala'i. Ma anis epes daias sitilin sogogawa anin nape sisihin atapina God nanda' maol ananini.
43003022	Basef ifimba hi'alefa main, Jisas naloma alipumi ananimi a' mafe' itap lu'upa Judia. Ea' nape nalomam napisi' esis amam nematawa.
43003023	Apa' Jon nape wambel ambalemba Inon felefele'ma anambel wambel Selim. Anamba walemb lu'wambi begetaha, esis amam nematawa hiasi safi'i na'amba, anen napisi'as.
43003024	Nemaf afamba dembinai King Herot ina dei' nanda' Jon nanda' kalabus, ata' owa',
43003025	amom alipumi Joni ma'i anif basef fape la'afena amom maloma anona aman Judainai. Amom ma'i basefa waf afamba esis Juda sasa'of sogowando' alogwa ma sogape bo'wesa naep Godi.
43003026	Ea' alipumi Joni mafe'ma anen ma'ipana ma'i, “Dembinai Tisa, aman fowa' nape nagaloma ina' gani wa'ol walemb Jordani ma ina' nagawalapa basef naga'ifanai, aman anamba dei' amam nematawa hiasi safe'ma anen napisi'as embel.”
43003027	Jon na'ipam na'i, “I'i God nagape heveni owa' noso'an anis maefah anin epena, epen inimba ina a' la'ifin nenda' anin maol, owa'atin.
43003028	Ipa' apegawa basef ifimba fowa' ae' aga'iefi a'i ae' ina Krais, God nandandepe nasapa'e agafi'ii, owa'. Apa' God nasapa'e ali' afi'mai Krais.
43003029	I'i anona aman nogaso' ano'w nemata'wi, nemata'w akwamba ea' anani'wi nagaso'akwi. Ea' alipunai aman anambai sonahana nalutu name' aman anamba dei' nagaso'akwi nagafi'i. Dei' na'amba atina ae' sonahe a'owa' ma okom ae'ami, andagalama Dembinai Jisas.
43003030	Agol ananigili lu'wagol, apa' agol ae'agili a' gowala gofe' sa'ogol.”
43003031	Aman nagafi'i ilifi anen nape ilifa hiahaom hiami. Apa' aman nagataga itapi anen itapanai naga'i basef itapafi atifi. Apa' aman nagafi'i heveni anen nape ilifa hiahaom hiami.
43003032	Anen na'i basef nawalapa hiahawes hiasi natilis nagame'as ea'i. Apa' ina anin epen neme' basef ifimba anen naga'iefi, owa'atin.
43003033	Epen ami name' basef ananifi ma nigailafi, anin na'i aho'ma basef ifimba nihimba'masaf alihif God anen naga'i basef endilisifi atifi.
43003034	Aman anamba God nasapa'ana nagafi'ii anen nawalapa basef Godi. Ea' God naso'ana Ambal bu'unai ananinai nape si'inama anen.
43003035	Ahamana God okom maimaila Nogamana ea' naso'ana hiahaom hiami hi'alama lagof ananigufi.
43003036	Epen ami nagahapifa Nogamana ananinai, epen inimba dei' a' nefa' ambal namilima negape andeande' lifilafi dondol. Apa' epen ami newa' alafugama Nogamana ananinai, inimba ina atiasi nefa' ambal namili, owa'atin. Anaf nembel wandafunai Godi a' nopoman.
43004001	Nemaf afamba amom Farisi dembami Judai mame' anif basef na'amba fa'i, “Jisas napisi' alipisi hiasi nikila' isimba Jon nagapisi'asi.”
43004002	Apa' Jisas ina napisi'as, owa'. Amom alipumi ananimi atom mapisi'as.
43004003	Jisas ea' nogawa amom Farisi mame' basef ifimba. Ea' anen nakwaha itap apamba Judia notanima nafe' itap lu'upa Galili wapani.
43004004	Ufia'w akwamba anen naila'w nagafi'i, kwafe' la'afena itap lu'upa Samaria.
43004005	Ea' nafe' nataga anambel wambel nagape Samariai taun inimba agiligima sa'i Sikar. Anamba nape felefele'ma Jekop fowa' nagaso'anap nogamana ananinai Josepa.
43004006	Ifata sogola embelatai fowa' Jekop nagandowatai tape wambel ambalemba. Nogota atamba nemaf awin nandasapa'. Jisas nafi'i laogon na'amba napoma noma'w ifata atamba saga' embela.
43004007	Ea' ano'w nemata'w Samariai'wi kwafi'i kwa'i kola embel, owa' Jisas natolo'w a' nahali'akwa kogaso'ana anambel embel.
43004008	Apa' alipumi ananimi mafe' wambel lu'wambili ma mogatalai gwa'aisi.
43004009	Ea' nemata'w akwamba kwa'ipana kwa'i, “Ina' Judainai, ina apa' atepa, owa'atin. Ae' nemata'w Samariaiwai. Dei' maina ina' nagahali'ima embel, ‘Isi'ina embel nega' embel?’” Esis Juda ina sagaloma esis Samaria atogini, owa'atin. Esis naumbih.
43004010	Ea' Jisas nagwama'wa basef ako'w na'i, “I'i ina' okom mopaina ma negawa anin mae fasifasini God na'i nogasi'inaniai, ina' a' negawa aman anamba nagahali'inai ma embeli, ina' nihali'anama anambel embel ambal namili lagapaimbeli anen a' nese'enambel.”
43004011	Ea' kwa'ipana kwa'i, “Aman Dembinai, ifata ana'e launai nowala gani awin. Ina' baket akena ma negela embel. Dei' ina' nilai embel ambalemba ambal namili lagapaimbeli anima?
43004012	Akunamapa ape'inai Jekop na' embelata nao'wa nogaopana ananisi saloma mafis bulmakau sipsip maim asasimi sa'ambelata. Dei' ea' nakwahota tapoma apa'. A'i ina' nikila' anen ama negese'apa embel ambal namili lagapaimbeli?”
43004013	Jisas nagwama'wa basef na'i, “Epes mamahisa soga' embel ambalembai, bola iap pese'as wapani.
43004014	Apa' epen ami nega' embel ambalemba ae' a'i igaso'anambeli, anin ina atiasi iap pese'an wapani ma nimaguf hiafi dondol negape, owa'atin. Embel ambalemba ae' agaso'anambeli atiasi begataga si'i embel bagataga dowafi bambul atapimbel bagapani ma nomon opaf ananifi nefa' ambal namili negape andeande' lifilafi.”
43004015	Ea' kwa'ipana kwa'i, “Dembinai, ina' se'e embel ambalemba ma ae' ina ata' iap pese'e itanima ifi'i na'a ma egela embel wapani, owa'.”
43004016	Ea' Jisas na'ipa'w na'i, “Ina' fo'o falai waulunamena nili' ea' pitanima pifi'i na'a.”
43004017	Ea' kwagwamana basef kwa'i, “Ae' aman ake.” Jisas na'ipa'w na'i, “Ina' na'i ina' aman akena, isimba ina' na'i endilisi atis.
43004018	Dei' main? Ina' fowa' amam ine'imi wanom biam. Apa' aman anamba dei' ina' nape nagalomanai anamba ina aman ine'inai, owa'. Basef ifimba ine'ifi endilisifi.”
43004019	-
43004020	Ea' kwa'ipana kwa'i, “Aman Dembinai, dei' ae' egawaena, ina' anina profet. Esis a'mes bafas ape'isi safe' sogonalo'ma halafuta anamba sanda' lotuma. Ea' ipa' Juda pa'i wambel esis sanda' lotuwagoma anamba napani Jerusalem.”
43004021	Ea' Jisas na'ipa'w na'i, “Nemata'w, ina' nindahapifa ae'. Anef nemaf fegataga ipa' ina atiasi pefe' penda' lotuma Ahame halafuta atamba, a penda' lotumana Jerusalem atogon, owa'atin.
43004022	Ipa' panda' lotuma hiahawes ipa' owa' pegegawasia. Apa' Juda manda' lotuma hiahawes apa' mogogawasi. Basef kofagefa ma apa' manda' lotu ifimba. God nowambilai amam nematawa ma nogakwaha waf awafi esis sanda'afi, amamba matagama apa' Juda atepa.
43004023	Nemaf afamba fa'i figatagai, dei' fataga ea' ma amam nematawa mamahisa sanda' lotu endilisii a' sondanda' lotuma Ahamapa Goda Ambal bu'unai ananinai noloma waf bu'wafi endilisifi. Anen nowando'ma amam nematawa na'ambaisi ma sonda' lotumana.
43004024	God anen ambal. Na'amba amam nematawa mamahisa si'i sonda' lotumana endilisii, esis a' sondanda' lotumana andeande'ma ukup peloma ambagof asasimi ma waf endilisifi.”
43004025	Nemata'w akwamba kwagwamana basef kwa'i, “Ae' egawa aman anamba Mesaia sofalana saga'i Kraisi, God nandandepana nosapa'ana nugafi'ii. Afamba anen nugafi'i, nowalapam ni'ipapa hiahaom hiami.”
43004026	Ea' Jisas na'ipa'w na'i, “Ae' ea' ma'uwi, dei' a'i alomena.”
43004027	Anen na'ipa ako'w na'amba, owa' alipumi ananimi motanima mafi'i. Ea' amom a' nomonas hiahawesa anen naloma nemata'w akwamba nalutu naga'i. Apa' amom ina anona nahali'ana na'i, “Ina' na'i nefa' main? Ama dei' naloma'w naga'i?” Owa'.
43004028	Ama main, nemata'w akwamba kwa'waha baket kogola embelatai ta'oh, kotanima kwafe' taun wambel lu'wambili. Ea' kwa'ipa esis kwa'i,
43004029	“Ipa' pifi'i piti anona aman nawalapai hiahaom hiami fowa' ae' anda'ami na'ipiam hi'alam. Anen Krais a'amon?” Ea' esis same' na'amba,
43004030	sakwaha wambel safi'i sati Jisas.
43004031	Owa' alipumi ananimi ma'ipana dindinip ma'i, “Ina' ata' nea' gwa'aisi.”
43004032	Owa' anen na'ipam na'i, “Ae' anis gwa'aisi sa'oh, isimba ipa' owa' pegawasa.”
43004033	Ea' alipumi ananimi atom mape manifas ma'i, “A' anis sofa'manai anis gwa'aisi a'a?”
43004034	Ama main Jisas nawalapef na'ipam na'i, “Gwa'aisi ae'asi isimba. God nasapa'e afi'i. Dei' ae' a'i indaila okom ananimi atom enda' maol ananini atin efe' imbifan hi'indalan. Maol inimba si'i gwa'aisi ae'asi.
43004035	Ipa' paga'ias pa'i, aomb biambibiamb ata' bape ma nogota atamba gwa'aisi sogaofatai togataga. Apa' dei' ae' a'ipipa, ipa' ata' sa'ma naep petologon aof tulif. Gwa'aimi maof ea' ma sogala'am.
43004036	Epen ami negala' gwa'aisii, anin nefa' otamba ma maol inimba nanda'ani. Ea' nakolasa gwa'aisi isimba ambal namili lagapaisi sogape lifilafi. Ea' epes isimba sagawasi saloma anis daias sagala'asi sokolata sondagala atin.
43004037	Na'amba dei' basef gawaifi ifimba afataga endilisifi atif, ‘Anin epen nawasogon aof afamba, ea' anin daian nafe' nala'as.’
43004038	Ae' asapa' ipa' pafe'ma pegala'i gwa'aisi aof afamba fowa' ipa' owa' penda' maolanafia. Anis epes sanda' maola aof afamba, ea' ipa' pefa' gwa'aisi dowafa esis daias sanda'as sagawasi.”
43004039	Ako'w doko' kwa'i Jisas nawalapa hiahaom ako'w fowa' kwanda'ami, nawalapam na'ipa'wam alihim. Ea' esis Samaria amam nematawa hiasi sagape taun inimbai same' basefa ako'w asahapifana.
43004040	Ea' esis safi'mai anen sahali'ana dindinip sa'i ata' nope nogaloma esis. Ea' napani nimaguf bif nalomas wambel ambalemba.
43004041	Ea' epes hiasi wapani wambel ambalembaisi same' basef ananifi sahapilif.
43004042	Ea' sa'ipa ako'w sa'i, “Dei' apa' ina mame' basef ine'ifi atif mahapilif, owa'atin. Apa' mame' basef aman anambai a' mogawa anen atona nowambilai amam nematawa hiasi itapasi mokwaha waf awafi asasifi sogotanimai.”
43004043	Nimaguf ifimba bif hi'alef, Jisas nakwaha wambel ambalemba a' nafe' itap lu'upa Galili.
43004044	Fowa' jisas anen atona nawalapa basef na'if na'i, “Anona profet ina anagol agol gatoma gandawalapana alihigila wambel kofagama ananima, owa'.”
43004045	Ea' dei' nafe' nataga itap apamba Galili, ea' esis asonahasa anen nagafi'i. Dei' main, esis fowa' safe' Jerusalema nemaf bu'wafi Pasovaefi ea' satolom sogawa hiahaom hiami anen nanda'am nemaf afambai.
43004046	-
43004047	Anen notanima nafe' wapani nataga anambel wambel Kana itap lu'upa Galili. Wambel ambalemba fowa' nambema embel bagataga si'i waina. Ea' anona agilinai nanda' maola dembinai kingi, nogamana ananinai aowas nanda'ana na'oh anambel wambel Kaperneam felefele'ma a' nogaga'. Apa' agilinai anamba nape Kana name' basefa Jisas nakwaha itap lu'upa Judia nafi'i Galili, ea' nafe'ma Jisas nahali'ana dindinipa nefe' nonda' nogamana ananinai bo'ona.
43004048	Ea' Jisas na'ipana na'i, “I'i ipa' hipai pigati banagami mamimami si'i God nanda'amima, ipa' pihapifi. I'i owa', owa'atin.”
43004049	Ea' anen nanda' maola dembinai kingi na'ipana na'i, “Dembinai, ina' lianai kwafalis. Na'amba nogame ae'anai a' noga'.” Ea' Jisas na'ipana na'i, “Ina' fo'o. Nogamena ine'inai atiasi a' nope namona ambal lopaona.”
43004050	-
43004051	Ea' aman anamba nahapifa basef Jisasi a' nafe'. Anen ata' nafe' atin ufia'w owa', amom manda'mana maoli mafi'i matolona ufia'w ma'ipana ma'i, “Nogamena ine'inai ambal lapaona a' nosafel nape.”
43004052	Ea' nahali'ama nogota mamahotama nogamana ananinai nosafel bo'ona kwasakwasala. Ea' ma'i, “Nambati' awin nendemba'a aowas alop nifipini nakwahona ea' hi'alan.”
43004053	Ea' ahama awani inimbai a' nogawa nambati' nogota atamba atota Jisas na'ipana na'i, “Nogamena ine'inai ambal lopain nepe.” Ea' nahapifa Jisas naloma esis amam nematawa ananisi wapani.
43004054	Fowa' Jisas nakwaha itap lu'upa Judia a' nafe' nataga itap lu'upa Galili, ea' dei' nanda' ametal inimba banagani. Ametal inimba nagafe'ma bifi nanda' awani inimba bo'wen.
43005001	Jisas nape Galili ma main, anef nemaf esis Juda soga' gwa'aisi lu'wasiafi ea' fataga. Ea' anen nondowasa' Jerusalem.
43005002	Wambel ambalemba nomon felefele'ma uta lu'utai sipsip magawisatai anamba anemb dumb sa'usa'umbi betahagon. Agilimba esis sofalamb diga Hibrui sa'i Betesda. Dumb ambamba ambugufimba wa'owa'ol sala' ifagw sanda' ilalef wanelef bialef fape.
43005003	Ilalef afalemba epes isimba hiasi aowas nanda'asi sape saloma isimba naep pagaso'asi saloma bo'wagahi lagof saga' sagailasi. [Esis sape sasasa embel pindawianama atina benda'as da'inda.
43005004	Anif nimaguf anona ensel Dembinai Godi nakwehef nowala dumb ambamba nanda' embel banda'as wianaiwiana ea', dao'. Epen ami aowas nanda'ani nili' nefe' newala embel a' netaga bo'wen wapani.]
43005005	Anona aman nape aowas lu'unai nanda'ana nape afagof hiagufi 38-pelaiguf.
43005006	Ea' Jisas natolona tol na'oh ea' nogawa aman anamba awasina na'oh nogota laota a'owa'. Na'amba nahali'ana na'i, “Ina' na'i atiasi alop ine'ipi potaga bo'op, a'a owa'?”
43005007	Ea' nagwamana basef na'i, “Aman dembinai, nemaf afamba embel banda'as wianaiwiana ina anis epes sasa'me salae ewala embel, owa'atin. Ae' atowe anda'am a'i efe' owa'a, anis daias sali' sowala sikila'e.”
43005008	Ea' Jisas na'ipana na'i, “Ina' safel dasa'ma nilutu nefa' alahis ine'isi a' nilutu nefe'.”
43005009	Ea' kwafalis atis alop ananipi ea' pataga bo'op andeande'. Na'amba anen bo'ona nosafel nalutu nasa'ma alahis ananisi ea' nafe'.
43005010	Ea' amom dembami esis Judai mati aman anamba aunai nasa'ma alahis ananisi nofa'as nalutu nafe' naep amamipi nemaf afamba sabat noma'wafi. Ea' ma'ipana ma'i, “Dei' nemaf apa' magapoma noma'wafi, mu'uli ape'ini na'i owa'i ma ina' nesa'ma alahis nefa'as negafe'a, owa'i.”
43005011	Owa' anen nagwamama basef na'i, “Aman anamba nanda'e bu'uwai anen na'ipi na'i, ‘Sa'ma alahis ine'isi a' nefa'as nefe'.’”
43005012	Ea' mahali'ana ma'i, “Aman mamahonama na'ipina na'i, ‘Ina' sa'ma alahis ine'isi nefa'as nefe'?’”
43005013	Apa' aman anamba ina nogawa anen nanda'ana bu'unai, owa'atin. Dei' main? Jisas nafe' nandambaho' naloma amam nematawa hiasi wambel ambalembaisi.
43005014	Ama main Jisas natolona ipat lu'unai Godi na'ipana na'i, “Neme'! Dei' ina' ambo'wena ea'. Ea' ina' owa'i nitanima nefe' nenda' waf awafi wapania, owa'. Na'amba hiahaom awami endilisi a' motagamena.
43005015	Ea' nafe' na'ipa amom Juda na'i, “Aman anamba nanda'e bu'uwai anen Jisas.”
43005016	Ea' dei' amom Juda ukup numbutipa anen nanda' aman anamba awasinai nosafel nofa' alahis naga'ihisi nagafe' nemaf afamba sagapoma noma'wafi. Ea' dei' mosafel manda'mana waf awafi mowando'mana ma mogahana.
43005017	Ea' Jisas nagwamama basef amom na'i, “Ahame ae'anai nanda' maol nafi'i notambel dei' nemaf afa'e sabat wapani. Ea' ae' wapani anda' maol si'i anen.”
43005018	Owa' amom Juda ukup panda'i atin a'owa' ma'i mohana nogaga'. Amom ma'i anen nosambala basefa mu'uli ma nemaf afamba sagapoma noma'wafi. Ea' Jisas na'ias wapani na'i God anen ahamana ananinai endilisi. Ea' amom ma'i anen na'i a' notaga nope na'amba atin si'i God. Isimba atis dei' mandaiwa'mana.
43005019	Ea' Jisas nagwamama basef amom na'i, “Ae' a'i endilisi atis a'ipipa. Ae' Nogamana Godi ina la'ifiwai ma enda' anis maefaha okom ae'ami atom, owa'atin. Ae' anda' hiahawes isimba ati ahame nanda'asi, ea' isimba atis. Dei' main, hiahaom hiami ahame nanda'ami, amamba ae' Nogamana wapani dei' anda'am.
43005020	Ahame ae'anai a' okom maimaila ae' Nogamana a'owa' nihimba'me hiahaom hiami anen nanda'ami. Ma anaf nigihimba'me anin maol lu'wani nikila' amamba. Na'amba atiasi ipa' a' gogololasipa kwapete' ma maol inimba lu'wani.
43005021	Ahame nagasa'ma esis sagaga'i sogosafel wapani ma nogaso'as ambal namili. Ea' dei' na'amba atin Nogamana ananiwai wapani ae' aso'as ambal namili epes ae' okom maga'iasi.
43005022	Ahame God ina nagawaloga anin epeni si'i sanda'mas koti sanda'as, owa'. Maol hiani ma nonda'masa kot, a' nase'ean ae' Nogamana hi'alan.
43005023	Ama dei' esis amam nematawa hiasi sasa'ma agol ae' Nogamanai lu'wagol si'i sagasa'ma agol ahamai lu'wagol. Epen mamahina owa' negasa'ma agol ae' Nogamanai lu'wagola, epen inimba anin ina nasa'ma agol ahamai God nasapa' ae' agafi'ii lu'wagol, owa'atin.
43005024	Endilisi atis ae' a'ipipa. Epen ami neme' basef ae'afi ma nihapifa anen nasapa' ae' agafi'ii, epen inimba anin ina a' nefa' basef lu'wafi ma kot, owa'atin. Anin a' nefa' ambal namili nikila' ga'.
43005025	Endilisi atis ae' a'ipipa, nemaf afamba fa'i figatagai, dei' fataga ea' ma esis sagaga'i atiasi sogame' lagol ae'agili Nogamana Godi. Epes ami sogame' ae'i, atiasi asofa' ambal namili ma sogape bo'wes endilisi.
43005026	Ambal namili lape ahame atona. Ea' nowa' banaga ae' Nogamana ananiwai ea' ae' wapani na'amba atin si'i anen ahame, ambal namili lapauwai,
43005027	ae' ataga epen egefa' alop epesi. Na'amba God nase'e agola hiahaom banagami ma egawaloga epesa kot basef lu'wafi.
43005028	-
43005029	Ipa' ina a' ukup hiahawep pepoma amamba, owa'i. Nemaf dondo'afi fi'i fegataga amam nematawa hiasi saga' sawas sagape wandelefi anaf some' malogol ae'agili sosafel sokwaha wandelef suwisi ando'. Ea' epes ami sanda' waf fasifii, anaf sosafel wapani sofa' ambal namili sope namis. Apa' epes mamahisa sanda' waf awafii, anaf sotanima sosafel sefe' sulutu sonda' basef lu'wafi ma kot.”
43005030	Ea' Jisas na'ias na'i, “Ae' ina anda' anin mae ma okom ae'ami atom, owa'. Basef ae' agame'efa ahamai, ifimba atif ailif awalapefa esisa kot. Ea' basef ifimba ma kot ae'atai ifimba usi'if andeande'. Ae' ina anda'ama agaila nomonas ae'asi atis, owa'atin. Ae' anda' maol aila okom aman anamba nasapa'e agafi'ii.
43005031	I'i ae' atowe ewalapa basefa ae' atowe ai, na'amba ipa' api'i basef ifimba ae' aga'iefi ina endilisifi. Owa'atin. Pi'i basef baso'aifi.
43005032	Anen nape dei', nawalapa basefa ae'. Na'amba ae' dei' egawa basef ifimba faga'iasa ae'i endilisifi atif.
43005033	Fowa' ipa' pasapa' basef fafe'mago Jon. Anen nawalapa basef endilisifi ma ae' ea'.
43005034	Na'amba dei' ae' ina efala anis epes itapasi ma sowalapa basefa ae' sogatopalope, owa'atin. Ae' a'i God nuwambilipai nokwahomepa waf awafi pitanima pifi'mai anen. Ea' dei' a'i basef ifimba.
43005035	Aman anamba Jon si'i anin nagwapina nogogala'ma amam nematawa. Ea' ukup ipe'ipi pa'i aho'ma ipa' pendagala nogota atamba kwaia'uta ma mogogala'i amamba Joni.
43005036	Hiahaom amamba maol banagani ahame nase'ean na'i imafian enda'an hi'igalani, inimba atin ae' dei' anda'an. Inimba maol banagani nikila' maol Joni nagawalapa basef kofagefa ma ae'i. Ea' maol inimba ae' anda'ani nihimba'ma esis amam nematawa sogogawa Ahame nasapa'e dei' afi'i.
43005037	Ea' Ahame nasapa'e agafi'ii, anen atona nawalapa basef kofagefa ma ae'. Apa' fowa' gani pafi'i pataga dei' ipa' ina pati nogohnaep ananisi a pame' amalemba malogol ananigili, owa'atin endilisi. Ea' ipa' ina pati amaga ananigai, owa'.
43005038	Ea' basef ananifi wapani ifimba ina fape ukup ipe'ipi, owa'atin. Dei' main, ipa' owa' pihapifa ae' God nasapa'e agafi'iia.
43005039	Ukup ipe'ipi pandanda' paga'i basef ifimba fagape Buk Baibeli fagase'epa ambal namili ipe'i ma pegape andeande' lifilafi. Ea' pati basef ifimba pegawa ea' panda' maol pewando'ma basef ifimba hiafi. Dei' basef ifimba atif Baibelifi fa'i ae' fawalape. Owa', owa'atin.
43005040	Ipa' pandaiwama pifi'mai ae' pefa' ambal namili pegape andeande' lifilafi.
43005041	“Ae' ina okom ma'i epes itapasi sogasa'ma agol ae'agili lu'wagol, owa'.
43005042	Apa' ae' ea' egawa ukup ipe'ipi ina paipaila God, owa'atin.
43005043	Ae' afi'i agol ahame ae'anai, apa' ipa' ina pase'e opalef ae', owa'atin. Apa' anaf anona aman daiana nogafi'i ma agol ananigili atogili, ipa' a' pi'i aho' pese'ana opalef anen.
43005044	Ukup ipe'ipi pa'i pendefa' agof lu'wagufi ma sahopepa owapepa ipe'imi atom. Apa' God owa'atin. Dei' ipa' atiasi pihapifi pi'imama? Owa'atin.
43005045	Ipa' ina a' ukup pendanda' pi'i atiasi ae' enda' kotimipa ma Ahame God, owa'atin. Aman nonda' kotima ipe'i, anen Moses, aman anamba ipa' pa'i atiasi nogatopalopipai.
43005046	Ipa' i'i pihapifa basef ananifi, ea' pihapifa basef ae'afi wapani. Dei' main, anen atona nanda' basef ifimba ma ae' fail Buk Baibel.
43005047	Apa' ipa' owa' pihapifa basef anen nanda'afi ma ae'a, owa'. Atiasi ipa' pihapifa basef ae'afi pi'imama? Owa'atin.”
43006001	Jisas nanda' basef ifimba ma main, a' nafe' nambo dumb ambamba Galili fisanamb. Dumb ambamba sa'i Taiberias.
43006002	Ea' amam nematawa hiasi safi'mai anen. Dei' main, esis sati hiahaom amamba banagami anen nanda'am na'ambai ma nanda' isimba aowas naninani nanda'asi sagataga bo'wes. Ea' sailana.
43006003	-
43006004	Nemaf afamba lu'wafi sanda' gwa'aisiafi saga'i Pasovaefi felefele' ma fegataga. Ea' nondowasa' halafuta atamba nao'wa alipumi anan mape.
43006005	Jisas natologon ganigani nati amam nematawa hiasi safi'mai anen. Ea' na'ipa Filip na'i, “Afa' ata' otala bret ani ma ogaso' amam nematawa isimba soga'ata?”
43006006	Apa' Jisas nagwambana na'ias na'amba. Anen nogawas ea' hiahawes anen na'i nonda'asi.
43006007	Ea' Filip nagwamana basef na'i, “Afa' i'i ogatala bret 200 kina, ina atiasi dondo'ma epes isimba hiasi sea'ata kwasakwasala, owa'atin.”
43006008	Ea' anona amom alipumi Jisasi Andru, Saimon Pita sahomana, na'ipa Jisas na'i,
43006009	“Anona aman sa'unai nahapila anis gwa'aisi bret sa'usa'utai wa'agolita taloma agof sa'ugufi biagof nape na'a. Apa' isimba ina atiasi dondo'ma epes isimba hiasi, owa'atin.”
43006010	Anamba otalef fasilifi fagapoma. Ea' Jisas na'ipa alipumi na'i, “Kipa esis amam nematawa hiasi sope itap.” Ea' amam atom mataga 5,000-pelaim mape otalef itap.
43006011	Ea' Jisas nafela bret atamba nanifela God ama ea', naso'asata esis sagape itapi. Ea' nanda'as na'amba atina agof wapani. Naso'asas sa'as alihis dindi'i dondo' si'i doko' nolomagahas.
43006012	Sa'as alihis ea', anen na'ipa alipumi ananimi na'i, “Ipa' petatama du'wawanis sagasaga'ihi. Na'amba so'oh sowala dowadowaf.”
43006013	Esis sa'as safe' owa' du'wanis sa'oh. Ama main, alipumi mafe' matatama du'wa'wanisi malo'was folalef lu'walifi 12-pelailifa bret atamba.
43006014	Ea' esis amam nematawa sati ametal inimba ma hiahaom banagami amamba Jisas nanda'ami sa'ias sa'i, “Endilisi atis, anen aman profet anamba nagafi'i itap apai.”
43006015	Ea' Jisas nogawa ukup asasipi sa'i sufi'i sohapilana sonda'ana notaga nope si'i anona dembinai kinga nugumafias. Owa', anen atona notanima nondowasa' halafuta ilif.
43006016	A'i owa' wambomota felefele'ma owamb, alipumi Jisasi
43006017	malota bot mafe' dumb ambamba ma'i mombo Kaperneam. Ea' owamb baso'am la'afen, apa' Jisas ina dei' nafi'i natagamam, ata' owa'atin.
43006018	Ea' fufin banagonai naluwi, naoh amohafel manda'am fetawa lasiali' a'owa'.
43006019	Amom manda' pul mafe' nogota lautai si'i nohotagw wanogw, owa' mati Jisas analutu nafi'i embel ilif dumb ambamba nafi'i nataga felefele'ma bot tagafe'ma. Ea' amom ombel maham a'owa'.
43006020	Owa' Jisas na'ipam na'i, “Ipa' banagepa, ombal mogahepa owa'. Ae' atowe ma'uwi ailipa afi'i. Ipa' ina a' ombel mehepa, owa'i.”
43006021	Ea' ma'i aho'ma nondagiai bot. Ea' bot atafe' kwafalis tataga tol anamba amom ma'i mogafe'ma.
43006022	Esis amam nematawa hiasi nambati' sagapani dumb fisanai, esis sogawa ea' sa'i, “Nambati' alipumi ananimi atom malota bot atamba a' mafe'. Apa' anen ina nafe' nalomam, owa'atin. Ina a' anota bot tail taloma atamba, owa'. Atotota tala.”
43006023	Ea' anogw botagw wapani Taibiriasigwi gwafi'i felefele'ma na'amba anen nape nanifela God nagaso'as gwa'aisima.
43006024	Esis amam nematawa sati Jisas naloma alipumi ananimi amom ina ata' mape, owa'. Ea' safe' salota anogw botagw safe' Kaperneam solaoma Jisas.
43006025	Esis solaomana ma satolona gani wa'ol dumb ambamba fisanamb, sa'ipana sa'i, “Dembinai Tisa, ina' nambai' nafi'i na'a?”
43006026	Owa' Jisas nagwamasa basef na'i, “Ae' a'ipipa endilisi, ipa' ina ukup pandanda'ma banagami ae' anda'ami dei' pafi'i pa'i petolowe, owa'atin. Ipa' ukup papoma bret atota paga'atai ma nelelemb ipe'ilimbi si'ilimb, isimba atis dei' pala' pelaome pafi'i.
43006027	Ipa' ina a' penda' maola pegefa' gwa'aisi isimba awasi folo'ogolasi, owa'i. Ipa' a' pendanda' maola gwa'aisi bu'wasi saga'asa sogape be'es andeande' lifilafii. Gwa'aisi isimba ambal namili lagape lifilafii. Gwa'aisi isimbai ae' ataga epen egefa' alop epesi, ae' atowe atiasi ese'epas ipa'. God a' nase'e agola nandandepe ea' ma enda' maol inimba lu'wani.”
43006028	Ea' sahali'ana sa'i “Dei' apa' monda' maol main ata' nili'ma monda' maol Godi?”
43006029	Ea' Jisas nagwamasa basef na'i, “Maol Godi na'amba. Ipa' pihapifa ae', God nasapa'e agafi'ii.”
43006030	Ea' esis sa'ipana sa'i, “Ina' nihimba'mapa hiahaom maim banagami ma apa' mitilina mogahapifina? Ina' nanda' maol main?
43006031	A'mesapa ape'isi fowa' sa' anis gwa'aisi agilisa sa'i mana ma itap apamba wafigima fataupigima si'i basef fagape Baibeli fa'ias faga'i, ‘Anen naso'asai gwa'aisi sagafi'i heveni sa'as.’”
43006032	Ea' Jisas na'ipas na'i, “Endilisi atis ae' a'ipipa, Moses ina nase'epa gwa'aisi isimba sagafi'i heveni, owa'atin. Ahame ae'anai atona nasi'ipai gwa'aisi isimba endilisisi.
43006033	Gwa'aisi isimba God nagasi'ipasi isimba ae' akwaha ilif isila'i ma agaso'asa ambal namili esis amam nematawa hiasi sagape itapi.”
43006034	Ea' sa'ipana sa'i, “Dembinai, dei' ina' nese'apa gwa'aisi isimba atapis sope lifilafi.”
43006035	Ea' Jisas na'ipas na'i, “Ae' atowe ae' gwa'aisi bret ambal namili bu'wali lagapauwai. Epen ami nigafi'mai ae'i ina atiasi nolomohan, a epen mamahina nigahapifa ae'i, anin ina atiasi iap pese'an wapani ma embel, owa'atin.
43006036	Ae' a'ipipa, ipa' patolowe ea' apa' ipa' ina pahapifa basef bu'wafi ae'afi, owa'.
43006037	Epes mamahisa ahame nagase'eas ae'i, isimba atis asifi'mai ae'. Epen ami ni'i nigafi'mai ae'i, ae' ina atiasi ili'amonan, owa'atin endilisi.
43006038	Ae' ina akwaha heven isila'i ma igaila okom ae'ami atom, owa'atin. Ae' afi'ima igaila basefa okom ananimi nasapa'e agafi'ii.
43006039	Okom aman anamba nasapa'e agafi'ii magape na'amba. Esis amam nematawa hiasi anen a' nagase'eas ae'i, ae' ina ekwaha anin atitin nepe higililan lamonan, owa'atin. Ae' egasa'mas wapani nemaf akutaifi.
43006040	Okom ahame ae'anai magape na'amba. Amam nematawa hiasi mamahisa siti ae' ma sogame' basef ae'afii ma sogahapifai, esis isimba atiasi sofa' ambal namili sogape andeande' lifilafii. Ea' esa'mas wapani nemaf akutaifi.”
43006041	Ea' anen na'i, “Ae' atowe gwa'aisi akwaha heven agafi'ii.” Anen na'ias na'amba, owa' esis Juda sanda' megahahana sa'i basef hiafi ma anen.
43006042	Esis sa'ias na'amba sa'i, “Dei' si'i main? Aman anamba Jisas anen Josep nogamana. Ahamanai ma'mana ananisi apa' mogawas. Dei' maina anen naga'i, ‘Ae' akwaha heven isila'i?’”
43006043	Jisas nagwamasa basef esis na'i, “Ipa' ina a' pi'i basef hiahaof la'afena ipa'.
43006044	Anin epen ina la'ifina anin atin nigafi'mai ae' dowaf, owa'atin. Ahame nasapa'e dei' afi'i, anen i'i nogasa'ma nomonas anin epeni, dao'. Epen inimba atiasi a' nifi'mai ae', ea' anaf ae' esa'man wapani nemaf akutaifi.
43006045	Basef amom profet maga'iefi fagape Buk Baibeli faga'i na'amba fa'i, ‘God anaf nuwalipa amam nematawa hiasi.’ Amam nematawa hiasi hi'ilas sogame' basef ahame ae'anai ma sogogawa anini, esis isimba sogafi'mai ae'i.
43006046	“Ina anin epen atitin nati ahame, owa'. Fowa' ae' ape agaloma Goda agafi'ii, ea' ae' atowe atolona.
43006047	Ae' a'ipipa endilisi atis. Epen ami neme' basef ae'afi nihapifi, anin dei' nefa' ambal namili nepe andeande' lifilafi.
43006048	Ae' gwa'aisi bret ambal namili lagapauwai.
43006049	Fowa' a'mesepa ipe'isi sa' gwa'aisi isimba mana itap anamba wafigima fataupigima, dei' asaga' safe' ea'.
43006050	Apa' gwa'aisi isimba dei' sakwaha heven sagafi'i isimba na'amba. I'i epen ami nega'asi, anin ina atiasi a' nega', owa'atin. Nepe atapin.
43006051	Ae' gwa'aisi ambal namili lagapauwai akwaha heven nepe andeande' lifilafi. Gwa'aisi isimba ae' atiasi igasi'inasi, isimba alop ae'api ese' amam nematawa itapasi ma sogofa' ambal namili sogape andeande' lifilafi.”
43006052	Ea' amom dembami Juda ma'i basef mehip mandahihianama Jisas la'afena amom atom ma'i, “Dei' si'i maina aman anamba na'i nogaso'apa alop ananipi apa' moga'ap?”
43006053	Ea' Jisas na'ipam na'i, “Ae' a'ipipa endilisi atis, ae' ataga epen egefa' alop epesi. I'i ipa' pindaiwa'ma pega' alopi esimbel ae'asima, ipa' ina atiasi pefa' ambal namili, owa'atin.
43006054	Epen ami nega' alopi esimbel ae'asii, inimba dei' a' nefa' ambal namili negape andeande' lifilafi dondoli ea' esa'man wapani nemaf akutaifi.
43006055	Dei' main? Alop ae'api si'i gwa'aisi endilisisi, ea' esimbel ae'ambeli endilisimbeli ma soga'as.
43006056	Epen ami nega' alopi asimbel ae'asii, anin a' nepe sisihin neloma ae', ea' ae' epe sisihiwi eloman.
43006057	Ahame ambal namili lagapaunai nasapa'e sisihiwi afi'i, ea' ae' dei' ape ambal namili ahamai. Ea' na'amba atina epen ami nega' alop ae'apii, anin atiasi a' nefa' ambal namili ma banagami ae'ami.
43006058	Gwa'aisi isimba sakwaha heven sigisila'i, isimba ina sa'ata ma ea' sagasagafi'i, owa'atin. Epen mamahina nega' gwa'aisi isimbai, anin atiasi a' nefa' ambal namili ma negape lifilafi dondoli.”
43006059	Jisas na'ipam na'amba, nawalipam nomon ipat esis Juda sandakolasatai wambel Kaperneam.
43006060	Anis alipisi Jisasi hiasi same' basef ifimba ea' sa'i, “Basef ifimba ahihifa apa'. Atiasi ami nilif? Owa' owa'atin.”
43006061	Jisas nogawa alipisi ananisi sanda' migimigah. Ea' na'ipas na'i, “Basef ifimba fa'i fehambombaga ukup ipe'ipi a'a?
43006062	I'i ipa' piti ae' ataga epen egefa' alop epesi itanima ilita gani ilif fowa' agapanima, atiasi agogolalasipa kwapete'epa.
43006063	Ambal bu'unai Godi atiasi nese'epa ambal namili pepe andeande' lifilafi dondol. Apa' wafi gawa epesi atis ina asotopalopepa, owa'atin. Basef ifimba atif ae' aga'iefi, ifimba ambal namili lagapaifi fegape andeande' lifilafii.
43006064	Apa' anipa ina pahapifa basef ae'afi, owa'.” Dei' main? Jisas fowa' nogawa ami owa' nogahapifanaia ma atiasi ni'ipa boumi nigihimba'mama anen nagapoma.
43006065	Ea' na'ipas wapani na'i, “Ae' a'ipipa ma ami nigafi'mai ae'i, ahame ae'anai a' notopalopan nohondo'ani. I'i owa', owa'atin. Ina anis sifi'mai ae' dowaf, owa'. Ahame atona notopalopas nofa'asi, dao' andeande'.”
43006066	Ea' dei' anis alipisi ananisi hiasi asakwahona sotanima safe' daindai, ina ata' sape salomana wapani, a'owa'.
43006067	Ea' Jisas nahali' alipumi ananimi 12-pelaim na'i, “Ipa' wapani pa'i pekwaha ae' pitanima pefe', a'amon?”
43006068	Owa' Saimon Pita nagwamana basef na'i, “Dembinai, afa' okwaha ina' ofe' ugi'ma ami? Basef ine'ifi atif fa'ipafa ma ogape ambal namili andeande' lifilafi.
43006069	Afa' wahapifina ogawa endilisi ina' aman Godi bu'winai hilili'i, nasapa'ena nagafi'ii.”
43006070	Jisas nagwamama basef na'ipam na'i, “Ae' andandepa ipa' 12-pelaipa ea' ae'ipai owa' anona ipe'inai ambal aunai.”
43006071	Jisas na'i anona amamunai amom 12-pelaim agilinama Judas, anen Saimon Keriotinai nogamana.
43007001	Ama main, Jisas nafe' nolalona walemb hiagoma itap lu'upa Galili. Anom Juda dembami asasimi magape Judai ma'i mohana noga'. Na'amba anen ina ata' nape itap asasipi, owa'. Anen nape Galili atogon.
43007002	Ea' felefele' ma anef nemaf esis Juda sanda' anis gwa'aisi lu'wasi ma ukup pegapoma esis sondolalima God. Ea' sala' aolah sa'uhi sapaoha sanda' gwa'aisi isimba.
43007003	Ea' owapana Jisasi ma'ipana ma'i, “Ina' nekwaha na'a'e a' nefe' itap lu'upa Judia, ma alipisi sigati maol banagani ine'ini si'i God nanda'ani.
43007004	I'i anona aman ni'i epes hiasi sogogawa maol ananini, anen ina nondambaho' nonda'an, owa'. Ina' ea' na'amba atin, nekwaha wambel ine'imbili nefe'ma epes hiasi sitilina sigati maol ine'ini ma sogasa'ma agol ine'igili lu'wagol.”
43007005	Owapana ananimi wapani amom ina mahapifana, owa'. Ea' dei' ma'ipana basef ifimbai.
43007006	Ea' Jisas na'ipam na'i, “Nimaguf hiafi ipe'ifi atif, apa' nemaf ae'afi dondo'afi ina dei' afataga, ata' owa'. Nogota ae'atai totaga dao', a' efe' Jerusalem.
43007007	Ae' awalapa waf awafi esis sagape itapi sanda'afi. Ea' dei' esis ukup awepa ae'. Apa' esis ina la'ifisa ukup awepa ipa', owa'atin.
43007008	Ipa' pili' pendowasa' pefe'ma gwa'aisi isimba. Ae' ota'. Dei' ae' ina a' endowasa', ata' owa'. Dei' main, nogota ae'atai ata' owa' totagaia.”
43007009	Anen na'ipam na'amba ma ea', ata' napani Galili.
43007010	Ea' owapana Jisasi mondowasa' mafe' Jerusalem ma gwa'aisi isimba lu'wasi. Amom mali' mafe', anen wapani nagi'mam nondowasa'ma gwa'aisi isimba. Apa' anen ina nafe' nandawalap, owa'atin. Anen nandambaho' atin nafe'.
43007011	Anamba sanda' gwa'aisi amom dembami Juda mape naep petaoma Jisas. Ea' mahali' esis ma'i, “Aman anamba nape ani?”
43007012	Amam nematawa hiasi esis atis sanda'ipama anen sa'osa'ombel sa'i, “Anen aman bu'unai.” Apa' anis sa'i, “Owa', anen nagambaso'ma epes hiasii.”
43007013	Apa' ina anin epen nawalapa basef na'if alihifa Jisas, owa'atin. Dei' main, esis hiasi ombel mahasa amom agufumi esis Judai.
43007014	Nemaf afamba esis ata' sape sanda' gwa'aisi isimba atin, Jisas nafi'i nawis ipat lu'unai Godi nawalipasa basef esis.
43007015	Amom agufumi Judai bombolalasom a'owa' mahali'as ma'i, “Ami naso'ana gawa inimba?’
43007016	Ea' Jisas nagwamam na'ipam na'i, “Gawa inimba ina gawa ae'ani, owa'. Gawa anona amani nasapa'e agafi'ii.
43007017	I'i anin epen okom mi'i nenda' maol Godi si'i anen naga'iani, atiasi epen inimba a' negawa basef ae' agawalipasafi fataga God a'a fataga ae' atowe.
43007018	Ami niga'ipasa gawa ananini atini, anin na'i esis sogasa'ma agol ananigili lu'wagol. Apa' ami ni'i nenda' maola negasa'ma agol anen nasapa'e agafi'ii, anin epen bo'wen hilili'i. Anin na'i basef endilisifi atif.
43007019	Moses nase'epa mu'uli Godi ipa', apa' owa' anin epen nila mu'uli inimbaia, owa'atin. Dei' maina ipa' pa'i pehe egaga'?”
43007020	Ea' esis amam nematawa hiasi sagwamana basef sa'ipana sa'i, “Ambal aunai napaina. Dei' ina' na'i, ami na'i nehena nega'?”
43007021	Jisas na'ipas na'i, “Ae' anda' anom hiahaom banagami atifim. Ea' dei' ipa' gogolalasipa.
43007022	Apa' ipa' patopa'mam alop nogaopepa ipe'imi nemaf afamba sabat sagapoma noma'wafi. Dei' main? Ipa' pagi'ma mu'uli inimba fowa' God nagaso' Mosesani. Moses atona ina nali' nanda' waf afamba owa'. Dambadamba waf afamba fali' fapoma amom agufumi Judai fowa'imi magali'i.
43007023	Ipa' patopa'mam alop nogaopepa nemaf afamba sabat ama ipa' ina pewala mu'uli inimba God nagaso' Mosesani. Na'amba ipa' pa'i andeande'ma pagatopa'mam alop nogaopepai. Dei' maina ipa' ukup numbutipa ae' ma anda' anona aman bo'ona andeande' nemaf afamba sabat?
43007024	Ipa' owa'i pewaloga hiahawes penda'as hi'ihi'as naep atip dowafa, owa'. Ipa' pewalogas ukup ipe'ipi ma waf usi'ifi atefa pegegawa waf asasifi be'ef a'a awef.”
43007025	Anis Juda sagape Jerusalemi same' basef ifimba ananifi sahali'as sa'i, “Anen ea' ma'una anamba dembami ape'imi ma'i mohana nogaga'i, a'a owa'?
43007026	Anen nape nawalipasa basef alihigima apa' amom agufumi ina magwamana anif basef, owa'. Isimba endilisi a'amon? Amom mogawa aman anamba Krais, God nandandepana nasapa'ana nagafi'ii, a'a owa'?
43007027	Apa' mogawa aman anamba nataga itap ape'ipi. Apa' anaf owagama Krais nogafi'i, ina anin epen negawa Krais anaf nogatagama, owa'.”
43007028	Ea' Jisas ata' nape ipat lu'unai Godi nawalipas na'i mehip na'i, “Ipa' pegawa ae' endilisi apegawa ae' agatagama wambel kofagama. Apa' ae' ina afi'i dowaf aila okom ae'ami atom, owa'. Anen nasapa'e agafi'ii endilisinai. Ipa' ina pegawana, owa'.
43007029	Apa' ae' egawana. Dei' main, fowa' ae' alomana wape atogon ea' anen nasapa'e afi'i.”
43007030	Esis same' basef ifimba ananifi, opalef awalefa anen sa'i sofa'ana sonda'mana basef sonda' kotimana, owa' owa'atin. Dei' main, nemaf afamba nogaga'afi ina fataga, ata' owa'.
43007031	Epes hiasi same'anana dowaf apa' anis sahapifana sa'i, “Nemaf afamba Krais nonda' maol banagani. Maol Kraisi a' nikila' maol aman anamba nanda'ani?”
43007032	Amom Farisi mame' esis amam nematawa hiasi sa'i basef fafifafi ma Jisas. Ea' amom pris dembami maloma amom Farisi masapa' anom plisman amamumi mafi'i mogowa'ana.
43007033	Ea' Jisas na'ipas na'i, “Ae' ina ata' elomepa epe nogota laota, owa'atin. Ae' epe nogota bandata ea' itanima efe'ma anen nasapa'e agafi'ii.
43007034	Ipa' atiasi pelaoma ae' pefe', owa'atin. Gani ae' atiasi igapanima, ipa' ina la'ifipa pefe'agono, owa'.”
43007035	Ea' amom Juda atom manda'ipama ma'i, “Aman anamba na'i nefe' anima ma afa' ogolaomana? Anen atiasi nefe'ma esis Juda afa'isi saloma Grik a'amon?
43007036	Ea' na'i, ‘Ipa' pewando'ma ae' apa' ina atiasi petolowe, owa'.’ Ea' na'ias wapani na'i, ‘Ipa' ina la'ifipa piti ae' egapoma, owa'.’ Basef ifimba kofagefa mamahifa?”
43007037	Owa' nemaf afamba akutaifi lu'wafi ma esis Juda sonda' gwa'aisi isimba, Jisas nalutu na'i dindinip na'i, “Epen ami iap pese'an nifi'mai ae' nea' embel.
43007038	Epen ami nihapifa ae' si'i basef fagail Buk Baibeli fa'ias faga'i, ‘Ami nigahapifa ae'i, atiasi embel ambal namili lagapaimbeli bitagai okom ananimi nomon a kolo' atin biwisi ando'.’”
43007039	Basef Jisasi kofagefa fa'i Ambal bu'unai Godi anaf nope nogaloma esis sogahapifanai ukup asasipi nomon. Nemaf afamba Ambal bu'unai Godi ina' dei' nawis anis epes sagahapifanai, ata' owa'. Dei' main, Jisas ata' owa' noga' nosafel wapani nofa' agol lu'wagilima mogogala'i ananimia, ata' owa'.
43007040	Ea' anis amam nematawa same' basef ifimba sa'i, “Endilisi, aman anamba anen dembinai Profet apa' mape mogahafanai.”
43007041	Apa' anis daias sa'i, “Dei' Krais nataga itap lu'upa Galili, a'a owa'? Owa'atin.
43007042	Basef fagail Baibeli faga'i na'amba fa'i, ‘Krais owagama notaga wambota Deviti wambel Betlehem, Devit fowa' nagapoma.’”
43007043	Ea' esis amam nematawa sandawal mini'ap biafipa Jisas. Anis sa'i anen Krais, apa' anis sa'i, “Owa'.”
43007044	Ea' anis sa'i sofa'ana nefe'ma kot, apa' owa'. Ina anis sando lagof sahapilana, owa'.
43007045	Ea' plisman amamba motanima mafe'ma amom pris dembami maloma amom dembami Farisi magapoma. Ea' dembami amamba mahali' plisman ma'i, “Dei' maina ipa' owa' pewa' Jisas pefa'ana pifi'ia?”
43007046	Owa' amom ma'i, “Fowa' gani nafi'i nafi'i nataga dei' owa' anin epen newalapa basef si'i anen naga'iefia, owa'.”
43007047	Amom Farisi magwamama basef ma'i, “Anen nambaso'mepa wapani, a'amon?
43007048	-
43007049	Ina anona dembinai a'a anona Farisi nahapifana, owa'atin. Apa' amam nematawa isimba hiasi, ina sogawa mu'uli Godi, owa'. Isimba atis anaf God nogwamasa waf awafi esis sanda'afi.”
43007050	-
43007051	Nikodemas fowa' nagafe'ma Jisasi, anen dembinai naloma amom dembami Farisi, nahali'am na'i, “Afa' andeande'ma onda' waf awafi ma aman anamba a'a owa'atin? Mu'uli afa'ini naga'i na'amba na'i, afa' uli' uhali'ana ma ogogawa waf ananifi feloma maol ananini, ma main dao', afa' a' wi'i anif basef.”
43007052	-
43007053	Amom ma'ipana ma'i, “Ina' wapani Galilinai a'a? Owa'atin. Ina' ata' niti basef fagail Buk Baibeli ea' nitalifif. Ama atiasi negegawa ina anona profet nataga itap lu'upa Galili, owa'atin.”
43008001	[Amam amamba hiami mafe' ifagw amamigwi, apa' Jisas nondowasa' nafe' halafuta Oliv.
43008002	Ea' a'i owa' kuhumbita atota notanima nafe' ipat lu'unai Godi. Esis amam nematawa hiasi safi'mai anen ea' nape nawalipasa basef.
43008003	Ea' amom dembami magawalipasa mu'uli Godi maloma amom Farisi mati ano'w nemata'w kwanda' so'a waol kwaloma anona aman kwa'oh mao'wakw mafi'i. Ea' ma'ipa'w kwalutu la'afena amom hiami matolo'w.
43008004	Ea' ma'ipa Jisas ma'i, “Dembinai tisa, nemata'w akwamba afa' watolo'w kwaloma anona aman kwanda' so'a waola waf awafi.
43008005	Mu'uli God nagaso' Mosesani na'ipafa na'i afa' okwaha otamba oha nematawa wanda' waf afambai ogaga'. Ina' okom mape ma'imama?”
43008006	Amom ma'i mogwambana i'i anen owa' nogwamoma basef andeande'a, monda' kotimana. Owa', Jisas nasisil notawa nanda' faf ananifi nanda' anif basef fail itap.
43008007	Amom malutu mahali'ana ma basef hiafi, ea' nosafel nalutu na'ipam na'i, “Ipa' ami owa' penda' waf awafia, ipa' pili' pekwaha otam peha ako'w.”
43008008	-
43008009	Ea' anen nasisil wapani nanda' anif basef fail itap. Amom mati basef ifimba matalifif, ea' mandaumb atona atin motanima mafe'. Amom hagami mali' mafe' ea' sa'umi magi' mafe'. Mafe' atona atin makwaha ako'w kwaloma Jisas atis sape.
43008010	Ea' Jisas nosafel nalutu nahali'akw na'i, “Dei' amam amamba mape ani? Owa' anona aman ni'i nonda' kotima ina'a?”
43008011	Ako'w kwa'ipana kwa'i, “Dembinai, owa'. A' mafe' hi'alam.” Ea' na'ipa'w na'i, “Ae' na'amba atin si'i amom. Ae' ina anda' kotimina, owa'. Ina' fo'o, apa' ina netanima nenda' waf awafi wapani, owa'i.”]
43008012	Ea' Jisas na'ipa amam nematawa wapani na'i, “Ae' si'i mogogala'i fasimi egala'ma ipa' hipai pagape itapi. Epen ami nila ae' anin ina atiasi nefe' akota ufia'w anani'wi, owa'. Anin nepe nogogala'i ambal namili lopain.”
43008013	Amom dembami Farisi ma'ipana ma'i, “Dei' ina' nanda'i basefa ina' atina. Na'amba afa' ina ohapifina, owa'. Basef ine'ifi ina endilisifi, owa'atin.”
43008014	Jisas nagwamam basef na'i, “Ae' a'ipasa basefa ae'. Ea' dei' basef ifimba ae'afi endilisifi atif. Dei' main, ae' a' egawa ae' ataga agafi'ima ea' egawa anamba anaf egafe'ma. Apa' ipa' ina pegawa anamba ae' ataga agafi'ima, anaf egafe'ma, owa'.
43008015	Ipa' pawaloga epes si'i epes sagape itapi sagawalogas. Apa' ae' owa'. Ae' ina ewaloga anin epen, owa'.
43008016	I'i ae' egawaloga anis epes, ae' ewalogas andeande' endilisi. Dei' main? Ina ae' atowe ape, owa'. Ae' ape aloma ahame nasapa'e agafi'ii. Na'amba afa' biafa wawalogas andeande' endilisi.
43008017	Anif basef fagail mu'uli ipe'ini fa'i, ‘I'i anom amam biam muga'i basef atifif, basef ifimba amamifi endilisifi atif.’
43008018	Basef ifimba ma ae' afa' biafa wa'if, ae' aloma Ahame ae'anai nasapa'e agafi'ii.”
43008019	Ea' amom mahali'ana ma'i, “Ahamena ine'inai nape ani?” Jisas nagwamamef na'i, “Ipa' ina pegawa ae', ea' ipa' ina' pegawa ahame ae'anai wapani. I'i ipa' pegawa ae'ai, ipa' pegawa ahame ae'anai wapani. Owa' owa'atin.”
43008020	Jisas ata' nawalapa basef ananifi nomon ipat lu'unai Godi ma rum sagambe' otamba moni sanda' ofaeni naga'oma. Apa' ina anona aman nafe' nombalo'ana nofa'ana ma kot, owa'. Dei' main, nogota ananitai ata' owa' totagaia.
43008021	Jisas na'ipam wapani na'i, “Ae' a' efe'. Apa' ipa' ina atiasi petolowe, owa'. Ipa' atiasi pepe a pega' ma waf awafi ipe'ifi. Dei' main, anamba ae' egafe'ma, ipa' ina atiasi la'ifipa pefe'agono, owa'.”
43008022	Ea' amom Juda manda'ipama ma'i, “Anen na'i nefe' ani, ma afa' ina la'ififa ogafe'a? Dei' maina anen naga'i na'amba? Anen na'i nondaha anen atona a'a?”
43008023	Ea' Jisas nagwamam na'i, “Ipa' pagape itapi. Apa' ae' agape ilifi. Walemb ipe'ilimbi itap apa'e, apa' ae' owa'.
43008024	Ae' a'ipipa ea'. Atiasi ipa' pega' waf awafi ipe'ifi ata' atapif fipaipa. I'i ipa' owa' pihapifa ae', aman God nasapa'e agafi'iia, atiasi ipa' pegaga' waf awafi ipe'ifi atapif fepaipa.”
43008025	-
43008026	Amom mahali'ana ma'i, “Ina' aman mamahinama?” Owa' Jisas nagwamamef na'i, “Si'i fowa' aga'ipipa. Ae' la'ifiwai ma iga'ipipa basef hiafi ipa' ma enda' kotimipa ma basef hiafi ifimba aga'ipipafi. Apa' anen nasapa'e agafi'ii, anen endilisinai. Basef ananifi ae' ame'ef ea' a'ipipaef ipa' pagape itapi.”
43008027	Amom ina mogawa anen naga'ipama ahamana ananinai, owa'.
43008028	Ea' Jisas na'ipam na'i, “Namanani ipa' pesa'ma anen nataga epen nogofa' alop epesi pendelona nil lawag usi'igai ti'waenagai ilif. Nemaf afamba a' pegawa basef ifimba fa'i ae' atowe ea' ma'uwi si'i ali' aga'ipipa. Ea' pegawa ae' ina anda' maol ae' atowe aga'iani, owa'. Basef Ahame nagawalipiefi, ifimba atif a'if a'ipipaef.
43008029	Anen nasapa'e agafi'ii nape nalome. Anen ina nakwahowe ae' atowe ape, owa'. Dei' main, dondol ae' anda' maol okom ananimi maga'iani.”
43008030	Jisas ata' na'ipam atin, owa' hiasi sahapifana.
43008031	Ea' Jisas na'ipa esis Juda sagahapifanai na'i, “I'i ipa' pihapifa basef ae'afi pigi'mif, ipa' alipipai endilisi.
43008032	Ea' ipa' atiasi pegawa basef endilisifi ea' ifimba atif fetagwahepa pepe wahifipa.”
43008033	Owa' esis sagwamana basef sa'i, “Apa' akupana Abrahami. Apa' ina agof akapa mape lafela anis epes, owa'atin. Dei' maina ina' na'ipapa naga'i basef endilisifi fatagwahepa magape wahifipa?”
43008034	Jisas nagwamas basef na'i, “Endilisi ae' a'ipipa, epen ami nape nanda' waf awafii, waf afambai fewa'an si'i agol akani nagape lafela anis epesi.
43008035	Epen inimba agol akani ina nape andeande' ipat nomon dondol, owa'. Apa' Nogamana endilisi dao'. Anen nape ipat atamba nomon dondol.
43008036	I'i ae' Nogamana ananiwai etagwahipa panda' waf awafi fagawasi'ipa sisihipai, atiasi pepe andeande' wahifipa endilisi.
43008037	Ae' egawa ipa' wambota Abrahami. Apa' ipa' pa'i pehe ega'. Dei' main, basef ifimba ae'afi ina fape nomonas ipe'isi, owa'.
43008038	Ae' awalapa basef ifimba gawaifi ma hiahawes ae' aloma ahame ae'anai wagatilisi, ea' a'ipipa basef ifimba, apa' owa' ipa' panda'am si'i pagame' ahamepa ipe'inai naga'ipipa.”
43008039	-
43008040	Esis Juda sagwamana basef sa'i, “Ahamapa ape'inai Abraham.” Ea' Jisas na'i, “I'i ipa' Abraham batawisanaiai, ipa' a' penda' maol Abrahami. Owa', owa'atin. Ipa' pa'i dindinipa pehe egaga'. Ae' a'ipipa basef endilisifi atif ame' God naga'ipiefi. Abraham ina nanda' waf afambai si'i ipa' pa'i pehe egaga', owa'atin.
43008041	Ipa' panda' waf ahamepa ipe'inai nanda'afi.” Esis sagwamana basef sa'i, “Mamamapa ape'iwai ina wanda' so'a waol olapa, owa'. Ahamapa ape'inai God atotona.”
43008042	Jisas na'ipas na'i, “I'i God ahamepa ipe'inaiai, ukup ipe'ipi pipila ae'. Ina ae' atowe ela okom afi'i, owa'atin. Ahame nasapa'e afi'i ape na'a.
43008043	Dei' maina ipa' owa' peme' basef ae'afia? Ipa' ina la'ifipama pegame' basef ae' aga'iefi, owa'.
43008044	“Ipa' si'i ahamepa ipe'inai naga'iani. Fowa' dambadamba nafi'i nafi'i nataga dei', anen naha epes sagaga'i, ea' nowa' alafugama basef endilisifi. Nomonas ananisi ina sapoma basef endilisifi, owa'. Anen nambaso'mas nimaguf hiafi dondol lifilafi. Basef baso'aifi anen naga'iefi, ifimba ananifi atif fagataga okom ananimi atumi.
43008045	Apa' ae' a'ipipa basef endilisifi atif. Isimba atis dei' pandaiwa'ma pigahapifi.
43008046	Ipa' epen mamahina nagape la'afena ipe'i banagena negawalapa anef waf awafi atetef ae' anda'afi? Owa'atin. Apa' i'i ae' iga'ipipa basef endilisifi, dei' maina ipa' owa' pihapifia?
43008047	Epes Godi same' basef ananifi. Apa' ipa' ina epes Godi, owa'. Ipa' anipa daipa. Na'amba ipa' owa' peme' basef ananifia.”
43008048	Esis Juda sagwamana basef sa'i, “Apa' ma'i endilisi ina' Samariainai bounai ape'inai ea' ambal aunai napaina.”
43008049	Jisas na'i, “Ae' ambal aunai owa'atin. Apa' ae' asa'ma agol Ahame ae'anai ea' ipa' pataloga agol ae'agili.
43008050	Ae' ina anda' maola anis sogasa'ma agol ae'igili lu'wagol, owa'. Apa' anona dembinai nanda' maol inimba, ma anis daias sogasa'ma agol ae'agili, dembinai anamba Ahame nape jasa ae'.
43008051	Ae' a'ipipa basef endilisifi atif. Epen ami nihapifa basef ae'afi nilif, anin ina atiasi nega', owa'. A' nepe lifilafi dondol.”
43008052	Esis Juda same' basef ifimba sa'i, “Dei' apa' magawa ina' ambal aunai nape nomonas ine'isi. Abraham fowa' a' naga' ea' amom profet fowa'imi wapani a' maga'. Owa' ina' na'i, epen ami nihapifa basef ine'ifi anin ina nega', owa'.”
43008053	Ea' sahali'ana wapani sa'i, “Ina' a' nikila' ahamapa ape'inai Abraham? Anen naga' ea' amom profet wapani a' maga'. Apa' ina' na'i ina' atina aman mamahinama?
43008054	-
43008055	Jisas nagwa basef na'amba na'i, “I'i ae' esa'ma agol ae'agili lu'wagilai, agol ae'agili wafigil si'i basef wafifi. Apa' Ahame ipa' paga'i God ipe'inai, anen nasa'ma agol ae'igili lu'wagol. Apa' ipa' ina pegawana, owa'. Ae' atowe egawana. I'i ae' i'i owa' igawanaia, ae' aga'i basef baso'ami si'i ipa' pagambaso'am. Owa' owa'atin. Ae' egawana aila basef ananifi.
43008056	“Abraham akunamepa ipe'inai, anen a' nandagala ma nogati nogota ae'atai owagama togataga, si'i nagati ae' ma sonagahana endilisi.”
43008057	Esis Juda sa'ipana sa'i, “Afagof ine'igufi ata' owa' 50-pelaigufa, ina' na'i a' nati Abraham?”
43008058	Jisas nagwamas na'ipas na'i, “Ae' a'ipipa endilisi, fowa' gani Abraham ma'mana ata' owa' kolanaea, ae' ali' ape.”
43008059	Ea' esis same' basef ananifi, ea' amom Juda mafe' masa'mai otamba ma'i mokwahemba mohana owa', Jisas nandambaho' nawisi nakwaha ipat lu'unai Godi nafe'.
43009001	Jisas nafe' ufia'w ea' nati anona aman naep pagaso'anai. Fowa' ma'mana kogolana naep paso'ana nape na'amba atin atapina.
43009002	Alipumi ananimi mahali'ana ma'i, “Dembinai tisa, dei' maina aman anamba naep pagaso'ana? Anen nanda' waf awafi a'a esis mamasana sanda' waf awafi solana?”
43009003	Jisas na'ipam na'i, “Kofagema ma anen naep pagaso'ana ina mamasana sanda' waf awafi a'a anen nanda' waf awafi, owa'. Anen naep paso'ana ma maol Godi negataga lu'win. Isimba atis dei' naep paso'ana.
43009004	Dei' ea' alip, nogota apa' monda' maola anen nasapa'e agafi'ii. Owamb bogataga ina atiasi anis epes sonda' maol, owa'atin.
43009005	Ae' ata' egape itap apa'e ipe'ipi, ae' si'i nagwapin nogogala'i ipe'iwai ipa' hipai pagape itapi.”
43009006	Jisas na'ipam na'amba, ea' nisi'wafa apah itap nagwindisah haloma itap. Ea' nasomana naep aman anamba.
43009007	Ea' na'ipana na'i, “Ina' nefe' nesa'opa naep embel dumb amamba Siloam.” Basef kofagefa ma agol agalemba ifimba fa'i, nasapa'ana. Ea' aman anamba nafe' nasa'opa naep ananipi, ma ata' notanimai atin owa', naep patiana andeande' bo'ona.
43009008	Esis wambel atembel saloma anis fowa' sati anen nagape ufia'w nandailasa otamba gwa'aisi maini sahali'as sa'i, “Anen aman anamba ma'una fowa' nape ufia'w nandailasa gwa'aisii?”
43009009	Ea' anis sa'i, “Anen ma'una.” Apa' anis sa'i, “Owa'. Anona daiana anamba. Apa amaga ananigai si'i anen.” Apa' aman anamba fowa' naep pagaso'anai na'i, “Ae' ma'uwi.”
43009010	Ea' esis sahali'ana sa'i, “Ina' nanda' maina dei' nagati andeande'?”
43009011	Anen nagwamas na'i, “Anona aman agol ananigili Jisas nanda' itap paloma apah ananihi nambemam nanda'meam naep ae'api. Ea' na'ipi na'i, ‘Ina' nefe' nesa'of dumb Siloam.’ Ea' afa' asa'of ea' naep apati.”
43009012	Ea' sahali'ana sa'i, “Aman anamba nape ani?” Ea' na'ipas na'i, “Ae' ina egawa nagapoma, owa'.”
43009013	Esis sao'wa aman anamba fowa' naep pagaso'anai safe'ma amom dembami Farisi.
43009014	Nemaf afamba esis sagapoma noma'wafi sabat, afamba atef Jisas nanda' itap Paloma apah nambemam nanda'manam naep ananipi, ea' naep patiana.
43009015	Ea' amom Farisi mahali'ana wapani ma'i, “Anen nanda'mena maina dei' naep pagati?” Aman anamba nagwamam na'i, “Anen nanda' itap paloma apah ananihi nanda'meam naep ae'api, ea' afa' asa'opa naep ea' dei' apati.”
43009016	Ea' anom Farisi ma'i, “Aman anamba ina nagi'ma mu'uli ma nemaf afamba sabat, owa'. Ea' anen ina aman Godi, owa'atin.” Owa' anom Farisi daiam ma'i, “Anona aman nanda' waf awafii ina la'ifina nonda' maol banagani si'i God nanda'ani, owa'atin.” Ea' amom Farisi mandawal biafim.
43009017	Ea' mahali' aman anamba fowa' naep pagaso'anai ma'i, “Ina' negawana na'imama? Waf ananifi mamahefa? Aman anamba nanda' naep ine'ipi pagatii.” Aman anamba na'i, “Anen anona profet.”
43009018	Endilisi aman anamba fowa' naep pagaso'anai dei' patiana. Apa' amom dembami esis Judai ina mahapifana ma'i endilisi, owa'. Ea' mofalai mamasana ananisi safi'i mahali'as.
43009019	Ea' mahali'as ma'i, “Aman anamba nogamepa ipe'inai a'a owa'? Aman anamba ipa' pa'i naep ananipi pagaso'anai fowa' ma'mana kogolana? Dei' anen nati andeande' na'imama?”
43009020	Esis mamasana sagwamam basef sa'i, “Afa' ogawa anen nogamafa afa'inai. Ea' ogawa fowa' ma'mana kogolana naep paso'ana.
43009021	Apa' afa' ina ogawa dei' anen nagati, nati andeande' na'imama. Ami nanda' naep ananipi patiana, afa' ina ogawa. Anen dambena ea', afa' wa'i ipa' pihali'ana nonda'ipipa.”
43009022	Esis mamasana ananisi ombal mahasa amom agufumi Judai. Ea' dei' sa'ias na'amba. Dei' main, amom agufumi ma'i basef ea' ma'i, epen ami ni'i basefa Jisas niga'i anen Kraisi, amom a' mili'amonana ipat esis Juda sandakolasatai ma ina nenda' lotu nelomas wapani, owa'.
43009023	Amom ma'ias na'amba dei' mamasana ananisi ombal mahas sa'i, “Anen dambena ea'. Pihali'ana nonda'ipipa.”
43009024	Amom mofalai aman anamba wapani ma'ipana ma'i, “Ina' ni'i basef endilisifi atif, God natilina. Afa' ogawa aman anamba Jisas, anen aman aunai.”
43009025	Anen nagwamam na'i, “Ae' ina egawa waf ananifi awafi, a'a owa'. Apa' ae' egawa endilisi atis, fowa' naep ae'api pase'e apa' dei' owa', ati andeande'.”
43009026	Ea' mahali'ana ma'i, “Anen nanda'mena maina dei' nanda' naep ine'ipi pagati?”
43009027	Anen nagwamamef na'i, “Doko' ae' a'ipipa ea', apa' ipa' ina pame'e, owa'. Dei' maina pa'i pegame' basef ifimba wapani? Ipa' wapani pa'i petaga alipipai ananipai pilana?”
43009028	Owa' amom ma'i basef wandafifi ma anen ma'i, “Ina' aman alipunai ananinai. Apa' afa' alipufai Mosesi.
43009029	Afa' ogawa God fowa' na'ipa Moses ea' apa' aman anamba afa' ina ogawa waf kofagefa ananifi anen nataga ani?”
43009030	Anen nagwamamef na'i, “Amamba hiahaom maim? Ipa' ina pegawa anen nataga ani, apa' anen nanda' naep ae'api pati.
43009031	Apa' mogawa God ina name' esis sanda' waf awafii, owa'. Anen name' epen ami nanda' maol ananini nagasa'ma agol ananigili ma negame' basef ananifi.
43009032	Fowa' gani nafi'i nafi'i nataga dei' ina anif basef fa'i anona aman ma'mana kolana ea' nataga naep paso'ana ma anef nemaf anona aman daiana nonda' naep pigatiana, owa'atin.
43009033	I'i aman anamba ina aman Godiai, anen ina atiasi nonda' anis maefah, owa', owa'atin. Anen aman Godi.”
43009034	Amom magwamana basef ma'i, “Endilisi, fowa' ma'mena kogolaena ina' nanda' waf awafi atef. Ea' ina a' niwalipafa, owa'i.” Ea' amom mali'amonana ipat atamba esis Juda sandakolasatai ina ata' nolomas nonda' lotu wapani, a' owa'.
43009035	Ea' Jisas name' basefa amom mali'amonana nape ando' nowando'mana natolona nahali'ana na'i, “Ina' nahapifa aman anamba nataga epen nogofa' alop epesi, a'a owa'?”
43009036	Aman anamba nahali'ana na'i, “Dembinai, aman anamba ami? Ni'ipiana ma igahapifana.”
43009037	Ea' Jisas na'ipana na'i, “Dei' ina' natolona ea'. Anen epen anamba dei' na'i nagalomanai.”
43009038	Ea' na'i, “Dembinai, dei' ahapifina.” Na'ias na'amba ea', nindiwa nembawa notawa itap nanifelona nasa'ma agol ananigili.
43009039	Jisas na'i, “Ae' afi'i itap apa'e ma ewaloga epes hiasi hi'igalas. Ama esis naep pagaso'asi atiasi sogati andeande' a isimba naep pagatiasi ea' naep pese'as.”
43009040	Anom Farisi mape malomana mame' basef ifimba mahali'ana ma'i, “Ifimba basef maif? Ina' na'i afa' naep paso'afa wapani a'amon?”
43009041	Jisas na'ipam na'i, “I'i ipa' naep pese'epa ai, ipa' waf awafi akepa. Apa' owa', owa'atin. Ipa' apa'i, ‘Afa' wagatii.’ Na'amba waf awafi ipe'ifi ata' fapomepa.”
43010001	Jisas na'i, “Endilisi ae' a'ipipa, epen ami owa' nusi' uta indalelemb sipsipia ma anin nelota niwisi anagon daiagona, epen inimba nanda' wali.
43010002	Apa' epen inimba usi'ini nigawisi utai, anin nigimafi sipsipi.
43010003	Aman nugumafi utai nawisi'man uta ma nugumafi sipsip. Amom sipsip mame' malogol ananigili. Nofala agofa sipsip ananimi, ea' nao'wam mawisi ando'.
43010004	Nao'wa sipsip ananimi hiami mawisi ando' hi'alam ea' nali' nafe', amom magi'mana. Dei' main? Amom mogawa malogol ananigili.
43010005	Apa' sipsip ina magi'ma anona daiana, owa'. Na'amba mondafa'mana a' mofa' mefe' atona biana. Dei' main? Amom ina mogawa malogol ananigili, owa'.?
43010006	Ea' Jisas na'ipasa basef waminif atin na'amba, apa' esis ina sogawa basef kofagefa, owa'atin.
43010007	Ea' Jisas na'ipas wapani na'i, “Endilisi ae' a'ipipa, ae' si'i uta sipsip mugawisatai.
43010008	Amom fowa' mugumafi sipsipi, hiami manda' wali apa' sipsip ina mame' malogof amamugufi, owa'.
43010009	Ae' si'i uta, epen ami niwisi ae' nomon, God nuwambilai anin nokwahoman waf awafi nepe andeande'. Anin nifi'i niwisi niwis nepe netaga nefe' nefa' gwa'aisi bu'wasi.
43010010	Amom manda' wali mafi'i ma monda' wal mohas soga' mogahambombagas. Apa' ae' afi'i ma ipa' pegape andeande' ambal lopaipa endilisi a'owa'.
43010011	Ae' aman bu'uwai igimafi sipsipi, a'i aho' ma egaga' ma egatopalopa sipsip igimafiami.
43010012	I'i anona aman nonda' kontrak dowafi ma nugumafi sipsip amambai, anen okom mi'i nogofa' otamba atembai, anen ina atiasi numafi sipsip andeande', owa'. Anen ina aman endilisi nugumafi sipsipi, owa'. Ea' nemaf mamahefa niti nombagw gwagail alupi gugafi'i, a' ombal mohana nokwaha sipsip atom mulutu nofa' nefe'. Ea' nombagw agwamba guwis goha sipsip mofa' mefe' atona biana.
43010013	Aman anamba nanda' maola otamba atembai, anen nandaiwa'ma nugumafi sipsip amamba andeande', owa'. Ea' atiasi niti nombagw agwamba a' ombal mohana nofa' nefe'.
43010014	“Ae' aman bu'uwai igimafi sipsip andeande'i. Ae' egawa sipsip ae'ami a sipsip mogawa ae' wapani.
43010015	Ea' na'amba atin ahame ae'anai nogawa ae', ae' egawa anen. Ae' a'i aho'ma ega' egatopalopa sipsip ae'ami.
43010016	Ae' anom sipsip daiam malutumi. Apa' amom ina malutu nomon indalelemb ambalemba, owa'. Amom magalutu indalelemb anagon daiagini. Ae' okom ma'iam a'owa' anef nemaf a' efa'am mifi'i meme' malogol ae'igili ekolasom mulutu indalelemb atelemb ae' atowe imafiam.
43010017	Ae' a'i aho'ma egaga' ma atiasi esafel egape namowe wapani. Isimba atis ahame ae'anai okom maimaili a'owa'.
43010018	Ina anona aman noha ambal ae'ali ega', owa'atin. Okom ae'ami atom ma'i aho'ma atiasi egaga'. Ae' efa' agol lu'wagili ma ega' egesafel wapani. Agol agalemba ahame atona nase'eagol.”
43010019	-
43010020	Esis Juda same' basef ifimba ea' esis sandatopa' biafis. Hiasi sa'i, “Ambagof awami mapaona ea' nahaga nagaol a'owa'. Dei' maina ipa' pagame' malogol ananigili?”
43010021	Apa' anis daias sa'i, “Anona aman ambagof awami magapaunai ina na'i anif basef si'i anen naga'iefi, owa'. Anona aman ambagof awami magapaunai ai, ina la'ifinama nonda' aman anamba naep pagaso'anai nogati wapani, owa'atin.”
43010022	-
43010023	Nogota atamba asaf atef fagalatama esis Juda sanda' anis gwa'aisi lu'wasi ma ukup pagapoma fowa' gani sagawisi ipat Godi. Ea' Jisas nafe' nomon ipat lu'unai Godi ilafunama sale'w fowa' Solomon nanda'akwi.
43010024	Ea' amom Juda mafi'i malutu malipana ma'i, “Nimaguf mamahifa ina' nenda' opalef afa'ilifi fetaga nomonas biafis? I'i ina' Kraisai, ni'ipafa basef alihif.”
43010025	Jisas nagwamam na'i, “Ae' a'ipipa ea', apa' ipa' ina ukup pehafel pahapifi, owa'. Ae' anda' hiahaom banagami ma agol ahamai, amamba mihimba'mepa ae' epen mamahowema.
43010026	Apa' ipa' ina sipsip ae'ipai, owa'. Ipa' anipa daipa. Na'amba dei' ipa' ina pahapifa ae', owa'.
43010027	Sipsip ae'ami mame' malogol ae'agili ea' egawam mame' basef ae'afi maili.
43010028	Ae' egaso'am ambal namili ma mogape andeande' dondol lifilafi. Amom ina moga', owa'atin. Ina anin epen la'ifina netagwahom lagof ae'agufi negefa'am, owa'atin endilisi. Amom mope lagof ae'agufi atapim dondol lifilafi.
43010029	“Ahame ae'anai nase'e epes isimba ae'asi. Ina anin epen atiasi la'ifina nitagwahis lagol ahamai negefa'as, owa'atin. Dei' main, ahame ae'anai banagonai a'owa' nikila' epes hiasi hi'alas.
43010030	Ae' aloma ahame, afa' biafa wape atotofa.”
43010031	Ea' amom Juda mafe' mofa'i otamba wapani ma'i mokwahemba mohana afuna.
43010032	Apa Jisas na'ipam na'i, “Ae' ihimba'mepa maol bu'wani hiami nagataga Ahamai ea' patilin. Apa' ukup ipe'ipi papoma maol mamahina anda'ani ma dei' pa'i pekwaha otamba pegahe?”
43010033	Amam Juda magwamana ma'i, “Afa' ina wakwaha otamba wa'i ohena ma anin maol bu'wani, owa'. Ina' aman falafunai nanda' findiwa, na'i ina' atina God. Ea' afa' wa'i ohena otamba.”
43010034	Jisas nagwamam na'i, “Anif basef fagail mu'uli ipe'ini fa'ias fa'i, ‘Ae' a'ipipa ea' a'i, ipa' si'i anom god daiam.’
43010035	-
43010036	Fowa' basef Godi fafe'ma epes isimba fa'i, ‘God na'i ipa' si'i anom god daiam.’ Basef ifimba ina fenalo, owa'. Fape atapif fandawalap endilisi. Ahame ae'anai atona nosahe'e nanda'e ape hilili' ananiwai atowe nasapa'e afi'i itap apa'e enda' maol ananini. Ea' a'i ae' Nogamana ananiwai. Dei' maina ipa' paga'i, ae' anda' God findiwana?’
43010037	I'i ae' ina anda' maol Ahame ae'anaiai, dao' andeande'ma ipa' pindaiwa' ma pigahapifi.
43010038	Apa' ae' anda' maol ananini ma i'i ipa' owa' pihapifia, hapaimi. Ipa' piti maol atin ae'ani pegawa Ahame nape nalome, ae' ape alomana.”
43010039	Ea' amom ma'i mombalo'ana ma mogowa'ana. Owa', owa'atin. Anen nakwaha amom a' nafe'.
43010040	Jisas notanima natopa' walemb Jordan nambo fisana nafe' nataga anamba fowa' dambadamba Jon nagapisi'asa nape na'amba.
43010041	Ea' amam nematawa hiasi safi'mai anen. Esis sa'i, “Jon owa' nonda' anin maol banagania, apa' basef ananifi hiafi naga'ifa Jisasi, ifimba endilisifi atif.”
43010042	Ea' amam nematawa hiasi sahapifa Jisas na'amba.
43011001	-
43011002	Anona aman aowas nanda'anai agol ananigili Lasarus. Anen naloma hanitiamana ananiwai biawa, Maria kwaloma Marta sape wambel ambalemba Betani. Maria akwamba fowa' kwagakolo'wa sanda balaga Dembinaii ma kwanda' auf balaga ako'ugai kwagandisamana bo'wagah ananigahi.
43011003	Ea' awo wasapa' basef fafe'ma Jisas wa'i, “Dembinai, aman anamba ina' okom magamagailanai a' awasina na'oh.”
43011004	Ea' Jisas name' basef ifimba na'i, “Aowas inimba ina natagamana ma nogaga', owa'. Aowas inimba natagamana ma esis sogasa'ma agol ae' Nogamana Godi, a sogasa'ma agol ananigili wapani.”
43011005	Ea' Jisas okom maimaila Marta kwaloma owama'w Maria waloma Lasarus.
43011006	Anen name' basefa Lasarus awasina, apa' anen ata' napani nimaguf bif wapani wambel ambalemba nagapanima.
43011007	Nimaguf bif fafe'ma ea', na'ipa alipumi ananimi na'i, “Afa' dei' a' otanima ofe' itap lu'upa Judia.”
43011008	Ea' alipumi ananimi magwamana ma'i, “Dembinai tisa, nimbewa' esis Juda sa'i sokwaha otamba sehena afina, apa' dei' ina' na'i netanima nefe' anamba wapani, a'amon?”
43011009	Ea' Jisas nagwamam na'i, “Nemaf atetef awa 12-pelain nape. Epen ami nagafe' alipi anin ina newa, owa'. Dei' main, anin nati hauguma itap apa'e howalagon nafe' andeande'.
43011010	Apa' i'i anin negafe' owambi, atiasi a' newa. Dei' main? Anin nagwapin nogogala'i akan.”
43011011	Jisas na'ipam na'amba ma ea', na'ipam wapani na'i, “Alipunai afa'inai Lasarus anen na'oh. Ae' atiasi efe' ganimba itap Judia ma iginimbalona.”
43011012	Ea' alipumi ananimi magwamana basef ma'i, “Dembinai, i'i anen no'oh atinai, dao' atiasi ambo'ona.”
43011013	Doko' Jisas nali' naga'ipam na'i Lasarus naga'oh, fa'i Lasarus a' naga' endilisi. Apa' alipumi ananimi ukup pa'i anen ata' na'oh dowaf.
43011014	Dei' Jisas na'ipam alihif na'i, “Lasarus a' naga' ea' endilisi.
43011015	Ae' sonahe ma ae' ina alomana wape atogon nemaf anen nagaga'afi. Ama ipa' atiasi pigahapifa ae'. Dei' afa' ofe'ma anen.”
43011016	Ea' Tomas agol wa'agol Didimas na'ipa alipumi Jisasi daiam na'i, “Afa' ofe' wapani ma oga' ogaloma anen.”
43011017	Lasarus naga' a' sawana. Nimaguf bifibif fafe' ea', Jisas a' nafi'i nataga. Anan nogawa Lasarus sawana nape wandof nimaguf bifibif.
43011018	-
43011019	Wambel ambalemba Betani bape felefele'ma Jerusalem, si'i kilomita wanifin. Ea' amom Juda hiami mafi'i ma monda' opalef hanitiamana biawa Martai Maria fegape sa'umbela anen hanitinamawa nagaga'.
43011020	Marta kwame' basefa Jisas nafi'i atin, kwafe' kowando'mana ufia'w, apa' Maria ata' kwapani ipat.
43011021	Ea' Marta kwafe'ma Jisas kwa'ipana kwa'i, “Dembinai, i'i ina' nepe na'a'e ai, hanitiname ae'anai ina noga', owa'atin.”
43011022	Owa' ako'w kwa'ipana wapani kwa'i, “Ae' egawa ina' nigahali' Goda hiahawes mais, anen nogasi'inasi.”
43011023	Ea' Jisas na'ipa'w na'i, “Hanitinamena atiasi nogosafel wapanii.”
43011024	Ea' Marta kwagwamana kwa'i, “Ae' egawa anen anaf a' nosafel wapani nemaf akutaifi afamba epes hiasi sagaga'i sogosafel wapaniefi.”
43011025	Ea' Jisas na'ipa'w na'i, “Kofagama epes sogosafel wapani ma sogofa' ambal namili, ae' atowe. Epen ami nihapifa ae', atiasi nega' ea' nesafel wapani nefa' ambal namili nepe andeande'.
43011026	Epen ami ata' nape namina nigahapifa ae'i, anin nepe andeande'. Ina nega' wapani, owa'atin. Nepe lifilafi dondol. Ina' nahapila basef ifimba, a'a owa'?”
43011027	Ea' kwa'ipana kwa'i, “Aho' dembinai, ae' ahapifa ina' Krais, God nandandepena nasapa'ena nagafi'ii. Ina' Nogamana ananinai, fowa' anen na'i nigafi'i itap apa'i.”
43011028	Ako'w kwa'ipana na'amba, kotanima kwafe'ma owama'w Maria kwa'ipa'w sa'osa'ombel kwa'i, “Dembinai Tisa a' nafi'i nataga nofalena.”
43011029	Maria kwame' basef ifimba atin, kosafel kwafalis kwafe'mana.
43011030	Jisas ina dei' nawisi wambel lu'wambela la'afen, owa'. Afa' naili wambel di'imbili doko' Marta kwagatolonama.
43011031	Amom Juda mape maloma Maria nomon ipat awoutai ma'i mowa' banaga nomonas ako'usi ma sogape banages. Ea' amom mati Maria kwasafel kwafalis kwafe'. Amom ukup pa'i owa' ako'w kofe' wandofa kogalopana. Ea' magima'w mafe'.
43011032	Ea' Maria kwafe'ma anamba Jisas nagapoma kwatolona kundiwa nembawa felefele'ma bo'wagah ananigahi kwa'ipana kwa'i, “Dembinai, i'i ina' nepe nelomapa ai, hanitiname ae'anai ina noga', owa'atin. Apa' owa' napani laogon dei' anen naga'.”
43011033	Jisas nati ako'w kwape kwalef atin ea' nati amom Juda mafi'i maloma'w malef wapani. Ea' nati esis uwahipis opaf ananifi a' aof a'owa' na'i a' nelef atin.
43011034	Ea' nahali'as na'i, “Ipa' pawana ani?” Ea' esis sa'ipana sa'i, “Dembinai, fi'i netelogon.”
43011035	Owa' a' nalef.
43011036	Amom Juda mati anen nalef na'amba ma'i, “Ipa' petolona! Anen okom maimailana a'owa'.”
43011037	Ape' anom ma'i, “Aman anamba ma'una nanda' aman anamba naep pagaso'anai ma dei' pagatianai. Anen la'ifinai ma fowa' a' nili' nifi'i ma notopalopa aman anamba ai, dei' a' nope a'a noga'?”
43011038	Ea' Jisas opaf nimanif endilisi nafe' nataga wandof afamba lu'wafi sagwasogon nagawis nomon otam lu'unai. Ea' sanda' anona owap lu'unai sowalo uta.
43011039	Ea' na'ipas na'i, “Ipa' lefata owap anamba nogowalo utai.” Ea' Marta haniti'ma aman anamba nagaga'i kwa'i, “Dembinai, anen a' nape nimaguf bifibif ea'. Dei' alogw awami a' mana.”
43011040	Owa' Jisas na'ipa'w na'i, “Fowa' ali' a'ipina dei' i'ipina wapani, i'i ina' nihapifa ae', atiasi niti mogogala'i banagami Godi.”
43011041	-
43011042	Ea' esis selefata owap anamba ea' Jisas naniga nati ilif na'i, “Ahame, ae' anifelina ma nagame'e. Ae' egawa ina' name'e lifilafi apa' ae' a'ias na'amba ma esis amam nematawa sagalutu na'ai sogahapifa ae', ina' nasapa'e agafi'ii.”
43011043	Jisas nandabeten na'amba ea', nofalana mehip na'i, “Lasarus, safel niwisi ando'.”
43011044	Ea' aman anamba nasafel nawisi ando'. Apa' bo'wagah haloma lagof amaga ananimi sanda' lowaf sombafana. Ea' Jisas na'ipas na'i, “Ipa' tagwahomana luwaguf amamba ea' pekwahona nefe' wahifina.”
43011045	Amom Juda hiami mafi'i mati Maria maloma'w malef, ea' mati amamba Jisas nanda'ami. Ea' a' mahapifana.
43011046	Apa' anom mafe'ma amom dembami Farisi ma'ipama amamba Jisas nanda'ami.
43011047	Ea' amom pris dembami maloma amom Farisi hiami mofala anom dembami mafi'i mandakolasa monda' kot. Ea' ma'i, “Afa' atiasi onda' maina aman anamba nanda' maol banaganii?
43011048	I'i ope ogatotolona ma nonda' maol inimba, atiasi hiasi asohapifana hi'ilas. Ea' amom Rom atiasi mifi'i mohambombaga ipat lu'unai Godi noloma apa' Juda hiapai wapani.”
43011049	Ea' anona aman agilinai Judai agol Kaiafas, anen dembinai pris nape nagali'ma pris hiamii ma afagol agalemba na'ipam na'i, “Ipa' ina pegawa anis hiahawes, owa'atin.
43011050	Ipa' ina dei' pegawa anif basef, owa'. I'i aman atotona nogaga'ma amam nematawa hiasi, na'ambai a' andeande'ma ipa'. Afa' wandaiwa' ma esis sogahambombaga apa' Juda. Na'amba mini'ap ape'ipi Judai a' lamonap.”
43011051	Anen ina na'i basef ifimba ma okom ananimi atom, owa'atin. Anen nape pris dembinai afagol agalemba. Ea' na'i basef Ambal bu'unai Godi naga'ipanaefi si'i profet na'i Jisas a' nondaga' ma nogatopalopa esis Juda hiasi.
43011052	Kaiafas na'i Jisas ina a' noga' notopalopa esis Juda atis, owa'atin. Anen noga' ma nogatopalopa epes Godi hiasi sapesasa sagafe' itap hiagomai hi'ilas nuwambilasi nonda'as sogataga mini'ap atetep.
43011053	Nemaf afamba atef amom agufumi Judai a' mali' ma'i basef mandame'maefa moha Jisas nogaga'.
43011054	Ea' Jisas ina ata' nafe' alihina anamba esis Juda sagapoma, a' owa'. Anen nafe' nandambaho' atin felefele'ma anamba wafigima fataupigima ma wambel ambalemba Ifraim. Nape na'amba naloma alipumi ananimi.
43011055	Ina nogota laota ma esis Juda soga' gwa'aisi lu'wasi saga'i Pasovai, owa'. Ea' esis Juda hiasi sakwaha walemb asasilimbi a' safe' Jerusalem atogon. Safe'ma sigaila basef Godi fowa'ifi sosa'of sotofa alogwa sogandondomba alop asasipi ma God negati esis bo'wes hilili' ma soga' gwa'aisi isimba.
43011056	Esis sape ipat lu'unai Godi nomon sowando'ma Jisas ea' sahali'as sa'i, “Ipa' ukup pape pa'imama? Anen atiasi nifi'mai gwa'aisi isimba a'a owa'?”
43011057	Ea' amom pris dembami maloma amom Farisi hiami ma'ias dindinip ma'i, “Epen ami negawa Jisas nagapoma ni'ipafa ofe' ombalo'ana ma onda'mana basef.”
43012001	Nimaguf wanif wanif ata' fapoma esis Juda sonda' gwa'aisi isimba lu'wasi Pasova. Nemaf afamba Jisas a' nataga wambel Betani, alipunai Lasarus nagapoma. Fowa' naga'ma Jisas nasa'mana nogosafel wapanii.
43012002	Ea' sanda'mana gwa'aisi Jisas. Marta kwanda' gwa'aisi, apa' Lasarus nape nalomas sape sa' gwa'aisi saloma Jisas.
43012003	Ea' Maria kwahapila anop kap si'ipa sanda bu'wani agilina nad sagatalin otamba hiambaii. Ea' kwahapilan kwakolo'wan kwandisamana bo'wagah Jisasi kwanda' auf balaga ako'ugai kopati'manan. Ea' ipat atamba asi'itama alogw bu'wagwi ma sanda inimbai.
43012004	Apa' anona alipunai Jisasi Judas Keriotinai kowalana ma sanda inimba nandaiwa'ma kwakolo'wan kwagasapelin. Aman anamba atiasi a' nogowalapa Jisas niga'ipa amom boumianai.
43012005	Ea' Judas na'ipas na'i, “I'i afa' ofa' sanda inimba anis epes soso'afa moni 300 kina sotalina ofa'an ogaso' epes isimba kwahusa gwa'aisi mainai, dao' andeande'. Apa' owa', owa'atin.”
43012006	Apa' Judas okom ananimi ina ma'i notopalopa isimba kwahusa hiahawesi, owa'atin. Anen na'ias na'amba ma nonda' wal nogofa'amba. Dei' main, anen nugumafi bokis isimba Jisas naloma alipumi ananimi mala otamba amamimbai bagalasi ma dondol nanda' wala anemba. Ea' Jisas nagwamana basef na'i,
43012007	-
43012008	“Ipa' owa'i pi'ipa'w basef ifimbaia, owa'i. Andeande'ma ako'w kwagakolo'wa sanda inimba ma atiasi nemaf afamba sehe igaga'afi ma sogawe. Isimba kwahusa gwa'aisi maini sape salomepa nimaguf hiafi. Apa' ae' ina epe egalomepa nogota lautai, owa'.”
43012009	Esis Juda hiasi same' basefa Jisas nape Betani. Ea' safi'i sa'i sotolona ea' sa'i siti Lasarus wapani, nimbewa' naga'ma Jisas nasa'mana nogosafel wapanii.
43012010	Ea' amom pris dembami ma'i basef mandame'maefa moha Lasarus nogaga' wapani.
43012011	Dei' main, anis Juda hiasi sati Lasarus notanima nosafel ambal lapaona. Isimba atis dei' sakwaha amom dembami Juda asafe' saila Jisas sahapifana.
43012012	Wafilu epes hiasi safi'mai gwa'aisi isimba Pasova, same' basefa Jisas ata' nafi'i atin Jerusalem.
43012013	Ea' satopa' agof lawahiguf apilugufa sahapilagof safi'i satagamana ufia'w. Ea' soga sa'i mehip sa'i, “Hosana. Apa' mandanifal endilisi ma ina'. Apa' ma'i God nofalo'ma ina' nagafi'i agol ananigilii nese'ena banagami ma nenda' maol ananini. Ina' king dembinai apa' Israeli.”
43012014	-
43012015	Ea' Jisas nowando'ma donki atitin sa'uni natilin nandagala natoman nafe' si'i fowa' anif basef Godi fagail Buk Baibeli faga'i, “Ipa' wambel Saion, ipa' ina ombal mehepa, owa'i. Dembinai king ipe'inai anaf notoma donki noganai nofa'ana nifi'i.”
43012016	Nemaf afamba alipumi Jisasi ina mogawa basef ifimba kofagefa faga'i Jisasi, owa'atin. Ama nogota atamba Jisas noga' ma nosafel wapani notanima nogalota ilif, dao' amom a' mogawa basef ifimba faga'i anini. Ea' ukup pepoma amamba epes isimba sanda'manam anini wapani.
43012017	Anis epes sali' sati Jisas nogofala aman anamba nagaga'i Lasarus napani matmat nogosafel wapani. Ea' sa'ipa hiasi ma basef ifimba Lasarasi.
43012018	Ea' epes hiasi same' basefa Jisas nanda' hiahaom banagami si'i God nanda'ami. Ea' dei' safe' satolona.
43012019	Ea' amom Farisi manda'ipama ma'i, “Maol afa'ini ina la'ifin, owa'. Afa' agof akafa. Piti amam nematawa hiasi safi'mai anen atona hi'alas.”
43012020	Epes hiasi safe' Jerusalem ama gwa'aisi isimba lu'wasi sonda' lotuma God. Ea' anom Grik wapani mafe' malomas.
43012021	Anona aman alipunai Jisasi Filip anen Betsaidainai itap lu'upa Galili. Amom Grik mafi'mai gwa'aisi isimba ea' mafi'mai Filip ma'ipana ma'i, “Dembinai, afa' wa'i uti Jisas.”
43012022	Filip nafe' na'ipa Andru, amom biam mafe' ma'ipa Jisas.
43012023	Ea' Jisas nagwamam na'ipam na'i, “Ae' ataga epen egefa' alop epesi a' afi'i. Nogota atamba anis asasa'ma agol ae'agili lu'wagol.
43012024	Ae' a'ipipa basef endilisifi, i'i olemb witimb owa' bewa itap nomona, olemb ambamba bepe atifimb. Apa' i'i bewa begewala itap nomon, dao' ambamba ambetaga belo bil hiambi.
43012025	Epen ami okom mopoma ambal ananili atol ni'i nihapilal tatala'il, anaf ambal ananili higililal. Apa' epen ami okom mopoma ae' ma nesambala ambal ananili itap apa'e, anaf God a' nofa'al lotanimai nepe andeande' lifilafi.
43012026	Epen ami ni'i nenda' maol ae'anii, anin a' nindaila ae'. Mamahagoma ae' egapoma, inimba nanda' maola ae'i anin negapoma anamba. Ea' epen ami nenda' maol ae'anii, Ahame ae'anai atiasi nosa'ma agol ananigili.
43012027	Ea' Jisas na'ipas wapani na'i, “Dei' opaf ae'afi bolalaf afataga aof. Ae' basef owa'atina iga'if. Atiasi ae' a' i'i, ‘Ahame, ina' li'amona akafimi amamba ma'i mogatagama ae' dei'i a'a?’ Owa'atin. Ae' afi'i nogota ata'e ape itap apa'e ma maol inimba atin ae' enda'ana sehe egaga'.
43012028	Ahame, ina' nenda'ama epes hiasi sogasa'ma agol ine'igili lu'wagol.” Ea' anogol malogol ga'i gatagai heven ga'i, “Ae' anda'ama sogasa'ma agol ae'agili gogataga lu'wagol, owa' atiasi enda'agol gotaga lu'wagol wapani.”
43012029	Ea' anis amam nematawa hiasi salutu sagame' malogol agalembai sa'i, “Owa', otaga diwala.” Apa' anis sa'i, “Anona ensel na'ipana anif basef.”
43012030	Ea' Jisas na'i, “Malogol agalemba ina ga'i ma gogatopalopa ae', owa'. Agalemba ga'i ma gogatopalopa ipa'.
43012031	Dei' Ahame God a' nawaloga wafa amam nematawa hiasi sagape itap apai ea' natofa dembinai nugumafi itap apai.
43012032	Atiasi esis sendele il atin lawag usi'igai ti'wanaegai ilifa atiasi ihindi'ai esis amam nematawa hiasi sifi'mai ae' hi'igalas.”
43012033	Jisas na'ipas na'amba ma nigihimba'mas sogogawa ufia'w anen atiasi nogaga'akwi.
43012034	Ea' esis sagwamana sa'i, “Mu'uli ape'ini naga'i na'amba na'i, Krais anen nogape lifilafi dondoli. Dei' maina ina' naga'i, ‘Anen nataga epen nogofa' alop epesi atiasi sogandolona lawag usi'igai ti'wanaegai ilif?’ Dembinai nataga epen nogofa' alop epesi, anen epen mamahonama?”
43012035	Ea' Jisas nagwamasa basef na'i, “Nogota ata' bandata ma nagwapin nogala' nogalomepa. Dei' ipa' a' pendafe' hauguma. Na'amba owamb botagamepa. Epen ami negafe' owambi, anin ina negawa anamba negafe'ma, owa'.
43012036	Ae' ape si'i nagwapin ipe'ini. Ipa' pindahapifa nagwapin inimba ma pegataga awasi nagwapin nogogala'i.” Jisas na'ipas ea', nakwaha esis a' nafe' nandambaho'mas.
43012037	Jisas a' nanda' maol banagani hiani, si'i God nanda'ani esis satilin. Apa' esis ina sahapifana, owa'.
43012038	Si'i basef ifimba fowa' profet Aisaia nanda'afi faga'ias dei' fataga fandawalap fa'i, “Anaf epes ami sohapila basef afa'ifi? Esis sogati banagami Godi esis mamahisa? Owa'atin.”
43012039	-
43012040	Esis ina la'ifisa sogahapifa Jisas. Dei' main, profet anamba Aisaia nanda' anif basef Godi wapani faga'ias na'amba fa'i, “Anen nanda' naep asasipi apaso'as nanda' ukup asasipi paso' ma ina atiasi sotologon ea' ukup asasipi wapani ina atiasi sogawa ma sogambema nelelemba ae' enda'as bo'wes, owa'atin.”
43012041	Fowa' Aisaia nati banagami mogogala'i Jisasi ea' na'ias na'amba ma anen atona.
43012042	Amom agufumi hiami a' mahapifa Jisas. Apa' owa', amom ombal bahama amom Farisi dembami. Ea' amom ina mawalapa basef ma'ipasef alihif, owa'. Ombal bahama amom Farisi mogali'amonama ina ata' moloma esis Juda monda' lotu wapani, owa'.
43012043	Amom agufumi amamba ukup pa'i esis a'owa' ma sogasa'ma agof amamugufi atogof lu'wagof. Apa' amom ina ukup pa'i God nosa'ma agof amamugufi, owa'atin.
43012044	Ea' Jisas na'ipas dindinip na'i, “Epen nigahapifa ae'i, anin ina nahapifa ae' atowe, owa'. Anin nahapifa anen nasapa'e agafi'ii wapani.
43012045	Epen ami niti ae' anin nati anen nasapa'e agafi'ii wapani.
43012046	Ae' afi'i itap apa'e si'i anin nagwapin ama epen ami nigahapifai, anin ina a' nepe owamb, owa'atin.
43012047	Epen ami neme' basef ae'afi ma owa' nihapifif nilifa, ae' ina anaf ewaloga anin, owa'. Dei' main? Ae' ina afi'i itap apa'e ma egawaloga epes sagape itapi, owa'atin. Ae' afi'i ma iwambilas sogotanimai.
43012048	Epen ami negase'e alafuga ae'i ma anin owa' nihapifa ae'a, anaf anona dembinai jas a' nowaloga anin. Nemaf afamba akutaifi basef ifimba atif ae' aga'iefi ifimba fenda' anin a' fewawalogon.
43012049	Dei' main? Ae' ina a'i anif basefa okom ae'ami atom maga'iefi, owa'. Ahame ae'anai atona na'ipi basef ifimba dindinipa iga'ipasef. Ea' anen nasapa'e afi'i a'if si'i okom ananimi maga'iefi.
43012050	Ae' egawa basef ananifi fawalapa ambal namili ma ipa' pegape andeande' lifilafi. Na'amba basef ae' aga'ipasafi ea' ifimba atif si'i Ahame naga'ipiefi.”
43013001	Nemaf afamba lu'wafi esis Juda soga' gwa'aisi isimba Pasova owa' ata' fetagaea. Jisas nogawa nogota ananitai a' tataga ma nogakwaha itap apa'e nogafe'ma Ahamana. Ea' okom ananimi maimaila epes ananisi sagape itapi a'owa'. Na'amba dei' nihimba'masa okom ananimi lu'wami magamagaila esisi.
43013002	Ea' wambomota anen naloma alipumi mape ma' gwa'aisi isimba. Ea' Saimon nogamana Judas Keriotinai nalomam mape. Owa' aman aunai Satan a' nali' naso'ma nomonas Judasi ma nefe' nigihimba'ma boumi ma Jisas nogapoma.
43013003	Ea' Jisas nogawa Ahamana nanda' anen banagona ma hiahaom hiami. Ea' nogawa anen nape naloma God nafi'i ea' atiasi a' notanima nefe'mana wapani.
43013004	Ea' nosafel natagwaha siot lautai ananitai nowaha' anin taul.
43013005	Ea' nakolo' embel anis dis nafe' notawa nasa'opamam bo'wagah amom alipumi ananimi ea' nanda' taul alamba nogowaha'ali nopati'mamagah.
43013006	Nasa'opamagah nafe', natagama Saimon Pita. Owa' Pita na'ipana na'i, “Dembinai, negesa'opame bo'wagah ae'agahi, owa'.”
43013007	Ea' Jisas nagwamana na'i, “Ina' owa' negawa maol inimba ae' dei' enda'ania. Apa' anaf dao', ina' negawan.”
43013008	Ea' Pita na'ipa Jisas na'i, “Owa'. Ina' owa'i nesa'opa bo'wagah ae'agahia, owa'.” Owa' Jisas nagwamana na'i, “I'i ae' owa' esa'opamena bo'wagah ine'igahia, ina atiasi nepe alipunai ae'inai, owa'atin.”
43013009	Ea' Saimon Pita nagwamana na'i, “Dembinai, ina negesa'opame bo'wagah atagah, owa'. Nesa'ope hi'ili lagof balaga wapani sotaga be'es.”
43013010	Ea' Jisas nagwamana na'i, “Epen ami nagasa'of ea'i, anin ina atiasi nesa'of wapani, owa'. Anin bo'wen ea'. Ipa' hipai ipa' be'epa hilili', apa' anona ipe'inai atotona ata' owa' bo'ona hilili'a.”
43013011	Dei' main? Anen a' nogawa ami atiasi nefe' niga'ipa boumi ananimi ma nigihimba'mama nogapomai. Ea' na'ipam na'i, “Ipa' hipai ambe'epa hilili', apa' anona ipe'inai atotona ata' owa' bu'unaia.”
43013012	Anen nasa'opamam bo'wagah amamugahi ea', nala siot ananitai nafe' natoma felefele'ma tebol. Ea' nahali'am na'i, “Ipa' pegawa maol inimba ae' anda'mepani a'a owa'?
43013013	Ipa' pefale tisa a'a Dembiwai, na'amba andeande'. Ae' ea' ma'uwi, basef ifimba endilisifi atif.
43013014	Ae' Dembiwai ipe'iwai a tisa ipe'iwai. Ae' doko' asa'opa bo'wagah ipe'igahi. Ea' ipa' wapani a' pendasa'opa bo'wagah ipe'igahi atona atin.
43013015	Ae' ea' ihimba'mepa waf afamba ae'afi. Ipa' penda'am na'amba atin si'i ae' anda'am.
43013016	Dei' ae' a'ipipa basef endilisifi atif. Epen inimba agol akani nanda' maol dowadowafi, anin ina nape ilifa dembinai ananinai, owa'. Ea' anona dembinai nasapa' anin nagafi'i, inimba ina nikila' dembinai anamba ananinai, owa'.
43013017	“Dei' ipa' pegawa waf afamba ea'. I'i pigi'maf andeande', dao' a pendagala.
43013018	Ae' basef ake ma ipa' hipai pefe' pewalapa basef piga'ipa boumi ma ae', owa'. Ae' egawepa andandepepa ea'. Apa' basef Godi fagail buk Baibeli atiasi fetaga endilisi ma anen nogawalapa ae' ma boumii. Basef ifimba faga'i na'amba fa'i, ‘Aman anamba noga' gwa'aisi nugalumai atiasi nigi bo'waga egimugama nofa'asa ae'.’
43013019	“Ae' dei' ape a'ipipa basef ifimba ma waf afamba ina dei' fataga, ata' owa'atin. Ama atiasi fetaga fendawalap, dao' ipa' pihapifa ae' ea' ma'uwi.
43013020	Ae' a'ipipa basef endilisi, epen ami negaso'an nembel anin epen ae' agasapa'ani, anin nase'e nembel ae'. Ea' epen ami negase'e nembel ae'i, anin naso'ana nembel Ahame ae'anai wapani nasapa'e agafi'ii.”
43013021	Jisas na'ipam basef ifimba ea', okom ananimi nimanim a'owa'. Ea' na'ipam na'i, “Ae' a'ipipa endilisi, anona afa'inai atiasi nefe' nihimba'ma boumi ma ae' egapoma.”
43013022	Ea' alipumi ananimi manda' tima atin tol mape. Amom ina mogawa Jisas na'i ami.
43013023	Ae' alipuwai Jisasi, anen okom magamagailai ape felefele' ma anen.
43013024	Ea' Saimon Pita nanda' balaga na'ipi na'i, “Ina' hali'ago anen na'i ami.”
43013025	Ea' ae' indiki'ah afe' felefele'ma Jisas ahali'ana a'i, “Dembinai, ina' na'i ami?”
43013026	Jisas nagwame na'i, “Ae' atiasi ila bret nemba'w egaso'anotai, aman anamba ea' ma'una anen.” Ea' nala bret nemba'w naso' Judas Keriotinai Saimon nogamana.
43013027	Ea' ata' nahapila bret atin, owa' aman aunai Satan a' nawisana nembel ananimbili nomon. Ea' Jisas na'ipana na'i, “Maol ina' na'i nenda'ani da'an kwafalis.”
43013028	Apa' afa' alipufai Jisasi wape waga' gwa'aisii, afa' ina ogawa basef Jisasi kofagefa, owa'.
43013029	Judas nugumafi otamba afa'imbai. Na'amba anom alipumi Jisasi ukup pandanda' pa'i Jisas na'ipana ma nefe' nogotala anis gwa'aisi ma nonda' gwa'aisi isimba a'a na'ipana na'i noso'asa anemba otamba isimba kwahusi.
43013030	Ea' Judas ata' nahapila bret atin, nafe' nawis ando' kwafalis. Ea' owamb akot atowafai.
43013031	Ea' Judas ata' nafe' atin nagawis ando'i, Jisas na'ipam na'i, “Dei' esis asosa'ma agol ae'agili ataga epen egefa' alop epesi lu'wagol. Ea' sosa'ma agol Ahame Godi ma maol ae' anda'ani wapani.
43013032	Isimba atis Ahame God wapani nosa'ma agol ae'agili lu'wagol dei' atefa maol anen nanda'ani.
43013033	Ipa' sa'upai, ae' elomepa ope nogota bandata a' efe'. Ipa' atiasi pewando'me apa' ina atiasi petolowe, owa'. Anamba ae' egafe'ma, ipa' ina la'ifipama atiasi pegafe'agono, owa. Basef ifimba atif fowa' aga'ipa amom Judafi, dei' a'ipipaef wapani.
43013034	Dei' ase'epa mu'uli ae'ani dambaini ma ipa' ukup pindaima atin si'i okom ae'ami magamagaila ipa'. Ea' na'amba atin, ukup ipe'ipi pindaima atin.
43013035	I'i ukup ipe'ipi pindaima atin, atiasi epes hiasi sogawa ipa' alipipai ae'ipai.”
43013036	Ea' Saimon Pita nahali'ana na'i, “Dembinai, ina' a' nefe' ani?” Jisas nagwamana na'i, “Anamba dei' ae' egafe'ma, ina atiasi nigi'mi nefe'agono, owa'. Apa' anaf owagama dao', ina' a' nigi'mi nefo'o.”
43013037	Ea' Pita nahali'ana na'i, “Dembinai, dei' maina ae' ina la'ifiwi ma dei' igagi'mina? Ae' a'i aho'ma ega' egalomena.”
43013038	Ea' Jisas nagwamana basef na'i, “Ina' na'i aho' endilisi ma nega' negaloma ae' a'amon? Ae' a'ipina endilisi, atiasi owamb amba'e awata owa' ata' totaea, ina' a' nendahali'mi ni'ias wanif ni'i, ‘Ae' owa' egawa Jisasa.’”
43014001	Jisas na'ipafa na'i, “Nelelemb ipe'ilimbi ina besafel nimanilimb a'owa', owa'i. Ipa' pindahapifa God, pihapifa ae' wapani.
43014002	Ipat Ahame ae'anai alihinai satopa' ilalef hielifi fape fandandapa. I'i owa'ai, fowa' ae' i'ipipa. Apa' owa', endilisi atis ae' a' efe' endondomba wambel ipe'imbili.
43014003	Ae' i'i efe'ma egandomba wambel ipe'imbilima owagama itanimai efa'epa pefe' pepe pelome. Ea' anamba ae' egapoma, ipa' wapani pepe anamba atogon pelome.
43014004	Ea' ipa' a' pegawa ufia'w ae' igafe'akwi ma wambel ambalemba.”
43014005	Tomas nahali'ana na'i, “Dembinai, afa' owa' ogawaia ina' nefe' ani? Afa' ina ogawa ufia'w akwamba ina' na'i negafe'akwi.”
43014006	Ea' Jisas na'ipana na'i, “Ae' atowe ufia'w kofagewe ma basef endilisifi feloma ambal namili. Owa' anin epen la'ifina nefe' negatagama Ahame ano'w ufia'wa, owa'atin. Ea' ae' atowe.
43014007	I'i ipa' pegawa ae', Pegawa Ahame ae'anai wapani. Ea' dei' apatolona. Dei' atef ipa' patolona pegawana.”
43014008	Filip na'ipana nahali'ana na'i, “Dembinai, ina' himba'mafa Ahamena ine'inai afa' ma isimba ea' sondahama afa'.”
43014009	Ea' Jisas na'ipana na'i, “Filip, nogota ea' lautai ape agalomepa, ina' owa' ata' negawa ea'? Epen ami nagati ae' ea'i, anin a' nati Ahame ae'anai wapani. Dei' maina ina' ata' naga'i, ae' igihimba'mepa Ahame ipa'?’
43014010	Ina' nahapifa ae' ma negawa ae' aloma Ahame afa' atotofa, ae' ape anen, anen nape ae', a'a owa'? Basef ae' agasi'ipafi, ifimba ae' ina anda'ef okom ae'ami atom, owa'. Ahame nape ae' ea' anen atona nanda' maol ananini hiani.
43014011	Ipa' pindahapifa basef ifimba. Ae' ape Ahame, Ahame nape ae'. I'i owa'ma, ipa' ukup pendapoma maol banagani hiani anda'ani. Ipa' piti maol inimba, pindahapifi.
43014012	“Basef endilisifi atif dei' a'ipipa. Epen ami nigahapifa ae'i, maol hiani dei' anda'ani, anin wapani atiasi nenda'an. Ama anaf nenda' maol lu'wani a'owa' nikila' maol ae'ani. Dei' main? Ae' efe'ma Ahame.
43014013	Hiahawes hiasi ipa' pendabeten pigahali'anasa agol ae'agilii, atiasi ae' inda'asi. Ama Ahame a nogofa' agol lu'wagilima maol ae' Nogamana ananiwai atiasi inda'ani.
43014014	Hiahawes ipa' pigahali' ae'masi ma agol ae'agili, pihapifi endilisi, dao' atiasi inda'asi.
43014015	“I'i ipa' ukup pi'i ae' endilisi, dao' ipa' pindagi'ma mu'uli ae'ani andeande'.
43014016	Ama atiasi ihali' Ahame, ma nogasi'ipai anona notopalopepa nogowa' banagaipai. Anen nope nogaloma ipa' lifilafi dondoli.
43014017	Anamba Ambal bu'unai Godi naga'i basef endilisifii. Esis amam nematawa sagaila waf itapafi ina atiasi sotolona sogawana sofa'ana, owa'. Apa' ipa' pegawana ea' nape nalomepa, ea' atiasi a' nuwis nope nomon opalef ipe'ilimbi.
43014018	Ae' ina a' ikwahipa tol pepe dowaf, si'i awasi isimba alifisi ahasas mamasas akasi, owa'atin. Atiasi ae' igafi'mipai.
43014019	Nogota kwaia'uta esis amam nematawa sagaila waf itapafii ina atiasi sotolowe wapani, owa'. Apa' ipa' pigatolowai. Ae' ape namowe ambal namili, ea' na'amba atin ipa' pepe namipa ambal namili wapani.
43014020	Ama nemaf afamba ipa' apegawa ae' ape Ahame, ape nomona ipa', ipa' pape ae'.
43014021	Epen ami negefa' mu'uli ae'ani nigi'mana nigailan andeande'i, anin a' okom maimaila ae' endilisi. Atiasi Ahame ae'anai okom mila anin. Ea' ae' wapani okom mimilan anin ea' etaga endawalapa anin alihiwi.”
43014022	Jisas na'ias na'amba, ea' anona Judas ina anamba Keriotinai, owa', anona daiana, na'ipa Jisas na'i, “Dembinai, dei' maina ina' na'i nigihimba'mafa ina' netaga nendawalap alihinama afa', ina' owa' nihimba'masa ina' alihinama esis sagaila waf itapafia?”
43014023	Jisas nagwamana basef na'i, “I'i epen okom muga'i ae' endilisii, anin atiasi nila basef ae'afi andeande'. Ea' Ahame ae'anai atiasi okom mimila anin. Ea' afa' biafa ufi'mai anin ope oloman lifilafi.
43014024	Epen nandaiwa'ma ae' endilisii, anin ina atiasi nila basef ae'afi andeande', owa'. Ea' basef ifimba ipa' pagame'afi, ifimba ina ae'afi, owa'. Ifimba basef Ahame Godi nasapa'e agafi'ii.
43014025	Ae' ata' ape atapiwi alomepa a'ipipa basef ifimba.
43014026	Apa' anen notopalopepa ma nogowa' banagaipai, anen Ambal bu'unai Godi. Anamba Ahame atiasi nosapa'ana nugafi'i agol ae'agili. Ea' nowalipipa ma hiahawes hiasi, nosa'ma nomonas ipe'isi ma ukup pegapoma basef hiafi wapani agasi'ipafi.
43014027	Ae' a'i ikwahipa. Apa' ae' ina enda'epa ombal behepa ukup iwaiwanip pepe si'i amam nematawa sagaila waf itapafi sanda'as, owa'. Ae' a' enda'epa pepe ukup awanep endilisi ma ukup ipe'ipi ina atiasi pesafel awep, owa'. Ea' ina ombal mehepa, owa'.
43014028	Ipa' pame'ef ea' basef ifimba agasi'ipafi. Ae' ikwahipa efe'. Bola itanimaimipai. I'i ipa' ukup pila ae' endilisi, ea' ipa' asonendahepa ma ae' egafe'ma Ahame. Dei' main? Ahame anen dembinai nikila' ae'.
43014029	Hiahawes isimba ina dei' asataga, ata' owa'. Apa' ae' ali' a'ipipas ea' ma nemaf afamba hiahawes isimba sogatagama ipa' pegawas pigahapifa ae'.
43014030	Ae' ina atiasi enda' basef hiafi elomepa, a'owa'. Dei' main? Aman dembinai aunai nugumafi itap apa'ii anamba dei' a' nafi'i. Anen ina atiasi la'ifinama nonda'me anis maefah, owa'atin.
43014031	Apa' ae' a'i esis amam nematawa sagaila waf itapafi sondogawa ae' okom maimaila Ahame endilisi ea' dei' anda'as na'amba atin si'i anen nanda'ipi. Na'amba dei' afa' a' ofe'.
43015001	“Ae' si'i lawag si'iga endilisi. Ahame ae'anai anen si'i ahama aof afamba sagawa lawah sa'utip gwa'aipi pagailagahi.
43015002	Agof hiagufi sa'utip owa' pigailagufia, agwafomba Ahame natopa'agof nelefatagof. Apa' anagof agof fail fogola gwa'aisii agwafomba anen nandombagof natopa'agof nahagasogof ama atiasi fogape bo'ogof fil fogola gwa'aisi hiasi andeande'.
43015003	Basef ifimba ae' agasi'ipafi fanda'epa pataga be'epa hilili' ea'.
43015004	Ipa' pendape ae' si'i ae' agape ipa'. I'i agof atogof wafiguf, ina atiasi sa'utip pilagof, owa'. I'i agof owa' fondala sisihiguf lawag si'igaea, afof ina atiasi folo andeande', fil fola gwa'aisi, owa'. Ea' na'amba atin si'i ipa'. I'i ipa' owa' pepe peloma ae'a, ipa' wapani ina atiasi pela anis gwa'aisi, owa'atin.
43015005	Ae' si'i lawag si'iga. Ipa' si'i agofugama. Epen negape ae'i ma ae' egape anini, atiasi negela gwa'aisi hiasii. I'i ipa' pekwaha ae', ipa' atipa ina atiasi penda' anis maefah, owa'atin.
43015006	“I'i anin epen owa' nepe ae'a, atiasi esis sili'amonan si'i sagatopa' agof namugufi ma aliguf. Ama satamagof sowa'aniagof a sogaofagof nif.
43015007	I'i ipa' pepe ae' ma basef ae'afi fepe nomona ipa', ipa' pihali' ae' ma basef maif pendahama ukup ipe'ipi paga'ias, dao' atiasi hiahawes isimba sotagamepa na'amba atin.
43015008	I'i ipa' pela gwa'aisi hiasi, Ahame ae'anai nofa' agol lu'wagili. Ama atiasi pegataga alipipai ae'ipai.
43015009	Ahame okom maimaila ae', ea' na'amba atin ae' okom maimailipa. Dondol ipa' pendape okom ae'ami la'afima ma pegegawa okom ae'ami pelele' mailipa a'owa'.
43015010	I'i ipa' pila mu'uli ae'ani andeande', atiasi apepe okom ae'ami la'afima nomon si'i ae' agaila mu'uli ahamai andeande'ma agape okom ananimi la'afima nomon.
43015011	Ae' a'ipipa basef ifimba ma a'i dagala ae'ani inimba nepe nelomepa ae' dagala ipe'ini a' nepe si'ina nelelemb ipe'ilimbi.
43015012	Mu'uli ae'ani inimba. Ipa' ukup pindaima atina sahin owan ipe'isi endilisi si'i ae' okom magamagailipa.
43015013	I'i anin epen nekwaha ambal ananili atol nega' netopalopa esis alipisi atis, waf afambai afikila' waf afamba anin epen daian nanda'afi.
43015014	Ipa' pila mu'uli aga'ipipani andeande', dao' ipa' alipipai ae'ipai.
43015015	Epen agol akani dembinai ananinai ina na'ipan basef alihifa maol anen nanda'ani, owa'atin. Apa' ae' a'ipipa basef hiafi Ahame ae'anai naga'ipiefi. Na'amba dei' ae' ina efalepa epes falafipai agof akipai, owa'. Ae' efalepa alipipai.
43015016	Ipa' ina pali' pandandepa ae' ipe'iwai, owa'. Ae' ali' andandepepa ea' ae'ipai. Ea' anda'epa panda' maol bu'wani. Ama pefe' penda' maol bu'wani si'i lawah hogola gwa'aisi ma maol bu'wani ipe'ini negape andeande'. Ama i'i ipa' pendabeten pihali' Ahame ma anis hiahawesa agol ae'igili, anen nogasi'ipasi.
43015017	Ae' ase'epa mu'uli ipa' na'amba. Ipa' ukup pindandaima atin endilisi ma sahin owan ipe'isi.
43015018	“I'i esis amam nematawa sagaila waf itapafi si'i sofala ipa' boupai dao', ipa' pendegawa esis fowa' sali' sofala ae' bouwai.
43015019	I'i a' endilisi ipa' epes itapipaiai, esis sagaila waf itapafi a' ukup pipilipa si'i ipa' mini'ap asasipai atipa. Apa' owa', ipa' ina epes itap apa'ipai, owa'atin. Ae' esahe'epa ea' ma pegakwaha waf itapafi. Ea' dei' esis sagaila waf itapafi sofalepa boupai.
43015020	“Ipa' ukup pendapoma basef ifimba ae' agasi'ipafi andeande'. Epen inimba agol akani nanda' maol dowadowafi, anin ina nape ilifa dembinai ananinai, owa'. Ae' ea' sali' sanda'me waf awafi, ea' atiasi esis sonda'mepa waf awafi, sonda'epa awepa wapani. Esis i'i sigi'ma basef ae'afiai, dao' atiasi esis sigi'ma basef ipe'ifi wapani. Owa', owa'atin.
43015021	Esis ina sogawa Ahame nasapa'e agafi'ii, owa'. Ipa' ukup pagapoma agol ae'agili, ea' ae'ipai. Ea' esis sagaila waf esis itapafi asonda' hiahaom awami hiami ma ipa'.
43015022	I'i endilisi ae' owa' ifi'i i'ipasa basef ifimba ai, esis waf awafi akas. Apa' owa', owa'atin. Dei' esis owa' ano'w ufia'wa sogombaho' waf awafi asasifia, owa'atin.
43015023	Epen negefala ae' bouwai, anin nefala Ahame ae'anai bounai wapani.
43015024	Esis sagaila waf itapafi ina sati anona aman nanda' maol nandahama maol ae' anda'ani, owa'. I'i endilisi ae' owa' enda' maol inimbaea, esis waf awafi akas. Apa' dei' sati maol banagani ae'ani ea', owa', asowa' alafugaha ae' ukup awepa ae' aloma Ahame ae'anai wapani.
43015025	Apa' waf afamba asasifi afamba ea' fafe' dondo'ma anif basef ifimba fagail mu'uli esis Judai fa'i, ‘Esis ukup awepa ae' dowadowaf. Ae' basef kofagefa ake.’
43015026	“Apa' anen natopalopepa nogowa' banagaipai, anen napani naloma Ahame. Ea' ae' esapa'ana nifi'mai ipa'. Anen Ambal bu'unai nawalapa basef naga'i endilisii. Anamba nafi'i ma nogawalapa basefa ae'.
43015027	Ea' ipa' wapani atiasi pi'i basef pewalapefa esis. Dei' main, ipa' fowa' dambadamba pati asefela maol anda'an paloma pape atapipa pafi'i pataga dei'.”
43016001	Ea' Jisas na'ipam wapani na'i, “Ae' dei' a'ipipa basef ifimba hi'alef ea' ma ipa' ina pekwaha pagahapifa ae', owa'i.
43016002	Atiasi esis sili'amonipai ifagw esis Juda sandakolasugwi. Anef nemaf atiasi fegataga ma epes ami sehepa pegaga', esis atiasi ukup pendanda' si'i sanda' maol fasini Godi. Apa' owa'atin.
43016003	Fowa' esis ina sogawa Ahame naloma ae' wapani, owa. Na'amba esis atiasi sonda' waf afambai.
43016004	Apa' dei' a'ipipa ea' ma hiahawes isimba. Ama nogota atiasi togataga ma esis sonda'epa na'amba, ipa' ukup pendanda'ma basef ifimba dei' aga'ipipafi.
43016005	“Fowa' ae' ape agalomepa ae' ina a'ipipa ma hiahawes isimba, owa'. Apa' dei' ea' efe'ma anen anamba nasapa'e agafi'ii. Ina anona aman ipe'inai nahali'i na'i, ‘Ina' nefe' ani?’ Owa'atin.
43016006	Ae' anda' basef ifimba ea' ma ipa'. Ea' dei' nelelemb ipe'ilimbi nimanilimb a'owa'.
43016007	Apa' ae' a'ipipa basef endilisifi. Ae' ekwahipa efe' ma etopalopepa pegape andeande'. I'i ae' owa' ma igafe'ai, dei' Spirit Ambal Godi Nogowa' banagaipai, ina atiasi nifi'mai ipa', owa'atin. Apa' i'i ae' egafe', dao', atiasi esapa'ana nifi'mai ipa'.
43016008	Nemaf afamba nugafi'i, a' nihimba'ma esis amam nematawa sagaila waf itapafi ma sogogawa basef kofagefa ma waf wanifif afamba. Waf awafi feloma waf usi'ifi feloma basefa God nondakotimas.
43016009	Waf awafi kofagefa asasifi na'amba. Esis ina sohapifa ae', owa'atin.
43016010	Waf kofagefa usi'ifi na'amba. Ae' efe'ma Ahame ea' atiasi ipa' ina petolowe wapani, owa'.
43016011	Basef kofagefa ma kot ifimba. Aman dembinai aunai ma epes sagape itap apa'i, anen ea' gasopana ma kot atamba ma basef lu'wafi God dei' nanda'manatai.
43016012	Ae' basef hiafi a'owa' ma a'i iga'ipipafi, apa' ipa' ina la'ifipama pegefa'ef dei', owa'.
43016013	Nemaf afamba Spirit Ambal Godi naga'i basef endilisifii nugafi'i, a' nisindi'amonepa ma basef hiafi endilisifi. Anen ina a' nowalapa basef nomonas ananisi atis, owa'atin. Basef nagame'ef ea'i, ifimba atif nowalapef ni'if. Ama atiasi noga'ipipa hiahaom amamba ma'i anaf migi' mogatagai.
43016014	Ea' nofa' basef ae'afi nowalapefa ipa' ma nogowalapa agol ae'agili.
43016015	Hiahaom hiami, amamba ae'ami. Ea' dei' ae' a'ias a'i. Atiasi nofa' basef ae'afi ni'if nowalapefa ipa'.
43016016	“Nogota kwaia'uta ipa' ina atiasi petolowe wapani, owa'. Ama nogota bandata kwasakwasala owa', ipa' apetelowe wapani.”
43016017	Anom alipumi ananimi, amom atom manda'ipama ma'i na'amba ma'i, “Basef maif kofagefa ifimba anen naga'ipafaef afa'i? Anen na'i, nogota kwaia'uta, afa' ina atiasi otolona, ma main owa', a' otolona wapani. Na'i nogafe'ma ahamana. Afa' ina ogawa basef ifimba kofagefa, owa'.”
43016018	Ea' amom ma'ias wapani ma'i, “Nogota atamba kwaia'uta anen naga'iatai, isimba hiahawes mais? Afa' ina ogawa basef ifimba naga'if na'ambai, owa'.”
43016019	Owa' Jisas a' nogawa amom ma'i mogahali'ana, ea' na'ipam na'i, “A'i ipa' pandahali'ma basef ifimba kofagefa ae' aga'iefi. Ae' aga'if na'amba. Nogota kwaia'uta atiasi ipa' ina petolowe, owa'. Ama owa' nogota laota kwasakwasala, owa' a petolowe wapani.
43016020	Endilisi atis ae' a'ipipa. Ipa' atiasi pelef mehip a'owa' ea' pelef pindiwagef endilisi. Apa' esis amam nematawa sagaila waf itapafi atiasi sondagala. Apa' ipa' a' nelelemb nimanilimb. Owa', owa'atin. Nelelemb ipe'ilimbi nimanilimbi atiasi bendambema betaga pendagala endilisi.
43016021	Nemata'w opafu'wi ma kwa'i kogola awanii ako'w kwame' akafimi kogawa nogota akwa'uta ma kogola awani atataga. Na'amba opaf akwa'ufi a' nimanif. Ako'w kolana ea', ako'w ina ata' okom mandanda'ma akafimi amamba wapani, owa'atin. Ako'w ea' kwandagala atin kwapoma awani nataga nape itap ea'.
43016022	Ipa' na'amba atin, dei' ipa' nelelemb nimanilimb. Atiasi ae' itilipa wapani, owa' nelelemb ipe'ilimbi asonohalemb. Ina anin epen la'ifina negalamona dagala inimba ipe'ini, owa'atin.
43016023	Atiasi nemaf afamba ipa' ina pihali'i ma anin mae atitin, owa'. Apa' dei' ae' a'ipipa basef endilisifi ipa'. I'i ipa' pihali' Ahame ma maefah maisa agol ae'agili dao', atiasi nese'epas.
43016024	Fowa' ipa' ina pahali'i ma pegefa' anis maefaha agol ae'agili, owa'. Dei' pihali'imas, atiasi pegefa'asi ma nelelemb ipe'ilimbi asonogahepa endilisi.
43016025	“Ae' dei' anda' basef ifimba waminif atina ipa'. Apa' ae' ina atiasi ata' i'ipipa basef waminif atin, owa'. Nemaf afamba ae' ewalapef alihif i'ipipaef ipa' ma Ahame.
43016026	Ama nemaf afamba atiasi ipa' pihali' Ahame ma agol ae'agili. Ae' ina ata' i'ipipa na'amba i'i ae' atowe atiasi ihali'ana ma nogatopalopepa, owa'atin.
43016027	Ahame atona okom maimailipa a'owa'. Dei' main, ipa' ukup paipaila ae' a'owa', ea' ipa' pahapifi pegawa ae' ape aloma God afi'i.
43016028	Fowa' ae' ape aloma Ahame ea' akwahona afi'i itap apa'e ea'. Dei' ae' a'i ekwaha itap a' itanima efe'ma anen.”
43016029	Alipumi ananimi ma'i, “Aho', dei' ina' na'ipafas alihis, ina ata' na'i basef waminif atin, owa'.
43016030	Dei' afa' ogawa ina ata' nape nasasa anin epen nihali'ina nili', owa'atin. Ina' negawa hiahaom hiami ea'. Isimba atis dei' afa' wahapifa ina' nape naloma God nafi'i.”
43016031	Jisas nagwamam basef na'ipam na'i, “Ipa' dei' pahapifa ae' a'amon?
43016032	Ipa' peme'. Dei' nogota ea' felefele', aho' atataga ea' ma atiasi sotofa ipa' hipai atona biana pefe' walemb ipe'ilimbi. Ea' pekwaha ae' atowe epe. Apa' ina ae' atowe epe, owa'atin. Ahame nape nalome.
43016033	Ae' a'i atiasi ipa' pepe pelome nelelemb pepe sa'ombel. Ea' dei' a'ipipa basef ifimba. Itap apa'e ipa' atiasi peme' nelelemb nimanilimb. Apa' nelelemb ipe'ilimbi atiasi ambetaga banagelemb. Dei' main, ae' atalogofa waf itapafi a ikila'af ea'.”
43017001	Jisas na'i basef na'amba ma ea', a' naniga nati heven nandabeten na'i, “Ahame, nogota atataga ea'. Ina' nese'e agol lu'wagili ae' Nogamena ine'iwai, ma atiasi la'ifiwi ma egasa'ma agol ine'igili lu'wagol.
43017002	Dei' main? Ina' nesahe'e ea' ma epe Dembiwai ili'ma epes hi'igalas egaso'as ambal namili epes isimba hiasi ina' nagasi'iesi. Ambal alamba sogape andeande' lifilafi dondoli.
43017003	Ambal lagape andeande' lifilafii kofagefa ifimba. Esis sogawa ina' atina God endilisinai, sogawa endilisi ae' Jisas Krais, ina' nasapa'e agafi'ii.
43017004	“Maol inimba ina' nasapa'e afi'i ma enda'ani, ae' anda'an ambifan ea'. Ea' dei' asa'ma agol ine'igili lu'wagola nogohnaep esis amam nematawa itapasi.
43017005	Ahame, fowa' itap owa' ata' pitagaia ae' ape alomena efa' agol lu'wagili ea'. Dei' nendase'e agol agalemba lu'wagili si'i fowa'.
43017006	Ae' awalapa agol ine'igili ea' a'ipa esis epes isimba ina' nagase'eas ae'i ma itap apa'e. Isimba epes ine'isi nagase'eas ae' ea'i. Esis saila basef ine'ifi andeande'.
43017007	Dei' asogawa hiahaom hiami ina' nagase'eam ae' ea'i, amamba mafi'i ina' atina.
43017008	Basef hiafi ina' nagase'ef ea'i, ifimba ae' a'ipasef ea', sofa'efa sogogawa endilisi fowa' ae' ape alomena afi'i. Ea' sahapila basef ifimba ina' nasapa'e agafi'ii.
43017009	“Dei' ae' andabetena egatopalopa isimba. Ae' ina andabetena egatopalopa esis amam nematawa sagaila waf itapafi, owa'. Ae' anda' betena egatopalopa isimba ina' nagase'eas ae'i. Dei' main? Isimba esis ine'isi si'isi.
43017010	Ea' epes ae'asi, isimba ine'isi. Epes hiasi ine'isi hi'ilas isimba ae'asi. Ea' esis sasa'ma agol ae'agili.
43017011	Dei' ae' ina ata' epe itap apa'e wapani, owa'. Apa' esis sope itap apa'e. Ae' ea' efe'mago ina'. Ahame be'ena hilili'i, ina' nimafi esisa atiasi sogape banagesa banagami ine'imi, banagami amamba ina' ea' nagase'eam ae'i. Ma esis sogape wambota atotota si'i afa' biafa wagape atotofa.
43017012	Nogota atamba ae' ape agaloma esis, ae' imafias sape banagami ine'imi, banagami amamba ina' ea' nagase'eam ae'i. Ae' imafias andeande' ea' ina anin atitin higilalan, owa'. Aman higiligalanai, ea' anen atona atiasi nogafe' wambel awambili, ma basef ine'ifi fagail buk Baibeli fetaga endilisi fendawalap.
43017013	Ae' dei' ata' ape itap apa'e a'i basef ifimba ma dagala ae'ani negape si'ina nelelemb asasilimbi. Ea' dei' a' efe'mago ina'.
43017014	“Basef ine'ifi, ae' aso'asef ea'. Esis amam nematawa asofala esis bousi sanda'as awes. Dei' main? Esis ina sagi'ma waf itap apa'ifi si'i ae' wapani ina itap apa'iwai, owa'.
43017015	Ae' ina andabeten ahali'ina ma negelefata esis itap apa'e, owa'atin. Ae' andabetena ina' nigimafiasa aman aunai ina nohambombagas, owa'atin.
43017016	Esis ina sagi'ma waf itap apa'ifi si'i ae' wapani ina itap apa'iwai, owa'.
43017017	Basef ine'ifi ifimba endilisifi. Ina' nenda' esis sondataga ine'isi atis bo'wes hilili'ma basef ifimba.
43017018	Fowa' ina' nasapa'e afi'i ape la'afena esis amam nematawa sagaila waf itapafi. Dei' na'amba atin ae' wapani ea' asapa' esis ae'asi sofe' la'afena esis isimba itapasi.
43017019	Ae' ase'ena ae' ina' ea' ine'iwai atowe ma etopalopa esis wapani sogataga bo'wes hilili' ine'isi atis.
43017020	“Apa' ae' ina andabetena egatopalopa esis isimba atis, owa'atin. Ae' andabetena egatopalopa epes isimba anaf sogame' basefa esisi ma sogahapifa ae'i.
43017021	Ahame, ae' andabetena esis isimba hiasi asondape ukup atifip si'i ina' Ahame nape nagalome a ae' ape agalomena. Ea' na'amba atin, anda' betena esis sogape afa' biafa. Ama amam nematawa sagaila waf itapafi sogahapifa ina' atina a' nasapa'e agafi'ii.
43017022	Fowa' ina' nasa'ma agol ae'agili lu'wagol ea' dei' asa'ma agof asasigufi lu'wagofa sogape nembel atotombel si'i afa' biafa wagape.
43017023	Ina' nape nalome a ae' anaf epe eloma esis, ae', ea' na'amba atin ae' okom ma'i esis asondataga nembel atotombel endilisi. Ama esis amam nematawa itapasi sogogawa ina' nasapa'e afi'i, ea' ina' okom maimailas a'owa' si'i okom magamagaila ae' a'owa'.
43017024	“Ahame, ae' okom ma'i esis amam nematawa ina' nagase'eas ae'i sope solome wambel ambalemba. Ae' okom ma'i esis siti hiahaom banagami fasimi mogogala'i ae'ami, mogogala'i amamba ina' nagase'eam ae'i. Fowa' itap ata' owa' petagaea, nogota atamba ina' okom maila ae'. Ea' nase'e mogogala'i amamba.
43017025	Ahame usi'inai hilili'i, esis amam nematawa sagaila waf itapafi ina sogawa ina'. Apa' ae' egawena. Ea' esis isimba alipisi sogawa ina' nasapa'e afi'i.
43017026	Ae' a' awalapa agol ine'igili ma esis. Ea' ae' atiasi endawalapagol atin atapigil. Ama esis sogofa' waf afamba ukup pindaima atinafi ma anis daindaias wapani si'i ina' okom magamagaila ae' ma ae' egape nomona esis.”
43018001	Jisas nandabeten nahali' Ahamana ea', naloma alipumi ananimi a' mafe' mowala mambo walemb Kidron fisanamb lawah oliv hogotaoma. Nao'wam mafe' anamba.
43018002	Anen Judas a' nogawa anamba ma atiasi nefe' nigihimba'ma boumi ma Jisas. Dei' main? Nimaguf hiafi dondol Jisas nao'wam mandakolas magapoma anamba.
43018003	Ea' Judas nafi'i nao'wa anom soldia maloma anom plisman amom pris maloma amom Farisi masapa'am magafi'i. Amom mahapila bagah nagwahis lambeh maloma hiahaom sagapa'ami mofa'am atin mafi'i anamba.
43018004	Ea' Jisas nogawa hiahaom hiami atiasi mogatagamanai. Ea' nafe' nahali'am na'i, “Ipa' pewando'ma ami?”
43018005	Ea' magwamana ma'ipana ma'i, “Jisas Nasaretinai.” Ea' Jisas na'i, “Ae' ma'uwi.” Owa' Judas na'i nigihimba'mam Jisasi, anen nalutu nalomam wapani.
43018006	Jisas ata' na'ipam atin na'i, “Ae' ma'uwi.” Owa' a' mandahagas mowa motawa itap.
43018007	Ea' Jisas nahali'am wapani na'i, “Ipa' pewando'ma ami?” Ea' ma'i, “Jisas Nasaretinai.”
43018008	Jisas na'i, “Doko' ae' a'ipipa a'i ae' ea' ma'uwi. I'i ipa' pewando'ma ae', pihapili pekwahogo amom amamba mofo'o wahifim.”
43018009	Jisas dei' na'ipam na'amba nagi'ma basef ifimba fowa' naga'iefi ma fegataga endilisi. Basef ifimba faga'i na'amba fa'i, “Amam amamba fowa' ina' nagase'eami, ina anona atotona higililana, owa'.”
43018010	Ea' Saimon Pita nahapila anota bainat nagiatai naha anona aman Malkas nanda'mana maola pris dembinai nape nagali'ma pris hiamii. Ea' natopa' aliga kwahisigai ananigai gowa.
43018011	Ea' Jisas na'ipa Pita dindinip na'i, “Ina' tanima la bainat nowala let. Ae' a' ia' embela kap Ahame nagasi'iapi.”
43018012	Ea' amom soldia maloma dembinai amamunai maloma amom plisman Judai hiami mombalo' Jisas manda' mandof mowa' lagofana.
43018013	Ea' mao'wana nali' nafe' ma Anas, Kaiafas fafomana. Afagol agalemba, Kaiafas dembinai pris nape nagali'ma pris hiamii.
43018014	Kaiafas nali' naga'ipa amom agufumi Juda naga'i, “I'i anona aman noga' ma apa' Juda hiapai, waf afambai andeande', waf bu'wafi.”
43018015	Ea' Saimon Pita naloma ae' alipuwai Jisasi wagi'ma Jisas wafi'i. Pris anamba dembinai nogawa ae'. Ea' awis aloma Jisas ipat nomon.
43018016	Apa' Pita tol nalutu uta indalelemb ando'. Ae' itanima awisi ando' a'ipa ano'w nemata'w kugumafi utai ea' ao'wa Pita wawis nomon.
43018017	Ea' nemata'w kugumafi utai kwa'ipa Pita kwa'i, “Ina' wapani alipunai aman anambai, a'a owa'?” Owa' anen nagwama'wa basef na'i, “Ae' owa'.”
43018018	Amom manda' maola pris anamba dembinai maloma anom plisman amom hiami nomanamb bam makata nif a' malutumif fahi'am. Ea' Pita wapani nalomam nalutumif.
43018019	Ea' pris anamba dembinai nahali' Jisas ipat nomon. Nahali'ana ma alipumi ananimi maloma basef anen nagawalipasafi.
43018020	Owa' Jisas nagwamana na'i, “Ae' awalipasa basef ae'afi alihigima ma epes hiasi itapasi. Ae' awalipas nomon ifagw esis Juda sandakolasugwi nimaguf hiafi dondol. Ea' awalipas ipat lu'unai Godi wapani, ipat anamba esis Juda hiasi sandakolasanai. Basef ae' aga'iefi ina fandambaho', owa'atin.
43018021	Dei' maina ina' nagahali' ae'? Dei' nigahali' esis sagame' basef agawalipasafi. Esis sogawef.”
43018022	Jisas na'i basef ifimba atin, owa' anona plisman nalutu felefele' naha amaga lagol ananigili na'ipa Jisas dindinip na'i, “Ina' owa'i negwamana basef ifimba dembinai prisa.”
43018023	Ea' Jisas nagwamana basef na'i, “I'i ae' i'i anif basef awafi, dao' ina' ni'ipa amom hiami na'amba. Apa' owa'atin. Ae' iga'i basef endilisifi, dei' nahe ma main?”
43018024	Mandelef ata' fapomana atin lagof Jisasi, ea' Anas nasapa'ana nafe'ma pris anamba dembinai Kaiafas.
43018025	Saimon Pita tol nalutuma nif fahi'ana, ea' sa'ipana sa'i, “A'i ina' alipunai ananinai?” Owa' anen na'i, “Ahae', ae' owa'.”
43018026	Ea' anona aman nape felefele'ma Pita. Anen nanda' maola pris anamba dembinai. Anen amom atom wambota atota aman anamba doko' Pita nahana nagatalisa nagakwalisa aliganai. Ea' na'ipa Pita na'i, “Endilisi atis, ae' ati ina' nape nagaloma Jisasi ganimba lawah oliv hogatawama.”
43018027	Ea' Pita nandahali' na'i wapani na'i, “Ae' owa'.” Anen ata' na'i atin, owa', awata atata.
43018028	Ama kuhimbita atota amom matagwaha Jisas makwaha ipat Kaiafasi, mofa'ana mafe' ipat gavman dembinai. Ea' amom Juda ina mafe' mawis ipat atamba, owa'. Amom ma'i, “Na'amba a' mofa' alogw awagwi ea' ina atiasi mea' gwa'aisi lu'wasi Pasova, owa'atin.”
43018029	Amom ukup pandanda' na'amba ea' tol malutu ando' Pailat nafi'mai amom na'i, “Ipa' pa'i penda'mana kot aman anamba ma main?”
43018030	Amom magwamana basef ma'i, “I'i aman anamba owa' nonda' waf awafia, apa' ina a' mofa'ana nifi'mai ina'.”
43018031	Ea' Pailat na'ipam na'i, “Ipa' atipa pefa'ana penda' kotimana nondahama mu'uli ipe'ini atin. Apa' ae' owa', andaiwa'.” Ea' amom Juda magwamana ma'i, “Mu'uli ipa' Romi na'i owa'i ma mogaha anin epen negaga', owa'atin endilisi.”
43018032	Hiahawes isimba amom Juda manda'asi ina sataga dowaf, owa'atin. Isimba sataga sagi'ma basef ifimba Jisas nali' naga'iefi afegataga endilisi. Dei' main? Anen nali' na'i, “Atiasi esis sehe ega' lawag usi'igai ti'wanaegai.”
43018033	Ea' gavman dembinai Pailat netanima nawis ipat lu'utai gavmani nomon. Ea' nofala Jisas nafi'i nahali'ana na'i, “Ina' king dembinai esis Judai?”
43018034	Jisas nahali'ana na'i, “Basef ifimba fataga okom ine'imi atom a'a anis daias sa'ipinaefa ae'?”
43018035	Ea' Pailat nagwamana basef na'i, “Ina' okom ma'i ae' wapani ae' Judaiwai? Owa'atin. Epes ine'isi saloma amom pris dembami, esis atis sombalo'ena sowa'ena nafi'mai ae'. Ina' nanda' waf maif?”
43018036	Ea' Jisas na'i, “Ae' ina Judaiwai king igimafi epes itapasi, owa'atin. I'i ae' epe dembiwai king itap apa'iai, alipumi ae'ami manda' maola ae'i motopalope mopa' ma Juda ina la'ifisa sogombale'e. Apa' owa', owa'atin.
43018037	Ea' Pailat na'i, “Na'amba ina' anina king dembinai.” Jisas nagwamana basef na'i, “Ina' na'i ae' anawe dembiwai king. Basef ifimba endilisifi. Ma'me kolae ma egape king dembiwai. Ae' afi'i itap apa'e ma igawalipasa basef endilisifi. Epen ami nenda' waf endilisifi, inimba negame' basef ae'afii.”
43018038	Ea' Pailat nahali'ana na'i, “Basef ifimba endilisifi, basef maif?” Pailat na'ias na'amba ea' notanima nawis ando' esis Juda sagapoma na'ipas na'i, “Ae' ina ati anis maefah awasi ma anen, owa'. Ina ati anef waf awafi ma enda'mana anif basef, owa'.
43018039	Apa' waf ipa' Juda, ma panda' gwa'aisi lu'wasi Pasova, ae' akwaha anin epen nanda' kalabusi nafe'mago ipa'. Dei' ipa' pa'i ae' ekwaha king dembinai ipa' Judai nefe'mago ipa', a'a ami?”
43018040	Ea' esis sagwamana basef dindinip sa'i, “Owa'atin, anen owa'. Ina' nekwaha Barabas nifi'mai apa'.” Aman anamba Barabas anen nanda' walii naha epes sagaga'i.
43019001	Ea' gavman dembinai Pailat nao'wa Jisas nafe' na'ipa amom soldia mopagahona.
43019002	-
43019003	Mapagahona ma ea', mala'watefa anof mandof higatagufi si'i anota hat mowalo'manota balaga ananigai, malamana anef lowaf akwahifi. Ea' timbi tambel mafe'ma anen ma'ipana ma'i, “Nemaf bu'wafi, ina' dembinai king Judai.” Amom manda' salomala anen manda'ana findiwana na'amba, mahana amaga ananigai.
43019004	Ea' Pailat nawis ando' wapani na'ipa esis Juda na'i, “Ipa' peme'! Ae' ao'wana nafi'mai ipa' ma pegegawa ae' ina ati anis maefah awasi, owa'. Ina ati anef waf awafi ma anen enda'mana anif basef, owa'.”
43019005	Ea' Jisas a' nawis ando'. Hat atamba manda' mandof higatagufi magala'watefaf si'i hati fapomana balaga ananigai ea' lowaf akwahifi fapomana. Ea' Pailat na'ipas na'i, “Ipa' piti aman ana'e.”
43019006	Ea' amom pris dembami maloma plisman amamumi ata' matolona atin, ma'ias dindinip mehip a'owa' ma'i, “Dolana nil lawag usi'igai ti'wanaegai!” Ea' Pailat nagwamama basef na'i, “Ipa' atipa fa'ana dolanago. Apa' ae' owa', ae' ina ati anef waf awafi anen nanda'afi ma enda' kotimana, owa'atin.”
43019007	Ea' amom Juda magwamana basef ma'i, “Anen naga'i anen Nogamana Godi. Ea' mu'uli ape'ini na'i anen a' nondaga'.”
43019008	Fowa' Pailat ombal mahana kwasakwasala apa' dei' owa', name' basef ifimba atif, ombal a' lu'um mahana a'owa'.
43019009	Ea' nawis nomon ipat atamba nahali' Jisas na'i, “Ina' nataga nafi'i ani?” Apa' Jisas ina nagwamana anif basef, owa'.
43019010	Ea' Pailat na'ipana na'i, “Ina' nandaiwa'ma niga'ipi anif basef? Ina' negawa ae', a'a owa'? Ae' banagiwai ma ekwaha ina' negafe' dowaf a'a i'ipas sehena negaga' lawag usi'igai ti'wanaegai.”
43019011	Ea' Jisas nagwamana basef na'i, “I'i God nagape ilifi owa' nese'ena banagami ina'a, ina' atina ina banagena ma negatalogofa ae', owa'. I'i nehe ega', waf afamba awafi. Apa' amom amamba mofa'e agafi'mai ine'i, waf amamifi awafi lu'uf a'owa', fikila' waf awafi ine'ifi.”
43019012	Pailat name' basef ifimba atin, ea' na'i notagwaha Jisas nefe' wahifina. Owa' esis Juda sofalana mehip sa'i, “I'i ina' netagwaha aman anamba nefe' wahifina, ina alipunai ma Sisar gavman dembinai esis Romi, owa'. Epen ami na'i anin atin king dambeni anin bouni Sisari.”
43019013	Pailat name' basef ifimba atin, nofa'i Jisas nawisi nataga ando' ea' nape anin sia amom dembami jas magapoma. Anamba sa'i ufia'w otamba atembai'wi. Ufia'w akwamba diga Hibrui sa'i Gabata.
43019014	Nemaf afamba esis Juda sape sandondomba gwa'aisi ma naman sonda' gwa'aisi lu'wasi Pasova. Ea' awin a' nandasapa' nape 12 klok. Owa' Pailat na'ipa esis Juda na'i, “Piti dembinai king ipe'inai nalutu na'a'e.”
43019015	Owa' esis Juda sa'ipana mehip sa'i, “Fa'ana, fa'ana, nendelana lawag usi'igai ti'wanaegai.” Ea' Pailat nahali'as na'i, “Ipa' pa'i ae' endela king dembinai ipe'inai lawag a'a owa'?” Ea' amom pris dembami magwamana basef ma'i, “Apa' owa' anona dembinai kinga, Sisar atona anen dembinai king ape'inai.”
43019016	Ea' Pailat nakwahomasa Jisas esis Juda ma sogandolona lawag usi'igai ti'wanaegai.
43019017	Ea' amom soldia mowa' Jisas mofa'ana mafe'. Jisas atotona nofa' lawag ananigai a' nafe' nakwaha wambel lu'wambili nawis ando' nafe' nataga anagon agiligima Pipitagol Balagaigil. Diga Hibrui sa'i Golgota.
43019018	Anamba amom mowa'ana lawag usi'igai ti'wanaegai naloma anom amam biam. Anona nail wa'ol, anona nail wa'ol, ea' Jisas nail la'afen.
43019019	Gavman Dembinai Pailat nanda' anif basef nofa'ef nanda'ef fail lawag agamba ilif. Basef faga'ias na'amba fa'i, “Jisas Nasaretinai, anen Dembinai King esis Judai.”
43019020	Esis Juda hiasi sati basef ifimba satalifif. Dei' main, anamba amom magandola Jisasa nape felefele' Jerusalem. Ea' basef fa'i diga wanifiga. Diga Hibrui, Latini, a diga Griki.
43019021	Amom pris dembami esis Judai ma'ipa Pailat ma'i, “Ina' owa'i nenda' basef ifimba ni'i, ‘Dembinai King esis Judaia’, hapaifi. Ina' nenda' basef ni'i, ‘Anen na'i, Ae' Dembiwai King esis Judai.’”
43019022	Ea' Pailat nagwamam na'i, “Basef ae' anda'ef ea'i fendape atapif.”
43019023	Amom soldia mandola Jisas ea', mofa' luwaguf ananifi matambe'ef biafigin biafigina mondandama aolef mofa'alef fendandamam. Ea' mofa' siot ananitai wapani. Siot atamba esis ina sosambalota, owa'. Sanda'ata tape si'ita ilif tafe' tataga owin.
43019024	Amom manda'ipama ma'i, “Afa' ina owala siot atamba, owa'i. Afa' onda' pilai satu ma ami nigikila'i nefa'ata.” Amom ma'ias na'amba maila anif basef fowa'ifi fagape Buk Baibeli afataga fandawalap endilisi. Basef ifimba faga'i na'amba fa'i, “Amom matambe' luwaguf ae'afi fafe'ma amom atona atin ea' manda' satu ma ami nigikila'i nefa'ef.” Ea' amom soldia manda'as na'amba atin.
43019025	-
43019026	Ma'ma Jisasi kwaloma owama'w ako'ukwi waloma ano'w nemata'w Maria kwagaso' Klopasi waloma Maria Makdalai'wi awo biawai biawa walutu felefele'ma lawag Jisas nagailagai. Ea' Jisas nati ma'mana anani'wi kwaloma ae' ananiwai okom magamagailai, afa' biafa walutu felefele'ma anen. Ea' na'ipa ma'mana na'i, “Ma'me, aman anamba nogamena ine'inai.”
43019027	Ea' na'ipa ae' alipuwai ananiwai na'i, “Nemata'w akwamba ma'mena ine'ikwi.” Nogota atamba ae' efa'akw kwafe' ipat ae'atai ma igimafia'w dondol atapi'w.
43019028	A'i owa' main, Jisas nogawa maol hiani ananini ahi'alan, ea' okom ma'i anif basef fagape Buk Baibeli fetaga fendawalap. Ea' na'i, “Ae' iap pase'ema embel.” Anen na'ias na'amba nagi'ma basef ifimba Baibelifi.
43019029	Ea' anol botol si'ila embel wain numbutimbeli ba'oh. Ea' amom mofa' anom mosong mowala wain embel ambalemba magiam masapa'am anogol bagol mofa'am mandomanam malogol Jisasi ma noga' embel.
43019030	Anen na' wain embel ambalemba ea' na'i, “Maol inimba ahi'alan.” Ea' nindiwa balaga ambal a' landahi' lafe'ana naga' dogw.
43019031	Nemaf afamba esis Juda sape sandondomba gwa'aisi maisa naman sonda' gwa'aisi lu'wasi Pasova. Nemaf afamba dei'ifi sabat lu'wafi fikila' sabat anif nimaguf hiafi. Ea' amom Juda mandaiwa' ma amom wanom migail atapim lawah agahemba nemaf afamba lu'wafi. Ea' mafe' mahali' Pailata amom soldia mugundiwa bo'wagah amamugahi ma mogaga' ulala motagwahom mugisila'i.
43019032	Ea' amom soldia mafe' anamba maham magaila. Ea' mati anona nagail wa'ili mindiwa bo'wagahana a' naga'. Ea' mafe'ma anona wa'ol mundiwa bo'wagahana.
43019033	Ea' mafe' ma Jisas nagaila, owa' mati anen a' naga' dogw endilisi. Ea' amom ina mindiwa bo'wagah ananigahi, owa'.
43019034	Ea' anona soldia nanda' wamba'w napisila lambeh Jisasi wa'ol. Ea' kwafalis atis esimbel baloma embel maluwi.
43019035	Ae' ati amamba naep ae'api a'ipipa basef ifimba. Ea' basef ifimba ae'afi endilisifi atif. Ae' egawa basef ifimba aga'ipipafi endilisifi a'ipipa ma ipa' wapani pigahapifif.
43019036	-
43019037	Fowa' basef fagail Buk Baibeli fa'ias na'amba fa'i, “Owagama bihitagof ananigufi ina totoweagof, owa'atin.” Ea' anif wapani fa'ias na'amba fa'i, “Owagama esis siti aman anamba sagapisilana wamba'wi.” Amom soldia manda'am na'amba maila basef ifimba atif fagail Buk Baibeli fataga fandawalap endilisi.
43019038	Josep Arimateainai anen alipunai Jisasi, apa' anen ombal mahana ma amom Juda. Ea' nahapifana nomonas atis sape sandambaho'. A'i owa' main, anen nafe' nahali' Pailata alop Jisasi, Ea' Pailat na'i aho', a' nafe' nofa'ap nafe'.
43019039	-
43019040	Anen Josep nafe' naloma Nikodemus, anamba fowa' nafe' nagati Jisas anomb owambi. Anen nofa'i anin marasin bu'wani sanda'an ifat lawahi, agilima mer naloma alos. Marasin inimba hiani nimanin a'owa', 75 paun. Ea' amom biam mafe' mofa' alop Jisasi manda' luwaguf afitifi faloma marasin inimba mombafana, maila waf esis Judai.
43019041	Felefele'ma anamba magandola Jisasa anof aof fape. Aof afamba anona bolotaf nagal si'i matmat dambaitai nape. Anamba esis ina dei' sawa anin epenagon, ata' owa'atin.
43019042	Matmat atamba tape felefele'. Nemaf afamba nemaf esis Juda sa'i sogowando'ma hiahawesafi, ma nemaf sagapoma noma'wafi sa'i sabat felefele'ma fegataga. Ea' mofa' alop Jisasi mawana matmat atamba.
43020001	Akot ata' tail, felefele'ma kuhumbita nemaf Sande Maria Makdalai'wi kosafel kwafe' matmat. Ea' kwati otam ina ata' masopama uta matmati, owa'atin. Anin epen nelefatam a' mafe' ma'oh wa'ol.
43020002	Ea' kotanima kwasagih kwafi'mai ae'i Saimon Pita wagapoma, ae' alipuwai Jisasi okom magamagailai. Ea' kwa'ipafa kwa'i, “Anis safe' sofa' Dembinai nakwaha matmat asafe'. Ea' afa' ina ogawana safe' sambe'ana anima.”
43020003	-
43020004	Ea' ea' aloma Pita wasagih wafe' wataga matmat atamba. Wasagih wafe', apa' ae' ikila' Pita ali' afa' ataga matmat atamba.
43020005	Ea' indiwa nembawa etawa ati luwaguf atif fa'oh nomon apa' ina awis nomon, owa'.
43020006	-
43020007	Owa' Saimon Pita nagi'mi nafi'i nataga ea' nawis matmat bolotaf nomon. Ea' nati luwaguf mogowa'anami atom ma'oh, maloma anef lowaf manda'af mogowa' balagonafi. Lowaf afamba sindiwaf sambe'af fa'oh anagon daiagon. Apa' luwaguf ifimba anif fa'oh dei.
43020008	Ea' ae' ali' agafe' matmat atambai agi'mana awis nomon ati hiahawes isimba a' ahapifana.
43020009	Nogota atamba afa' ina ogawa basef fagail Buk Baibeli faga'i Jisas noga' notanima nogosafel wapani, owa'.
43020010	Ea' afa' biafa utanima wafe' ipat.
43020011	Apa' Maria ato'w kwalutu kwalopana matmat ando'. Kwalutu kwalopana atin, kwasisil kwati bolotaf matmat nomon,
43020012	akwati ensel biam mala luwaguf afitimi mape anamba alop Jisasi doko' paga'oma. Amom biam anona nape balaga Jisasi gagafe'ma, anona bo'wagah hagafe'ma.
43020013	Ea' mahali'akw ma'i, “Ina' nalopa main?” Ea' ako'w kwagwamam basef kwa'i, “Anis asofa' Dembinai ae'anai safe' ea' ina egawa anamba safe' sagambe'anama, owa'atin.”
43020014	Kwa'ipam basef ifimba ma ea', kwandambema owa' kwati Jisas nalutu naloma'w. Apa' ina kogawa anen kwa'i Jisas, owa'.
43020015	Ea' Jisas nahali'akw na'i, “Nemata'w, dei' maina ina' nagalef? Ina' newando'ma ami?” Ako'w okom ma'i owa' anona nanda' maol aofi. Ea' kwa'ipana kwa'i, “Dembinai, i'i ina' negefa'anama, ni'ipi anamba nefa'ana nafe' nagambe'anama?”
43020016	Ea' Jisas na'ipa'w na'i, “Maria.” Ea' kwandambema kwati anen kwaipana diga Hibrui kwa'i, “Rabonai.” Basef kofagefa fa'i Dembinai Tisa.
43020017	Ea' anen Jisas na'i, “Ina nigahapila alop ae'api, owa'i. Dei' main? Ae' ina dei' a' itanima afe'ma Ahame gani ilif ata' owa'. Ina' nefe'ma owape ae'ami ni'ipam ni'i, Ae' a' itanima ilita ilifa Ahame ae'anai a Ahamepa ipe'inai, efe'ma God Dembinai ae'anai, a God Dembinai ipe'inai.”
43020018	Ea' ako'w kwafe'ma alipumi ananimi magapoma kwa'ipam kwa'i, “Ae' ati Dembinai ea'!” Ea' kwa'ipama basef ifimba anen naga'ipa'wafi.
43020019	Nemaf afamba Sande owamb, afa' alipufai Jisasi wandakolas ondotowalo wape anota ipat nomon. Afa' ombal mahafama amom dembami esis Judai. Owa' Jisas nafi'i nalutu nalomafa na'ipafa na'i, “Nelelemb ipe'ilimbi bepe sa'ombel.”
43020020	Na'ipafa basef ifimba ea', nihimba'mafa lagufi lambeh ananisi. Ea' afa' wati Dembinai afa'inai ea', asonahafama anen a'owa'.
43020021	Ea' na'ipafa wapani na'i, “Ae' a'i nelelemb ipe'ilimbi bepe awanalemb. Ae' dei' a'i esapa'epa pefe' pi'ipasa basef Godi si'i Ahame nasapa'e afi'i aga'ipipa.”
43020022	Na'ipafa ifimba ma ea', a' naomafa ambip na'ipafa na'i, “Ipa' pefa' Ambal bu'unai Godi.
43020023	Ama i'i pegakwaha waf awafi epen ami nanda'afi, God wapani a' nokwahomanaf okom moso'anaf. Apa' i'i ipa' owa' pekwaha waf afamba awafia, God wapani ina atiasi nokwahef okom moso'anaf, owa'atin.”
43020024	Anona ma afa' 12-pelaifa alipufai Jisasi, Tomas agol wa'agol Didimas. Kofagogola sa'i ma'mam kofolam atifi. Nemaf afamba Jisas nafi'i nagatolofa, Tomas ina nape nalomafa, owa'.
43020025	Ea' anom alipumi ananimi mafe' ma'ipana ma'i, “Afa' wati Dembinai afa'inai ea'.” Owa' Tomas na'ipam na'i, “I'i ae' owa' ata' iti melegwa lagof ananigufi sagahana nigufa, ma esa faf ae'afi ma niguf fagawisa ea' esapa' lagol ae'agili guwis nomon lambeh ananimbihi, dao' ihapifana. Apa' i'i owa', owa'atin.”
43020026	Nimaguf 8-pelaif fefe'ma ea', afa' wape anota ipat nomon, ondotowalo wape. Afamba Tomas wapani nape nalomafa. Owa' Jisas nawisi nalutu nalomafa na'ipaf na'i, “Nelelemb ipe'ilimbi bepe awanelemb.”
43020027	Ea' na'ipa Tomas na'i, “Dowa faf ine'ifi fifi'i na'a. Ea' niti lagof ae'agufi. Nesapa' lagol ine'igili guwisi lambeh ae'ambihi nomon. Ina okom bimbiafim mopaina, owa'i. Nindahapifi endilisi.”
43020028	Ea' Tomas na'ipana na'i, “O, Dembinai ae'inai, God ae'inai.”
43020029	Ea' Jisas na'ipana na'i, “Ina' natolowe ea', dei' nahapifi. Apa' epes ami owa' sogatolowaia, sahapifi sonahas endilisi.”
43020030	Jisas nanda' hiahaom hiami banagami daiam si'i God nanda'ami ma nogohnaep alipufai ananifai. Basefa hiahaom amamba ina anda'ef hi'alef fape buk akwa'e, owa'.
43020031	Anda' basef ifimba do'wanif atifa hiahaom amamba ma ipa' pigahapifa Jisas anen Nogamana Godi, anen Krais, God nandandepana nasapa'ana nagafi'ii. Ma pihapifa agol ananigili pefa' ambal namili pegape namipa dondol lifilafi.
43021001	-
43021002	Jisas naga' nosafel wapani ma ea', alipufai ananifai a' watolona wapani nimaguf bif. A'i owa' main, wagi' watolona wapani. Basef faga'ias na'amba. Jisas nafe'ma afa' gani dumb lu'wambi Taiberias. Anofa afa' ondowa'anima atogon wagapani afamba. Saimon Pita, Tomas agol wa'agol Didimas maloma Nataniel, anen Kenainai, itap lu'upa Galili. Amom maloma nogaopana biam Sebedii maloma amom biam daiam Jisasi ondowa'anima wape atogon.
43021003	Ea' Saimon Pita na'ipafa na'i, “Ae' a'i efe' igi agof.” Ea' afa' wa'i, “Olomena ofe' atin.” Ea' wafe' walota anota bot wafe' wa'i ugi agof wafe' wanda'am owamb ambamba laomb danda' apa' afa' ina wagi anol aol, owa'atin.
43021004	Wafilu kuhimbita atota Jisas nafe' nalutu dumb ambamba akata apa' afa' ina ogawa wa'i anen Jisas, owa'.
43021005	Ea' nofalafa na'i, “Awami sa'upai, ipa' pagi anogof agof a'a owa'?” Ea' wagwamana basef wa'i, “Owa'atin.”
43021006	Ea' na'ipafa na'i, “Ipa' ata' pela anemb bewala bot atamba wa'ol lagol kwahisigilima. Ea' atiasi apiti anogof agof.” Ea' afa' wa'i ola anemb owa', owafai agof hiami. Ea' ina la'ififa ogagiai anemb bilitai begatoma bot nomon, owa'atin. Dei' main? Agof hiami a'owa' mala anemba namba asi'ina.
43021007	Ae' alipuwai Jisasi okom magamagailai, a'ipa Pita a'i, “Nanumba Dembinai afa'inai.” Saimon Pita doko' natagwaha saket ananitai ta'oh ea' nanda' maol owa', name' basef ifimba nala saket wapani nanda' kopi' nowala embel dumb nopaul nafe' embel.
43021008	Ea' afa' daiafa watoma bot wagi'mana wagiai anemb si'inama agof. Afa' ina wail laogona akata, owa'. Si'i 100 mita.
43021009	Wafe' wataga akata, wati anif nif fandif ea' wati anagof agof fasef nif faloma anota bret.
43021010	Ea' Jisas na'ipafa na'i, “Ipa' fa'i anagof agof doko' pagagiagufi.”
43021011	Ea' Saimon Pita nalota bot atamba nagiai anemb bafi'i akata. Anemb ambamba si'imba agof lu'wagufi atogof 153-pelaiguf. Apa' anemb ina pele'atamb, owa'atin.
43021012	Ea' Jisas na'ipafa na'i, “Ipa' fi'i ma ata' pea' gwa'aisi.” Apa' afa' ina anona banagona ma nohali'ana niga'i, “Ina' ami?” Owa'atin. Dei' main, afa' ogawa anen Dembinai afa'inai.
43021013	Jisas nafi'i nofa' bret naso'afa, a agof wapani na'amba atin.
43021014	Fowa' Jisas nogosafel wapani, nali' nafe'ma afa' alipufai ananifai watolona nimaguf bif. A'i owa' main, dei' watolona wapani a' wanif.
43021015	Afa' wa' gwa'aisi ma ea', Jisas na'ipa Saimon Pita na'i, “Saimon nogama Joni, ina' okom maimaili a'owa' nikila' anom alipumi amamba daiam, a'a owa'?” Ea' anen na'i, “Aho', Dembinai. Ina' negawa ae' okom maimailina.” Ea' Jisas na'ipana na'i, “Ina' nese'ama gwa'aisi sipsip nogami ae'ami.”
43021016	Ea' Jisas nahali'ana wapani na'i, “Saimon nogama Joni, ina' okom maimaili endilisi, a'a owa'?” Ea' nagwamana basef na'i, “Aho', Dembinai. Ina' negawa ae' okom maimailina.” Ea' Jisas na'ipana na'i, “Ina' nimafi sipsip ae'ami.”
43021017	Jisas nali' nahali'ana bif ea' dei' nahali'ana wapani a' wanif na'i, “Saimon nogama Joni, ina' okom maimaili a'a owa'?” Ea' Pita okom iwanim na'ipana na'i, “Dembinai, ina' negawa hiahaom hiami. Ina' negawa ae' okom maimailina.” Ea' Jisas na'ipana na'i, “Ina' nese'ama gwa'aisi sipsip ae'ami.
43021018	Endilisi ae' a'ipina, fowa' ina' ata' sa'wina, ina' nowaho' let ea' nafe' mamahagoma nomonas ine'isi sa'i negafe'ma. Apa' owagama ina' negatagama hagena, ina' atiasi nendowa logof ine'igufi ma anom amam daiam mowaho'mena let mohapilina nefe' anamba ina' nindaiwa'magoma.”
43021019	Jisas na'ipana na'amba ma nigihimba'mam ufia'w ma soha Pita nogaga' ma epes hiasi sogasa'ma agol Godi lu'wagol. Ea' dei' Jisas na'ipana na'i, “Nila ae'.”
43021020	Ea' Pita nandambema nati ae', alipuwai Jisas okom magamagailai, agi'mam afi'i. Ae' ma'uwi fowa' afa' wape wa' gwa'aisi ma indisi'ah felefele'ma Jisas ahali'ana aga'i, “Dembinai, atiasi ami ni'ipa boumi ma nigihimba'mama ina' negapoma?”
43021021	Ea' Pita natiti ae', nahali' Jisas na'i, “Dembinai, aman anamba anaf nope ni'imama?”
43021022	Ea' Jisas nagwamana basef na'i, “I'i ae' i'i anen a' nope ambal lopaona nope nefe' nefe' afamba ae' igitanimai, isimba ina maol ine'ini, owa'atin. Ina' nila ae'.”
43021023	Ea' basef baso'afi wafifi ifimba fafe'ma afa' alipufai Jisasi fa'ias na'amba fa'i, “Aman anamba anaf ina noga', owa'.” Apa' Jisas ina na'ipafa basef ifimba esis saga'iefi, owa'. Basef ifimba kwamaifi. Jisas na'i basef ifimba atif na'i, “I'i ae' i'i anen nope nefe' nefe' ma nemaf ae' igitanimai, isimba ina maol ine'ini, owa'atin.”
43021024	Aman anamba alipunai Jisasi ea' ae' ma'uwi. Ae' a'ipipa basef ifimba ma hiahaom amamba Jisas nanda'ami dei' anda'am magail buk akwa'i. Apa' Kristen mogawa basef ifimba endilisifi atif ae' anda'afi.
43021025	Jisas nanda' anin maol hiani daian wapani. I'i anis epes sonda' basefa maol Jisasi hi'ilan filai, ae' a'i itap anamba hiagoma owa' anagona buk hianai noga'oha, owa'atin. Asi'igin dog. Basef ea' ma'uf.
44001001	O, alipunai Tiofilus, buk akwamba fowa' ae' anda'akwi anda' basefa hiahaom hiami Jisas nanda'ami nagawalipa esis amam nematawa
44001002	ma dambadamba nali' nanda'am ea' mafi'i matagama nemaf afamba God nofa'ana nagalota gani heven. Fowa' Jisas owa' ata' nolota hevena, anen nali' naso'ama basef ifimba na'ipam dindinipa maol amom aposel amamba anen nandandepami. Anen naso'ama maol inimba amoma banagami amamba Ambal bu'unai Godi.
44001003	Fowa' saha Jisas nofa' akafimi naga' ea', notanima nosafel wapani nafe' natagama alipumi ananimi. Ea' nape awin si'ini du'wanini nanda' hiahaom hiami banagami ma nihimba'mam mogogawa endilisi anen nofa' ambal namili nape namona. Nimaguf ifimba anen nawalipama epes hiasi sogawis nomona maol Godi nope Dembinai nugumafias.
44001004	Anen ata' nape nagalomam na'ipam dindinip na'i, “Ipa' dei' ina pekwaha Jerusalem ulal, owa'i. Pepe pehafa hiahaom amamba Ahame na'i endilisi atis nogasi'ipami. Amamba fowa' ae' aga'ipipami.
44001005	Fowa' Jon nali' napisi' amam nematawa hiasi embel. Apa' ipa' atiasi apefa' Ambal bu'unai Godi nuwisipa. Ina atiasi nogota laota tefe', ata' bandata ipa' a' pefa' Ambal anamba nuwis nope nolomepa.
44001006	Nemaf afamba amom alipumi Jisasi mandakolas atogon mahali'ana ma'i, “Dembinai, a'i atiasi nogota ata'e ina' nenda' apa' mofa' agol lu'wagili ma mogali'amona esis bousi ma apa' atepa ape'ilimbi a'a owa'?”
44001007	Ea' anen na'ipam na'i, “Amamba ina hiahaom ipe'imi ma pegegawa nogota ma nimaguf Ahame nandandepafi, owa'. Anen atona numafi amamba.
44001008	Apa' basef ipe'ifi ifimba. Atiasi Ambal bu'unai Godi nifi'mai ipa', nemaf afamba pefa' banagami ma main, dao' apewalapa basef ae'afi Jerusalem ea' ganimba hiagoma agol Judia a' ganimba itap lu'upa Samaria, ea' pefe' anamba itap walemb hiagoma hi'ilagon.”
44001009	Jisas na'i basef ifimba hi'alef, esis ata' salutu sagatologini atin, owa' sati anen nandagia nakwaha itap nalota ilif. Ea' anom ilagw mofa'ana mafe' ea' ina satolona wapani, owa'atin.
44001010	Anen nafe' ea', esis ata' salutu satologon atin ilif otaga owa' anom amam biam magala klos afitimii mondokwama mataga malomas malutu.
44001011	Ea' ma'ipas ma'i, “Ipa' amam nematawa Galilipai, ipa' ina pilutu pititi otaga ilif, owa'. Jisas anamba dei' God nofa'ana nakwahepa ea' nofa'ana nalota heven. Anaf notanima nogafi'i pegatolona na'amba atin si'i dei' palutu patolona nagalota heven.”
44001012	Ea' esis sakwaha halafuta atamba Oliv, sotanima safe' Jerusalem. Halafuta atamba ina laogona Jerusalem, owa', felefele' nogota atotota kilomita atitin si'i esis Juda sefe' sifi'i nemaf afamba sabat sagapoma noma'wafi.
44001013	Esis sotanima safi'i Jerusalem, safe' sawis ipat ea' safe' salota sape ipat ilif esis sagapoma. Agof amamugufi agwafomba. Pita naloma Jemsi Jon a Andru a Filip naloma Tomasi Bartolomyu Matyu ea' Jems, Alfius nogamana, a Judas, Jems nogamana ea' Saimon anap mini'ap Seloti.
44001014	Amom alipumi Jisasi mandakolas nimaguf hiafi lifilafi ma manda' beten maloma anowa nematawa saloma ako'w Maria Jisas ma'mana saloma owapana Jisasi wapani. Esis hiasi sape sandabeten atogon.
44001015	A'i owa', anef nemaf esis Kristen 120-pelais hiasi sandakolas sape ea' Pita nosafel nalutu na'i,
44001016	“Sahin owan ae'ipai, anif basef fagail buk Baibeli fowa' Ambal bu'unai Godi nagawalapefa malogol dembinai king Deviti fa'ias na'amba. Na'i aman anamba Judas owagama nonda' waf awafi ma nigihimba'mama Jisas boumi. Ufia'w ina kwaso', owa'. Kwagala basef ifimba fegataga alihif. God atona na'i, dei' basef ifimba fataga fandawalap. Fowa' Judas ina dei' nanda' waf awafi nawalapa Jisasa amom, ata' owa', nogota atamba
44001017	anen alipunai afa'inai nanda' maol nagaloma afa'i.”
44001018	“Moni Judas nogofa'ana waf afamba awafi ananifii a' natala anep itap. Anen nafe' itap apamba nowa la'afinama pe'ana nembel kolo'walanai hi'alana a' afuna.
44001019	Ea' epes hiasi sagape Jerusalami asogawa isimba. Ea' diga asasigai sofala anamba agiligima sa'i Akeldama. Apa' ma'i itap apamba esimbel kolo'walambel begetawapi.”
44001020	Dei' main, Pita naga'i basef ifimba fagape Buk Baibel Sami na'i, “‘Ipat ananitai atot tondape wafita dowaf. Ina anona aman nopaota, owa'atin.’ Ea' anin Sam na'i anif basef wapani na'amba na'i, ‘Anona aman anaf a' noho'ofana nofa' maol ananini.’
44001021	-
44001022	“Ea' dei' apa' a' mondandepa anona aman ape'inai noho'ofanago ma mogawalipas basef ifimba Jisas notanima nogosafel wapani. Apa' a' mondandepa anona ma amom amamba mape magaloma ape'i ma afamba Dembinai Jisas nape nagalomapa. Afamba Jon nagawalipasa basef Godi nagapisi' amam nematawa nafi'i nafi'i nataga ma nemaf God nofa' Jisas nalota heven nagakwahepa.”
44001023	Pita na'ias na'amba ma main, esis Kristen asandandepa amam biam. Anona Josep, agol wa'agol Barsabas, ea' agol wa'agol wapani sa'i Jastus. Ea' anona Matias.
44001024	Ea' esis sandabeten na'amba sa'i, “Dembinai, ina' negawa ukup epes hiasii hi'alep. Ina' nendandepa amam amamba biam nihimba'mapa aman mamahonama
44001025	nogofa' maol aposel nogaha'ofa aman anamba Judas. Anen a' nakwaha maol inimba nafe' wambel awambili ma negawamana waf awafi.”
44001026	Ea' esis sanda' agof amom biami fail otamba biamba. Ea' sala otamba ambamba bala anep malep si'i tin sakoto'wamba sati otam mali' magatagai agol Matiasi. Ea' sagawa God nandandepa Matias. Ea' sanda' anen nanda' maol naloma amom aposel 11-pelaima monda' maol Godi.
44002001	Nemaf afamba lu'wafi Pentikos afagataga, esis hiasi sagahapifanai sandakolas sape ipat atotota.
44002002	A'i owa' main, owa' same' anom amalemb lu'wami manda'am mafi'i heven. Amalemb amamba mandame' si'i fufin banagonai nagaluwi ea' ipat atamba esis sagapautai asi'itama amalemb amamba.
44002003	Ea' sati anogah afegah hogala si'i nif ileliwa pepa'atawa wafe' watoma esis hiasi atona atin hi'alas.
44002004	Ea' Ambal bu'unai Godi nape si'inama esis atona atin hi'alas, sa'i basef Godi ma diga naninani analemb walembi. Ambal anamba nanda'am mataga malogof asasigufi.
44002005	Anis Juda safi'i sape Jerusalem, sanda' lotuma Godi, safi'i sandanda misi'ah hiahi ganimba itap hiagoma.
44002006	Esis hiasi same' amalemb amamba ea' anis amam nematawa hiasi daias safi'i sunduwa'anima sape. Ea' epes isimba hiasi atona atin same' esis sagahapifanai ea' sa'i basef Godi ma diga naninani analemb walembi. Ea' sosafel gogolalasis kwapete' a'owa' ma sagame' diga asasigai.
44002007	Esis sosafel gogolalasis kwapete' a' nomonas salasafe' hiahias. Ea' sa'ias sa'i, “Amom amamba Galilimi, owa' a' ma'i diga ape'igai atona atini.
44002008	Dei' maina apa' hiapai atona atin magame' amom maga'i diga ape'igai dondo' si'i apa' magame'agama mamasapa ape'isi? Apa' mafi'i itap apamba hiapi lu'upa agufipa apamba.
44002009	-
44002010	Partiai Midia a Elam ea' Judiai Kapadosia paloma Pontusi Esia a Frigia Pamfiliai Isip ea' apa' anep itap lu'upa Mesopotamia ea' esis ganimba Libiama felefele'ma wambel Sairini. Ea' anepa apa' wambel Rom mafi'i mape na'a.
44002011	Apa' Juda maloma anis epes daias maila waf esis Juda sanda' lotuwafi ea' apa' itap lu'upa kofagama Kriti Arebia, apa' hiapai mame' amom mawalapa basefa hiahaom banagami maol Godi ma diga ape'igai hiagai.”
44002012	Ea' hiasi sosafel gogolalasis kwapete', esis nomonas sape hiahias. Esis atis sandahali'ma sa'i, “Hiahawes isimba sandanda' sa'imama?”
44002013	Owa' anis sanda' iafam sa'i, “Amom ma' embel wain dambaini ea' mahaga magaol dei' ma'i basef na'ambaifi.”
44002014	A'i owa' main, Pita nosafel nalutu naloma amom aposel 11-pelaim ea' noga na'i banagambel nawalapa basefa esis amam nematawa hiasi na'i, “Ipa' Juda alipipai paloma ipa' amam nematawa hipai pafi'i pagape Jerusalami, ipa' pembe' aligaha basef ae'afi, ma pegegawa hiahawes isimba.
44002015	Ipa' pa'i amam amamba manda' spak, owa'atin. Dei' ata' kuhimbita awin ata' natafi atin nainail si'i 9 klok.
44002016	Apa' hiahaom amamba mataga si'i anona profet Joel fowa' naga'i,
44002017	God na'i, ‘Felefele'ma nemaf akutaifi Ae' ese'as Ambal bu'unai ae'anai nope amam nematawa hiasi. Ea' esa'ma esis batawisipa ipe'isi asowalapa basef si'i amom profet maga'if. Ea' ihimba'ma amam sa'umi ipe'imi waf bu'wafi ae'afi ma mope naep pese'am mogatolomi, ea' ese'ama koh dondo'ah amom hagami ipe'mi ma igihimba'mam waf ae'afi.
44002018	Aho', nemaf afamba atiasi ae' ese'asa Ambal bu'unai ae'anai nope esis amam nematawa ae'asi sanda' maola ae'i nosa'mas sowalapa basef ae'afi.
44002019	Ea' enda' anef waf daiaf fetaga gani otaga ilif, enda' hiahaom banagami motaga na'a'e itap owin. Amamba na'amba. Enda' nogoh hiagwi otaga, enda' esimbel, nif fagandifi.
44002020	Ea' embema awin alipini netaga owamb owambini netaga akwahin si'i esimbel. Ama i'i owa' main, owa' nemaf Dembinaii a' fetaga. Nemaf afamba ananifi lu'wafi endilisi a'owa'.
44002021	Felefele'ma nemaf afamba epes ami sogofala agol Dembinai, bola neme'as nofa'as nokwahomas waf awafi sotanimai sope epes ananisi.’”
44002022	Ea' Pita na'ipas wapani na'i, “Ipa' epes Israelipai, ipa' peme' anif basef dei' iga'ipipa aman anamba Jisas Nasaratinai. Ipa' pegawa ea' ma maol inimba banagani naloma banagami amamba God nanda'am la'afena ipe'i ma lagol aman anambai. Amamba mihimba'mepa andeande' aman anamba God nasapa'ana nagafi'ii.
44002023	Fowa' gani God nogawa ea' okom mandanda' na'amba ma nonda' aman anamba nefe' nogape lagof ipe'igufi. Ea' epes isimba sogombalo' mu'uli Godii satopalopa ipa' pembalo'ana pandolana nail lawag usi'igai ti'wanaegai ea' pahana naga'.
44002024	Apa' owa', owa'atin. God notanima nasa'mana wapani a' nakwaha akafimi ma ga' ananimi. Dei' main, ga' inimba ina banagen a'owa' ma nihapilana nogape, owa'atin.
44002025	“Aho', fowa' gani Devit naga'i basefa Jisas na'i, ‘Ae' ati Dembinai ae'anai nape nalome wa'ol lagol ae'agili kwahisigilima dondol lifilafi. Ea' anis epes ina sanda'me anom nimanimi akafimi, owa'.
44002026	Isimba atis dei' okom ae'ami sonaham ea' afega ae'agai gandagala. Ae' epen falafuwai igaga'i, atiasi epe ehafa anona nogatopalope.
44002027	Dei' main, atiasi ina nekwaha ambal ae'ali a' lofe' lope anamba epes sagaga'i sagapoma, owa'atin. Ea' ina atiasi nekwahowa alop aman anamba bu'winai hilili'i nanda' maol ine'i folo'olap, owa'atin.
44002028	Ina' ea' nihimba'me ufiawa wafe' wagatagama waf ambal namilifi. Ina' nape nalome sonahe endilisi.’”
44002029	Ea' Pita na'ipas wapani na'i, “Ipa' sahope owape ae'ipai, dei' ae' a'i ewalapa basef i'ipipaef wal atina aman anamba akunamapa ape'inai Devit. Anen fowa' naga' sawana, dei' wandof ananifi ata' fape la'afena apa' atapif. Basef ifimba Devit ina na'ifa anen atona, owa'atin.
44002030	Apa' aman anamba Devit anen profet ea' nogawa God na'i basef banagafi na'i endilisi ilif na'amba ma anaf nonda' bafamana Deviti notaga nogape dembinai king si'i Devit nagape king.
44002031	Fowa' Devit ata' nagape, a' nogawa ea' amamba God na'i nonda'ami. Na'amba dei' anen na'i Dembinai Krais anaf noga' notanima nosafel wapani. Anen na'ias ea' na'i, ‘Anaf God ina nokwaha anen nope anamba sagaga'i sagapoma wandelef alop ananipi folo'olap, owa'.’
44002032	Aman anamba anen Jisas God ea' nasa'mana notanima nosafel wapani. Ea' afa' hiafai a' wati amamba dei' wa'iam.
44002033	Dei' God nasa'mana nosafel nalota gani ilif ea' nape lagol kwahisigili Godi. Anen a' nofa' Ambal bu'unai Godi ea' ma Ahamana, si'i fowa' Ahamana naga'ipana na'i nogaso'ana. Isimba atis dei' Jisas naso'asam esis hiahaom amamba patolom pagame'am ea'i.
44002034	Dei' main, Devit ina a' nalota heven, owa'. Apa' anen fowa' na'ias basefa na'i, ‘Dembinai na'ipa Dembinai ae'anai na'amba na'i, “Ina' nepe lagol kwahisigili ae'agili ma nepe dembinai negaloma ae'.
44002035	I'i owa' main, enda' bousi ine'isi sefe' lafela ina' nikila'as.”’
44002036	Ea' dei' Pita na'ias na'amba na'i, “Dei' apa' Israel mondagawa isimba andeande'. Aman anamba Jisas ipa' pagandolana lawag usi'igai ti'wanaegai pahana nagaga'i, dei' God nanda'ana nataga nape Dembinai anen Krais, God nandandepana nasapa'ana nagafi'ii.”
44002037	Esis same' basef ifimba owa', faha nelelemb asasilimbi a'owa'. Ea' sa'ipa Pita naloma amom aposel daiam sa'i, “Ipa' sahopapa, dei' apa' ea' monda' maina mogape andeande'?”
44002038	Ea' Pita na'ipas na'i, “Ipa' hipai pekwaha waf awafi pendembema nelelemba God ea' ipa' hipai atona atin pefa' baptaisa agol Dembinai Jisas Kraisi ma nogakwaha waf awafi ipe'ifi. Ipa' penda'as na'amba, atiasi God nese'epa Ambal bu'unai Ananinai nuwisipa.
44002039	Fowa' God na'i basef endilisifi banagafi na'i nese'epa Ambal bu'unai Ananinai nuwisipa peloma awasi ipe'isi soloma esis isimba amam nematawa hiasi ata' sagapani laugunii anaf sigi' sogatagai. Aho' God Dembinai ape'inai na'ias ea' ma nogaso'as Ambal bu'unai Ananinai nuwis epes isimba mamahisa anaf nogofalasi.”
44002040	Pita ina na'ipasa basef ifimba atif, owa'. Na'ipasa anif basef hiafi dindinipa nogafela ukup asasipi na'i, “Ipa' solawaipa andeande'. Na'amba apefa' nimanimi akafimi lu'wami peloma amam nematawa dei'isi sanda' waf awafii.”
44002041	Ea' esis isimba ea' sagame' basef Pitai endilisii ma sagahapilafi, esis ea' sofa' baptais. Nemaf afamba God nowatani mini'ap asasipi apataga laop ea' 3,000-pelais sataga Kristen, ea' sape saloma esis isimba amam nematawa sagahapifanai.
44002042	Amam nematawa isimba sagataga Kristen dambaisi esis banages a'owa' ma sagame' basef amom aposel magawalipasafi asandatopalopa atina anis sahin owan sape atogon atin sa' gwa'aisi sandabeten sahali' God atogon atin.
44002043	Nimaguf hiafi God nanda' ametal lu'unai ma hiahaom banagami hiami magatagama lagof amom aposeli. Ea' amam nematawa hiasi a' ombal lu'wami mahas atapis nimaguf hiafi.
44002044	Ea' esis hiasi hi'alas sagahapifa Kraisi sandakolas sape atogon atin sindihimba' opalef asasilifi a' atifilif. Ea' sagawa hiahawes asasisi gwa'aisi uga main hiasi, ina ata' esis atona atini, owa'. Hiahaom amamba hiami hi'alam esis hiasii sagahapifanai.
44002045	Ea' esis anis sagahapifanai saso'asa itap asasipi anis paloma anis hiahawes asasisi safe'ma anis epes daindaias satalamasas. Ea' sofa' otamba ma hiahawes isimba satambe'amba sanda'amba saso' epes isimba gwa'aisi mais akasi.
44002046	Ea' esis hiasi nembel atembel ea' nimaguf danda safe' ipat lu'unai Godi. Ea' sakolata safe' sa' gwa'aisi ifagw asasigwi. Esis sonahasa sogaso'as gwa'aisi ma sogatopalopa anis daias ea' sonahasa sakolata saga' gwa'aisi atogon.
44002047	Lifilafi esis sasa'ma agol Godi lu'wagol, ea' opalef esis amam nematawa hiasii sagape ando'i bo'walefa esis Kristen ama nimaguf hiafi. Ea' Dembinai nanda' maol nimaguf danda ma nogofa' anis amam nematawa sakwaha waf awafi ma sagafi'mai anen, nowatani mini'ap isimba sagahapifanai.
44003001	Nogota atamba esis Kristen sandabetenatai, Pita naloma Jon mafe' ipat lu'unai Godi ma'i mondabeten. Nemaf afamba ea' wambomota 3 klok.
44003002	Ea' anona aman bo'wagah hondola'anai nape anamba, ma'mana anani'wi fowa' kogolana nape atapina. Dondol esis sanda'ana sofa'ana sahaponana nape ipat lu'unai Godi ando' felefele'ma uta saga'i fasitai. Ma nondailasa moni gwa'aisi maisa esis amam nematawa sawis sagafe'ma lotuwi.
44003003	Aman anamba nati Pitai Jon ma'i mofe' mugawis ipat atamba, nahali' amom biama mogaso'ana anemba otamba anen.
44003004	Owa' Pitai Jon matiti anen dindinip, Pita na'i, “Ina' ata' niti afa' biafa.”
44003005	Ea' nandambema nati amom, okom mandanda' na'i owa' moso'ana anis maefah.
44003006	Owa' Pita na'i, “Ae' moni ake, apa' hiahawes bu'wasi a'i atiasi igasi'inasi isimba. Ae' a'i banagami Jisas Krais Nasaratinai atom a'ipina, dei' safel a' nilutu nefe'.”
44003007	Ea' nahapila lagol kwahisigili aman anamba aunaii, nasa'mana. Ea' kwafalis atis bo'wagah haloma nembawai ha'walelef ananisi banages sataga bo'wes.
44003008	Ea' anen felalana nosafel nalutu ea' nalutu nafe'. Ea' nalomom mafe' mawis ipat lu'unai Godi nomon nandagala kwapi' atin nalutu nalemb nafe' nasa'ma agol Godi lu'wagol.
44003009	Ea' esis amam nematawa hiasi sati anen nafe' nasa'ma agol Godi,
44003010	ea' sogawana sa'i anen ma'una aman anamba bo'wagoh hondola'anai, fowa' nagape dondol uta atamba saga'i fasitai ipat Godi lu'unai nape nandailasa moni maisi. Esis sati anen bo'ona sosafel gogolalasis kwapete' ukup pape hiahaop.
44003011	-
44003012	Aman anamba nandagala ma nagataga bo'ona ea' esis sasagih safi'i ma sogatolona ilaf afamba saga'i ilaf Solomoni. Pita nati isimba, na'ipa esis na'i, “Ipa' epes Israel, dei' maina nomonas hiahawes sagapoma amamba? Dei' maina ipa' pagatiti afa' biafa? Pa'i banagami afa'imi maloma waf usi'ifi afa'isi atis sanda' aman anamba nataga bo'ona nosafel nafe'? Owa'atin endilisi.
44003013	God anamba bafapapa ape'imi Abraham naloma Aisaki Jekop manda' lotumanai, anen atona nanda'ana nataga bo'ona nasa'ma agol Jisasi, nanda' maola anini. Anen ea' aman anamba atona ipa' pandaiwa'mana pagaso'amana amom agufumi gavmani. Dembinai Pailat na'i notagwahona nogafi'i, owa' owa'atin. Ipa' pandaiwa'mana pewa' alafugahana.
44003014	Ipa' pewa alafugaha aman anamba nanda' maol Godi atin, usi'ina endilisii. Ea' pefala Pailat dindinipa anona aman awasinai naha anis epes sagaga'i, ea' nakwahomepanai.
44003015	Apa' aman bu'unai kofagonama nogofa'apa mogafe' ufia'w ambal namili'wi, anamba ea' pahana naga'. Owa' God nasa'mana nosafel matmat wapani ea' afa' biafa wape amam ananifai ogawalapa basefa isimba, wati anen nagape namona endilisi.
44003016	Ea' afa' biafa wahapifa Jisas. Anen atona nafela hapif afa'ini, banagami ananimi manda' aman anamba bo'ona naep ipe'ipi hipai. Banagami Jisasi atom dei' mowa' banaga aman anamba, patolona pegegawanai.
44003017	“Endilisi, alipipai, ae' egawa, ipa' ina pegawa andeande'ma dei' panda' waf afambai awafi ma Jisas, owa'. Amom agufumi ipe'imi wapani amom na'amba atin.
44003018	Fowa' God nawalapa basefa amom profet hiamii, ma Krais, God nasapa'ana nagafi'ii. Basef ifimba fa'i Krais a' nogame' akafimi. Ea' waf afamba dei' ipa' panda'afi, afamba fandahama basef ifimba amamifi fataga fandawalap endilisi.
44003019	“Dei' ipa' ata' pekwaha nomonas amambai awami ipe'imi, pembema nelelemba Goda nogakwahomepa waf awafi ipe'ifi ma nonda'epa pegataga be'epa.
44003020	Ipa' i'i penda'as na'amba, atiasi Dembinai God nese'epa banagami namumi ma ambagof ipe'igufi. Ama atiasi nogasapa' Krais nogafi'mai ipa'. Aman anamba fowa' God nandandepana ma ipa' ea'i, anen Jisas.
44003021	Dei' napani heven nosasa nemaf afamba God nonda' hiahaom hiami mogataga dambaim wapani. Si'i fowa' naga'ifa ipe'i ma amom profet ananimi bo'om hilili'i.
44003022	Si'i Moses naga'i Jisas na'amba na'i, ‘God Dembinai ipe'inai, atiasi a' nofa' anona sahomepa ipe'inai, nonda'ana nope profet si'i ae'. Ipa' peme' basef ananifi hiafi hi'indalef.
44003023	Ea' epes ami sondaiwa'ma sogame' basefa profet anambai, esis ina ata' sope mini'ap apamba epes Godi, owa'. Atiasi nohas soga'.’
44003024	“Ea' amom profet amamba hiami, Samyuel naloma amom profet mataga magagi'ma anini, hiami ma'iasa dei' nimaguf ifi'i.
44003025	Basef endilisifi atif God naga'ifa ipe'i ma amom profet, dei' fape ma fagatopalopa ipa' wapani. Fowa' God nala' lapa basef banagafi ma bafasepa ipe'isi. Dei' basef ifimba fape endilisi ma fagatopalopa ipa' wapani. Fowa' anen na'ipa Abrahama anaf Jisas nogataga na'i, ‘Anaf owagama bafasena ine'isi ae' egatopalopa esis misi'ah amam nematawa hiasi hi'ilasa sogape andeande' itap hiagoma.’
44003026	Ea' God a nandandepa anen nanda' maol ananinii, nasapana nali' nafi'mai ipa' ma nofalo'mepa natopalopepa nanda'epa pambema nelelemb atona atina pagakwaha waf aunai ipe'inai.”
44004001	Pitai Jon ata' ma'i maloma esis amam nematawa atin, anom pris maloma kepten nugumafi ipat lu'unai Godi maloma anom Sadyusi mafi'i.
44004002	Amom mogawa amom biam mawalapa basef ma'ipasa Jisas notanima nogosafel matmat wapani. Ea' ma'i esis hiasi sogaga'i atiasi sogosafel wapani. Amom dembami ma'i basef ifimba amam biam maga'iefi ina endilisifi. Na'amba amom mandaiwa' a' manda' megahoham.
44004003	Ea' dei' amom mafi'i mombalo' amom biam wambomota awin nandambema. Ea' manda'am manda' kalabus owamb ambamba masasa wafilu kuhimbita.
44004004	Esis amam nematawa hiasi same' basef ifimba Jisas nogosafel nowaga wapani sahapifana. Isimba atis dei' esis sagahapifanai sataga hias, amom atom mataga felefele'ma 5 tausen (5,000). Apa' ina siamba awasi nematawa, owa'.
44004005	Nemaf fagagi'i amom dembami asasimi maloma agufumi maloma amom dembami magawalipasa mu'uli Godi, a' mandakolas Jerusalem.
44004006	Dembinai pris Anas, nape nagali'ma pris hiamii, naloma Kaiafas, a Jon, Aleksander ea' anom daiam wapani wambota Anasi, mafi'i hi'alam mandakolas maloma amom dembami.
44004007	Ea' amom amamba hiami manda' amom aposel biam malutu nogohnaep amamisi mahali'am dindinip ma'i, “Ipa' pefa' banagami mamahoma pa'i agol maigila dei' panda' hiahawes isimba? Kias!”
44004008	Ea' Ambal bu'unai Godi nape si'ina Pita nowa' banagona na'ipam na'i, “Ipa' Israel amam dembipai a ipa' agufipai,
44004009	ipa' dei' pahali' afa' biafa ma wanda' waf bu'wafi wagatopalopa aman anamba bo'wagah aogahinai. Ipa' pa'i pegawa anen nataga bo'ona na'imama.
44004010	I'i a' na'amba ma, dao'. Ipa' hipai a' pendegawa, esis mini'ap Israel hiasi wapani asondogawa, ma banagami agol Jisas Krais Nasaratinaii atogol dei' alop aman anambai banagep ambo'ona nosafel nagalutu naep ipe'ipi. Ipa' pandola Jisas lawag usi'igai ti'wanaegai pahana afuna, apa' dei' God nasa'mana nosafili matmat wapani.
44004011	“Basef ifimba fagail Buk Baibeli ma aman anamba fa'i, ‘Otam amamba ipa' pagala' ifagwi pandaiwa'mam pelefatam maga'ihi, dei' a' mandambema mataga mape mali' mowa' banaga ipat atamba.’
44004012	Ina anin epen daian la'ifin niwambilapa mutanimai, owa'atin. Ea' anen atona. Ama ganimba itap hiagoma, fowa' dei' wapani God ina nawalapa agola anona aman daiana ma notopalopapa nokwaha waf awafi nowambilapai ma mogape andeande', owa'atin. Ea' anen atona.”
44004013	Amom agufumi mati Pitai Jon malutu banagem ma'i basef ifimba. Ea' agufumi mogawa amom biam ina manda' skuli, owa'. Amom lolaimi atom. Ea' amom agufumi ukup pehafel kwapete' nomonas hiahawesa amom. Ea' mogawa amom biam ma'i fowa' mape magaloma Jisasi.
44004014	Owa' agufumi mati aman anamba bo'wagah hondola'anai nataga bo'ona, nalutu naloma Pitai Jon. Ea' amom ina ma'i anif basef magwamamef amom biam, owa'atin.
44004015	Ea' ma'ipa amom biama mokwaha ipat atamba mandakolasatai a' muwis ando'. Amom biam magawis ando'i, amom ma'i basef mandame'maef ma'i,
44004016	“Afa' atiasi ata' onda' amam amamba biam wi'imama ma ogasopama malogofam. Dei' main, amom manda' maol banagani si'i God nanda'ani, ea' epes hiasi sagape Jerusalami sogawam. Afa' ina la'ififa ma ombaso'mas uga'i, ‘Amom ina manda' maol inimba’, owa'atin.
44004017	Afa' a' onda'i basef banagafi ma amom biam ina ata' mi'ipasa basef wapani anis daiasa agol agalemba, owa'. Na'amba basef ifimba a' fefe'agon hi'ilagona esis amam nematawa hiasi.”
44004018	Ea' agufumi motanima mofala amom biam mawisi wapani ma'ipam dindinip ma'i, “Ipa' bipa ina ata' pi'ipasa basef ifimba kwasakwasala ma agol Jisasi, ina ata' piwalipasa agol Jisasi ma anis amam nematawa, owa'i.”
44004019	Owa' Pita naloma Jon magwa basef ma'i, “I'i afa' okwaha basef Godi ma ogagi'ma basef ipe'ifi, na'ambai andeande'ma naep Godi a'a owa'? Ipa' ata' ukup pendanda'ma isimba pegawas pewalogas.
44004020	Apa' afa' biafa ina a' osopama malogof, owa'atin. Afa' ogawalapa basef hiafi ma hiahawes watilis wagame'asi.”
44004021	-
44004022	Ea' agufumi mowatania anif basef banagafi ma'ipamef amom biama mogasopama malogof, ea' makwahom mafe'. Esis hiasi sasa'ma agol Godi lu'wagol ma hiahaom amamba sati amom biam manda'ami. Na'amba agufumi ina mati anif basef kofagefa ma mogaso'ama akafimi amom, owa'atin. Aman anamba amom biam manda' maol banagani ma bu'unai, aowas ananini natagamana nape atapin nogota lautai afagof 40-pelaiguf.
44004023	Agufumi Judai matagwaha amom biam motanima mafe'ma esis sagahapifanai, ea' ma'ipasa basef hiafi amom pris dembami maloma agufumi maga'ipamafi.
44004024	Esis same'ef ea', hiasi a' nembel atotombel sandabeten sasa'ma agol Godi na'amba sa'i, “Dembinai, ina' nagahapila ilif itapi, ina' a' nanda' itap otaga, a naoh a hiahaom amamba hiami magapaumi.
44004025	Fowa' gani ina' nanda' akunamapa ape'inai Devit na'i basef. Anen nanda' maol ine'ini ea' Ambal bu'unai ine'inai nasa'mana nahali'as na'i, ‘Dei' maina esis owa' Judaisia ukup wandafip a'owa'? Dei' maina esis mini'ap epes ukup awep a'owa' ma Dembinai? Owa' owa'atin. Esis ina la'ifis, owa'.
44004026	Amom dembami king ganimba itap hiagoma mandandombol maloma amom agufumi mandatama mape atogon manda' wandafa mogatalogofa Dembinai God noloma Krais Dembinai nasapa'ana nagafi'ii. Owa', owa'atin, ina la'ifim.’
44004027	“Herot naloma Pontius Pailat maloma anis epes ina Judaisi saloma esis Israel saila basef ifimba Deviti a' sakolata wambel ambalemba atembela sogapa'aga Jisas aman anamba bo'ona hilili'i nanda' maol ine'inii, fowa' ina' nandandepana ea'i.
44004028	Esis sandakolas atogona sonda' hiahaom hiami si'i fowa' ina' banagena okom ine'imi ma'i mogataga.
44004029	Dembinai, ina' okom mondapoma basef hiafi wandafifi esis saga'iefi, ea' nendatopalopa afa' wanda' maola ine'i. Ama afa' banagefa endilisi ogawalapa basef ine'ifi, ma afa' ina ombal mohafa, owa'atin.
44004030	Ina' newamona lagof ine'igufi nihimba'ma esis ina' banagonai ma negatopalopa esis awasisi sogataga bo'wes wapani. Ea' nenda' hiahaom banagami mamimami ma agol Jisasi, anen bo'ona hilili'i nanda'mena maoli.”
44004031	Esis sandabetena ea', same' ipat atamba sandabetenatai bolalata. Ea' Ambal bu'unai Godi si'inama esis, ea' sawalapa basef Godi banagambel, esis ina ombal mahasa amom agufumi esis Judai, owa'atin.
44004032	Epes hiasi sagahapifanai nembel atembel, ea' nomonas atifis. Ina anin epen atitin nati anis hiahawes atitis ananisi na'i, “Hiahawes isimba ae'asi atis.” Owa'atin. Hiahawes hiasi asasisi, isimba esis hiasii atis.
44004033	Amom aposel mawalapa basef ma'ipasefa Jisas Dembinai ape'inai notanima nogosafel, ea' basef amamifi banagef a'owa'. Ea' okom Godi nagatopalopa esis dowafi a' lu'una a'owa' ma epes isimba hiasi sagahapifanai.
44004034	Esis sandatopalopa atin. Na'amba ina anin epen atitin la'afena esis hiahawes gwa'aisi main akan, owa'atin. Esis hiasi kofagesa itapi ifagwi, esis saso'asas anis daias satalis saso'asa otamba. Ea' sofa'ai otamba ambamba safi'i,
44004035	saso'amamba amom aposel. Ea' amom manda'amba maso' isimba gwa'aisi mais akasi.
44004036	Ea' anona aman bu'unai agol ananigili Josep amom aposel manda'mana anagol agol Barnabas. Agol agalemba kofagogola na'amba, “Epen nogowa' banaga ukup epesi.” Anen anona Livai, aman anamba anin ailan Saiprusinai.
44004037	Anen naso'asa itap ananipi anis epes satalep saso'ana otamba nofa'amba nafi'i naso'amamba amom aposel ma mogatopalopa anis gwa'aisi mais akasi.
44005001	Anona aman agilinama Ananaias, anen nape naloma waulu'mana anani'wi Sapaira. Anen naso'asa anep itap asasipi anis epes satalep.
44005002	Ea' nofa' otamba du'wanimba atemba naso'amamba aposel, du'wanimba ba'oma esis. Anen nambaso'ma amom na'i otamba ea' ma'umba naso'amamba si'imba. Waulu'mana wapani kogawa isimba.
44005003	Ea' Pita na'ipana na'i, “Ananaias, ina' na'i aho'ma Satan nafi'i nawis nape si'ina ma nembel ine'imbili ma dei' nagambaso'ma Ambal bu'unai Godi nagambaho' otamba du'wanimba ma itap apamba?
44005004	Fowa' esis ata' owa' sotala itapa, nogota atamba ata' itap ine'ipi atep. Ama dei' satalep ea', otamba ine'imbai nimafiamba. Dei' maina ina' okom mandanda'ma waf afambai awafi ma nembel ine'imbili? Ina nambaso'ma apa' epes atepa, owa'. Ina' nambaso'ma God.”
44005005	Ananaias name' basef ifimba, nowa itap a' afuna. Ea' esis same' basef ifimba ma nagaga', ombel mahas kwapete' a'owa'.
44005006	Ea' anom amam sa'umi mafi'i mofa' alop ananipi mowa'ap lowaf mofa'ana mafe' mawana.
44005007	Ama nogota bandata kwasakwasala awa wanifin a' nafe'ma main, ako'w waulu'mana kwafi'i kwawisi. Ako'w ina kogawa hiahawes sagatagama anini, owa'.
44005008	Ea' Pita na'ipa'w na'i, “Ipa' pegefa'ani moni ea' inimba nandahama itap apamba ea' ma'win, a'a owa'?” Ako'w kwambaso'mana kwa'i, “Aho'! Ma'win inimba atin.”
44005009	Ea' Pita na'ipa'w na'i, “Dei' maina ipa' bipa pa'i basef baso'afi pandame'maefa pagagwamba Ambal bu'unai Dembinaii? Neme'! Amam amamba ata' mofa' waulunamena ine'inai mafe' mawana, amamba mafi'i malutu uta. Atiasi mofa' ina' wapani nigi'mana nefe'!”
44005010	Ea' kwafalis atis ako'w kowa itap felefele'ma bo'wagah Pitai afu'w. Ea' amom sa'umi mawisi nomon mati ako'w afu'w, a' mofa'akw mafe' mawa'w felefele'ma waulunama'w akwa'unai.
44005011	Ea' esis Kristen hiasi saloma esis amam nematawa sagame' basefa hiahaom amambai, a' ombel mahas kwapete'!
44005012	Amom aposel manda' hiahaom banagami mamimami hiami la'afena esis amam nematawa. Ea' epes isimba hiasi sogahapifanai hi'alas a' nembel atembel sandakolas sape atogon ilaf ipat Solomoni felefele'ma ipat lu'unai Godi.
44005013	Anis amam nematawa hiasi ombel mahas, ea' ina safi'i sandakolas salomas, owa'. Apa' isimba sagape ando'i sasa'ma agof esis Kristeni sa'i esis epes bu'wasi.
44005014	Ea' anis amam nematawa hiasi sahapifa Dembinai, ea' safi'i timbi tambel sawisa mini'ap ananipi atapis sape.
44005015	Esis saloma anis daias wapani sati banagami amamba amom aposel manda'ami. Ea' sofa' awasisi safi'i sambe'as sa'oh ando' ufiawa, salas belitagw gwagwigwagwi sofa'as safi'i. Esis ukup pa'i, i'i Pita ina nefe'ma esisa, ea' hapaimi. Andeande'ma owaf fenda' ambal ananili atol lefe' lumbisila'as.
44005016	Ea' esis amam nematawa hiasi walemb hielimbi bagape felefele'ma Jerusalami wapani safi'i sandakolas salomas. Esis sofa'ai awasisi safi'i salumai epes isimba ambagof awami mapais magahambombagasi. Ea' epes isimba hiasi sataga bo'wes hi'alas wapani.
44005017	Ea' pris dembinai nape nagali'ma pris hiamii naloma amom amamba hiami alipumi ananimi Sadyusi anep mini'ap, amom kowalam a'owa' ma maol bu'wani amom aposel manda'ani. Dei' main amom mati esis hiasi saila basef amamifi.
44005018	Isimba atis dei' amom mosafel mombalo' amom aposel maso'am kalabus lu'wami.
44005019	Ama a'i owamb, owa' anona ensel Dembinaii nafi'i nawisi' uta lu'utai indalelemba kalabus ea' nafelai amom aposel mawisi ando' na'i,
44005020	“Ipa' fo'o pilutu ipat Godi lu'unai nomon pewalapa basefa amam nematawa hiasi ma waf hiafi dambaifi ma ambal namili.”
44005021	Ea' amom aposel mame' basef ifimba, kuhimbita mafe' ipat Godi lu'unai ma'ipa esis amam nematawa. Pris anamba dembinai naloma amom alipumi ananimi mafi'i mofalai agufumi hiami Israeli mafi'i mandakolas atogon. Ea' masapa' basef fafe' ipat sanda' kalabusa, mofa'ai amom aposel mugafi'i.
44005022	Ea' amom plisman mafe' ipat sanda' kalabusa, owa' ina mati amom aposel, owa'atin. Ea' motanima mafe' ma'ipa amom dembami ma'i,
44005023	“Afa' wati uta ipat kalabusi sowalowata sisihita, ea' amom plisman mugumafiatai malutu mumafi utagw hiagwi andeande'. Afa' wawisi' uta wawis nomon, apa' afa' ina wati anin epen atitin nape nomon, owa'atin.”
44005024	Ea' kepten nugumafi ipat Godi naloma amom pris dembami meme' basef ifimba ea' nomonas salasafe' hiahias ma'i, “Maim amamba atiasi dei' mogatagai?”
44005025	Amom mape nomonas salasafe'ma isimba owa', anona aman nafi'i nataga na'ipam na'i, “Peme', amam amamba ipa' panda'am magape kalabusi dei' malutu ipat Godi nomon ma'ipasa basef esis amam nematawa.”
44005026	Ea' kepten naloma amom plisman mafe' mufa'i amom aposel mafi'i. Apa' amom ina maham, owa'atin. Amom ombel maham ma'i, “Na'amba esis amam nematawa asokwaha otamba sohafa.”
44005027	Amom mofa'ai amom aposel malutu nogohnaep amom dembami esis Judai la'afen. Ea' pris anamba dembinai na'ipam na'i,
44005028	“Afa' wa'ipipa basef banagafi wa'i, ipa' ina pewalapa basef pi'ipasef amam nematawa ma agol agalemba, owa'i. Apa' owa', ipa' panda' basef ifimba fape fafe'agon hi'alagon Jerusalem asi'igina basef ipe'ifi. Ea' pa'i basef pasapagafa pa'i kofagema afa'imi, afa' waha aman anamba naga'.”
44005029	Owa' Pita naloma amom aposel magwa basef ma'ipam ma'i, “Afa' ina ugi'ma basef epesi, owa'. Afa' undagi'ma basef Godi atif.
44005030	Ipa' pandola Jisas lawag usi'igai ti'wanaegai ea' pahana naga'. Owa', God anamba bafapapa apa' Juda manda' lotumanai a' nasa'mana nosafel wapani wandof.
44005031	Ea' God nofa'ana nalota ilif nahaponana nape lagol kwahisigili ananigili. Ea' nape agilinai ma notopalopa apa' Israel hiapai, nofa'apa mutanimai membema nelelemba opalefa nogakwaha waf awafi ape'ifi okom mogoso'anaf.
44005032	Fowa' dei' wapani afa' waloma Ambal bu'unai Godi wagawalapa basefa hiahawes isimba hiasi afa' watilis ogogawasi. God naso'asa Ambal bu'unai ananinai ea' ma amam nematawa sagaila basef ananifii.”
44005033	Amom mame' basef ifimba, a' ukup wandafip kwapete' endilisi ma'i moha amom aposel moga'.
44005034	Owa' anona dembinai nalutu la'afena amom dembami esis Judai, anen Farisi agilinama Gameliel. Anen dembinai tisa ma mu'uli Godi, ea' esis amam nematawa saganifela agol ananigili. Na'ipa amoma mogakwaha amom aposel mugawis ando' kwasakwasala.
44005035	Ea' na'ipa amom dembami Juda na'i, “Ipa' amam Israelipai, ipa' i'i penda' anis maemaefaha amom amamba ma, ipa' ata' ukup pendanda' andeande' pili'.
44005036	Ipa' pegawa ea' nogota tatumba fowa', anona aman Teudas nosafel na'i, ‘Ae' aman dembiwai, agiliwai.’ Ea' amam hiami felefele' ma 400-pelaim mafe' mailana. Owa' anis epes sahana naga', ea' amam magahapifanai mafa' mafe' atona biana. Ea' maol amamini a' newala dowaf.
44005037	“A'i owa' maina nogota atamba gavman nogofa'asa agof esis amam nematawa hiasii, anona Judas daiana Galilinai nosafel nambemefa ukup anis epes hiasi. Ea' safe' sailana safela wandaf sapa' saloma gavman sa'i sili'amonana. Owa' sahana naga' wapani, ea' epes isimba hiasi sagahapifanai safa' safe' atona biana hi'alas.
44005038	Na'amba dei' ae' a'ipipa, ipa' ombel mondahepama amam amamba, ea' pekwahom mopano. I'i amom monda' maola epes atisai, atiasi maol inimba awasin newala si'i maol amom biam doko' ali' aga'ipipami.
44005039	Apa' i'i God atona nowa' banaga amoma basef ifimba kofagefa ai, ipa' ina dao' atiasi la'ifipama pegasopama amom, owa'atin. Na'amba ipa' apepa' peloma God!”
44005040	Ea' amom dembami maila basef Gamelieli ma'i, “Afa' oham atin dowaf.” Ea' mofala amom aposel mafi'i, ma'ipa amom plismana mogaham. Ea' ma'ipam dindinip ma'i, “Ipa' ina ata' pi'i basef ifimba ma agol Jisasi wapani, owa'i.” Ea' makwaha amom a' mafe'.
44005041	Ea' amom aposel makwaha amom dembami Juda a' mafe' mawis ando'. Mandagala God nati amom ila ma mogofa' akafimi nimanimi ma agol Jisasi.
44005042	Amom ina makwaha maol inimba magawalipasa basef bu'wafi ma Jisas anen Krais, God nandandepana nasapa'ana nagafi'ii, owa'atin. Nimaguf danda amom manda' maol mawalipa esis amam nematawa hiasi ipat Godi lu'unai, ifagw asasigwi wapani.
44006001	Nogota atamba esis alipisi sagaila Jisasi sataga hias a'owa'. Esis Juda hiasi apa' anis saga'i diga Griki safitap saloma anis Juda saga'i diga Hibrui ea' sa'i, “Nimaguf hiafi ipa' pagatopalopa esis amam nematawa isimba gwa'aisi main akasi, apa' anowa nematawa alifiwai ape'iwai owa'.”
44006002	Amom aposel 12-pelaim mati nimanimi amamba a' mofalai esis alipisi isimba hiasi safi'i ma'ipas ma'i, “I'i afa' okwaha maol inimba ogawalipasa basef Godi ma ogatambe' gwa'aisi, na'ambai ina andeande', owa'atin.
44006003	Ipa' Kristen alipipai, ipa' ata' pewando'ma anom amam 7-pelaim la'afena ipa' magape andeande'ma naep esis amam nematawai, Ambal bu'unai Godi nagape si'inami nomonas bu'wasi sagapaumi. Ama afa' onda'am mopoma mugumafi maol inimba.
44006004	Apa' afa' opoma ondabeten atin a oga'ipasa basef Godi amam nematawa ogatopalopas.”
44006005	Amam nematawa hiasi ukup pa'i basef ifimba. Ea' sandandepa Stiven, anen nagahapifa Jisasi ma Ambal bu'unai Godi nagape si'inanai. Ea' sandandepa Filip naloma Prokoras, a Nikanon naloma Timon maloma Parmenas Nikolas. Aman anamba Nikolas Antiokinai, fowa' nafi'i naila waf esis Judai.
44006006	Ea' esis hiasi sanda' amam amamba malutu felefele'ma nogohnaep amom aposeli mawamona lagofa amom manda'mam betena monda' maol inimba.
44006007	Ea' basef Godi fandasauli' fafe'. Amam nematawa hiasi sagape Jerusalami a' sataga alipisi sahapifa Jisas. Owa' pris amamba hiami wapani mahapifa Jisas mailana.
44006008	God natopalopa Stiven nowa' banagona, nanda' banagami mamimami lu'wami la'afena esis amam nematawa.
44006009	Ea' anom amam mosafel ma'i basef mandahihianamaef maloma Stiven. Amom anom amam Juda manda' anin lotu daiani, esis sa'i ipat manda' lotuwatai agol na'amba. Amom fowa' manda' maol mape sisihima anis daias apa' dei' mape wahifim. Amom walemb Sairini naloma Aleksandriai ma anep itap lu'upa daiap Silisiai Esia.
44006010	Ambal bu'unai Godi naso'ana gawa fasini Stiven. Ea' amom ina la'ifima mi'i basef migikila'ana, owa'atin.
44006011	Ea' manda' anef waf baso'aifi ma mogaha Stiven. Ea' mofa'i anom amam ma'i basef ma'i, “Afa' wame' anen na'i basef nanda' Moses findiwana naloma Goda basef amamifi.”
44006012	Ea' amom masa'mai nelelemb esis amam nematawai saloma amom agufumi asasimi maloma amom dembami magawalipasa mu'uli Godi. Ea' esis safe'ma Stiven sombalo'ana sofa'ana safe'ma amom dembami Juda.
44006013	Ea' sanda' anom amam malutu ma mogasapagana anif basef baso'aifi. Amam amamba ma'i, “Dondol lifilafi aman anamba naga'i basef awafi ma ipat lu'unai Godi apa' manda' lotuma naloma mu'uli fowa' God naga'ipa Mosesani.
44006014	Apa' mame' anen na'i, ‘Aman anamba Jisas Nasaratinai atiasi nohambombaga ipat anamba apa' manda' lotuma a' nonda' anef waf dambaifi feha'ofa waf hiafi fowa' Moses naga'ipapaf ape'i.’”
44006015	Ea' amom hiami mandakolasi hi'alam naep do' matiti Stiven ea' mati amaga ananigai a' gogala' gataga si'i amaga anona enseli.
44007001	Ea' pris dembinai nape nagali'ma pris hiamii nahali' Stiven na'i, “Basef ifimba endilisi a'a owa'?”
44007002	Ea' Stiven na'ipam basef laufi na'i, “Ipa' sahin owan, a ipa' ahape, ipa' peme' ae'. Fowa' bafamapa ape'inai Abraham nagape itap lu'upa Mesopotamia ina dei' a' nafe' wambel Haran, ama nogota atamba God Dembinai nogogala'i a' natagamana.
44007003	Ea' God na'ipana na'i, ‘Ina' nekwaha wambel itap ine'isi peloma sahin owan ine'isi a' nefe' anagon lauguni nepe anep itap ae' a'i igihimba'menap ine'i.’
44007004	“Ea' dei' Abraham nakwaha itap lu'upa Kaldia a' nafe' nafe' nataga nape wambel Haran. Ama main, ahamana ananinai naga', ea' God nasapa'ana nafi'i nape itap apa'e dei' apa' magapaipi.
44007005	God ina dei' naso'ana itap apamba Abraham ma nogahapilap si'ip, ata' owa'atin. Itap apamba anep kwaia'up wapani si'i apop kwasala mende', owa'atin. Apa' God na'i basef endilisi atifa anaf owagama, dao' anen a' noso'ana itap apamba anona nohapilap nogaloma esis bafasana ananisi anaf sigi' sogatagai sogahapilap. Nogota atamba Abraham awani ata' akana God naga'ipana basef ifimba.
44007006	Na'ipana na'i, ‘Mini'ap awasi ine'isi anaf sope itap esis mini'ap anis epes daiasi. Ea' mini'ap epes isimba anis daiasi anaf sonda' mini'ap awasi ine'isi sonda' maol numa'uni agof akas sope lafela esis ea' sonda'as kwapete'as sope sofe' sotaga nogota lautai afagof 400-pelaiguf.
44007007	Apa' anaf owagama ae' egwamasa waf awafi esis. Ama anaf wapani esis mini'ap awasi ine'isi sogakwaha itap apamba sufi'i sope sonda' lotuma ae' itap apa'e.’”
44007008	“Ea' God na'i Abraham atiasi notopa' alopa nogaila basef banagafi God nali' nala' lap nagalomana afi. Ama main, Abraham name' basef ifimba nailif natopa' alop ananipi anola Aisak nogamana ananinai ma nimaguf 8-pelaif fala'ana, a' natopa'mana alop ananipi wapani. Ama main, Aisak nataga ahama Jekopi, ea' Jekop a' ahama bafapapa amamba 12-pelaim.
44007009	Amom bafapapa 11-pelaim kowalama owamam Josep. Na'amba mali'amonana anop nomop daias satalona ma agol akana nonda' maol nogape lafela esis. Ea' sofa'ana safe' itap lu'upa Isip. Apa' owa' God nape nalomana.
44007010	Anen natopalopana natalogofa nimanimi hiami ananimi nape wahifina. Ama nemaf afamba anen na'i basef nagaloma dembinai king Isipinai Fero, God naso'ana gawa fasini na'i basef nalomana ma nanda' king Fero okom magailana. Ea' dei' king anamba nanda'ana nataga nape dembinai gavmana itap apamba Isip ea' numafi hiahaom hiami ma ipat anen kingi.
44007011	“A'i owa' main, nolom lu'unai nataga itap apamba Isip anamba hiagoma nafe'agon hi'alagon nafe' nataga itap lu'upa Kainan wapani, ea' esis satagama nimanimi lu'wami. Ea' esis bafasapa ape'isi sagape Kenani ina ata' sofa' anis gwa'aisi, owa'atin.
44007012	Owa' Jekop Josep ahamana a' name' basef sa'i gwa'aisi sa'oh itap apamba Isip. Ea' nasapa' amom bafapapa ape'imi mali' mafe' dambadamba.
44007013	Ama main, magi' motanima mafe'ma bif, ea' Josep na'ipa amom sahopana na'amba na'i, ‘Ae' Josep.’ Ea' dei' king a' nogawa amom wambota Josepi mafi'i.
44007014	“Ea' Josep nasapa' basef fafe' nofalai ahamana Jekop nokwaha Kainan nigi'mana nogafi'i Isip, noloma esis wambota ananisi hiasi sataga 75-pelais.
44007015	Na'amba Jekop niliana itap apamba Isip naloma bafapapa ape'imi ma main, amom a' maga'.
44007016	Amom maga' ea', sofa'am sotanima safe' wambel Sekem sawam matmat atamba fowa' Abraham nowasa' otamba nagatalagoma ma awasi Hemoi.
44007017	“Nemaf afamba God na'i endilisi ma nonda' hiahawes isimba. Fowa' anen naga'ipa Ebrahama anen atiasi nonda'asi, nogota atamba felefele' dei' tataga. Ea' esis mini'ap ape'ipi Israel asataga lu'wis ea' amam nematawa a' hias a'owa' sape itap hiagoma Isip.
44007018	Ea' anona aman dambainai nataga dembinai king, apa' anen ina nogawa na'i fowa' Josep nagape dembinai ma Isip, owa'.
44007019	King anamba nambaso'mas nanda'masa waf a maol numa'uni ma mini'ap esis ape'isi. Anen nanda' waf awafi ma esis bafasapa ape'isi, anen a' banagona endilisi na'i esis sokwaha awasi asasisi sope ando' ma a' afis.
44007020	Nogota atamba Moses ma'mana kolana. Anen awani fasinai a'owa'. Ea' mamasana sumafiana andeande' ipat asasitai ma aomb wanemb.
44007021	Ama main, sofa'ana safe' sambaho'wana na'oh alop ando'. Owa' dembinai king Fero nogamana kwafi'i kwatolona kofa'ana kwalagana si'i nogama'w akwa'unai si'ina.
44007022	Ea' Moses nanda' skul nalafa gawa hiani esis Isipi ea' anen a' aman dembinai nanda' maol banagani naga'i banagafi ma seme'ef sagagi'mif.
44007023	Moses a'i owa' nape ma dambena ma afagof 40-pelaiguf ea', a' okom mandanda'ma esis wambota ananisi Israel ea' nafe' natilis.
44007024	Nati anona Isipinai nahambombaga anona Israelinai a'owa'. Ea' Moses natopalopa Israelinai naha aman anamba Isipinai afuna.
44007025	Ea' anen nomonas sandanda' sa'i, epes ae'asi atiasi si'i na'amba si'i, ‘God a' natopalopa apa' ma lagof Mosesi ma notagwahepa mugape wahifipa.’ Owa' owa'atin. Esis ukup ina pandanda' na'amba, owa'.
44007026	“A'i owa' wafilu, Moses notanima nafe' natilis wapani owa' nati anom biam amom atom Israel mapa' wapani. Ea' na'i nohagofa amom biam nohape'am ea' na'ipam na'i, ‘Ipa' atipa sahomana owamana penda'as na'amba, owa'i. Dei' maina ipa' pagahambombaga ipa' atipa?’
44007027	“Owa', aman anamba nali' nagahambombaga anini nambasi' Moses na'ipana na'i, ‘Ami na'ipina ma negape dembinai ma negawaloga afa'?
44007028	A'i ina' na'i nehe si'i nambati' nagaha aman anamba Isipinai nagaga'?’
44007029	Anen na'ias na'amba owa', Moses ombel mahana nafa' nafe'. Nafe' nape anep itap lu'upa Midian laogoma. Ama main, naso' nemata'w nola awasi bias.
44007030	“Ama afagof 40-pelaiguf fafe'ma hi'alagof, owa' anona ensel Dembinaii natagamana itap wafigima epes akagoma felefele'ma halaf Sainai. Ensel nape nomona nif ileliwa fandom magatagai anoga lawag sa'ugai.
44007031	Ea' Moses natolom a' nomonas hiahawes sandanda'ma amamba magataga ma anini. Ea' nafe' felefele'ma nagatolom andeande', owa' Dembinai na'ipana na'i,
44007032	‘Ae' God amom bafapena ine'imi manda' lotumai. Ae' God Abrahami Aisak Jekop fowa' manda' lotumai.’ Ea' Moses bolalana ombel mahana ma nogatologon.
44007033	“Ea' Dembinai na'ipana na'i, ‘Tagwaha su magape bo'wagah ine'igahii. Itap apa'e ina' dei' nagalutuma itap ae'api hilili'i.
44007034	Ae' ati esis mini'ap amam nematawa ae'asi sagame' akafimi lu'wami itap apamba Isip. Ae' ame' lef asasinai ea', dei' a' isila'i ma etopalopasa egelefata nimanimi amamba asasimi. Na'amba dei' ina' ea' safel. Ae' a'i esapa'ena netanima nefe' Isip.’
44007035	“Moses aman anamba fowa' sosambalona saga'i, ‘Ami na'i ina' nepe dembinai ma negawalogapa?’ Dei' aman anamba atona God nasapa'ana nafe' si'i dembinai ma nugumafias nowambilasi nofa'as sogotanimai. God nowa' banagona ma anamba ensel natagamana nalomana naga'i ma lawag agamba sa'ugai.
44007036	Moses ea' nao'was safe' sakwaha Isip, nanda' maol naninani banagani si'i God nanda'ani ma itap lu'upa Isip a naoh embel akwahimi ea' anamba itap wafigima epes akagoma, ma afagof agwafomba 40-pelaiguf.
44007037	Moses aman anamba ma'una anen na'ipa esis Israel naga'i, ‘Atiasi owagama God nosapa' anona sahomepa ipe'inai nonda'ana nope profet si'i Ae'.’
44007038	Ama a'i owa', esis Israel safe' sandakolas anamba wafigima fataupigima Moses aman anamba atona nape nagaloma esisi. Anen nape naloma bafapapa ape'imi wapani. Anona ensel nape naloma Moses naso'ana basef Godi halafuta atamba Sainai ea' Moses naso'apa basef ifimba ambal namilifi apa'.
44007039	Apa' bafasapa ape'isi sandaiwa'ma sogame' basef ananifi, owa'. Esis sosambalona ea' sanda'agama anamba fowa' sagapanima Isip ukup paipailagon.
44007040	Ea' sa'ipa aman anamba Eran sa'i, ‘Aman anamba Moses nofa'apai Isip magafi'ii, apa' ina mogawana nafe' nasa natawa ani? Ea' ina' da'mapa anona god baso'amunai ape'inai ma anen nope nogaloma apa'.’
44007041	Nemaf afamba esis sanda' anona bulmakau ea' sondolalima god anamba baso'amunai. Ea' sandagala ma god anamba sanda'ana lagof asasigufi atugufi.
44007042	Ea' dembinai God naso'asa alafuga esis nakwaha esisa sonda' lotu sogafela agofa awin owambini alipini neloma ondowa si'i basef fagape buk profeti fagail buk Baibeli fa'ias faga'i, ‘Ipa' epes Israel, ipa' paha bulmakau maloma sipsip pendalali ma ae' pagape anamba wafigima epes akagoma afagof 40-pelaiguf, a'a? Owa'atin!
44007043	Ipa' pefa' ipat selitai panda' lotuma Molokatai, ea' pefa'ata taloma ametal si'i ondo'w god baso'amunai Refani, ambagof awami amamba hiami ipa' panda'ama panda' lotumami. Na'amba atiasi ae' a' ili'amonepa pefe' pepe lauguni peloma wambel Babilon gani wa'ol.’
44007044	“Fowa' bafasapa ape'isi sape anamba wafigima epes akagoma, nogota atamba sowalo sel si'i ipat sanda' lotu. Ipat atamba tihimba'mapa atamba God nagapautai. Ipat atamba God naga'ipasa basef ananifima. Esis sanda' ipat lotu inimba sel nandahama ikwaf afamba God nigihimba'manaf Mosesi. God na'ipana ma nonda'af ea' na'amba atin.
44007045	Ama main, amom bafapapa ape'imi mafi'i maloma Josua ma mogofa' itap esis anis epes mini'ap daiapi. Ea' God nali'amona esisa nogohnaep esis bafasapa ape'isi. Ama nemaf afamba sofa'ai ipat atamba selitai, ea' sanda'ata totawa na'a atapita tape nafi'i nafi'i nogota Devit nagape dembinai king.
44007046	Devit nanda' waf bu'wafi ma God natopalopana nogowa' banagona. Ea' nandabetena Goda anen na'i nogala' anota ipat bu'utai ma God anamba fowa' Jekop nanda' lotumanai.
44007047	Apa' owa', nogamana Solomon nanda' ipat anamba lu'unai Godi nala'ana.
44007048	Owa' owa atin. God dembinai endilisinai, ina nagape ifagw agwamba epes sagala'agw lagof asasigufii, owa'atin. Basef ifimba fagail Buk Baibeli si'i anona profet naga'if,
44007049	“Dembinai naga'i na'amba na'i, “Heven si'i sia ae' agapaini a itap apa'e ae' ahaponai bo'wagah hagatomama. Ipat mamahotama atiasi ipa' pela'meata ae'? Owa'atin. Atiasi ae' epoma noma'w anima? Owa'atin.
44007050	Lagof ae'agufi atogof anda' hiahaom amamba hiami hi'alam,’
44007051	“Ipa' epes panda' du'wanigai. Ipa' epes pegelelama basef Godi si'i anis daias owa' sogogawa Godia. Ipa' pandaiwa' ma pegame' basef Godi ma nelelembi aligah ipe'isi. Dondol ipa' pegesambala Ambal bu'unai Godi. Ipa' panda'am na'amba atin si'i fowa' a'mesepa ipe'isi sanda'am.
44007052	Amom profet hiami fowa' magapani esis akusipa ipe'isi sanda' waf awafima amom hiami hi'alam saham sanda'am aom. Saha amom profet maga'ipasa aman bu'unai hilili'i anaf nogafi'ii. Ea' dei' ipa' pawalapana ma amom boumi mahana naga' ea'.
44007053	Fowa' God nase'epa mu'uli ananini ipa'. Ea' amom ensel atom ma'ipipa mu'uli inimba, apa' owa' ipa' ina peme'an pagi'man, owa'atin.”
44007054	Amom mame' basef ifimba faha nelelemb amamilimbi endilisi a'owa'. Amom nalelef finditapa imunam dogw ukup wandafum endilisi ma Stiven.
44007055	Apa' Ambal bu'unai Godi nape si'inama anen, naniga nati heven naep do' endilisi. Nati banagami mogogala'i Godi ea' nati Jisas nalutu wa'ol lagol kwahisigili Godi.
44007056	Ea' Stiven na'ipam na'i, “Peme'! Ae' ati heven a' nandawisi' ea' Dembinai nataga epen nogofa' alop epesi nalutu wa'ol lagol kwahisigili Godi.”
44007057	Ea' amom gigal ma'oh mehip a'owa', masopama aligah amamigahi mandaiwa'ma mogame' basef ifimba. Ea' mosafel masagih mafe' atef mombalo' Stiven.
44007058	Ea' mali'amonana nakwaha wambel nawis nalutu wambel ando'. Amom doko' mali' magasapaganama basefi mowalia siaogw amamugwi mambe'agw gwa'oh felefele'ma anona aman sa'unai nagalutuma agilinama Sol. Mowaliagw gwa'oha mokwaha otamba mehip mogaha Stiven.
44007059	Makwaha otamba mahana atin owa', nandabeten na'amba na'i, “O Dembinai Jisas, ina' fa'ago ambal ae'ali!”
44007060	Ea' nindiwa nembawa notawa na'i mehip na'i, “O Dembinai, ina' owa'i negwamama waf anamba aunai amoma, owa'i.” Stiven na'ias na'amba, a' naga'.
44008001	Ea' Sol nomonas atifis naloma amom magaha Stiven nagaga'i. Nogota atamba esis amam nematawa sandaiwa'ma esis Kristen sagape Jerusalami, sahas saso'as akafimi nimanimi lu'wami. Ea' isimba atis dei' esis sagahapifanai asafa' safe'agon hi'alagon atona biana ma anamba itap lu'upa Judiai Samaria. Apa' amom aposel atom ata' mapani atapim Jerusalem.
44008002	Anom amam magaila waf Godi andeande'i mofa' Stiven mawana, manda' lef lu'wani ma anen.
44008003	Apa' Sol nanda' maol na'i nohambombaga esis Kristen. Anen nafe' nawis ifagw hiagwi atona atin nofa'ai amam nematawa hiasi sagahapifanai. Ea' nahondo'as nofa'as nafe' nanda'as sanda' kalabus.
44008004	Esis Kristen safa' safe'agon hi'alagon walemb hielimbi analemb daindaialemb sawalapa basef bu'wafi Godi sa'ipasef.
44008005	Ea' Filip nowala nafe' anambel wambel itap lu'upa Samaria nawalipasa basef bu'wafi na'i Jisas anen Krais, God nandandepana nasapa'ana nagafi'ii.
44008006	Amam nematawa hiasi same' basefa anen asati banagami anen nanda'ami ea' sagahembe' andeande'ma basef ananifi.
44008007	Banagami amamba na'amba. Amam nematawa hiasi ambagof awami magapaisi, ambagof amamba manda'am wiwa ma'oh kwapete' endilisi a' makwaha esis mawisi mafa' mafe'. Ea' epes isimba lagof bo'wagah awamisi, anis isimba bihitagof fofowagalamasi, esis hiasi asataga bo'wes wapani.
44008008	Ea' dei' esis wambel ambalemba sofa' dagala lu'wani.
44008009	Ea' anona aman nape agilinama Saimon. Aman anamba fowa' nanda' naohi ufiali nape atapina nafi'i nataga dei' nemaf afamba. Ea' nanda' ukup esis amam nematawa Samariaisi a malamafe' hiahiam a'owa'. Aman anamba na'ias na'i, “Ae' aman dembiwai.”
44008010	Ea' esis amam nematawa hiasi agof akasi a agufisi, esis hiasi hi'alas sandahembe'ma na'amba atina sagame' basef Saimoni. Sa'ias sa'i, “Aman anamba anen nofa' banagami amamba dembinai Godi sofalam saga'i banagami lu'wamii.”
44008011	Ea' esis banagesa sagame' basef ananifi. Dei' main, nimaguf hiafi anen nanda' waf fafifafi hiafi banagafi ko'op ufial ea' satelef a' nomonas salasafe' hiahias.
44008012	Ea' Filip nawalipasa basef bu'wafi esis hiasi. Nawalipasa agol Jisas Kraisi ma sogawis nomona maol Godi nope Dembinai nugumafias. Ea' sahapifa basef ifimba sofa' baptais.
44008013	Ea' aman anamba Saimon wapani nahapifa Jisas a' nofa' baptais nape naloma Filip. Anen nati Filip nanda' ametal banagonai naninani si'i God nanda'ani, ea' a' okom hiahaom mapaona.
44008014	Amom aposel magape Jerusalami mame' basefa esis Samaria asofa' basef Godi. Na'amba masapa' Pitai Jon mafe'ma esis.
44008015	Amom biam miliana mandabetena Goda nogatopalopa esisa sogofa' Ambal bu'unai Godi.
44008016	Dei' main, Ambal Godi ina dei' nawisa esis, ata' owa'atin. Esis sofa' baptais atisa agol Jisasi atogol.
44008017	Ea' amom biam mawamona lagofa esis ea' sofa' Ambal bu'unai Godi.
44008018	Ea' Saimon nati amom aposel biam mawamona lagof atogofa esis sofa' Ambal Godi. Na'amba anen nofa' moni ananini nafi'mai amom na'ipam na'i,
44008019	“Ipa' bipa pese'e banagami amamba ae' wapani ma ae' i'i egawamona lagofa anin epena, negefa' Ambal bu'unai Godi.”
44008020	Owa' Pita na'ipana na'i, “Hiahaom fasimi God nagaso'asam dowaf si'i preseni, amamba ina' okom mandanda' na'i ilama negatalom otamba ine'imbai? Owa'atin. Ae' a'i otamba ine'imbai beloma ina' pefe' wambel awambili hel.
44008021	Ina' owa' bo'wenama nigawisa maol inimba Godi afa' wanda'ania, owa'atin endilisi! Dei' main, okom ine'inai ina usi'inama naep Godi, owa'atin.
44008022	Ina' newa' alafugama waf afamba awafi ine'ifi nembema nembel nefe'ma God. Ea' nendabetena Dembinai ma nokwaha kofagema amamba ma okom ine'imi magapoma waf awafii.
44008023	Dei' main, ae' ati ina' kowalena a'owa' ma presen hiahaom fasimi God nagaso'apami. Ea' nembel ine'imbili awambela isimba, waf afamba awafi afewa'ena atapif nape si'i kalabus.”
44008024	Ea' Saimon nagwa basef na'i, “Ipa' bipa pendabetena Dembinai ma anen nogatopalopa ae'. Ama hiahaom amamba ipa' paga'iami ina a' motagame, owa!”
44008025	Ea' amom biam ma'ipasa basef Dembinai Jisas Kraisi esis amam nematawa. Ama main, motanima mondowasa' Jerusalem. Magafe' ufia'w, mawalapa basef bu'wafi Godi walemb hielimbi esis Samaria.
44008026	Ea' anona ensel Dembinaii na'ipa Filip na'i, “Ina' nendendombola negafe' gani wa'ol awin natopa' negemba'ma, ma ufia'w kwa'waha Jerusalem kwiliana kwagafe' Gasama. Ufia'w akwamba fowa' esis sagafe'akwi. Dei' a' owa'. Ufia'w akwamba kwape anamba wafigima fataupigima.”
44008027	Ea' Filip nosafel a' nafe'. Ea' natagama anona aman Itiopiainai ufia'w akwamba. Anen aman dembinai nugumafi otamba hiambai ma kwin akwamba dembe'wi gavman kugumafi esis walemb hiagoma Itiopiai, sofala'w saga'i Kandesi. Aman anamba nimbewa' nafi'i Jerusalema nanda' lotu,
44008028	dei' na'i notanima nefe'. Anen natoma karis ananimi si'i wilkar ea' natoma nati basef fagail buk Baibeli fowa' profet Aisaia nanda'afi a' nafe'.
44008029	Ea' Ambal bu'unai Godi na'ipa Filip na'i, “Ina' fo'o felefele'ma aman anamba nefe' neloma wilkar nanimba.”
44008030	Ea' Filip nasagih nafe' felefele'ma anen, a' name' aman anamba natalifa basef ifimba Aisaia nanda'afi. Ea' Filip nahali'ana na'i, “Ina' negawa basef ifimba kofagefa dei' natalifif nagafi'ii, a'a owa'?”
44008031	Ea' aman anamba nagwa basef na'i, “I'i anin epen owa' nihimba'mefa, dei' egawa basef ifimba i'imama?” Ea' na'ipa Filip na'i, “Ina' lotai netoma neloma ae'.”
44008032	Basef ifimba du'wanif Godi anen nagatalififi faga'iasa Jisas fa'i, “Esis sao'wana nafe' si'i sipsip ama sa'i sohana nogaga'. Anen si'i sipsip noganai esis sahapilana sagatopa'mana auf ananimi, anen ina nanda'am fe' atin na'oh, owa'atin. Ea' na'amba atina aman anamba, ina malogol gagalana, owa'atin.
44008033	Esis sapa'agana endilisi ea' ina sanda'mana kota basef usi'ifi, owa'. Anen awasi akana ma anis sitilis soganifa basefas. Dei' main, sahana naga' sagia ambal ananili ma ina ata' nope itap wapani, a'owa'.”
44008034	Ea' aman anamba dembinai nugumafi maola kwini na'ipa Filip na'i, “Ae' a'i ihali'ina. Profet anamba na'i ami ma dei' nanda' basef ifimba? Na'ifa anen atona a'a na'ifa anin epen daian?”
44008035	Ea' Filip na'i basef nawalapefa aman anamba. Nasumbai basef ifimba du'wanif Godi aman anamba naga'iefi fafe' fafe' ea' nawalapai basef bu'wafi Jisasi.
44008036	Amom biam ma'i mafe' owa', matagama anemb walemb. Ea' aman anamba na'ipa Filip na'i, “Niti walemb ambamba betah. Dei' ata' main nape nili'ama ae' egefa' baptais?”
44008037	[Ea' Filip na'i, “I'i ina' nihapifana endilisi ma nembel ine'imbili, ina' dao' ila.” Ea' nagwamana basef na'i, “Ae' ahapifa Jisas Krais anen nogamana Godi.”]
44008038	Ea' na'ias a main, wilkar negetawai, Filip naloma aman anamba dembinai misila' mafe' mowala walemb. Ea' Filip napisi'ana.
44008039	Ea' amom biam makwaha walemb mandagiai wata'ita, kwafalis atis Ambal bu'unai Dembinaii nofa' Filip a' nafe'. Ea' aman anamba dembinai ina ata' natolona wapani, a'owa', dolomana. Ea' anen sonahana nandagala naila ufia'w anani'wi nafe'.
44008040	Apa' Filip nafe' nataga Asdot. Anen nafe' taun anamba hiagoma ganigani nawalapa basef bu'wafi Jisasi. Ama main, notanima nafe' nataga wambel Sisaria.
44009001	Fowa' basef ifimba ata' owa' fetagaea, nogota atamba Sol nanda'am na'amba. Anen na'ias banagambel a'owa' ma nogahambombaga esis alipisi sagaila Dembinaii nohas sogaga'. Ea' nafe'ma pris dembinai nape nagali'ma pris hiamii.
44009002	Na'ipana ea' pris anamba nanda' basefa pas safe'ma agufumi hiami mugumafi ifagw esis Juda sandakolasugwi wambel Damaskusi. Ea' naso'ana pasa basef ifimba Sol. Faga'ias na'amba fa'i, “I'i Sol nogati anis amam nematawa sigaila ufia'w akwamba dambai'wi sogape Damaskusi, nonda' kalabusimas nihapilas nofa'as sifi'i Jerusalem.”
44009003	Ea' Sol nafe' nataga felefele'ma Damaskus owa', kwafalis atis anom mogogala'i mafi'i misila'i heven a' mogala'ma anen a'owa'.
44009004	Ea' nowai nafe' na'oh itap ea' name' anagol malogol ga'ipana ga'i, “Sol, Sol, dei' maina ina' nanda' maola nagahambombaga ae'?”
44009005	Ea' Sol nahali'ana na'i, “Dembinai, ina' ami?” Ea' malagol agalemba ga'i, “Ae' Jisas ina' nanda' maol nagahambombagai.
44009006	Dei' ina' safel a' nefe' niwis wambel lu'wambili. Bola anona aman ni'ipina hiahawes ina' atiasi nenda'asi.”
44009007	Ea' amom mafe' magaloma Soli mame' malogol agalemba apa' ina la'ifima moga'i anif basef, owa'. Tol malutu dowaf. Mame' malogol gaga'i, apa' ina mati anin epen, owa'atin.
44009008	Ea' Sol nosafel na'i niti, owa' owa'atin. Nati akot atona. Ea' amom mahapila lagof ananigufi mofa'ana mafe' mawis Damaskus.
44009009	Anen nati akot atona nape nimaguf wanif ea' ina na' wali'ita o embel mais, owa'atin.
44009010	Ea' anona alipunai nagaila Jisasi nape na'amba Damaskus, agilinama Ananaias. Ea' na'oh nandondo'ah, nati Dembinai nofalana na'ipana na'i, “Ananaias!” Ea' anan noga na'i, “Dembinai, ae' ape na'a.”
44009011	Ea' Dembinai na'ipana na'i, “Ina' safel fo'o ufia'w akwamba saga'i usi'i'wi. Nefe' ipat Judasi a niti anona aman Tarsusinai, agilinama Sol. Dei' nape nandabeten.
44009012	Sol na'oh nandondo'ah a' nati anona aman agilinama Ananaias atiasi nifi'i nuwisi nowamona lagofa anona nonda' naep pigati andeande' wapani.”
44009013	Ea' Ananaias nagwa basef na'i, “Dembinai, ae' ame' basef hiafi ma aman anamba, waf awafi hiafi anen nanda'afa esis amam nematawa ine'isi gani Jerusalem.
44009014	Anen nofa' agol banagagili ea' ma amom pris dembami ma nogombalo' amam nematawa sandabetena agol ine'igilii wambel ambale'e ma nonda' kalabusimas.”
44009015	Owa' Dembinai na'ipana nasapa'ana na'i, “Ina' fo'o. Aman anamba atiasi nonda' maol ae'ani. Ae' andandepana ea' ma nefe' niga'ipasa basefa agol ae'agili anis amam nematawa owa' Judaisia soloma amom dembami king asasimi moloma esis Israel wapani.
44009016	Atiasi ae' ihimba'mana akafimi mamimami hiami moloma nimanimi ma nogawalapa agol ae'agili. Na'amba ina' dei' fo'o netelona.”
44009017	Ea' Ananaias nafe' nawis ipat nomon nasa lagofa Sol na'i, “Sahome Sol, Dembinai Jisas natagamena ufia'w nogota atamba ina' nagafi'i na'a'e. Dei' nasapa'e afi'mai ina' a' nigati andeande' wapani ma Ambal bu'unai Godi nogape si'inama ina'.”
44009018	Ea' hiahaom mape magasopama naep Soli si'i dunduwif agufumi, a' mandafi kwafalis atis makwaha naep Soli mowa. Ea' naep ananipi pati wapani, nosafel nofa' baptais.
44009019	Ama main, na' gwa'aisi banagona wapani. Sol nape anif nimaguf naloma amom alipumi magaila Jisasi Damaskus.
44009020	Ea' nafe' kwafalis ifagw hiagwi esis Juda sandakolasugwi nawalapa basef Jisasi na'i, “Jisas anen nogamana Godi.”
44009021	Epes hiasi same' basef ananifi ea' sosafel gogolalasis kwapete' sa'i, “Aman anamba nagahambombaga amam nematawa sogofala agol agalembai ma wambel Jerusalem. Ea' dei' nafi'i na'a ma nogowa' esis nonda' kalabusimas nofa'as sogafe'ma amom pris dembami. Ea' ma'una aman anamba atona.”
44009022	Apa' banagami Soli a' mataga banagem a'owa' ma basef nagawalipasafi. Ea' esis Juda sagape Damaskusi same' basefa anen. Esis ina la'ifisa sogwa anif basef siga'ipanaef, owa'atin. Anen banagona nihimba'mas endilisi na'i, “Jisas anen Krais, God nandandepana nasapa'ana nagafi'ii.”
44009023	Nimaguf hiafi fafe'ma ea', amom Juda mandanif ea' ma'i basef mandame'maefa moha Sol nogaga'.
44009024	Apa' Sol name' basef ifimba amamifi. Ea' amom Juda hiami mape mumafi utagw hiagwi ma taun inimba owamb alip wapani ma ma'i moha Sol nogaga'.
44009025	Owa' amom alipumi Soli mofa'ana owamb mafe' malota indalelemb otamba. Ea' malana nape anona folaf lu'unai, mapana mandelef malana nisila' indalelemb ando'.
44009026	Ama main, Sol nafe' Jerusalem ea' na'i nondakolas nogaloma esis alipisi sagaila Jisasi. Apa' owa', esis hiasi ombel mahasana. Ea' esis ina sagahapifana sa'i anen alipunai nagaila Jisasi, ata' owa'.
44009027	A'i owa', Barnabas nao'wana mafe'ma amom aposel owa' na'ipama Sol nagati Dembinai ufia'w ma Dembinai nagaso'ana basef anen. Ea' Barnabas na'ipam na'i anen nawalapa basef na'ipasefa agol Jisasi banagambel Damaskus, dei' anen ina ata' ombel mahana, owa'.
44009028	Ea' dei' asogawa anen wambota atota Jisasi nalomas nape la'afena esis. Anen nanda' maol banagambel, nafe' Jerusalem anamba hiagoma nawalapa basefa agol dembinaii. Anen ina ombel mahana, owa'atin.
44009029	Nanda' maol na'ipasa basef naloma amom Juda mogagawa diga Griki ea' na'i basef napa' nalomam. Apa' amom mandaiwa'ma basef ananifi molaoma ufia'wa mohana nogaga'.
44009030	Ama amom Kristen sahin owan mogawa isimba, ea' mofa' Sol mafe' miliana Sisaria. Ea' masapa'ana nafe' nape wambel Tarsus.
44009031	Dei' esis amam nematawa Kristen sagape anamba itap apamba lu'upa hiagoma Judiai Galili a Samaria sape opalef awanelef sape andeande' wandaf mais a' owa'atin ea' esis Kristen sape banages. Esis sape lafela Dembinai ea' Ambal bu'unai Godi nowa' banaga opalef asasilifi. Ea' esis mini'ap Kristen apataga loup.
44009032	Pita nafe' walemb anamba hiagoma ea' niliana nafe' taun inimba Lida wapani nape naloma esis amam nematawa Godi sagape wambel ambalembai.
44009033	Ea' nati anona aman Inas. Alop bihitagof ananisi a' saga'ana, tol na'oh nala alahis atis nape nogota laota afagof 8-pelaiguf.
44009034	Ea' Pita na'ipana na'i, “Inas, dei' Jisas Krais a' nanda'ena bo'wena wapani. Ina' safel nendondomba alahis ine'isi andeande'.” Pita na'ipana ea' dei' atef nosafel.
44009035	Ea' epes hiasi walemb ambalemba bialemb Lidai Saron satolona sambema nelelemb safe'ma Dembinai.
44009036	Anembel wambel Jopa ano'w nemata'w kwagaila Jisasi kwape, agol akwa'ugili Tabita. Diga esis Griki sofala'w sa'i Dokas agol anin mafini sa'i dia. Dondol lifilafi ako'w kwanda' waf bu'wafi ma kwagatopalopa esis amam nematawa kwahusi ma gwa'aisi mais.
44009037	Nemaf afamba awasi'w a' kwaga'. Ea' sasa'opa alop akwa'upi ma sogawa'w. Ea' sofa'akw sambe'akw kwa'oh rum ilifami.
44009038	Wambel Lida nape felefele' ma Jopa. Ea' esis alipisi sagaila Jisasi same' basefa Pita nape Lida, sasapa' amam biam mafe'ma anen mahali'ana na'amba ma'i, “Ina' nifi'mai afa'. Niga'i ota' ota' owa'.”
44009039	Ea' Pita nosafel nafe' nalomam, ea' mafe' mataga mofa'ana mafe' rum amamba ilif ako'w kwaga'oma. Nematawa hiawai alifiwai wafi'i walutu felefele'ma Pita wape walef. Ea' wihimba'mana klos sagegw maim ako'w Dokas kwanda'masami doko' ata' kwape kwagalomawa.
44009040	Ea' Pita nagalo'ma esis amam nematawa sawisi ando', nindiwa nembawa notawa nandabeten. Ea' nambema amaga ananigai gafe'ma alop nemata'wi na'i, “Tabita, ina' safel.” Ea' ako'w naep pati kwati Pita, akosafel kwape.
44009041	Ea' Pita nahapila lagol akwa'ugili nasa'ma'w kwalutu. Ea' nofalai esis amam nematawa sagahapifa Godi saloma nematawa awamba alifiwai, naso'awa ako'w kotanima kwafe'mawa.
44009042	Basef ifimba fafe' anamba hiagoma wambel Jopa ea' esis amam nematawa hiasi same'ef sahapifa Dembinai.
44009043	Pita nape wambel ambalemba Jopa nimaguf hiafi. Anen nape naloma anona aman nagandondomba agwafih bulmakaumi agol ananigili Saimon.
44010001	Anona aman nagape Sisariai agilinama Konilias, anen agilinai kepten nugumafi soldia 100-pelaimi. Amom mini'ap soldia amamba saga'i agol soldia Italimi.
44010002	Anen aman nanda' lotuwi naloma hiasi ananisi sagape ipat atotai sanda' lotu ma God. Anen nagaso'as moni mais hiasi ma nagatopalopa esis Juda isimba kwahusi otamba mais akasi. Ea' dondol nandabetena God.
44010003	Anef nemaf wambomota awin nendemba'a 3 klok, anen nati anom maefah si'i na'oh nandondo'ah a' mataga alihim a'owa'. Nati anona ensel Godi nafi'mai anen na'ipana na'i, “Konilias.”
44010004	Ea' Konilias natolona, a' ombel mahana a'owa' na'i, “Dembinai, ina' na'i main?” Ea' ensel na'ipana na'i, “God a' name' beten ine'ini ea', okom ma'i waf ina' nanda'afa nagaso'as moni mais nagatopalopa amam nematawa hiahawes akasi. Ea' God ata' okom mapomas atin sape.
44010005	Dei' ina' nesapa' anom amam mofo'o Jopa mowando'ma anona aman agilinama Saimon agol wa'agol Pita. Mofalana nifi'i.
44010006	Aman anamba nape ipat anona Saimoni, anen nagandondomba agwafih bulmakaumi. Ipat ananitai totawa felefele'ma naoh gwafe' gogotambela.”
44010007	Ensel na'ipa Konilias ea', a' nafe'. Ea' Konilias nofalai amam biam ananimi manda'mana maoli maloma anona soldia. Soldia anamba nanda' lotu dondoli nape nanda' maola Koniliasi.
44010008	Ea' Konilias na'ipa amam amamba wanom andeande'ma basef ifimba hi'alef, ea' nasapa'am mafe' wambel ambalemba Jopa.
44010009	Ea' amom wanom mosafel mafe' ma'oh ufia'w. Ama lala mosafel mafe' mataga felefele'ma Jopa. Nogota atamba awin nandasapa' Pita a' nalota natoma ipat ando' ilifa nondabeten.
44010010	Ea' nolomahana na'i nea' gwa'aisi, apa' esis ata' sanda'as atin, ea' anom maefah matagamana si'i koh dondo'ah.
44010011	Nati otaga ilif a' nandawisi' ea' anona maena si'i lowaf lu'unai endilisi nisila'i ilif nowalai. Anom maefah mahapila da'malififa biafigin biafigin malana nisila'i.
44010012	Hiahaom magala lowaf anamba nomoni, mafis hiahaom hiami, amiguf hiagof haogof fagail alupi, faloma uguf mamimami hiami.
44010013	Ea' anagol malogol ga'ipa Pita ga'i, “Pita, ina' safel neha mafis nea'am.”
44010014	Owa' Pita na'ipana na'i, “Dembinai, ae' owa'i endilisi. Ae' ina ea' anis mafis apa' Juda maga'i awasisi, owa'.”
44010015	Ea' malogol agalemba ga'ipana wapani ga'i, “Hiahaom God naga'i bu'wami, amamba ina ni'i awami, owa'i.”
44010016	Amamba matagamana wanif na'amba, ma main, kwafalis a' motanima malota otaga heven wapani.
44010017	Ea' Pita okom malamafe'ma hiahawes isimba na'i, “Koh dondo'ah inimba ae' agatulumi kofagema mamahoma?” Anen okom mandanda' na'amba atapina nape owa', amam amamba Konilias nasapa'am magafi'ii a' mataga mahali'asa ipat Saimon nagapautai. Ea' mogawata, mafi'i malutu utaitama.
44010018	Ea' mofalana ma'i, “Saimon agol wa'agol Pita, anen nape na'a a'a owa'?”
44010019	Pita ata' nape okom mandanda'ma hiahawes isimba owa', Ambal bu'unai Godi na'ipana na'i, “Neme'! Amam amamba wanom ma'i molaoma ina'.
44010020	Ina' safel nisila' ea' nefe' nelomom. Ina' owa'i okom mope hiahaoma, owa'. Dei' main, ae' atowe asapa'am mafi'i.”
44010021	Ea' Pita nisila'ma amom amamba na'ipam na'i, “Aman anamba ipa' pa'i pigalaomanai ae' ea' ma'uwi. Ipa' pafi'mai main?”
44010022	Ea' ma'ipana ma'i, “Konilias anen kepten dembinai nugumafi soldia 100-pelaim hiamii, nasapa'afa wafi'i. Anen nagape hilili'i nanda' lotuma Godi. Esis Juda hiasi saga'i, ‘Anen aman bu'unai.’ Anona ensel Godi na'ipana ma nofalena negafe' ipat ananitai, ma ata' nogame' anif basef ine'ifi.”
44010023	Ea' Pita na'ipam a' mawis ipat nomon, nao'wam numafiam mape owamb ambamba. Wafilu nosafel a' nafe' nalomam. Anom amam Kristen Jopaimi mafe' malomana.
44010024	Amom mosafel mafe' ma'oh owamb atotomb ufia'w, ea' mafe' mataga Sisaria. Ea' Konilias nape nasasa amom. Anen nali' nofalai esis wambota atis ananisi saloma alipisi ananisi endilisi sunduwa'anima sape.
44010025	Ea' Pita nafi'i na'i a' nuwisi ipat owa', Konilias nafi'i natagamana nindiwa nembawa felefele'ma bo'wagah Pitai nanda' lotu nasa'ma agol ananigili.
44010026	Owa' Pita nasa'mana na'ipana na'i, “Ina' safel. Ae' wapani epen atowe si'i ina'.”
44010027	Ea' Pita naloma Konilias ma'i, a' mawis ipat nomon, nati amam nematawa hiasi sandakolas sape.
44010028	Ea' Pita na'ipas na'i, “Ipa' pegawa ea' mu'uli apa' Judai ma'i owa'atin endilisi ma apa' mefe' mugawis ifagw a'a mope mogaloma anis epes daias owa' Judaisia, owa'. Apa' God a' nihimba'me ma anis epes owa' Judaisia si'i ipa' na'a na'ipi na'i, ‘Ina nendafa'ma anin epen ni'i anin nanda' waf awafii, owa'i.’
44010029	Ea' ae' ina esambala basef ifimba God naga'ipiefi, owa'. Ea' ame' fala ipe'ini afi'i. Dei' a'i ihali'ipa, “Ipa' pefale afi'i ma main?”
44010030	Ea' Konilias nagwamana na'i, “Hiahawes sagatagama ae'i ma dei' nimaguf a' wanif fafe' ea', isimba na'amba. Ae' ape andabeten ipat ae'atai, nogota awin newala nagape owambuguma 3 klok. Nogota ea' na'amba atin si'i dei'. Andabeten ape owa', ati anona aman nalutu felefele'ma amaga ae'agai, luwaguf maim ananimi a' mombal mataga magala' a'owa'.
44010031	Ea' nofale na'i, ‘Konilias, God name' beten ine'ini ea', okom mapoma hiahawes hiasi ine'isi naso'asas nagatopalopa esis isimba hiahawes akasi.
44010032	Ea' ina' nesapa' anom amam mofe' Jopa mofalai Saimon agol wa'agol Pita. Aman anamba nape naloma anona Saimon ipat ananitai, nagandondomba agwafih bulmakaumi. Anen nape felefele'ma naoh gwafe' gogotambela.’
44010033	Ea' dei' ae' kwafalis asapa' anom amam mafe'mago ina' ea' dei' ina' nanda' waf fasifi a' nafi'i. Dei' apa' hiapai mafi'i mape na'a ma naep Godi ma mogame' basef hiafi Dembinai nagase'enaef ine'i ma niga'ipapaef.”
44010034	Ea' Pita na'ias na'i, “Endilisi atis, dei' ae' egawa okom Godi anen ina okom ma'i wambota mini'ap esis Judai atis, owa'atin.
44010035	Anen okom maimaila epes mamahisa sanda' lotuma anini sanda' waf fasifii.
44010036	Ipa' a' pegawa basef ifimba God na'if fagafe'ma apa' mini'ap Israeli. Anen nawalapa basef bu'wafi Jisas Kraisi, anen Dembinai ma epes hiasii nanda'apa mataga nembel atifimbil maloma God opalef fepe sa'umbel fegalomana.
44010037	Ipa' a' pegawa, fowa' Jon nawalapa basefa esis sogombema opalefa waf awafi ma sogofa' baptais, nogota atamba basef fafe' itap lu'upa Galili ea' fataga anamba walemb hielimbi agol Judia.
44010038	Basef ifimba, basef Jisas Nasaratinai. God a' nandandepana na'amba. Anen naso'ana Ambal bu'unai Godi naloma banagami lu'wami. Ea' nafe' walemb hiagoma ganigani natopalopa esis amam nematawa. Ea' dei' God nape nalomana nanda' epes hiasi Satan nagahambombagasi ambo'wes wapani.
44010039	“Ea' ae' afi'i aloma amom wanom afa' wagawalapa basefa hiahaom amamba banagami anen nanda'am gani Jerusalemi naloma analemb walemb daialemb hielimbi apa' Juda magapoma. Ea' esis sandolona lawag sahana naga' ma waf afamba.
44010040	Ama nimaguf bif hi'alef ea' fagafe'ma wanifi God nasa'mana nosafel wapani nawalapana alihina.
44010041	God ina nihimba'masana Juda hiasi hi'alas satolona, owa'. Nihimba'ma afa' atofa fowa' God nandandepafa ma ogawalapa basef ananifii. Anen notanima nosafel matmat wapani ea' wa' gwa'aisi walomana.
44010042	Anen na'ipafa dindinipa uga'ipa esis amam nematawa ogawalapa basef alihif na'amba. God nandandepa aman anamba ea' ma anaf nogape aman nonda'masa kota epes isimba sagape namisi soloma isimba sagaga' ea'i.
44010043	Amom profet hiami ma'iasa anen na'amba ma'i, ‘Banagami ma agol ananigili atogol God nakwaha waf awafi esis amam nematawa hiasi sagahapifanai.’”
44010044	Pita ata' na'i basef ifimba atin owa', Ambal bu'unai Godi nisila'i ma amam nematawa hiasi sagame' basef Godi nawisas.
44010045	Amam amamba Judaimi magahapifi mafi'i magalumai Pitai mosafel gogolalasom kwapete' ma mati God nagaso'as Ambal bu'unai ananinai dowaf si'i presena esis amam nematawa owa' Judaisia wapani.
44010046	Amom Juda mame' esis sa'i anoga diga naninani sasa'ma agol Godi ea' amom gogolalasom kwapete'. Ea' Pita na'i,
44010047	“Ina anin epen la'ifina nindaiwa'ma sogapisi' amam nematawa isimba embel, owa'atin. Esis a' sofa' Ambal bu'unai Godi na'amba atin si'i apa'.”
44010048	Ea' na'ipa esis dindinip na'i, “Ipa' pefa' baptaisa agol Jisas Kraisi.” Ea' sa'ipana sa'i, “Ina' ata' nepe nelomapa anif nimaguf wapani.”
44011001	Ea' amom aposel maloma esis sahin owan sagahapifanai sagape anamba Judia hiagomai same' basef ifimba ma anis amam nematawa owa' Judaisia wapani sofa' basef Godi sagahapilif.
44011002	Ea' Pita notanima nondowasa' Jerusalem, owa' anis epes Juda sagahapifa basef Godi sape. Esis sahapila waf fowa'ifi dindinip sa'i esis hiasi sagahapifanai sondagi'ma mu'uli esis Judai ma mogatopa' alop amamipi. Ea' solola'agomana dindinipa basef ananifi
44011003	sa'ipana sa'i, “Ina' a' nafe' nawis ifagw amam amamba owa' Juda mogatopa' alopia na' gwa'aisi nalomam.”
44011004	Owa' Pita na'ipasa basef laufi ma hiahawes hiasi sagatagai. Nali' na'ipasa basef dambadamba fagali'i nailif nafe' nafe' nambif. Ea' na'i,
44011005	“Ae' ape taun Jopa andabeten ape owa', okom ae'ami mandambemef ati anis hiahawes si'i andanda'oh. Anom hiahaom lu'wami misila'i ilif si'i lowaf laufi endilisi. Hiahaom magahapila lowaf anamba da'malifinama biafigin biafigini mahapilana malana nowalai heven ilif ea' nafi'mai ae'.
44011006	Ea' ae' a'i ata' egawa amamba andeande', atologon nomon lowaf anamba ati hiahaom mamimami hiami magape nomona lowaf anambai. Ati mafis hiam haom magalutu itapi mafis alupumi maloma uguf amiguf hiahaom magail alupi.
44011007	Ea' ame' anagol malagol ga'ipi ga'i, ‘Pita, ina' safel neha anom mafis nea'am.’
44011008	“Owa' a'ipa Dembinai a'i, ‘Dembinai, ae' andaiwa' endilisi! Fowa' ae' ata' sa'owe afi'i afi'i ataga dei' ae' ina aga' anom maefah awami alugumii, owa'atin.’
44011009	“Owa' malogol agalemba gafi'i ilif wapani bif ga'i, ‘Hiahaom God nanda'ami magataga bu'wamii, amamba ina a' ni'i alugumi, owa'i.’
44011010	Hiahaom amamba matagama ae' wanifa ea', motanima malota heven ilif hi'alam.
44011011	“Ama main, dei' atef amam amamba wanom mafi'i mataga ipat atamba afa' wagapoma. Anona aman nagape Sisariai nasapa'am mafi'mai ae'.
44011012	Ea' Ambal bu'unai Godi na'ipi na'i, ‘Ina' fo'o lomago amom, ina' owa'i okom molamefe'a.’ Amom sahope amamba wanom wanom mafe' malome. Ea' afa' wafe' wawis ipat aman anambai,
44011013	na'ipafa ma nagati ensel nagalutumana nomon gani ipat ananitai na'ipana na'i, ‘Ina' nesapa' anom amam mofe' Jopa mi'ipa Saimon agol wa'agol Pita ma nigafi'mai ina'.
44011014	Ama noga'ipina anif basef ina' ma basef ifimba atifa God notopalopa ina' negaloma esis wambota ine'isi soloma esis sanda' maol ine'inii ma nofa'epa nokwahomepa waf awafi pitanimai pegape andeande'.’
44011015	“Ea' ae' asoumbai basef a'if, Ambal bu'unai Godi a' nisila'mai esis, nafi'i na'amba atin si'i nali' nagafi'mai apa' Juda dambadamba.
44011016	Ea' okom mapoma basef ifimba Dembinaii wapani. Ifimba faga'i, ‘Jon napisi'as embel, apa' ina embel atembal, owa'. Atiasi pefa' Ambal bu'unai Godi nuwisipa.’
44011017	Fowa' apa' mogahapifa Dembinai Jisas Krais ea' God naso'apa Ambal bu'unai ananinai apa' dowaf si'i presen. Ea' dei' ae' ami ma la'ifiwi egasopama God? Owa'atin.”
44011018	Esis same' basef ifimba Pita naga'ipasafi ea' ukup paso'asa basef ifimba asasifi saso'ma agol Godi sa'i, “Dei' apa' a' mogawa God nambema nelelemb esis amam nematawa owa' Judaisia ma esis wapani safe'ma anen sogape ambal namili.”
44011019	Fowa' amom magaha Stiven nagaga'i manda' nimanimi lu'wami matagama esis Kristen amam nematawa mahas. Ea' esis sagahapifanai safa' safe'agon ganigani ea' sataga anambel wambel Antiok safe' anep itap biafip lu'wapi Saiprusi Fonisia sawalapa basef Godi ma esis Juda atis. Anis daias owa'atin.
44011020	Apa' anom amam Saiprusimi maloma anom Sairinimi mafe' Antiok mawalapa basef ifimba ma esis Grik wapani. Amom mawalapa basef bu'wafi ma Dembinai Jisas Krais.
44011021	Ea' banagami Dembinaii atom mape maloma amom, isimba atis dei' amam nematawa hiasi sambema nelelemb safi'mai Dembinai.
44011022	Ea' esis amam nematawa Kristen sagape Jerusalemi same' basefa isimba ea' sasapa' Barnabas nafe' Antiok.
44011023	Anen nafe' nataga nati God nanda' esis bo'wesa waf bu'wafi numafias nandagalamas. Nafela ukup esis amam nematawa hiasi ma sogaila Dembinai banagambel dondol.
44011024	Barnabas anen aman bu'unai, Ambal bu'unai Godi nape si'inama anen, nagahapifana datimai. Ea' natopalopa esis amam nematawa mini'ap laupi ma sagahapifa Dembinai ea' sawisi mini'ap ananipi.
44011025	Ea' Barnabas nafe' Tarsus nolaoma Sol.
44011026	Ama natolona, nofa'ana nafi'i Antiok. Ea' amom biam mape anagol afagol si'igili maloma esis Kristen amam nematawa sagape Antioki mawalipa mini'ap laupi amam nematawa ma basef Godi. Ea' esis amam nematawa sagaila Jisasi, anis daias sofalas agol agalemba Kristen dambadamba wambel ambalemba Antiok.
44011027	Nogota atamba anom profet magape Jerusalami miliana Antiok.
44011028	Anona profeta amom sofalana sa'i Agabus, anen nalutu banagonama Ambal bu'unai Godi ea' nawalapa basefa nemaf lu'wafi nolomogahasafi atiasi fegataga itap walemb anamba hiagoma. Ama a'i owa' main, aman anamba Klodius nataga nape gavman dembinai esis Romi, nogota atamba nolom lu'unai a' nataga si'i fowa' Agabus naga'ias.
44011029	Ea' esis amam nematawa sagaila Jisas Kraisi sa'i basef sandame'maefa sogofa' anin moni negafe'ma esis alipisi sahin owan sagape Judai ma sogatopalopas. Esis Kristen atona atin ukup pandanda'ma moni naga'omasi sawalogon saso'as du'wanin hiani nafe'ma maol inimba. Anis otamba hiambai saso'asa hiambai apa' anis otamba kwaia'umba saso'asa kwaia'umba. Hiasi sanda'as na'amba atin.
44011030	Esis sanda'as na'amba, sasapa' Barnabasi Sol biam mofa' moni inimba mafe'ma amom agufumi mugumafi esis amam nematawa Kristen sagape Jerusalami.
44012001	Nogota atamba dembinai king Herot nahambombaga anis amam nematawa Kristen.
44012002	Ea' na'ipa anom soldia ananimi maha Jems, Jon sahomana bainat naga'.
44012003	Ea' anen nati esis Juda sa'i aho'ma isimba ea' nanda' kalabusima Pita wapani nogota atamba esis Juda sanda' gwa'aisi lu'wasi saga' bret wafitai owa' togatifia.
44012004	Anen nombalo' Pita nanda'ana nanda' kalabus. Ea' nanda'ana nafe'ma soldia misi'ah biahi biah ea' mumafiana. Herot okom mandanda' na'i ota' ma esis Juda sope sea' gwa'aisi lu'wasi saga'i Pasovai ma hi'ilas, dao' a' nola'i Pita nuwisi ando'ma naep amam nematawa hiasi sotolona, a' nohana noga'.
44012005	Owa' Pita napani kalabus amom mape mumafiana. Apa' lifilafi esis Kristen sandabeten banagambela God nugumafiana.
44012006	Ama wafilu Herot na'i nofa' Pita nefe' kot. Ea' nemaf afamba owa' ata' fetaga ulala, a'i owa' owamb ambamba Pita na'oh la'afena anom soldia biam. Amom mowa' Pita sen biafin. Anom soldia malutu mumafi uta ipat atamba sanda' kalabusa.
44012007	Ea' kwafalis atis atef bif owa', ensel Dembinaii nataga naloma nogogala'i nogala' nawis ipat sanda' kalabusa nomon. Ea' ensel napisi lambeh Pitai ninimbalana na'ipana na'i, “Ina' safel kwafalis.” Ea' sen pele'atana dowaf lagof Pitai nowa na'oh itap.
44012008	Ea' ensel na'ipana na'i, “Ina' waho' let nugundisa klos la su bo'wagah ine'igahi.” Ea' Pita nanda'am si'i ensel naga'ipana. Ea' ensel na'ipana wapani na'i, “La saket ine'inai nigi'ma ae' nifi'i.”
44012009	Ea' Pita nakwaha ipat sanda' kalabusa nomon nagi'ma ensel a' nafe'. Apa' anen ina nogawa hiahawes isimba ensel nanda'asi na'i endilisi, owa'. Pita na'i owa', si'i na'oh nandondo'ah atin.
44012010	Amom biam mafe' makwaha amom plisman malutu magali'i mafe' mikila' anom wapani ea' mafe' mataga uta lu'utai ainambitai. Uta atamba sagafe' tauna. Ea' uta atamba lu'utai tandawisi' dowafa amom biam. Ea' amom makwaha kalabus mawisi ando' a' mafe' ano'w ufia'w. Ea' kwafalis atis ensel a' nandambaho'ma Pita nafe' anagon.
44012011	Ea' okom Pitai a' mataga alihim nogawa na'i, “Dei' ae' egawa endilisi. Dembinai nasapa'i ensel ananinai nafi'i natagwahowe ma lagol dembinai king Heroti, ma awami amamba hiami esis Juda ukup papoma sa'i sonda'me ami.”
44012012	Anen okom mandanda'ma isimba ea', nafe' ipat Mariai, Jon Mak ma'mana nati esis Kristen sandakolas sape ipat atamba atota sape sandabeten.
44012013	Ea' Pita nafe' nalutu naha uta ando', ano'w nemata'w kwanda'mas maoli agili'wa Roda kwafi'i kwa'i kuwisi' uta.
44012014	Owa' kwame' malogol Pitai a' kogawana, okom akwa'umi sonaha'w a'owa' ea' ina kwawisi' uta, owa'. Kwasagih kotanima kwafe' nomon kwa'ipas kwa'i, “Pita nani nalutu uta ando'!”
44012015	Owa' esis sa'ipa'w sa'i, “Ina' okom maolena a'a!” Owa' ako'w dindinapi'w kwa'ias kwa'i, “Owa'atin. Endilisi atis, anen nalutu ando'.” Ea' esis sa'i, “Anamba ensel ananinai atona.”
44012016	Owa' Pita ata' nalutu naha uta atapina. Ea' esis same'ana safe' sawisi' uta satolona, sosafel gogolalasis kwapete'asa anen.
44012017	Ea' Pita nanda' lagol atogol na'ipasa sogasopama malogof. Ea' na'ipasa hiahawes isimba Dembinai nofa'ana nakwaha ipat sanda' kalabusa nao'wana nagawisi ando'. Ea' na'i, “Ipa' pi'ipago Jems nolomago sahin owan ama hiahawes isimba.” Ea' nakwaha esis notanima nawisi ando' nafe' anagon.
44012018	Ama awin natafi, amom soldia matimana owa', a' mosafel gogolalasom kwapete' nomonas hiahawes sapaomana ea' ma'i, “Pita nafe' ani?”
44012019	Ea' Herot wapani nala' nolaoma Pita, apa' owa' owa'atin, ina natolona nofa'anai, owa'. Ea' nandambema nahali' amom soldia nanda' kotimama noham mogaga'. Ea' Herot nakwaha itap lu'upa Judia nafe' niliana napani wambel Sisaria.
44012020	Anen okom numbutinama esis amam nematawa sagape walemb lu'walimbi bialemb Tairi Saidon. Ea' anis epes Tairi Saidon sakolata safi'mai anen. Ea' sali' solaoma Blastus, nanda' maola dembinai kingi. Ea' sonandana basef salefa sonda' okom anamba wandafunai nogaga'. Dei' main, epes sagape walemb ambalemba bielimbi sogofa' gwa'aisi ma itap lu'upa kingi.
44012021	Ama anef nemaf Herot nandandepafi anen nandausa sosaf dembinai kingi ea' nape natoma sia kingi nanda' basef lu'wafi ma esis.
44012022	Ea' esis sematefana sa'i mehip sa'i, “Anamba malogol anona dembinai si'i God. Anen ina malogol anona epeni, owa'atin!”
44012023	Ea' Herot ina ata' nasa'ma agol Godi, a' owa'atin. Na'amba dei' atef ensel Dembinaii nahana. Ea' asagof uguf sa'usa'usi sahana sahahape' alop ananinai ea' afuna.
44012024	Ea' basef Dembinaii fataga banagef fafe' walemb hielimbi ma epes hiasi sogahapifana.
44012025	Barnabas naloma Sol mambifa maol God nagaso'amani hi'alan Jerusalem ea' motanima mafe' Antiok mao'wa Jon Mak nafe' nalomam.
44013001	Esis amam nematawa Kristen sagape Antioki anom amam magawalapa basef fasifi Godi mape. Anom profet maloma anom tisa magawalipasa basef Godi isimba sagahapifanai. Agof amamugufi agwafomba. Barnabasi Saimon agol wa'agol Naisa, Lusius, anen wambel Sairininai, maloma Sol, a Manain, anen alipunai Heroti gavman dembinai.
44013002	Esis Kristen sololama gwa'aisi sanda' lotuma God atona sape. Ea' Ambal bu'unai Godi na'ipas na'i, “Ipa' pendandepa Barnabasi Sola maol inimba ae' efalam andandepam monda'ani.”
44013003	Ea' esis sololama gwa'aisi sandabeten, sawamona lagofa amom biam sasapa'am mafe'.
44013004	Ambal bu'unai Godi nasapa' amom biam mafe' miliana anambel wambel Selusia. Ea' malota anop sip na'amba Salusia pofa'am mafe' anin ailan Saiprus.
44013005	Ea' mataga Salamis, mawis nomon ipat esis Juda sandakolasatai ma'ipasa basef bu'wafi Godi, Jon Mak wapani nape nalomam natopalopam.
44013006	Amom mafe' mataga walemb ambalemba hielimbi bagape ailan inimba Saiprusi, ea' mafe' mataga wambel Pafos bape bagandi'i. Ea' mati anona aman anen Judainai. Anen nanda' ko'op pagaloma hiahaom mamimami baso'amii. Anen profet nagambaso'ma esis hiasii, agilinama Barjisas.
44013007	Anen alipunai ma dembinai gavman agilinama Sergius Paulus. Sergius Paulus anen nomonas fasisi sagapaunai. Anen nofalai Barnabas naloma Sol mafi'i ma anen nogame' basef Godi ma amom.
44013008	Owa' aman anamba agol ananigili diga Griki sa'i Elimas, nanda' ko'opi nataloga amom biam Barnabasi Sol. Na'i nupati okom gavman anamba dembinai ma ina atiasi nohapifa basef Godi.
44013009	Owa' aman anamba Sol, sogofalana Poli, anen banagami lu'wami Ambal bu'unai Godi magapaunai. Ea' anen naep do' Elimas natotolona na'ipana na'i,
44013010	“Ina' awani nogama Satani! Ina' bounai ma waf afamba hiafi fasifi! Waf afamba baso'amifi hiafi awafi asi'ifa ina' endilisi! Ina' nimaguf hiafi dondol nagambemefa basef endilisifi bu'wafi Dembinaii fagataga baso'afi. Dei' maina ina' nandaiwa'ma negakwaha waf awafi ine'ifi?
44013011	Ea' dei' ina' neme'. Dei' Dembinai a' nehena lagol ananigili ea' atiasi naep ine'ipi pese'ena. Ea' ina' atiasi niti awin alipini, owa'. Ea' nepe na'amba atin anif nimaguf.” Pol na'ias na'amba ma ea', kwafalis atis anom maefah si'i ilagwi akot tasopama naep Elimasi. Ea' naha ganigani nafe' nolaoma anis epesa sogahapila lagof ananigufi ma sigihimba'mana ufia'w anen.
44013012	Ea' gavman anamba dembinai nati hiahawes isimba gogolalasona endilisi ma basef Dembinaii ea' dei' nahapifa Jisas.
44013013	Pol naloma amom magalumanai makwaha wambel Pafos ea' sip pofa'am mafe' anambel wambel Perga bagape anep itap lu'upa Pamfilia. Owa' aman anamba Jon nakwaha amom notanima nafe' Jerusalem.
44013014	Ea' makwaha wambel ambalemba Perga mafe' mataga anambel wambel Antiok bagape anep itap lu'upa Pisidiai. A'i owa' nemaf afamba sabat esis Juda sagapoma noma'wafi amom mafe' mawis ipat Juda sandakolasatai ea' matoma sia.
44013015	Ea' anona aman natalifa basefa mu'uli God nagaso' Moses faloma basef amom profet maga'iefi ea' ma main, amom agufumi Judai masapa' basef fafe'ma Pol naloma amom manda' maol atini ma'ias ma'i, “Alipipai, ipa' i'i anif basefa fegewa' banaga ukup esis amam nematawai ma, dao' ipa' awi kiaef.”
44013016	Ea' Pol nosafel nasa'ma lagol na'i basef na'i, “Ipa' Israel hipai paloma ipa' anipa epes penda' lotuma Godi, ipa' peme' basef ae'afi.
44013017	God dembinai esis Israeli, anen nandandepa esis akusapa ape'isi ma afamba esis sefe' sailas sagapani itap apamba lu'upa Isip ea' anen nanda'as sataga hias a'owa' mini'ap laupi. A'i owa' main, banagami ananimi atom nofa' esis sakwaha itap apamba safi'i.
44013018	Ama owa', anamba wafigima fataupigima nofa' nimanimi ma waf asasifi ma afagof agwafomba 40-pelaiguf.
44013019	Ma itap lu'upa agilipa Kainan anen nahambombaga misi'ah 7-pelaih amam nematawa hiasi ea' naso'asa itap apamba pafe'ma esis Israel,
44013020	ea' sahapila itap apamba sape afagof agwafomba 450-pelaiguf. “Ea' anen nasa'ma amom dembami esis Israeli ea' amom mumafi esis sape sape satagama nemaf aman anamba profet Samuel nagataga.
44013021	Nogota atamba esis sawa salef sa'i sofa' anona king dembinai, ea' God naso'asa anona aman Sol, Kis nogamana. Aman anamba nataga mini'ap Benjamini. Ea' anen nape king dembinai ma afagof hiagufi 40-pelaiguf.
44013022	“A'i owa' main, God nali'amona king Sol, nanda' Devit nataga nape king asasinai. Anen na'ipasa aman anamba Devit na'i, ‘Devit nogama Jesii, okom ae'ami maimailana a'owa'. Anen atiasi nogaila okom ae'ami atom maga'iasi.’
44013023	Ea' God nanda'as na'amba si'i fowa' na'ias na'i nonda'as. Ama wambota Deviti owagama God nosa'ma Jisas, aman anamba nogofa' apa' Israeli.
44013024	Fowa' Jisas ata' owa' nifi'ia, nogota atamba aman anamba Jon nawalapa basef na'ipa esis Israel hiasi ma sombema nelelemb sokwaha waf awafi sefe'ma Goda sogofa' baptais.
44013025	Ea' felefele'ma Jon na'i nonda' maol ananini hi'igalan, a' na'i, ‘Ipa' ukup papoma ae' pa'imama? Ae' ina aman anamba dembinai ipa' pape pegehafanai, owa'. Ipa' peme'! Aman anamba anaf nigi'ma ae' nogafi'ii, anen bu'unai nikila' ae'. Ae' ina bu'uwai ma egatagwaha mandelefa su ananimi, owa'.’
44013026	“Ipa' sahin owan, ipa' mini'ap epes pagataga Abrahami, anipa ea' daipa panda' lotuma Godi, peme'. Dei' basef ifimba God nasapa'ef fafi'mai apa' hiapai. Basef ifimba ma anen atiasi nofa'apa mokwaha waf awafi mogotanimai.
44013027	Ea' esis sagape Jerusalami saloma amom agufumi asasimi, esis ina sogawa aman anamba nofa'apa mogotanimaii, owa'. Esis ina sogawa andeande' basef ifimba amom profet fowa' maga'iefi, owa'. Anom agufumi matalifif sabat nimaguf hiafi sagapoma noma'wafi. Apa' ina sogawef, owa'. Basef ifimba atif fataga endilisi nemaf afamba esis sanda' kotima Jisas saga'i anen aman aunai ma sahana nogaga'.
44013028	Esis ina sati anif basef kofagefa waf awafi ma sohana nogaga', owa'. Ea' sofalai gavman dembinai Pailat ma ni'i aho'ma mohana nogaga' dowaf.
44013029	Esis sanda'as hi'alas hiahawes isimba si'i fowa' amom profet ma'i basef manda'ef fagape buk Baibeli maga'ifa anini. Ama main, esis satagwaha anen nisila'i lawag usi'igai ti'wanaegai ea' sawana anota matmat.
44013030	Owa' God nasa'mana wapani.
44013031	Esis isimba hiasi sakwaha itap apamba lu'wagoma agol Galili ea' salomana sondowasa' Jerusalemi, esis satolona nimaguf hiafi. Dei' epes isimba safe' sawalapa basefa apa' Israela anen.
44013032	“Ea' apa' dei' ma'ipipa basef fasifi ipa'. Hiahawes isimba fowa' God na'iasa na'i nogaso'asas akusipa ape'isii,
44013033	ea' ma'wis isimba dei' God naso' apa' awasi ananipai ma nasa'ma Jisas nagape namona. Nasa'ma Jisas si'i basef fagape buk Baibel Sam nagafe'ma bifi faga'ias na'amba God na'i, ‘Ina' Nogame ae'inai. Nemaf dei'ifi ae' ataga ahamena ine'iwai.’
44013034	Dei' God nasa'mana wapani matmat, ea' anen ina ata' notanima nofe' matmat wapani folo'olana, owa'atin. Ea' na'amba atin si'i God na'ias wapani naga'i, ‘Atiasi ae' etopalopepa ese'epa basef ifimba fasifi ae'afi ipa', fowa' a'if ea' ma a'i iga'ipanaef Deviti, ifimba andeande'ma ipa' pigahapifif.’
44013035	“Ea' si'i anif basef fagape buk Sami ma anen wapani faga'ias na'amba fa'i, ‘Ina atiasi ni'i aho'ma aman anamba nonda' maol ine'ini datimai folo'olana, owa'atin.’
44013036	“Apa' mogawa Devit nagahapila maol nagaila okom Godii la'afena esis amam nematawa sape sagaloma anini. A'i owa' main, anen naga' nafe' naloma amom bafapana ananimi ea' folo'walana.
44013037	Apa' aman anamba God notanima nagafelona wapanii, anen ina folo'walana, owa'atin.
44013038	Isimba atis dei' ae' a'i ipa' sahin owan pegawa basef ape'ifi ifimba. Aman anamba nakwaha waf awafi ipe'ifi okom maso'anaf.
44013039	Mu'uli inimba God nagaso' Mosesani inimba ina banagani ma negakwaha waf awafi ipe'ifi ma pegape wahifipa andeande', owa'atin. Apa' aman anamba nagakwaha waf hiafi awafi ma ipa' ami pegahapifa anini, ma pegape wahifipa usi'ipa ma naep Godi.
44013040	Dei' ipa' pendegawa waf ipe'ifi andeande' be'ef a'a awef? Na'amba hiahaom amamba awami mifi'mai ipa' si'i amom profet fowa' maga'iami ma'i,
44013041	‘Ipa' panda' basef findiwaifii, ipa' petologon nomonas solasefe' ea' awepa. Ae' anda' anin maol banagani ma nimaguf ipa' ata' pagapaifi. I'i anin epen niga'ipipa maol inimba ai, ipa' ina atiasi pihapifa inimba, owa'.’”
44013042	Ea' Pol naloma Barnabas ma'i muwis mofe' ando', owa' esis amam nematawa sa'ias na'amba sa'i, “Nemaf sabat afamba figagi'i apa' ma'i ipa' bipa pitanima pifi'i ea' pi'ipapa basef ifimba wapani.”
44013043	Ea' esis sakwaha ipat sandakolasatai sawisi ando' ea' esis Juda hiasi saloma anis epes hiasi daias sagi'mam. Epes isimba daias ina Juda, owa'. Apa' esis asofa' waf esis Juda sanda' lotuwafi ea'. Ea' amom biam maso'asa basef esis hiasi ma sape banages sahapifa God nanda' waf bu'wafi ma apa' dowafi.
44013044	Ama a'i owa' main sabat nemaf fagagi'i, amam nematawa sagape wambel ambalembai safi'i sandakolasa sogame' basef Godi. Amam nematawa isimba felefele'ma hi'igalas wambel ambalemba.
44013045	Owa' esis Juda sagati amam nematawa hiasi a'owa' sandakolasi, ea' ukup kowalep endilisi a'owa'. Ea' sa'i basef awafi ma Pol sa'i anen nambaso'mas.
44013046	Ea' Pol naloma Barnabas ina ombal maham, owa'. Amom ma'ipasef banagambel alihif ma'i, “Endilisi, afa' ata' ondase'epa basef Godi ipa' Juda pindali'. Apa' owa', owa'atin. Ipa' apewa' alafugaha basef ifimba. Isimba ipa' pa'ias pa'i, ‘Apa' mandaiwa'ma mogofa' ambal namili ma mogape andeande' lifilafi.’ “Ipa' pa'i na'amba dei' ipa' peme'. Afa' dei' a' okwaha ipa' ofe' ugi'ma epes owa Judaisia wi'ipasa basef ifimba.
44013047	Dei' main, Dembinai na'ipafa dindinipa anif basef fagail buk Baibeli naga'i na'amba na'i, ‘Ae' anda' ipa' si'i lagala'ma esis anis daias owa' Judaisia. Ama ipa' pegatopalopa esis amam nematawa sagape walemb hiagomai ma itap apa'e. Ama anaf efa'as sotanimai hi'igalas.’”
44013048	Ea' esis daias owa' Judaisia same' basef ifimba sandagala a'owa'. Esis sonahasa basef Dembinaii sasa'ma agol ananigili. Ea' amam nematawa isimba God nogosaho'asi ma sogape namis dondol lifilafi, isimba sagahapifa Jisasi.
44013049	Ea' basef Dembinai fafe'agon hi'alagon anamba hiagoma.
44013050	Owa' esis Juda sasa'mai anowa nematawa agufuwai wanda' lotuma Godi waloma anom agufumi magape taun inimba lu'wagomai ea' sahambombaga Poli Barnabas sanda'am kwapete'am. Ea' sagalo'mam wambel asasimbili.
44013051	Ea' amom mandila'ma sopof fagail bo'wagah amamugahi ma mondola'waifa waf awafi fegapoma esis. Ea' mosafel mafe' Aikoniam.
44013052	Esis alipisi sagaila Jisasi asonahas endilisi ea' banagami Ambal bu'unai Godi mape si'ima esis.
44014001	Ea' Poli Barnabas mafe' mataga Aikoniam mafe' mawis ipat Juda sandakolasatai mawalapa basef si'i mali' manda'as. Amom mawalapa basef fasifi ea' esis Judai hiasi saloma anis daias owa' Judaia sahapifa God.
44014002	Apa' anis Juda ina sahapifa God, owa'. Esis sasa'ma nomonasa anis amam nematawa daias owa' Judaisia ea' sanda' epes isimba nelelemb awalemba esis Kristen.
44014003	Amom biam mapani nogota lautai Aikoniam ea' mawalapa basef Dembinaii banagambel alihif. Amom ina ombal maham, owa'. Ma'ipasa basefa Dembinai natopalopa esis dowaf nogowa' banagas. Ea' Dembinai nowa' banaga amom biam, manda' maol banagani naninani si'i God nanda'ani. Ea' dei' esis sogawa basef ifimba endilisifi atif.
44014004	Apa' esis amam nematawa taun inimba sandatopa' mini'ap biafip. Esis nelelemb atifilimb saloma esis Juda, apa' anis saloma amom aposel biam nembel atembel.
44014005	Ama main, esis epes owa' Judaisia saloma esis sanda'ipama sa'i basef sandame'maef saloma amom agufumi asasimi ea' sa'i sonda' Poli Barnabas aom. Sa'i sokwaha otamba soham afum.
44014006	Ea' amom mogawa isimba mafa' mafe' itap lu'upa Likonia ma walemb bialemb Listrai Derbe ea' analemb walemb felefele'ma anamba.
44014007	Amom manda' maol mawalapa basef bu'wafi Godi ma esis sagape walemb ambalembai.
44014008	Anona aman nagape wambel ambalemba Listrai, bo'wagah ananigahi owa' banagogaha. Fowa' anen ata' nagape nembel ma'manai bo'wagah aogah atapigah hapaona ea' aogah hi'alagah. Aman anamba ina nalutu nafe' kwasakwasala, owa'atin.
44014009	Ea' anen name' Pol na'i basef ea' Pol natolona banagambel nogawana na'i aman anamba nahapifa Goda nogataga bo'ona wapani.
44014010	Ea' natolona dindinip na'i basef banagambel na'amba na'i, “Ina' safel nilutu.” Ea' nosafel nandasa'ma kwafalis nalutu ea' nafe'.
44014011	Amam nematawa hiasi sati hiahawes isimba Pol nanda'asi ea' soga sa'i diga Likoniai na'amba sa'i, “Amom god dembami ape'imi biam mataga si'i epes misila'mai apa'!”
44014012	Barnabas sofalana sa'i anona dembinai Sus. Ea' Pol anen aman nanda' basef atumi. Ea' sofalana sa'i anona dembinai Hermes.
44014013	Ipat esis sanda' lotuma Susi totawa ando' taun inimba. Ea' pris nondolalima Susi nofa' anom bulmakau suwafumi maloma anis afis sogowalo'asi ea' nafi'i uta atamba tauni. Anen nalumai esis amam nematawa sa'i sondolali sonda' ofa ma amom biam.
44014014	Owa' aposel Barnabasi Pol mame' esis sa'i basef na'amba, amom mahape' klos maim amom magalami. Ea' masagih mafe' mawala esis amam nematawa la'afisa ma'ipas mehip ma'i,
44014015	“Ipa' epes, dei' maina panda'am na'amba? Afa' wandaiwa'. Afa' biafa ina God dembifai, owa'atin. Afa' epes atofa dowaf si'i ipa' wawalipipa basef bu'wafi. Ama ipa' pegakwaha god amamba falafumi baso'ami ma pefe' pigaila God nagape namona atapinai. Anen nanda' otaga ilif naloma itapi epes hiasi saloma naoh embel lu'wami maloma hiahaom hiami magapaumi.
44014016	Endilisi fowa' nimaguf hiafi nape natiti esis amam nematawa misi'ah hiasi safe'ma waf asasifi.
44014017	Apa' anen ina nape nandambahi'i, owa'atin. Anen nihimba'mapa waf ananifi ma nanda' waf bu'wafi ma apa'. Anen napani heven nanda' asaf falai ma ipa' ea' nanda' hiahaom gwa'aimi bu'wami mataga dondo' nogota amamutai. Ea' nowapanimipa gwa'aisi ipa', nanda' opalef ipe'ilifi sowenahalef.”
44014018	Amom ma'ipasa basef ifimba, manda' maol lu'wani a'owa' magatalagas ina sondolalim sonda' ofamam, owa'.
44014019	Anom Juda magape Antioki Aikoniam mafi'i Listra masa'ma ukup asasipi. Ea' dei' esis sakwaha otamba saha Pol sa'i owa' afuna ea' sahondo'ana nawisi na'oh ando' taun inimba.
44014020	Owa' esis sagahapifa Godi safi'i salutu salipana, a' nosafel wapani ea' nafe' nawis taun. Ama wafilu nafe' naloma Barnabas mafe' Derbe.
44014021	Poli Barnabas mawalapa basef bu'wafi Godi taun inimba ea' masa'ma ukup esis amam nematawa hiasii sataga Kristen, alipisi Jisasi. Ama main, a' motanima mafe' walemb ambalemba Listrai Aikoniam Antiok
44014022	ea' mowa' banaga esis Kristen. Amom ma'ipas dindinip na'amba ma'i, “Ipa' pendape banagepa pindahapifa Dembinai God. Apa' mondame' nimanimi akafimi mamimami ma mugawis nomona maol Godi nope Dembinai nugumafiapa.”
44014023	Ea' mandandepa agufumi mugumafi esis Kristeni mandanda' sios isimba hiasi. Amom mololama gwa'asi mandabetena manda' esis sogape banagesa lagol Dembinaii anamba ea' sagahapifanai.
44014024	Ama main, amom mafe' la'afena anip itap lu'upa Pisidia, mafe' mataga anep itap wa'ol Pamfilia.
44014025	Amom mawalapa basefa esis epes sagape Pergai, ama main, miliana Atalia.
44014026	Anamba Atalia malota sip ea' pofa'am mafe' Antiok. Wambel ambalemba fowa' esis Kristen sandandepam magapoma lagol Godi ma nagatopalopam dowafa monda' maol inimba dei' manda'ani hi'agalani. Ea' dei' motanima mafi'i wambel ambale'e.
44014027	Amom mataga Antiok mofala esis muwa'anias sanda' kolasi ea' ma'ipasa basefa maol Dembinai nape nalomam natopalopam manda'ani. Ea' ma'i, “God nanda' ufia'w kwagala esis amam nematawa hiasi anis daias owa' Judaisia ma sogahapifa Krais.”
44014028	Ea' mapani anif nimaguf hiafi maloma esis sagahapifa Kraisi.
44015001	Anom amam magape Judiai miliana mataga Antiok ma'ipasa basef esis Kristen sagape wambota atota Godi. Masefela basef ma'ipas ma'i, “I'i ipa' pindaiwa'ma pigaila waf God naga'ipa Mosesafi ma owa' petopa' alop ipe'ipia, atiasi God ina nuwambilaipa pitanimai, owa'atin.”
44015002	Amom ma'ias na'amba, manda' ukup Poli Barnabasi numbutip a'owa' ea' ma'i basef banagafi mandahihianama maloma amom Judaimi. Ea' esis Kristen sandandepa Poli Barnabas maloma anom amam magahapifa Kraisi wapani mondowasa' Jerusalem ma'i basef ifimba monandonaef maloma amom aposel maloma agufumi siosi.
44015003	Esis Kristen sasapa'am mafe' ea' mafe' la'afena itap lu'upa Fonisiai Samaria. Ma'ipasa basef esis Kristen sagape itap apamba biafipi ma sogogawa God ea' nambema ukupa anis epes daias owa' Judaisia. Esis Kristen same' basef ifimba fanda' esis sandagala a'owa'.
44015004	Amom mafe' mataga Jerusalem, amom aposel maloma esis amam nematawa Kristen saloma agufumi asasimi sosafel sandalalamam sanda'mam gude amom. Ea' Pol naloma Barnabas mosafel ma'ipas basefa maol hiani God natopalopama manda'ani.
44015005	Owa' anom Kristen Farisi mosafel ma'ipa esis ma'i, “Ipa' pendatopa'masa alop asasipi, pi'ipasa sogaila wafa mu'uli God nagaso' Mosesani.”
44015006	Ea' amom aposel maloma agufumi mugumafi maol Godi mandakolas mape ea' monandona basef ifimba.
44015007	Amom ma'i basef hiafi ma ea', Pita nosafel nalutu na'ipam na'i, “Ipa' sahin owan, ipa' pegawa, fowa' God nawaloga maola afa', ea' Anen nosaho' ae' ea' ma egawalapa basef bu'wafi ananifi ma epes daias owa' Judaisia seme'efa sogahapifa God.
44015008	God nogawa nelelemb esis amam nematawa hiasi ea', nihimba'mafa nembel ananimbili ila ma esis. Anen nihimba'mapa na'amba ea' naso'asa Ambal bu'unai Ananinai esis si'i nagaso'apana apa'.
44015009	Anen ina nanda' anef wafa apa' a anef waf daiaf esis, owa'atin. Esis sahapifa God isimba atis opalef asasilifi fataga bo'walef.
44015010	Dei' maina ipa' pa'i ata' pegagwamba God? Ipa' ina pegwambasa hiahaom nimanimi esis Kristen sofa'am, owa'i. Fowa' esis bafasapa ea' apa' wapani, ina la'ifipama mogofa' nimanimi ma mogatopa' alop ape'ipi, owa'atin.
44015011	Apa' mogawa ufia'w akwamba Dembinai Jisas nagatopalopapa dowaf, dei' God nofa'apa mutanimai ea' ananipai, apa' maloma esis wapani.”
44015012	Pita na'ias na'amba owa', esis sandakolas atogini ina ata' sa'i anif basef, a' owa'atin. Ea' sambe' aligaha Barnabasi Pol. Amom biam mawalapa basef hiafi ma God nowa' banagam manda' hiahaom banagami si'i anen nanda'ami ma nogohnaep esis amam nematawa owa' Judaisia.
44015013	Amom ma'ipasa ea', Jems na'ias na'i, “Ipa' sahin owan, ipa' peme' basef ae'afi.
44015014	Simeon na'ipapa ea' ma dambadamba God nihimba'mapa nali' nagati esis amam nematawa owa' Judaisia uwahipis nowambilai anis sogape ananisi.
44015015	Ea' basef fowa' God naga'ipa amom profet fagail buk Baibeli ea' na'amba atin si'i ifimba. Basef ifimba faga'ias fa'i,
44015016	“Anafa ae' itanima igafi'i, ipat atamba Deviti ea' tagatuwi, atamba atiasi esa'mata totawa wapani. Hiahaom ipat atambai ea' awasim, amamba atiasi enda'am motaga dambaim wapani, ea' esa'mata totawa.
44015017	Ma atiasi esis soloma anis daias sogololama Godi wapani la' lawa sogolaoma Dembinai, isimba hiasi efalasi ea' ae'asi.
44015018	Fowa' gani endilisi Dembinai nawalapa basef ifimba ea' dei' wapani na'if na'amba atin.”
44015019	Dei' nomonas ae'asi sandanda' na'amba. Epes anep mini'ap asagambema nelelemb sagafe'ma God ea'i, apa' ina moso'asa nimanimi esis, owa'.
44015020	Apa' monda' anif basef fefe'ma esis mi'ipas mi'i ina sea' gwa'aisi mais sondolalimasa god baso'amunaii, owa'i. Isimba alogw awagwi gwagailasi. Esis sindihi'amago waf afamba so'a waulafi ea' ina sea' mafis saham sogowa' bamafugahama afumi, owa'i. Ea' owa'i sea' esimbela anis mafis amambai beloma anis daias wapani, owa'i. Ae' a'i apa' monda'masa basef ifimba atif fefe'ma esis.
44015021	Dei' main, apa' mogawa fowa' gani nafi'i nafi'i nataga dei' ma amom magawalapa basef God nagaso' Mosesafi kofagefa ea' ifimba atif magawalipasefa taun inimba hiani. Matalifamasef ifagw hiagwi apa' Juda mandakolasugwi nimaguf hiafi sagapoma noma'wafi.”
44015022	Ea' amom aposel maloma agufumi mugumafi maol Godi maloma esis Kristen hiasi sa'i basef atifif sandandepa anom amam biam asasimi agufumi Judas agol wa'agol Barsabas naloma Sailas. Amom biam amagah lu'ugahimi la'afena esis Kristeni. Ea' sa'i sosapa'am mefe' Antiok moloma Poli Barnabas.
44015023	Esis saso'ama anif basef fagail pipai ma lagof amom biami Judasi Sailas faga'i na'amba fa'i, “Afa' aposel afa' agufufai sahopepa ipe'ifai, ea' afa' dei' wanda'ago basef ifimba fafe'mago ipa' sahin owan owa' Judaipaia. Ipa' pagape wambel Antioki ma itap lu'upa Siriai Silisia, afa' wa'i nemaf bu'wafi ma ipa' sahin owan.
44015024	Afa' wame'as ea' anis epes afa'isi safo'o sanda'epa pesafel gogolalasipa kwapete' ma basef asasifi, sanda'epa ombal mahepa ukup pandopelaepa. Esis sanda'am na'amba sa'i sogahondo' ukup ipe'ipi. Apa' afa' ina' wa'ipas safo'o sonda'epa na'amba, owa'.
44015025	Afa' wame' basef ifimba ea' wa'ipasa ukup pape atogon wa'i basef wandame'maef. Ea' wandandepa amam amamba biama osapa'am mofe'mago ipa' molomago biam apa' ukup pagailam a'owa'i, Barnabasi Pol.
44015026	Amom biam ina ombal mahama mogololama ambagof amamugufi ma mogasa'ma agol Dembinai ape'inai Jisas Kraisi monda' maol ananini, owa'.
44015027	Afa' dei' wasapa'ago Judas naloma Sailas ama atiasi mi'ipipa basef ifimba atif afa' wa'if wanda'ef fagafe'mago ipe'i malogof amamugufi.
44015028	Holi Spirit Ambal Godi nape nalomafa wa'i basef wandame'maef na'amba. Afa' ina ose'epa anom nimanimi pefa'am, owa'. Waf afambai atef ipa' pendanda'af.
44015029	Ipa' ina pea' mafis saham sondolali ma god baso'amunaii, owa'i. Ipa' ina pea' esimbela anis mafis, owa'i. Ipa' ina pea' mafis sogowa' bamafugahami ma afumi, owa'i. Ea' pindihi'ama waf afamba so'a waulafi awafi. I'i ipa' solawaipa andeande'ma pindihi'ama waf afambai, andeande' ipa' a' penda' waf bu'wafi.”
44015030	Ea' esis sios sasapa'am mafi'i Antiok, makolasai esis Kristen atogon maso'asa pas isimba.
44015031	Ea' esis satilis sonahasa basef ifimba bu'wafi fegewa' banaga esisi.
44015032	Judas naloma Sailas amom profet. Dei' ma'ipasa basef hiafi bu'wafi esis Kristen, mowa' banagas mafela ukup asasipi.
44015033	Amom ata' mapani nogota laota kwasakwasala Antiok, esis Kristen sanda'mam nemaf bu'wafi ma amom mogape ukup awanep. Ea' sasapa'am mutanima mafe' ma esis sasapa'am magafi'ii.
44015034	[Apa' Sailas na'i ata' nupani Antiok.]
44015035	Owa' owa'atin. Barnabas naloma Pol atom ata' mapani Antiok, manda' maol maloma anom amam hiami wapani mawalapa basef bu'wafi Dembinaii mawalipasef.
44015036	Ama main anif nimaguf fafe' ma hi'alef owa', Pol na'ipa Barnabas na'i, “Afa' biafa ata' otanima ofe' uti esis Kristen sahin owan taun hiagoma fowa' wafe' wagawalapa basef Dembinaima. Ama ogogawa esis, sape andeande' a'a owa.”
44015037	-
44015038	Ea' Barnabas na'i no'wa Jon Mak nefe' nolomam. Apa' Pol nandaiwa'ma anen nefe' nogalomam. Dei' main, aman anamba fowa' nakwaha amom gani Pamfilia notanima nafe'. Ina nalomam atin mafe' manda' maol hi'alan, owa'.
44015039	Amom biam manda' migimigaha isimba ea' dei' ina ata' manda' maol atogon, a'owa'. Ea' Barnabas nao'wa Jon Mak nafe' nalomana malota anop sip mafe' anin ailan agol Saiprus.
44015040	Apa' Pol nao'wa Sailas nalomana mafe'. Ea' esis Kristen hiasi sasapa'am sa'i, “Okom lu'unai Dembinai nope nolomepa notopalopepa dowaf numafipa.”
44015041	Ea' nafe' la'afena itap apamba biafip lu'upa Siriai Silisia naloma Sailas mafe' mowa' banaga esis Kristen.
44016001	Pol nafe' nataga Derbai Listra wapani wambel ambalemba anona aman alipunai nagahapifa Jisasi nape, agilinama Timoti. Anen nogama ano'w nemata'w Judai'wi, ako'w wapani Kristen. Apa' ahamana esis Griki.
44016002	Esis Kristen Listrai Aikoniami sa'i waf Timotii bu'wafi.
44016003	Pol okom ma'i Timoti nefe' nolomana. Ea' isimba atis dei' nao'wana natopa'mana alop. Pol okokoma esis Juda sagape na'ambai na'i, I'i Timoti owa' notopa' alopa, esis ina atiasi some' basef ananifi, owa'. Na'amba dei' naila waf esis Judai natopa'mana alop. Dei' main, esis hiasi sogawa Timoti ahamana anen Grikinai.
44016004	Nimaguf hiafi amom malutu mafe' walemb ambalemba hielimbi ma'ipasa basef esis. Basef ifimba fowa' amom aposel maloma agufumi ma'if mandame'maef Jerusalami, ifimba dei' maso'asef esis Kristen ea' ma'ipas ma'i, “Ipa' pindaila basef ifimba.”
44016005	Ea' dei' esis Kristen sahapifa Jisas banages a'owa' ea' wambota esis Kristeni sataga sandanda nimaguf hiafi ahias a'owa'.
44016006	Ambal bu'unai Godi nasopama amom mogawalapa basefa esis Asia. Ea' mafe' la'afena itap apamba lu'upa biafip Frigiai Galesia.
44016007	Ea' mape anep itap lu'upa Misia, mafe' mataga felefele' ma anep itap lu'upa Bitinia ma'i muwis itap apamba. Owa' Ambal bu'unai Godi nili'amama mogafe' anamba.
44016008	Ea' amom mindihi'ama Misia miliana mafe' Troas.
44016009	A'i owa' owamb ambamba, Pol nati anom hiahaom si'i koh dondo'ah, nati anona aman Masedoniainai nalutu nofalai Pol na'ipana dindinip na'i, “Ina' newala nimbuwi naoh a' nifi'i Masedonia netopalopapa.”
44016010	Ea' Pol nati amamba, afa' kwafalis atis olaoma ufia'wa ogafe' itap lu'upa Masedonia. Afa' ogawa God nofalafa ma ogawalapa basef bu'wafi ananifi ma esis.
44016011	Ea' walota sip wambel ambalemba Troas ea' wafe', wafe' usi'ifa Samotres. Ama a'i anef nemaf owa' a' wafe' Neapolis.
44016012	Ea' wakwaha wambel ambalemba a' wafe' Filipai, anamba fowa' esis Rom safi'i sagapoma. Wambel ambalemba lu'wambilima itap apamba Masedonia. Ea' wape anamba anif nimaguf.
44016013	Ama a'i owa' sabat, a' wafe' wawis indalelemb uta ando' ma wambel ambalemba, wafe' anemb walemb. Afa' wa'i felefele'ma walemb ambamba anagon esis Juda sandabetenagoma. Wape anamba owa', wati anowa nematawa ondowa'anima wape ea' afa' wape walomawa wa'i.
44016014	Ano'w nemata'w agili'wa Lidia kwanda' lotuma Godi kwame' basef ifimba. Ako'w Taiatairai'wi, kwanda' maol kwanda' bisnisa luwaguf akwahifi. Dembinai napati okom akwa'umi ea' kwagahembe'ma basef ifimba Pol naga'iefi.
44016015	Ea' kofa' baptais kwaloma esis sagape ipat atotai wapani. Ako'w kofa' baptaisa ea', kwa'ipafa kwa'i, “I'i ipa' ukup pandanda' pa'i ae' ahapifa Dembinai endilisi, ipa' fi'i pepe peloma ae' ipat ae'atai.” Ea' ako'w dindinapi'wa afa' wafe' waila basef akwa'ufi.
44016016	Anef nemaf afa' wafe' anagon esis sape sandabetenagoma, wati ano'w nemata'w kwafi'i kwatolofa ufia'w. Ako'w agol aka'w kwape lafela anom amam kwanda' maolam. Nemata'w akwamba anona ambal aunai napao'w ea' ambal anamba nagawalapa basefa hiahawes atiasi sogatagai. Ako'w kwahali' ambal anamba ma basef mamimami ea' nagwama'wef. Ea' dei' amam amamba dembami akwa'umi mofa' otamba hiambai ma ako'w kwanda'am na'amba.
44016017	Nemata'w akwamba kwagi'ma Pol kwaloma afa', ea' kwanda'am falafala atapi'w kwail kwa'i, “Amom manda' maola God nagape ilif endilisii, ma'ipapa basefa ufia'w God nowambelapa mutanima mufi'i mogape andeande'akwi.”
44016018	Dondol nemata'w akwamba kwanda'as na'amba atin nimaguf hiafi. Ea' Pol okom iwanima ako'w a'owa', nandambema na'ipa ambal anamba nagapau'wi na'i, “Ae' a'ipina agol Jisas Kraisi, kwaho'w nemata'w akwamba a' nefe'!” Ea' ambal anamba nakwaha ako'w kwafalis a' nafe'.
44016019	Ea' amom dembami mugumafia'wi mogawa kofagema ma ufia'w akwamba mogofa' otamba'wi a' owa'atin. Ea' dei' mombalo' Poli Sailas mahondo'am mafe'ma agufumi mugumafi koti mandatama magapoma.
44016020	Ea' ma'ipam ma'i, “Amam amamba biam Judaimi. Amom manda' maol mafela ukup awapi esis amam nematawai ma wambel ape'ima.
44016021	Ea' mawalapa basefa anef waf apa' epes Romipai mandaiwa'mafi. Mu'uli ape'ini nandaiwa'ma apa' mugaila waf afamba amamifi, owa'atin.”
44016022	Ea' esis amam nematawa wapani sasapaga amom biam. Ea' amom dembami mugumafi koti mowando' siaogw amamugwi ma mogopagaha alop amamipi.
44016023	Ea' mopagahom hiafi timbi tambel manda'am manda' kalabus. Ma'ipa aman nalutu nugumafi utai dindinipa nulutu nugumafiam andeande'.
44016024	Ea' anen name' basef banagafi na'amba, nanda'am mapani rum amamba magape la'afen howa'e ipat atamba sanda' kalabusa. Ea' nowa' bo'wagah amamugahi sen, hail anop indap lu'wapi.
44016025	Ama a'i owa' owamb la'afimba amanota Poli Sailas mandabeten manda' awalef masa'ma agol Godi ea' anis daias sanda' kalabusi same' manda'am.
44016026	Ea' kwafalis atis imauna lu'unai nataga naola olalef mogombalo' ipat kalabusi. Ea' utagw mandawisi', sen negewa' esis sanda' kalabusi a' nandatagwah.
44016027	Ea' anen nugumafi esis kalabusi nosafel nati utagw ipat gwandawisi', na'i owa' kalabus sawisi safa' sagafe'ma. Ea' nagiai bainat ananinai na'i a' nondaha alop ananipi noga'.
44016028	Owa' Pol noga na'i mehip na'i, “Hai, ina' owa'i nehambombaga ine'a! Apa' hiapai mape!”
44016029	Ea' anen galala nofalasa lam sofa'am safi'i ea' nasagih nafi'i nawisi nomon. Anen ombal mahana endilisi bombobombol nape nindiwa nembawa notawa felefele'ma Poli Sailas.
44016030	Nofa' amom biam mawis ando' nahali'am na'i, “Ipa' dembipai, ae' enda' maina atiasi God nofa'e embema nembel itanimai igahapifana?”
44016031	Amom ma'ipana ma'i, “Ina' nihapifa Dembinai Jisas, ama atiasi God nofa'ena nitanimai nogakwaha waf awafi ine'ifi. Ea' neloma wambota ine'isi wapani na'amba atin.”
44016032	Amom ma'ipana basef Godi naloma epes isimba ananisi sagape ipat ananitaii.
44016033	Ea' dei' atef anen nofa' amom nasa'opamam esimbela melegw amamugwi sagahama, owamb ambamba atomb. Ea' kwafalis anen naloma wambota awasi waulu'mana ananisi sofa' baptais.
44016034	Ea' nofa'am mafe' ipat ananitai naso'ama gwa'aisi. Ea' anen naloma esis sagape ipat ananitai sandagala endilisi a'owa' ma sagahapifa God.
44016035	Ama lala owa', amom jas manda'mas basefi masapa' anom plisman mafi'i ma'i, “Ipa' kwaha amam amamba biam a' mofo'o.”
44016036	Ea' anen nugumafi kalabusi nofa' basef ifimba nafe'ma Pol na'ipana na'i, “Amam dembami manda'mas koti masapa' basef fafi'mai ipa' ma ea' pegafe'. Na'amba dei' ipa' pekwaha kalabus afo'o ea' opalef ipe'ilifi fendape sa'ombel.”
44016037	Owa' Pol na'ipa amom plisman na'i, “Afa' biafa Romufai, amom ina manda' kotimafa andeande'ma mogati anef waf awafi ma afa' biafa, owa'atin. Amom mahafa dowadowafa naep esis amam nematawai. Ea' manda'afa wanda' kalabus. Owa' dei' ma'i mondambaho' a' mili'amona afa' ofe'? Owa'atin endilisi! Amom ata' mifi'i dao', mo'wafa uwis ando'.”
44016038	Ea' amom plisman mofa' basef ifimba mafe'ma amam amamba manda' kotimasi, mame' basef fa'i amom biam Romumi ea' ombal baham.
44016039	Ea' mafe'ma amom biam maola'i amom biam mawisi ando' ma'i diga uwahipigai malomam. Ea' ma'ipama mogakwaha wambel ambalemba mogafe' anagon daiagon.
44016040	Ea' makwaha ipat kalabusi mawisi a' mafe' ipat Lidiai mati esis Kristen ma'ipasa anif basefa mogowa' banaga nelelemb asasilimbi. Ama main a' mafe'.
44017001	Amom biam mafe' mataga anambel wambel Amfipolis ea' makwaha wambel ambalemba mafe' mataga Apolonia. Ea' makwaha wambel ambalemba wapani a' mafe' mataga Tesalonaika. Anota ipat lu'utai esis Juda sandakolasatai wambel ambalemba.
44017002	Ea' Pol nanda'as na'amba atin si'i nanda'as dondol, ea' nafe' nawis ipat atamba nalomas. Amom mape wikifah wanogah ama nimaguf ifimba wanif sagapoma noma'wafi sabat, Pol na'i nalomasa basef Godi fagail buk Baibeli.
44017003	Anen nawalapa basef kofagefa Godi na'ipasef, na'i, “Krais God nasapa'ana nagafi'ii anen nofa' akafimi ma naga' notanima nogosafel wapani.” Ea' anen na'i, “Ina' ano'w ufia'w daia'wa God nogatopalopapa, owa'atin. Jisas anamba ae' agawalapa basefanai, anen Krais.”
44017004	Ea' anis amam nematawa Judaisi sahapifa Krais ea' saila Poli Sailas sataga wambota atotota Godi. Anis Grik sanda' lotuma Godi hiasi saloma anowa nematawa dembiwai hiawai, esis wapani sataga wambota Godi saila amom biam.
44017005	Owa' esis Juda akowalas nelelemb awalemba esis hiasi sagahapila basef Poli Sailas maga'ipasafi. Na'amba esis sofa' anom amam awami manda' waf awafii. Dondol amom magape anamba esis sandatama sagapomai. Ea' sakolasa amam nematawa hiasi a'owa' ukup pehafela sa'i sogapa'. Ea' gigal sa'oh safitap a'owa'. Ea' safe' sambiasa uta ipat Jesoni ma suwis sogolaoma Poli Sailas. Sa'i sofa'am muwisi ando'ma sogaso'asam amam nematawa hiasi.
44017006	Apa' owa', esis ina sati amom biam, owa'atin. Ea' sahokolai Jeson gagatoma ipat atambai naloma anis Kristen safe'ma amom agufumi wambel ambalembaimi. Esis sanda' ukup asasipi pandanda' sa'i, “Amam amamba biam manda' waf awafi fataga itap hiagoma ea' dei' mafi'i mape na'a.
44017007	Jeson nao'wam mape ipat ananitai. Amom mogosambala lo dembinai gavman Romunai, maga'i anona king dembinai daiana nape agol ananigili Jisas.”
44017008	Esis amam nematawa hiasi saloma agufumi wambelimi same' basef ifimba, asosafel gogolalasis kwapete' sa'i mehip.
44017009	Ea' dei' agufumi manda' Jeson naloma esis Kristen isimba sali' satala kot, sotagwaha amom mogafe' wahifim.
44017010	Ama owamb atomb ambamba esis Kristen sasapa' Poli Sailas a' mafe' anambel wambel Beria. Amom mafe' mataga Beria, mafe' mawis ipat lu'utai esis Juda sandakolasatai.
44017011	Epes sagape Beriai opalef fafe' endilisi same' basef sanda' waf bu'wafi sikila' esis sagape Tesalonaikai. Apa' esis Beria dao' sofa' basef sandagalamef a'owa'. Ea' dondol satalifa basef fagail buk Baibeli, ma sogogawa basef Pol naga'ipasafi endilisifi a'a owa'.
44017012	Ea' dei' amam nematawa Juda hiasi sahapifa Krais. Ea' anowa nematawa hiawai agof lu'wagufuwai waloma anom Grik hiami wapani sahapifana.
44017013	A'i owa' main, esis Juda sagape Tesalonaikai same' basef fa'i, Pol nawalapa basef Godi Beria. Ea' safe' salalamona nomonas esis amam nematawa sagape Beriai awes.
44017014	Na'amba dei' atef amom Kristen masapa' Pol a' niliana nafe' naoh akata. Apa' Sailasi Timoti atom mape Beria.
44017015	Ea' amom mofa' Pol magafe' ufia'wi malutumana mafe' mahaponana Atens. Ama motanima mafe' owa', Pol nasapa' basef fafe'ma Sailasi Timoti na'i, “Ipa' bipa pifi'mai ae' kwafalis.”
44017016	Pol nape nasasa amom biam Atens ea' nati wambel ambalemba nati god baso'amunai hiana a' owa'. Ea' okom mandaiwa' endilisi ma esis sanda' lotuma amamba.
44017017	Ea' nimaguf hiafi anen nafe' ipat esis Juda sandakolasatai na'i basef hiafi naloma esis Juda saloma anis isimba sonda' lotuma Godi. Nalomas sa'i basef sandahihianamaef nahagofa ukup asasipi. Ea' nimaguf hiafi nafe' anamba esis sandatama sagapoma, na'i basef hiafi nalomas sa'i sandahihianamaef saloma anis safi'i sagapani.
44017018	Anom amam tisa gawaimi anom Epikurian maloma anom Stoik ma'i basef mandahihianama maloma Pol ma'i, “Aman anamba okom magahanai, naga'i basef mamimamii, anen na'i ni'i main?” Pol nawalapa basef bu'wafi Jisasi na'ipasa Jisas nogosafel matmat. Ea' anom ma'i, “Anen na'i nowalapa basefa anom god dembami anambel wambili a'a?”
44017019	Ea' mofa' Pol mafe' maloma anom gawaimi mandakolas anota domota agol Areopagus. Amom ma'i, “Afa' wa'i ogawa basef ifimba dambaifi ina' nagaso'asef esis amam nematawai.
44017020	Afa' wagahembe'ma basef ine'ifi ma ogogawef. Owa' owa'atin, anif daif. Ea' dei' afa' wa'i ata' ogawa basef ifimba kofagefa.”
44017021	Esis Atens hiasi saloma epes analemb walembi safi'i sagape Atensi, ina safi'i sanda' anin mae, owa'atin. Esis saha nimaguf hiafi sambanef sapoma sanda' basef atom dambaimi ma sagame' basef dambaifi.
44017022	Pol nalutu la'afena amom gawaimi mandakolas halafuta Areopagusi na'ipasef na'i, “Ipa' epes Atensipai, ae' ati ipa' banagepa a'owa' ma hiahaom hiami panda' lotumami.
44017023	Doko' ae' afo'o owa' ati hiahaom amamba ipa' panda' lotumami ea' ati anom otam ipa' panda' ofa panda' lotumami wapani, esis sanda' anif basef fail otam amamba faga'i na'amba fa'i, ‘God anamba apa' owa' mogogawa agilinamaia.’ Apa' owa' owa'atin, ipa' pandanda' lotumana falafuna, dei' awalapa basef alihif a'ipipana.
44017024	“God nanda' itap paloma apa' epes maloma hiahaom magape itap apa'e, anen Dembinai ma otagai itapi. Anen ina nagape nomona ifagw lotugwi epes sagala'agw lagufi, owa'atin.
44017025	Anen atona naso'ama ambal namili laloma ambip saloma hiahaom hiamuma epes hiasi. Ea' anen ina anin mae akana ma epes sotopalopana sogaso'ana anis maefah, owa'atin.
44017026	Bafamapa atona anen God nanda' misi'ah amam nematawa hiasi sataga hi'alas. Ea' nanda'as sape itap hiagoma. Anen atona nanda' nohotagw nimaguf ma'uma'uf fandahama esis sagape mamahogomai. Ea' nosaho' itap pafe' pegetambela paloma walemb asasilimbi.
44017027	God nanda'am na'amba ma esis sola' sogolaoma anona sogahapifana. I'i esis la' wando' sowando'mana sefe' sotolona a'a owa'. Apa' anen ina nape laogona apa' hiapai atona atin, owa'atin.
44017028	Si'i anona aman ipe'inai na'i basef naga'i, ‘Apa' mofa' ambal namili ma anen ea' naso'apa pepel, dei' malutu mafe'.’ Si'i anom amam gawaimi maga'i na'amba ma'i, ‘Apa' wapani awasi ananipai.’
44017029	“Ea' Pol na'i wapani na'i, “Apa' mape awasi Godi. Ea' apa' ina ukup pendanda' pi'i anen si'i ambal dowaf epes sanda' otambai gol silva sanda'ami, owa'. Amamba ina a' ukup epesi atip pandanda'mam sanda'am gawa asasini, owa'atin.
44017030	Fowa' epes owa' ata' sogawanaia, God ina na'i basef hiahaofa hiahaom hiami esis sanda'am nogota atambai, owa'. Apa' dei' anen ea' na'i dindinipa epes hiasi ma walemb hiagoma na'i, ‘Ipa' pewa' alafugaha waf awafi pembema nelelemb peso' ae'.’
44017031	“Anen a' nandandepa anef nemaf ea' ma nonda' kot. Nemaf afamba anen nowaloga waf amam nematawa hiasi hi'ilas. Basefa kot ananitai anaf fefe' usi'if hilili' hi'ilif. Anen nandandepa anona aman ea' ma nogahapila kot atamba. Aman anamba naga' ea' ma God nagasa'mana wapani matmati. Isimba atis apa' mogawa basef ifimba endilisifi atifa anen nonda'mas kot.”
44017032	Esis same' basef ifimba ma epes sogosafel wapani matmat ea' anis sa'i basef sanda' findiwaef. Apa' anis sa'i, “Dao', apa' ma'i atiasi meme' basef ine'ifi wapani ma hiahawes isimba.”
44017033	Ea' Pol nakwaha amom gawaimi mandakolas magapani a' nafe'.
44017034	Ea' anis epes sahapifa Jisas saila Pol safe'. Epes isimba Dionisius, anen anona gawainai ma amom mandakolas Areopagusi naloma ano'w nemata'w agili'wa Damaris saloma anis daias wapani.
44018001	A'i owa' main, Pol nakwaha Atens nafe' anambel wambel Korin.
44018002	Ea' nati anona aman Judainai agilinama Akila. Mamasana solana nataga Pontus. Nimbewa' nakwaha itap lu'upa Itali nafi'i naloma waulu'mana Prisila. Dei' main, Klodius nape nagali'i gavman Romunai na'ipa esis Juda dindinipa sogakwaha Roma sotanima sogafe'. Ea' Pol nafe'ma na'i nogati esis bias.
44018003	Ea' nape nanda' maol naloma esis. Dei' main, anen nanda' maol inimba atin naloma esis, sogofa' otamba maina sosambala sel sanda'am sagala' ifagwami.
44018004	Nimaguf hiafi esis sagapoma noma'wafi, Pol nafe' ipat esis Juda sandakolasatai ea' na'i nalomasa nogafela ukup asasipi sogahapifa Jisas, Juda saloma esis Grik wapani.
44018005	Sailasi Timoti makwaha itap lu'upa Masedonia mafi'i Pol nagapoma, nogota atamba Pol nakwaha maol inimba nogosambala sel ea' nanda' maol atapina nawalapa basef bu'wafi nimaguf hiafi. Nawalapef banagambela esis Juda na'amba na'i, “Jisas anen Krais, God nandandepana nasapa'ana nagafi'ii.”
44018006	Owa' esis sosambala basef ananifi sanda' anen findiwana. Ea' nanda'masa anin ametal nihimba'masa waf awafi asasifi. Nandila'ma sopof usas sagail klos ananisi sa'oma esis, na'ipas banagambel na'i, “I'i ipa' higiligalepama, kofagema ea' ipe'imi atom. Ae' basef akema amamba. Dei' ae' a' efe'ma igawalipa amam nematawa isimba owa' Judaisia sogololama Godi.”
44018007	Ea' Pol nakwaha ipat sandakolasatai nawisi ando' nafe' anota ipat togatawa felefele'ma ipat atambai a' nape atapina. Ipat atamba anona amani, agol ananigili Titius Jastus. Aman anamba nogawa God nanda' lotumanai.
44018008	Anona aman agilinai nugumafi lotu esis Judai Krispus. Anen naloma esis wambota ananisi sahapifa Dembinai. Ea' esis Korin hiasi same' basef Pol nagawalipasafi sahapifa Jisas sofa' baptais.
44018009	Owa' anef nemaf owamb Pol nati anom maefah si'i koh dondo'ah, Dembinai na'ipana na'i, “Ina ombal mohena nesopama malogol, owa'i. Newalapa basef ni'if.
44018010	Dei' main, ae' ape alomena. Amam nematawa hiasi sagape taun wambel ambalembai esis ae'asi. Ea' ina a' anona aman nosafel nohambombagena, owa'.”
44018011	Pol nape wambel ambalemba Korin nogota lautai afagol si'igili du'wanigili ea' na'ipasa basef Godi nawalipasef.
44018012	Ama main, anona aman agilinama Galio nataga nape gavman dembinai ma itap lu'upa esis Grik sagapoma. Nogota atamba esis Juda sosafel sandame'ma na'amba atin sombalo' Pol sofa'ana safe'ma kot sambaso'mana sa'i,
44018013	“Aman anamba nagasa'ma ukup esis amam nematawai ma sogosambala basefa mu'uli God nagaso' Mosesani ape'ini naloma Romi sanda' lotuma Goda anef waf daiaf.”
44018014	Pol na'i nogwa basef, owa' Galio na'ipa esis Juda na'i, “I'i aman anamba nowala lo nonda' anef waf awafi ma pa'i penda'mana basefai, dao' ae' a' eme' basef ipe'ifi.
44018015	Apa' owa', ipa' pafi'i pahali'ima enda' kota basef anagof agofa mu'uli ape'ini atin. Ea' hapaimi, ipa' atipa penandonago isimba. Ae' andaiwa'ma egame' kota hiahaom na'ambaimi, owa'.”
44018016	Ea' anen nali'amona esis sakwaha kot safe'.
44018017	Esis sombalo' Sostenes agilinai nugumafi lotu Judai, sahana felefele'ma anamba esis sanda' kota. Apa' Galio ina okom mandanda'ma hiahawes isimba, owa'. Nape natitilis dowaf.
44018018	Pol ata' nape nimaguf hiafi wambel ambalemba Korin naloma esis Kristen. Ama main, nanda'masa nemaf bu'wafi esis nakwahis ea' nandagia sip. Sip pakwaha wambel ambalemba pa'i pefe' itap lu'upa Siria. Akilai Prisila safe' salomana. Afamba Pol owa' ata' nolota sipa, anen natopa' awif balaga wambel ambalemba Senkria. Dei' main, anen na'i basef banagafi naloma Goda na'i nonda' anin mae.
44018019	Esis safe' sataga Efesus, Pol nakwaha esis Prisilai Akila wambel ambalemba. Ea' anen atona nafe' nawis ipat esis Juda sandakolasatai naloma esis Juda sa'i basef sandahihianamaef ea' nawalipasa basef Godi ma nogasindi'amonas.
44018020	Ea' sa'ipana sa'i, “Ina' ata' nepe nogota laota nelomapa.” Owa' na'i, “Ae' bola dao'.”
44018021	Ea' na'i nemaf bu'wafi ma esis na'i, “I'i God ni'i aho'me, anef nemaf itanimai ifi'i itilipa.” Ea' nakwaha Efesus, a' nafe' sip.
44018022	Sip pafe' pail Sisaria, Pol nisila' nafe' Jerusalem nanda'mas nemaf bu'wafi naloma esis Kristen hiasi. Ea' niliana Antiok.
44018023	Pol napani nogota lautai kwasakwasala Antiok ama main, notanima nafe' wapani analemb walemb hielimbi ganigani ma itap lu'upa Galesiai Frigia fowa' nali' nagafe'ma. Ea' nanda' maol nowa' banaga esis Kristen hi'alas.
44018024	Anona Judainai, aman Aleksandriainai nafi'i nape Efesus. Agol ananigili Apolos. Anen naga'i basef bu'wafi atifi, nogogawa buk Baibel a'owa'i.
44018025	Fowa' anis sawalipana ma ufia'w Dembinaii ea' dei' banagona a'owa' ma naga'ipas andeande' hiahaom Jisas nanda'ami. Apa' anen nogawa basefa baptais Joni atis.
44018026	Ea' nafe' ifagw esis Juda sandakolasugwi nawalipasa basef. Anen ina ombal mahana ma esis amam nematawa, owa'atin. Prisilai Akila same' anen sao'wana safe' ipat asasitai sihimba'mana anif basef wapani ma ufia'w Godi ma nogogawa basef kofagefa.
44018027	A'i owa' main, Apolos na'i nefe' esis Krik sagapoma ea' esis Kristen sagape Efesusi sowa' banaga nomonas ananisi ma nanda'as na'amba. Esis sanda' anif basef fafe'ma esis Kristen Grikisi, sa'ipasa sogofa'ana. Apolos nafe' nataga Grik sagapoma, nati anis amam nematawa sagahapifa Jisasi. Fowa' God nati uwahipis natopalopas dowafa sogahapifana. Dei' Apolos nanda' maol natopalopa Kristen isimba hilili' nowa' banagas.
44018028	Anen banagona endilisi a'owa' ma nagagwa basef esis Judai ma nogohnaep esis amam nematawai. Anen banagona nalomas nanda' hihianama natalogofas nikila'as. Ama nigihimba'masa basef alihifa buk Baibela Jisas Krais God nasapa'ana nagafi'ii.
44019001	Apolos nape Korin, nogota atamba Pol a' nafe' walemb ambalemba bagape nomona halafutagwi ea' nafe' nataga Efesus nati anis Kristen.
44019002	Ea' nahali'as na'i, “Fowa' ipa' pahapifa Jisas pefa' Ambal bu'unai Godi?” Owa' esis sa'i, “Ata' owa'atin. Apa' ina mame' basefa anen Ambal Godi Holi Spirit nape, owa'.”
44019003	Ea' Pol na'ipas na'i, “Dei' ipa' pefa' baptaisa main?” Ea' sa'i, “Apa' mofa' baptais Joni.”
44019004	Ea' Pol na'i, “Fowa' Jon nagapisi'as embeli na'ias na'i, ‘Ipa' pembema nelelemb pewa' alafugaha waf awafi pefe'ma God, pefa' baptais. Ea' pindahapifa aman anamba dembinai atiasi nigi'ma ae' nigafi'ii. Aman anamba anen Jisas.’”
44019005	Esis same' basef ifimba, asahapifa Dembinai Jisas sofa' baptaisa agol ananigili.
44019006	Ea' Pol nawamona lagofa esis, Holi Spirit Ambal Godi a' nafi'mai esis nasa'mas sa'i diga naninani sawalapa basef si'i amom profet maga'if.
44019007	Esis siamba epes isimba sataga felefele'ma 12-pelais.
44019008	Ea' Pol nafe' nawis ipat esis Juda sandakolasatai nawalapa basef bu'wafi. Anen nanda'as na'amba atin nape aomb wanemb. Ina ombal mahana, owa'. Anen banagona na'ipas. Anen naloma esis sape sa'i basef atin, na'ipasa nogafela ukup asasipi ma sogogawa sogawis nomona maol Godi nope Dembinai nugumafias atapina.
44019009	Apa' owa', anis sasopama opalef banages a'owa', ina sahapifa Jisas, owa'atin. Esis sa'i basef awafi ma ufia'w Dembinaii ma naep esis amam nematawai. Ea' dei' Pol nakwaha esis hiasi nao'wa esis Kristen atis safe' salomana. Pol nawalapa basef nimaguf hiafi atapina ipat atamba Tiranusi, atamba sagawalipas basefa.
44019010	Ea' nanda'as na'amba atin nape afagof biagof. Esis amam nematawa hiasi hi'alas sagape itap lu'upa Asiai walemb hielimbi same' basef Dembinaii, Juda saloma isimba owa' Judaisia wapani.
44019011	God natopalopa Pol nanda' hiahaom mamimami banagami hiami si'i God nanda'ami.
44019012	Esis sati amamba, sofa' hankisip luwaguf maisa sanogam alop Poli, sofa'as safe'ma esis aowas nanda'asi. Esis sanda'am na'amba owa', aowas hiani hi'alan ea' ambagof awami makwaha esis mafe'.
44019013	Ea' anom Juda mafe' ganigani manda' bisnisa maol inimba matofa ambagof awami. Mati maol Pol nanda'ani manda' so'wale mopehafa agol Dembinai Jisas ma'i motalogofa ambagof awami ma waf afambai. Ma'ias na'amba atona atin ma'i, “Agol Jisas anamba Pol nagawalapa basefanai, apa' ma'ipipa dindinip a'owa' ma pekwaha epes isimba pigawisi ando'.”
44019014	Ea' anona aman Judainai pris dembinai agol ananigili Siva. Nogaopana ananimi 7-pelaim manda' waf afamba ma'i mogatalogofa ambagof awami ma agol Jisasi.
44019015	Owa', aman anamba ambal aunai nagapaunai nagwa basefa amom na'amba na'i, “Ae' egawa Jisasi Pol. Apa' ipa' epes mamahipama? Ae' ina' egawepa.”
44019016	Ea' aman anamba ambal aunai nagapaunai fete'ana nalotawa amom ea' naham napa'agofam nanda'am aom kwapete'am nahambombaga alop amamipi nahape' luwaguf maim amamumi makwaha ipat atamba mafa' mafe' alop wahifip.
44019017	A'i owa' main, epes hiasi sagape Efesusi Juda saloma esis owa' Judaisia wapani same' basef ifimba ea' ombal lu'wami matagama esis hiasi hi'alas. Sasa'ma agol Dembinai Jisasi lu'wagol.
44019018	Amam nematawa hiasi sagahapifanai safi'i sawalapa waf awafi esis sanda'afi sa'iaf.
44019019	Ea' isimba hiasi sanda' naoh awagwi gwagwigwagwi, satamai buk anamba hianai sanda' ko'op ma'akw naoh boumi magailanai saofana nifa nogohnaep esis amam nematawai. Esis satalifa otamba ma'umba ma sagatala buk akwambambai bataga 50,000 kina.
44019020	Sanda' waf afambai, na'amba basef Dembinaii afataga banagef fawalapai banagami ananimi mataga lu'um a'owa'.
44019021	A'i owa' gi', okom Poli mosafel banagem na'i nefe' itap lu'upa Masedonia esis Grik sagapoma, ma main a' nefe' Jerusalem. Anen na'ias na'i, “Ae' efe' anamba ma main, a' efe' iti Rom wapani.”
44019022	Ea' nasapa' amom biam magatopalopanai Timoti naloma Erastus ea' mafe' itap apamba Masedonia. Apa' Pol ata' nape kwasala itap lu'upa Asia wapani.
44019023	Nogota atamba anis epes sanda' naumbih sagaloma ufia'w usi'i'wi Dembinaii sanda' kwala'ap lu'unai sindininifama gigal sa'oh mehip.
44019024	Anona aman agilinama Demitrius, aman anamba nanda' hiahaom hiami ma anin kapa silva. Anen kofagonama nanda' bisnis nanda' ifagw sa'usa'usi a'owa' manda' kapa silva manda'asi. Ea' sandati si'i ipat lu'utai sanda' lotuma god nemata'w akwamba Artemis. Ea' naso'ama maol amam manda' maol silvai mofa' otamba lu'umbai.
44019025	Ea' natama amam amamba maloma anom amam manda' maol atifin si'i amom manda'ani na'i, “Ipa' pegawa, apa' mogofa' otamba lu'umbaini maol ea' inimba atin.
44019026	Ea' aman anamba Pol nahokola amam nematawa hiasi saila anef waf daiaf nalamona ukup asasipi, isimba ipa' patilis pegawas! Anen ina nanda'am na'a Efesus atogon, owa'atin. Anen nanda'am mafe'agon hi'alagon felefele'ma itap lu'upa Asia anamba hiagoma. Anen naga'i, ‘Amom god apa' manda' lagof manda'ami, amamba ina god endilisimi, owa'atin.’
44019027	“Basef ifimba Poli atiasi fehambombaga maola bisnis ape'isi. Ea' ina isimba atis, owa'atin. Basef ifimba ananifi afehambombaga ipat lu'utai god nemata'w dembe'wi Artemis. Ea' totaga falafutai ma nogohnaep esis amam nematawai ma ukup asasipi. Dei' esis sagape Asiai hiasi saloma epes hiasi sagape itap hiagomai wapani sanda' lotuma god nemata'w akwamba ato'w. Apa' owa', basef Poli fa'i fehambombaga agol lu'wagili akwa'ugili.”
44019028	Amom manda' maoli mame' basef ifimba, ukup amamipi wandafip endilisi moga ma'i mehip ma'i, “Artemis apa' Efesusi ea' ako'w ato'w dembe'wi agol lu'wagili'wi.”
44019029	Ea' epes hiasi sagape taun inimbai sanda'am gigal wigo sa'oh banagambel a'owa'. Ea' sosafel safe' anamba sunduwa'anima saga'i basefa. Sahondo' Gaiusi Aristarkus Masedoniaimi mafi'i magaloma Poli, mafe' maloma esis.
44019030	Pol na'i nefe' ni'ipa esis amam nematawa la'afisa owa', esis Kristen sili'amana.
44019031	Anom amam magape gavman dembami ma itap lu'upa Asiai amom alipumi Poli masapa' basef fafe'ma anen. Ea' ma'ipana dindinipa ina nefe' nuwis anamba sandatama sape saganifa basefa, owa'i.
44019032	Amam nematawa isimba mini'ap hiasi ukup asasipi ea' pandopelas a'owa'. Anis soga sa'i sonda'i anif basef, anis sanda'i anif daif. Ea' esis amam nematawa hiasi ina sogawa esis safi'i sandakolasa main.
44019033	Esis Juda sasapa' Aleksander nafe' la'afena esis salutu saga'i basefa. Ama sa'i anen niga'ipasa anif basef. Ea' Aleksander nasa'ma lagol na'i nogwamasa basef esis amam nematawa.
44019034	Owa' satolona asogawa anen Judainai. Na'amba dei' hiasi sandame'ma na'amba atin sakolo' malogof atef sa'i, “Artemis apa' Efesusi ea' ako'w ato'w dembe'wi agol lu'wagili'wi.” Esis gigal sa'oh na'amba atin sape atapis nogota lautai awa biafin.
44019035	Ama main, kaunsel agilinai esis Efesusi nataloga esis amam nematawa na'i, “Ipa' epes Efesusipai, esis hiasi sagape walemb hielimbi sogawa Efesus anin taun nigimafi ipat lu'utai sanda' lotuma god dembe'wi Artemisii, inimba nigimafi otam migihi'amami muguwai heven ilifi.
44019036	Ina anona aman nasambala basef ifimba, owa'atin. Ipa' sopama malogof be' pepe. Ipa' ina penda' anin mae kwafalis, owa'i.
44019037	Ipa' pefa'ai amam amamba biam mafi'i na'a ea'. Apa' amom ina makwalopa anin mae ma ipat lu'utai apa' manda' lotuwatai, owa'. Amom ina ma'i basef findiwaifi ma god nemata'w ape'ikwi, owa'atin.
44019038	I'i Demitrius noloma amom manda' maola anini mi'i monda' basefa epen ami, bola anef nemaf monda'efa kot. Amom jas dembami mape. Amom Demitriusiami monda'ipam.
44019039	I'i ipa' penda' anif basef wapani, dao' penandonaef anamba sandatama saga'i basefa nogota atamba dembami gavman moga'ipasefa.
44019040	Amom dembami gavman Rom atiasi monda'mapa basef a'a owa'? Apa' ina mogawa. Dei' maina apa' mafela wandaf manda'af dei' nemaf afa'e? Kofagesa owa'atin endilisi ma hiahawes isimba. I'i amom dembami Rom mogahali'apa ma hiahawes kofagesa ma dakolas inimba awani, apa' atiasi ina anif basefa mogogwaef, owa'atin.”
44019041	Kaunsel na'iasa ea', nasapa' esis amam nematawa safe'.
44020001	Esis salamapa sowala, Pol nofalai esis Kristen safi'mai anen, naso'as anif basef nowa' banaga opalef asasilifi. Ea' nanda'masa nemaf bu'wafi esis nakwahis nafe' itap lu'upa Masedonia.
44020002	Anen nafe' anamba hiagoma nawalipasa basef hiafi esis Kristen nowa' banaga opalef asasilifi. Ama main, nafe' nataga itap lu'upa esis Grik sagapoma.
44020003	Anen nape aomb wanemb itap apamba. Ama main, na'i nofa' sip nefe' itap lu'upa Siria owa', a' nogawa esis Juda sa'i basef sandame'maefa sohana nogaga'. Ea' nanindifa okom ananimi na'i netanima nefe' nuwis itap lu'upa Masedonia la'afen.
44020004	Sopater Beriainai, Pirus nogamana, nafe' nalomana. Ea' amam biam Tesalonaikaimi Aristarkus Sekundus a Gaius Derbeinai. Naloma Timoti maloma amam biam Asiaimi Tikikus naloma Trofimus, amom amamba mafe' maloma Pol.
44020005	Amom mali'afa mafe' mape masasafa Troas.
44020006	Nimaguf ifimba esis Juda sa' gwa'aisi sagaloma bret owa' togatifia, yis akatai. Nimaguf ifimba fafe'ma hi'alef, afa' walota anop sip wakwaha Filipai a' wafe'. Wafe' nimaguf wanif bif fafe'ma hi'alef, a' watagama amom mali' magafi'i Troas mape wik si'igai.
44020007	Nemaf Sarere owamb afa' wandakolas waloma esis Kristena moga' gwa'aisi atogon ea' mofa' komunion gwa'aisi Jisasi. Naman Pol na'i a' nefe'. Na'amba nawalipasa basef nafe' nafe' a' akita amanota.
44020008	Rum amamba, lambeh hiembihi hotaol anamba apa' mandakolas magapoma ilif.
44020009	Ea' anona aman sa'unai agilinama Yutikus natoma windoa. Pol ata' na'i basef fafe' atin owa', Yutikus ambeh hahana naep pa'i pese'ana na'oh ea' a' na'oh nolola endilisi. Rum amamba wanifim magape ilifi la'afeni, anen nowai gani ilif laogoma nafe' itap. Ea' esis sisila' safe' sofa'anai owa' sati a' afuna endilisi.
44020010	Ea' Pol nisila' nasisil nowa natoma aman anamba sa'unai nahapila lagol ananigili na'ias na'i, “Ipa' ina pesafel gogololasipa a ukup pepe awep, owa'i. Ambal ata' lapaona.”
44020011	Ea' Pol nao'was sotanima salota ipat ilif wapani, nawala bret sa'ata. Ama main, Pol na'i basef laufi wapani nalomas nafe' nataga lagala. Ea' Pol nakwahis a' nafe'.
44020012	Aman anamba sa'unai nape namona ambal lapaona a' sofa'ana safe' sambe'ana ipat ananitai, opalef asasilifi ambo'walef wapani.
44020013	Afa' wali' wafe' walota sip a' wafe' wataga Asos. Afa' wa'i owando'ma Pol Asos ofa'ana ofe' sip. Dei' main, doko' Pol nali' na'ipafa basef na'i a' nili' nefe' itap notaga Asos.
44020014	Ea' Pol nafi'i natolofa wambel ambalemba Asos ea' ofa'ana wafe' sip wafe' Mitilini.
44020015	Ea' sip pofa'afa wakwaha Mitilini wa'oh ama lala wataga felefele'ma anin ailan Kios. Ea' wa'oha lala wapani wataga anin ailan Samos. Ea' wa'oh wapani ma lala a' wafe' wataga Miletus.
44020016	Pol nasopama nomonas ananisi banagesa na'i amom mindikila' Efesus. Anen nandaiwa'ma nogape dowadowaf anif nimaguf itap lu'upa Asia, owa'. Na'i nondafe' ulal Jerusalem nemaf afamba saga'i Pentikosi.
44020017	Afa' wataga Miletus, Pol nasapa' basef fafe' Efesus nofala amom agufumi esis Kristeni mugafi'mai anen.
44020018	Ea' mafi'i matagamana na'ipam na'i, “Ipa' pegawa ea' ma waf ae' ali' anda'af fagali' dambadambai afamba ae' agataga itap lu'upa Asia dondol ape agalomepa.
44020019	Ipa' pegawa, nimaguf hiafi lifilafi esis Juda sa'i basef sa'i sogopa'aga ae' sehe egaga'. Amambai atom ae' efa' nimanimi magagwamba ae'. Apa' owa', owa'atin. Ae' anda' agol ae'agili gafe' lafel a'owa', efa' akafimi nimanimi ea' embif falowi naep ae'api ma anda' maol Dembinaii.
44020020	Apa' ae' ina ombal mahe andafa'ma agawalapa basef hiafi ma agatopalopepa, owa'atin. Ama anamba ipa' pandakolasa awalipipa, ea' awalipipa ifagw ipe'igwi nomon wapani. Isimba ipa' apegawas.
44020021	Ae' a'i basef dindinipa esis Juda saloma isimba owa' Judaisia wapani ma sowa' alafugaha waf awafi sombema nelelemb sofe'ma God, sogahapifa Dembinai ape'inai Jisas.
44020022	Ea' ipa' peme', dei' Ambal bu'unai Godi nafela okom ae'ami aila anen atona. Isimba atis dei' ae' efe' Jerusalem. Atiasi main netagama ae' ganimba, ae' ina egawa hiahawes isimba, owa'.
44020023	Ae' egawa isimba atis. Anamba ae' agafe'ma, walemb hiagoma Ambal Godi nihimba'me basef dindinip na'amba na'i, ‘Ina' atiasi niti esis sonda'mena waf hiafi akafifi nimanifi ea' sonda'ena nenda' kalabus.’
44020024	“Apa' ae' ina okom mapoma ambal ae'ali atol logape, owa'. Ea' ina banagewe a'owa' ma igahapila ambal ae'ali tatala'il, owa'atin. Ae' a'i ila ufia'w akwamba ea' aila'w agafi'i. A'i enda'an hi'ilan datima maol inimba Dembinai Jisas nagase'eani. Maol inimba egawalapa basef bu'wafi Godi natopalopapa dowaf nofa'apa mogotanimai.
44020025	“Ea' ipa' peme'. Fowa' ae' afe' la'afena ipa' hipai awalapa basefa epes hiasi sogawis nomona maol bu'wani Godi nope Dembinai nugumafias. Apa' owa' dei' egawa, namanani ipa' hipai ina atiasi piti amaga ae'agai wapani, a' owa'atin.
44020026	Ea' dei' ae' a'ipipa. I'i anin epen ipe'ini awen higililan, amamba ina kofagema ae'ami, owa'atin. Kofagema ipe'imi atom.
44020027	Dei' main, ae' ina ombal mahe andahagasa aga'ipipa basefa nomonas hiasi Godi, owa'. A'ipipaef hi'alef.
44020028	Ipa' pindimafi ipa' andeande' ea' pimafi esis amam nematawa isimba Ambal bu'unai Godi nandandepepa ea' ma pigimafisi. Ipa' solawaipa andeande' ma pigimafi esis Kristen sios Godi andeande' si'i sanda' maoli sugumafi sipsip andeande'. God natala esis Kristen ea' ma esimbel nogamanai atembel.
44020029	Ae' egawa atiasi ikwahahipa efe', anom amam awami si'i nombagw wandafugwi a' mufi'i motaga la'afena ipa' ea' mohambombaga esis Kristen si'i nombagw gwagaha sipsip.
44020030	Ea' atiasi anis epes ipa' atipa sosafel si'i basef baso'ami atoma sogalalamona nomonas esis Kristeni sofe' sigailas.
44020031	Ipa' dei' solawaipa andeande' lifilafi. Ipa' ukup pendapoma isimba. Afagof agwafomba wanogof dondol owamb alip ae' ina apoma noma'w ma awalipipa agasa'ma ukup ipa' hipai atona atin, owa'atin. Awalipipa aloma embif fagaluwi naep ae'api.
44020032	“Dei' anda'epa pepe banagami ma lagol Dembinaii, God okom maimailipa ma natopalopepa dowaf nofa'epa pigatanimai. Amamba la'ifima mogowa' banagaipa mogase'epa hiahaom fasimi atom God nagaso'asam amam nematawa anen nanda'as bo'wes hilili' ea' ananisi atiasi.
44020033	Ae' ina kowalema otamba silva gol luwaguf maim anin epeni, owa'atin.
44020034	Ipa' atipa ea' pegawa, ae' atowe anda' maol atopalopa ae' aloma amom mape magalumai ma anis hiahawes akafamasi.
44020035	Maol hiani ae'ani, ae' ihimba'mepa ma apa' mondanda' maol banagambela mogatopalopa isimba mamahisa owa' banagesa sogatopalopa esisia. Ea' apa' ukup pendapoma basef ifimba Dembinai Jisas naga'iefi. Anen naga'i na'amba na'i, ‘Dagala anin epen negaso'as maefah anasi a' nikila' dagala epen inimba negefa'as. God nofalo'ma epen inimba nikila' inimba negefa'asi.’”
44020036	Pol nanda' basef ifimba ma ea', nindiwa nembawa nandabeten naloma agufumi amamba.
44020037	Ama main, amom hiami malef kwapete'am mandalulupatanima ea' mombalo' Pol mapipi'asana masisi' malogol magugumba dalogw Poli.
44020038	Doko' Pol nali' naga'i basef na'i, “Atiasi ipa' ina piti amaga ae'agai wapani, a'owa'.” Amom mame' basef ananifi hiafi hi'alef. Apa' ifimba do'wanif atif fanda' opalef amamilifi a' nimanilif a'owa'. Ea' malutumana nafe' nalota sip.
44021001	Afa' wakwaha agufumi wafe' walota sip pakwaha Miletus apafe'. Afa' usi'ifa wafe' naoh wataga Kos. Ama wafilu wafe' wataga Rodes. Ea' wakwaha Rodes wafe' wataga Patara wakwaha sip apamba usila'i wape.
44021002	Ea' wati anop sip daiap pa'i pefe' Fonisia ea' walota apamba pakwaha anamba apafe'.
44021003	Ea' wati ailan inimba Saiprus wikila'agon nape kwahisigilima. Afa' wafe' wataga itap lu'upa Siria ea' wafe' wataga wail Tair. Esis sa'i sowafa uga ma sip apamba wambel ambalemba.
44021004	Ea' afa' wafe' owando'ma anis Kristen watilis a' wape walomas wik si'igai. Ea' Ambal Godi nasa'ma ukup esis Kristeni ma soga'ipa Pola ina nefe' Jerusalem, owa'i.
44021005	Afa' wanda' nogota afa'itai hi'alata wambel ambalemba, wa'i a' ofe'. Amom Kristen maloma awasi nematawa amamisi salutumafa wafe' wawis ando'ma taun inimba. Ea' apa' mindiwa nembawa mandabeten naoh akata.
44021006	Ea' esis sa'i basef sonahas salomafa ma mondaso'ama lagof atin asotanima safe' ifagw asasigwi, afa' wafe' sip.
44021007	Afa' wafe' sip wakwaha Tair wafe' wataga Tolemes. Ea' wape wanda'masa nemaf bu'wafi esis Kristen wape walomas nemaf atetef.
44021008	Ama wafilu wakwaha Tolemes wafe' wataga Sisaria wakwaha sip ea' wafe' ipat anona aman Filip nagawalipasa basef Godii, wape walomana. Anen anona ma amom amamba 7-pelaimi fowa' mandandepam Jerusalami ma magatopalopa amom Aposeli.
44021009	Anen nola nematawa biawai biawa, ina dei' waso' amam, ata' owa'. God naso'awa gawa wawalapa basef ananifi si'i profet.
44021010	Afa' wape Sisaria anif nimaguf wapani ea', anona profet agilinama Agabus nakwaha itap lu'upa Judia nilianai Sisaria.
44021011	Anen nafi'mai afa' nofa' let Poli nowa' bo'wagahi lagof ananisi atis. Ea' na'ias na'amba na'i, “Spirit Ambal Godi naga'i na'amba na'i, ‘Amom Juda magape Jerusalami atiasi a' mowa' aman anamba ahama let atambai. Ea' moso'ana nefe'ma lagof anom amam mogololama Godi.’”
44021012	Afa' wame' basef ifimba ea' waloma esis wambel ambalembaisi wapani wa'ipa Pol dindinip wa'i anen ina nefe' Jerusalem, owa'i.
44021013	Owa', Pol nagwa basef na'i, “Dei' maina ipa' panda' kilef a'owa' ma panda' okom ae'ami aom? Ae' ina andandumbulidombola enda' kalabus atis dowaf, owa'. Ae' ea' andandombola egaga' wapani Jerusalema egasa'ma agol Dembinai Jisasi.”
44021014	Ea' afa' ina la'ififama wogapa'aga nomonas ananisi, owa'. Ea' afa' ukup paso'afa ma basef ifimba wa'i, “Okom Dembinaii nondataga.”
44021015	Anif nimaguf fafe'ma ea', afa' wandondomba hiahawes afa'isi ma ogafe' Jerusalem.
44021016	Ea' anis alipisi sagaila Jisasi Sisariaisi safe' salomafa. Esis salutumafa wafe' ipat Nasoni, anen Saiprusinai nataga Kristen fowa'inai. Anen na'i afa' atiasi ope ipat ananinai.
44021017	Ea' wafe' wataga Jerusalem, esis Kristen sandagalama sogofa'afa.
44021018	Ama wafilu nemaf gi'maifi Pol nafe' nalomafa ma negati Jems. Ea' amom agufumi hiami ma esis Kristeni mape malomana.
44021019	Pol nanda'mam nemaf bu'wafi ea' na'ipama hiahaom hiami ma God natopalopana nanda'am la'afena esis amam nematawa anep mini'ap sogololama Godi.
44021020	Amom mame'ef ea', masa'ma agol Godi lu'wagol. Ea' ma'ipa Pol ma'i, “Sahomafa, ina' negawa esis Juda tausen hiasi hiasi a'owa' sahapifa Jisas sataga Kristen. Ea' Kristen isimba hiasi banages a'owa' ma sagaila mu'uli inimba God nagaso' Mosesani.
44021021	Apa' anis epes daias sambaso'mas sa'ipasa ina' na'amba sa'i, ‘Pol na'ipa esis Juda safe' sape sagalomas analemb walembi anep mini'ap owa' Judaisia. Na'ipasa esis sogakwaha mu'uli inimba fowa' God nagaso' Mosesani.’ Anen na'i, ‘Ipa' ina petopa' alopa amom sa'umi ipe'imi ea' ipa' ina ata' pilaf wapani waf fowa'ifi, hapaifi.’ Anis epes daias seme' basef ina' naga'iefi dei' sa'ias na'amba.
44021022	Apa' mogawa endilisi atiasi esis Kristen Judaisi some' basefa ina' nafi'i nataga. Na'amba dei' afa' ata' onda'as wi'imama?
44021023	Ea' afa' wa'i ata' wi'ipina anef wafa ina' ata' nenda'as na'amba. Afa' anom amam biamibiam ma'i basef endilisifi mala' lapa Goda monda' anis maefah.
44021024	Ea' ina' ne'wa amom pindaila waf afamba fenda'epa pegataga hilili'ma naep Godi. Ina' nenda'mama otamba amamimbai wapani amom migi'ma waf esis Judai ma mogandowa balagah amamugahi. Ina' nenda'as na'amba, epes hiasi sogawa basef ifimba esis sanda'menaef ine'i, ifimba baso'aifi atif. Ea' sogawa ina' naila mu'uli inimba.
44021025	Apa' esis Kristen anep mini'ap owa' Judaisia, apa' manda' basef fagafe'masi maga'ipasa basef ifimba fowa' mogowa'afi. Esis solawais sondape andeande' na'amba. Esis ina sea' mafis saham sagaso' god baso'amunai, a ina sea' esimbel, ea' ina sea' mafis amamba sogowa' metewa ma afumi, a' ina sonda' waf awafi so'a waulafi, owa'i.”
44021026	Ea' Pol nao'wa amam amamba, ma wafilu ea' naila waf hiafi ma nonda' anen nagataga hilili' ma naep Godi nogaloma amom. Anen nanda'as na'amba nafe' nawis ipat lu'unai Godi na'ipa amom pris. Na'ipama nemaf afamba atiasi anen no'wa amam amamba mifi'i ma amom pris monda' ofa mondolali ma amom atona atina mogataga hilili'.
44021027	Ama main, nimaguf ifimba 7-pelaif felefele'ma ea' hi'igalef, anom Juda magape itap lu'upa Asiai mati Pol nape nomon ipat lu'unai Godi a' masa'ma ukup esis amam nematawa hiasii ma mogombalo'ana.
44021028	Ea' soga sa'i mehip na'amba sa'i, “Ipa' epes Israelipai, topalopapa! Aman anamba nihimba'ma epes hiasi walemb hiagoma napa'aga mini'ap ape'ipi Israela mu'uli inimba Godi Moses nagawalipasani naloma ipat lu'unai Godi wapani. Ea' ina isimba atis, owa'. Anen nau'wai anis epes owa' Judaisia safi'i sawisi nomon ipat anamba sanda'ana aluguna.”
44021029	Dei' main, fowa' amom mati anona aman Trofimus Efesusinai owa' Judainaia nape naloma Pol taun inimba. Ea' amom ukup pandanda' ma'i Pol nao'wana mafe' mawis nomon ipat anamba. Owa' owa'atin. Mambaso'as.
44021030	Ea' isimba atis dei' esis hiasi sagape Jerusalami sosafel gogolalasis kwapete'a basef ifimba sa'i sonda' wandaf. Ea' sasagih safi'i sunduwa'anima sawis ipat nomon sombalo' Pol sahondo'ana nawisi ando'. Ea' kwafalis atis sowalowa utagw ipat anamba.
44021031	Esis sa'i soha Pol noga', owa' basef fafe' fatagama soldia dembinai nugumafi amom soldiai. Basef fa'ias na'amba fa'i, “Esis Jerusalemi hiasi sosafel bolalas kwapete' sa'i sonda' wandaf.”
44021032	Ea' kwafalis anen nofa' anom soldia masagih milianama esis hiasi. Ea' amom Juda mati anen ofisa dembinai nao'wa amom soldia, makwaha Pol ina ata' mahana wapani, a'owa'.
44021033	Soldia anamba dembinai nafi'i felefele' nombalo' Pol na'ipa amom soldia mowa' lagof ananigufi sen biafin. Ea' nahali' esis na'i, “Anen ami? Anen nanda' main?”
44021034	Amam nematawa hiasi sosafel sagwa basef. Apa' esis ina sagwaef fafe' atogon, owa'. Sagwaef fandafe' daindai. Ea' kwala'ap alu'una, ofisa dembinai ina nogawa basef kofagefa asasifi, owa'. Ea' na'ipa amom soldia ma mo'wa Pol nefe' nogawis ipat amom soldiai.
44021035	Ea' Pol nafe' nataga bombol sagalota ipat atambai, esis amam nematawa dindinapis a'owa' ma sogahana. Na'amba amom soldia masa'mana mofa'ana mafe'.
44021036	Ea' esis amam nematawa hiasi sagi'mana safe' gigal sa'oh dindinip sa'i, “Hana ma afuna, hana ma afuna!”
44021037	Amom soldia ma'i a' mofa' Pol mofe' muwis ipat amamutai nomon, ea' Pol nahali' ofisa dembinai na'i, “Ae' a'i i'ipina anif basef a'a owa'?” Owa' soldia anamba dembinai na'ipana na'i, “Ina' negawa diga Griki?
44021038	Ae' a'i owa' ina' aman Isipinai fowa' nogota tatumba nafela wandaf napa' nagaloma gavmani ea' nao'wa 4,000-pelaim amam magahapila bainagwi nao'wam mafe' anamba wafigima epes akagoma.”
44021039	Owa' Pol na'i, “Owa'. Ae' aman Judaiwai. Wambel ae'ambili Tarsus itap lu'upa Silisia. Apa' ae' aman anambel wambel lu'wambili agol lu'wagili. Ina' ni'i awi, ae' i'ipasa anif basef esis amam nematawa.”
44021040	Ea' soldia anamba na'i aho'mana noga'i. Pol nalutu bombol inimba, nasa'ma lagol nanda'agol de'inda' ma esis amam nematawa, asasopama malogof. Ea' Pol na'ipasa basef diga Hibrui.
44022001	Na'ias na'amba na'i, “Ipa' sahin owan a ipa' ahape, ipa' peme'. Ae' a'i egwa basefa ipa' dei' ma pegegawa ae' ina anda' anef waf awafi, owa'atin.”
44022002	Esis same' Pol na'i diga esis Hibrui, a' malogof faso'as sape, ina ata' sanda'as de'inda', owa'atin.
44022003	Pol na'i, “Ae' Juda. Ma'me ae'akwi kolae Tarsus itap lu'upa Silisia, apa' ae' ataga dambewe taun ini'i. Ae' anda' skula dembinai tisa Gameliel ea' nawalipi andeande'ma mu'uli inimba hiani amom bafapapa ape'imii. Na'amba ae' okom mohafel banagem a'owa' ma agaila God si'i ipa' dei' pagailana.
44022004	Ea' fowa' ae' anda' maol ahambombaga esis epes sagaila ufia'w akwamba sagahapifa Dembinaia'wi. Owa' aha esis amam nematawa wapani, a'i ehas soga'. Ea' ewa'as sen efa'as afa' ipat sanda' kalabusatai.
44022005	Pris dembinai naloma amom agufumi hiami esis Judai mogawa andeande'ma mogawalapa basef ifimba endilisifi. Amom mase'e pas manda'asa amom sahin owan amamisi Juda sagape Damaskusi, ea' ae' afe' Damaskus a'i embalo' esis sagape wambel ambalembai ewa'as sen. Ae' a'i efa' esis sagaila ufia'w akwambai sufi'i Jerusalem a sogofa' akafimi ma amom plisman mogahas.
44022006	“Ae' afe' ataga felefele'ma Damaskus, awin a' nandasapa' 12 klok. Owa' kwafalis atis anona nogogala'i nisila'i heven nogala'me a'owa'.
44022007	Ea' ewa itap ame' anagol malogol ga'ipi na'amba ga'i, ‘Sol, Sol, dei' maina nagahambombaga ae'?’
44022008	“Ea' ae' agwa basef a'i, ‘Dembinai, ina' ami?’ “Ea' na'ipi na'i, ‘Ae' Jisas Nasaratiwai ina' nagahambombagai.’
44022009	“Amom malome magalutuwi mati amamba mogogala'i, apa' amom ina mame' malogola aman anamba naga'ipai, owa'.
44022010	“Ea' ae' a'i, ‘Dembinai, dei' ae' atiasi enda' main?’ “Ea' Dembinai na'ipi na'i, ‘Ina' safel nefe' niwis Damaskus ama atiasi anona aman nofo'o ni'ipina maol hiani ae' a'i enda'menani.’
44022011	“Mogogala'i amamba mogala' a'owa', ea' ae' ina ati hiahawes, owa'atin. Naep pase'e dogw. Ea' amam amamba malutu magaloma ae'i mahapila lagof ae'agufi mofa'e afe' Damaskus.
44022012	“Anona aman nape Damaskus agilinama Ananaias. Aman anamba nagaila mu'uli Godi andeande'i. Amam nematawa Juda sagape Damaskusi sa'i anen aman bu'unai.
44022013	“Anen nafi'i nalutu felefele' ma ae' na'ipi na'i, ‘Owame Sol, dei' naep ine'ipi apiti wapani.’ “Ea' nogota atamba atota naep ae'api pati wapani.
44022014	“Ea' na'i, ‘God bafapapa ape'imi anen nandandepena ma negegawa okom ananimi ma nigati aman bu'unai hilili'i. Ama nenda' maol Godi ma negame' basef ananifi fegataga malogol ananigili.
44022015	Atiasi ina' newalapa basef ananifi ni'ipa amam nematawa hiasi ma hiahawes isimba ina' name'as nagatilisi.
44022016	Dei' maina ina' ata' nape nagasasa atin? Ina' safel nefalana nosa'opena nokwahomena waf awafi ine'ifi ma negefa' baptais!’
44022017	“Ama anif nimaguf fafe'ma ea', ae' itanima afi'i Jerusalem, ea' awis andabeten nomon ipat lu'unai Godi sanda' lotuma, si'i a'oh andando'ah.
44022018	Ea' ati Dembinai na'ipi na'i, ‘Ina' kwafalis nekwaha Jerusalem nefe'. Ina' i'i negawalapa basef ae'afi na'a, ina atiasi seme'ena, owa'atin.’
44022019	“Ea' a'ipa Dembinai a'i, ‘Dembinai, na'ambai owa'. Esis asogawa ae' fowa' agafe' ifagw hiagwi esis Juda sandakolasugwi hi'alagwa egembalo' esis amam nematawa hiasi sagahapifinai agahas.
44022020	Fowa' esis saha Stiven naga', aman naga'ipas basefa ine'i, nogota atamba alutu felefele' ea' okom ae'anai bo'onama amambai. Ae' alutu imafi sagegw maim amom magahanai.’
44022021	“Owa' Dembinai na'ipi na'i, ‘Ina' fo'o. Atiasi ae' esapa'ena nefe' ufia'w laogoma ma esis amam nematawa owa' Judaisi sogogawa ae'ia.’”
44022022	Esis Juda ea' same' basef Poli fafe' fatagama basef ifimba faga'i epes isimba owa' Judaisia. Ea' esis galala mehip sa'i, “Hana ma afuna! Epes na'ambaimi ina mope itap, owa'. Anen ina ata' nope namona. Hapainai!”
44022023	Esis gigal sa'oh ea' sowali sagegw lagof asasigufi sakwaha sopof nalota ilif.
44022024	Ea' soldia anamba dembinai na'ipa soldia dindinipa mo'wana mofe' mugawis ipat amom soldiai nomon. Ea' na'ipa amom soldia mohana ma nogawalapa basef ifimba kofagefa. Anen na'i nogawa andeande' dei' maina esis sogofalana na'amba.
44022025	Ea' amom mowa'ana ma mogahana anota let, owa' Pol nahali' anona kepten dembinai nagalutu felefele'i na'amba na'i, “A'i lo na'i ipa' ila ma penda' basef na'amba ma aman anamba Romunai? Ae' Romuwai. Ipa' ina dei' panda'me kot ea' ma dei' ipa' pagahe. Waf afambai andeande'?”
44022026	Ea' kepten anamba name' basef ifimba, nafe' na'ipa soldia anamba dembinai na'i, “Ina' na'i nenda' main? Aman anamba anen Romunai!”
44022027	Ea' soldia anamba dembinai nafi'mai Pol na'ipana na'i, “Ina' kipa ae'. Ina' aman Romunai, a'a?” Pol nagwamana basef na'i, “Aho'.”
44022028	Ea' soldia anamba dembinai na'i, “Ae' akwaha otamba hiambai atala pepa ma agataga aman Romuwai.” Ea' Pol na'i, “Ae' owa'. Mamase esis Romisi. Ea' ae' wapani Romuwai.”
44022029	Ea' amam amamba mahali'ana ma'i mogahanai, a' owa'atin. Amom ea' ombal maham mandafa'mana. Ea' soldia anamba dembinai okom mandanda'ma Pol anen Romunai a' na'ipama mogowa'ana sen. Ea' soldia anamba wapani ombal mahana.
44022030	Ama a'i owa' wafilu nemaf fagagi'i, soldia anamba na'i nogawa andeande' ea' amom Juda ma'i basefa waf mamahefa Pol nanda'afi. Ea' soldia anamba natagwahamana sen ea' nasapa' basef fafe'ma amom pris dembami maloma amom Juda dembami mugumafi koti mifi'i munduwa'anima mope. Ea' anen nao'wa Pol nafi'i nahaponana nalutu nogohnaep amamisi.
44023001	Pol natiti amom Juda dembami mugumafi koti dindinip ea' na'i, “Ipa' sahope, ae' afe' naep Godi, ea' okom ae'ami andeande'ma fe' ae'ani ma nogohnaep Godi, afi'i ataga dei'. Malogol gagape opaf ae' nomoni ina gihimba'me anef waf awafi ae' anda'afi, owa'.”
44023002	Anen na'ias na'amba owa', pris dembinai Ananaias nape nagali'ma pris hiamii na'ipa amom amam magalutumana felefele'i ma mogopagaha malogol ananigili.
44023003	Ea' Pol na'ipana na'i, “Ina' aman aunai si'i anom indalelemb awami sanda' pen bu'wani afitini sagandisam ando' atogini. Atiasi God a' nehena. Ina' nape na'a naila mu'uli inimba Godi ma nanda' kotima ae', ea' ina' atina nesambala mu'uli inimba ma dei' na'ipam mogahe!”
44023004	Ea' amom magalutu felefele'i ma'ipana ma'i, “Ina' na'i basef findiwaefa aman pris dembinai Godi.”
44023005	Owa' Pol nagwa basef na'i, “Ipa' sahope, ae' ina egawa a'i anen pris dembinai, owa'. Dei' main, basef fagail buk Baibeli faga'i na'amba fa'i, ‘Ipa' ina pi'ipa agilinai nugumafi ipe'i pi'ipana basef awafi, owa'.’ Isimba ae' egawas.”
44023006	Ea' Pol nogawa amom Juda dembami mugumafi koti anom Sadyusimi a anom Farisimi. Na'amba anen na'ipam mehip na'amba na'i, “Ipa' sahope, ae' Farisiwai ea' ahame ae'anai Farisinai. Ae' ahapilif a'i endilisi anef nemaf epes sagaga'i sogosafel wapani, dei' ape asasa nemaf afamba. Kofagefa ifimba atif dei' esis sanda' kotima ae'.”
44023007	Anen na'ipam basef ifimba, ea' amom atom mafitap la'afena amom Farisi maloma Sadyusi ea' mandawal biafim.
44023008	Dei' main, amom Sadyusi mahapilif ma'i epes sagaga'i anaf ina sotanima sosafel wapani, owa'. Amom ma'i ensel owa'atin a ambagof spirit, owa'atin. Apa' amom Farisi mahapila ifimba ambagufi ensel saloma epes sagaga'i sogosafel wapani endilisifi.
44023009	Isimba atis amom gigal ma'oh mehip a'owa'. Ea' anom dembami magawalipasa mu'uli Godi amom Farisi mosafel malutu ma'ias dindinip na'amba ma'i, “Afa' wati aman anamba basef kofagefa akana. I'i anona ambal a'a anona ensel ni'ipana ma niga'ipasa basef ifimba dao', andeande'.”
44023010	Ea' fitap a' nataga lu'win a'owa', soldia dembinai ombal bahana ma Pol, na'i na'amba mini'ap biafip mondahohondo'mana pele'atana biafina a' afuna. Ea' na'ipa amom soldia ananimi miliana mombalo' Pol la'afena amom mofa'ana nogafe' ipat amamutai.
44023011	Ama wafilu owamb Dembinai nafi'i nalutu felefele'ma Pol na'ipana na'i, “Ina' nindalutu banagena. Ina ombal mehena, owa'i. Fowa' nawalapa basef ae'afi Jerusalem, ea' atiasi ina' newalapef na'amba atin taun lu'wani Rom wapani.”
44023012	Ea' wafilu kuhumbita amom Juda mandakolas ma'i basef mandame'maef fape atogon ma'i endilisi ilifa mogaha Pol afuna. Amom ma'i ina mea' gwa'aisi embel sili', owa'i ota'ma mohana afuna, dao' mea'as.
44023013	Amom ma'i ilif endilisi mandame'ma basef ifimbai, amom hiami mikila' 40-pelaim.
44023014	Amom mafe'ma amom pris dembami maloma agufumi Judai ma'ipam ma'i, “Afa' ea' wa'i basef wandame'maefa ogaha Pol afuna, afa' wa'i endilisi ilif ina ata' wea' gwa'aisi ambel kwasakwasala owa'i, ota'ma a' oha Pol afuna.
44023015	Na'amba dei' ipa' peloma amom Juda dembami mugumafi koti pesapa' basef fefe'ma soldia dembinai Romunai ma nofa'i Pol nogafi'mai ipa'. Ipa' pembaso'mana pi'i, ‘Afa' wa'i ata' ome' basef kofagefa Poli andeande'.’ Ea' afa' wanda'as dumbilidombol wape. Anen ina a' nifi'i notagamepa ata' owa'atin, afa' ea' uli' ohana afuna.”
44023016	Owa' nogamana tagonai name' amom Juda ma'i mofe' mogapoma Pol ufia'w ma mogahana, nafe' ipat amom soldiai nawis na'ipa Pol.
44023017	Ea' Pol nofala anona soldia dembinai na'i, “Okwago aman anamba sa'unai nefe'mago kepten dembinai ma amom soldia hiami. Anen anif basefa na'i noga'ipanaef.”
44023018	Ea' soldia anamba nao'wana nafe'ma kepten dembinai na'ipana na'i, “Aman anamba nanda' kalabusi Pol nofala ae' na'ipi ao'wai aman anamba sa'unai nafi'mai ina'. Anen anif basefa noga'ipinaef.”
44023019	Ea' kepten anamba nahapila lagol ananigili nofa'ana nendelefata nafe' wa'ol, amom atom mape nahali'ana na'i, “Ina' na'i ni'ipi basef maif?”
44023020	Ea' sa'unai na'ipana na'i, “Amom Juda ma'i basef mandame'maef ea' ma ma'i mogahali'ina ma naman nefa' Pol nogafe'ma amom Juda dembami mugumafi koti. Amom mambaso'am ma'i ata' mohali' Pol atonama basef kofagefa ananifi.
44023021	Apa' ina nigi'ma basef amamifi, owa'i. Dei' main, anom amam amamumi hiami a' mikila' 40-pelaim ma'i basef banagafi mandame'maef ma'i endilisi ilif ina a' mea' gwa'aisi ambel kwasakwasala, owa'atin. Ota' ma a' muli' moha Pol afuna. Isimba atis dei' amom mape ufia'w masasa. Amom dumbili dombol mape masasa ina' ma niga'i aho'ma basef amamifi.”
44023022	Ea' Kepten anamba nasapa' anen sa'unai a' nafe' na'ipana dindinip na'i, “Ina nefe' ni'ipa anin epen atitina basef ifimba, owa'i.”
44023023	Ea' kepten anamba nofala anom soldia dembami biam na'ipam na'i, “Ipa' bipa pefa'ai soldia hiami 200-pelaim moloma anom soldia 70-pelaim mogatoma hosi ea' 200-pelaim mogahapila wambawai. Ipa' pendondombama pegafe' Sisaria bola owamb 9 klok.
44023024	Ea' pendondomba anom hosa Pol wapani nogatomam ea' pefa'ana andeande' pefe'ma gavman dembinai Filiks.”
44023025	Kepten anamba nanda' anif basef fefe'ma Filiks na'amba fa'i,
44023026	“Ae' Klodius Lisias anda' basef ifimba fafe'mago ina' gavman dembinai nape nagali'i, Filiks. Nemaf bu'wafi.
44023027	Amom Juda ma'i mombalo' aman anamba ma'i nohana noga'. Apa' ae' ea' ame'anama basef anen na'i anen aman Romunai. Ea' ae' aloma amom soldia wafe' watagama amom Juda wandalombamana lagof amamugufi.
44023028	Ae' a'i ata' egawa basef kofagefa amom magasapaganamafi, na'amba ae' ao'wana ilianama amom Juda dembami mugumafi koti.
44023029	Ea' ma'ipi anif basefa mu'uli amamini masapagana ma basef ifimba. Apa' amom ina manda' kotimana ma anis maefaha ohana nogaga', a'a onda' kalabusimana, owa'atin.
44023030	Owa' dei' anif basef fatagama ae' ma amom ma'i anif basef mandame'maefa ma'i mohana nogaga'. Ea' dei' ae' kwafalis asapa'ana nafe'mago ina'. Ea' ae' a'ipa amam amamba magasapaganai ma mofo'o mondawalapa basef alihifa nogohnaep ine'isi ma ina' nendegawa hiahawes isimba amom ma'i monda' kotimanasi.”
44023031	Ea' amom soldia mame' basef a' mofa' Pol mafe' anambel wambel Antipatris owamb.
44023032	Ama lala, soldia amamba motanima mafe' ifagw amamugwi Jerusalem. Apa' amom 70-pelaim magatoma hosi atom mofa' Pol mafe' Sisaria.
44023033	Mafe' mataga Sisaria, maso'ana pasa basef ifimba gavman dembinai ea' mofa'ai Pol wapani nafi'i nalutu nogohnaep ananisi.
44023034	Ea' dembinai gavman anamba nafi'i nati pas isimba ea' nahali' Pol na'i, “Ina' itap lu'upa agol lu'wagola ani?” Ea' Pol na'ipana na'i, “Ae' Silisiaiwai.”
44023035	Ea' anen na'ipa Pol na'i, “Atiasi amam amamba magasapaga ine'i, mufi'i motaga, dao' ae' eme' basef ine'ifi.” Ea' na'ipa amom manda' kalabusima Pol ipat lu'utai gavman dembinai Heroti.
44024001	Nimaguf wanif bif fafe' ea', pris dembinai Ananaias niliana nafe' Sisaria naloma anom agufumi Judai ea' anona aman Tetalas aman nogogawa mu'uli gavmani nalomam nafi'i. Amom hiami ma'ipa gavman dembinai Filiksa basef ifimba ma'i mondakotima Polafi.
44024002	Ea' gavman anamba nofalai Pol nafi'i, Tetalas nanda' basef fatiti anen. Ea' na'ipa Filiks na'i, “Ina' aman dembinai Filiks, ina' natopalopa apa' Juda ma magape nogota laota andeande' a'owa' ea' wandaf mais a' owa'atin. Nomonas bu'wasi ine'isi nagatopalopa esis wambota ape'isi ma dei' magape hilili' andeande' migikila' fowa' magape.
44024003	Ea' apa' magape walemb hiagomai nelelemb ape'ilimbi bape bo'walemb a'owa' ma ina'. Ea' nimaguf hiafi dondol manifelina a'owa' ma isimba.
44024004	Apa' ae' andaiwa'ma igahapilina nogota laota. Dei' ahali'ina ma negame' basef ape'ifi bandafi.
44024005	“Apa' mogawa aman anamba nanda'mapa hiahaom awami hiami. Ea' nanda' naumbih nasa'mai ukup awapi naloma esis Juda hiasi napa' nalomas itap hiagoma walemb hielimbii. Anen amaga lu'ugai ma epes isimba sapa' sagawala mini'ap ape'ipii ma ea' sagape anep mini'ap dei'i, saga'i esis mini'ap Nasarati.
44024006	Ea' anen na'i nonda' ipat lu'unai sanda' lotuma Godanai aluguna wapani owa', apa' mombalo'ana [ma'i monda' kotimana ma mu'uli ape'ini.
44024007	Apa' kepten dembinai Lisias nafi'i, banagona a'owa' ma apa', nahondo'ana lagof ape'igufi.
44024008	Anen na'i dindinipa apa' mandakotima anini mifi'i mondataga nogohnaep ine'isi.] I'i dei' ina' nihali' aman anamba, bola ina' negawa endilisi basef ananifi ma niga'i hiahawes hiasi apa' mandakotimanasi.”
44024009	Ea' amom Juda dembami wapani matopalopa anen masapaga Pol mawalapef ma'if ma'i, “Basef ifimba endilisifi atif.”
44024010	Ea' gavman dembinai nanda' balaga nahali' Pol nagwa basef na'amba na'i, “Ae' egawa afagof hiagufi ina' nanda' jas nape dembinai gavman nugumafi mini'ap apamba epes hiasi. Na'amba dei' nembel ae'ambili fasimbil a'owa' ma egagwa basef ifimba igihimba'mina ae' ina anda' anef waf awafi, owa'atin.
44024011	I'i ina' nigahali' esis, atiasi a' neme' basef ifimba. Nimaguf ata' 12-pelaif atif dowaf ae' afe' Jerusalema anda' lotu.
44024012	Ea' amom Juda ma'i mondakotima ae'i mati ae' ina a'i anif basef afitapef aloma anin epen nomon ipat lu'unai Godi, owa'. Amom ina mati ae' asa'ma ukup asasipi ma sogapa' ifagw esis Juda sandakolasugwi nomon a'a anagon nomona wambel ambalemba lu'wambili, owa'atin.
44024013	Ea' basef ifimba esis sandakotimafi, esis ina atiasi la'ifis sowalapa anif basef kofagefa ma ina' negegawa, owa'.
44024014	“Apa' ae' a'i ewalapa basef ifimba atifa ina'. Ufia'w akwamba esis Juda atis sandaiwa'ma'wi sa'i waf afamba sagawala wambotagwafi ina endilisifi. Apa' waf afambai endilisifi ae' ahapilaf ailaf. Ae' aila ufia'w akwamba anda' lotu ma God amom bafapapa apa' Juda hiapai manda' lotumanai. Ae' ahapifa basef hiafi fagape mu'uli Godi naloma basef hiafi amom profet fowa' manda'afi.
44024015	Ae' ahapifif ape ehafa God anaf nogasa'ma esis sagaga'i, epes isimba bu'wasi hilili'i soloma isimba sanda' waf awafii wapani. Amom manda' kotima ae'i wapani mahapifif mape mohafa God na'amba atin.
44024016	Ea' dondol ae' anda' maol lu'wani ma egape andeande' hilili' ma malogol gagape opaf ae' nomoni ina gihimba'me anef waf awafi ae' anda'afi, owa'. A'i waf awafi ake ma naep Godi noloma nogohnaep epesi wapani.
44024017	“Ae' ape anogof afagof analemb walemb daialemb ama main, itanima afi'i Jerusalem ma mini'ap ae'api. Ae' ifa'i moni maisa egatopalopa isimba kwahusi ea' eha anis mafis indalalima God egaso'ana.
44024018	Anda'as na'amba ma anda' waf bu'wafi alogwa waf awafi ake ma naep Godi. Ea' esis satolowe. Ina anis amam nematawa hiasi sape salome asa'ma nelelemb anis epesi sanda' kwala'ap naninani, owa'atin.
44024019	Owa', anis Juda sagape itap lu'upa Esiaisi safi'i sombale'e. I'i esis anif basefa ae'a, dei' andeande'ma sifi'i na'a naep ine'ipi sondakotimi.
44024020	I'i owa'atin, amom amamba munda'ipina anif basefa hiahawes mais amom mati ae' anda'as awasi, afamba agalutu nogohnaep amom Juda dembami mugumafi koti.
44024021	Anif basef atifif a'amon. Ama afamba agalutu la'afena amoma, ae' ega aga'i, ‘Ae' ahapifa God nogasa'ma esis sagaga'i sogohafel wapanii, ea' isimba atis ipa' dei' pandakotima ae' ma nogohnaep ipe'isi.’”
44024022	Filiks nogawa andeande'ma hapif naloma waf soga'i ufia'w esis Kristeni. Ea' na'ipa esis Juda ma ata' sope sogasasana. Anen na'i, “Ota'ma soldia dembinai Lisias nilianai, dao' ae' enandonamepa basef ifimba ipe'ifi.”
44024023	Ea' na'ipa anona soldia dembinai ma ata' nola' Pol nuwis nope kalabus nope wahifina dowaf. Ea' na'i aho'ma esis alipisi ananisi sifi'i sogatopalopana ma hiahawes.
44024024	Anif nimaguf fafe'ma ea', Filiks nao'wa waulu'mana anani'wi Drusila safi'i. Ako'w Drusila mini'ap esis Judai. Ea' Filiks nofala Pol na'i name' anif basef ananifi. Ea' Pol nafi'i na'ipana basef kofagefa ma esis sogahapifa Jisas Krais.
44024025	Na'ipana waf usi'ifi hilili' ma epes sugumafi alop asasipi datima ma anaf God nonda' kotima epes hiasi. Na'ias na'amba owa', Filiks ombal mahana. Ea' na'i, “Ina' ea' fo'o. Ama nambimba anef nemaf, dao' efalena wapani.”
44024026	Filiks nape nohafa anin mae wapani. Anen na'i owa', Pol nogaso'ana anin moni ma nokwahona nogafe' wahifina. Na'amba dondol anen nofalana nafi'i na'i nalomana.
44024027	Afagof biagof fafe'ma hi'alagof, Festus nofa' maol Filiksi. Ea' Filiks na'i ata' nonda' ukup esis Judai pegape andeande'. Ea' ata' nanda' Pol nape nanda' kalabus.
44025001	Festus nafi'i nofa' maol nape dembinai gavman numafi itap lu'wagoma walemb hielimbi fowa' Filiks nugumafiagoma. Nape nimaguf wanifa ea', nakwaha wambel Sisaria nondowasa' Jerusalem.
44025002	Ea' amom pris dembami maloma agufumi Judai mafi'mai anen masapaga Pol
44025003	ma'ipa Festus banagambel ma'i, “Ina' netopalopafa nesapa' aman anamba nifi'i na'a.” Dei' main, amom ma'i mondambaho' mogape ufia'wa mohana nogaga'.
44025004	Ea' Festus nagwa basef na'ipam na'i, “Pol nanda' kalabus nape wambel Sisaria. Felefele' atiasi ae' itanima efe' ganimba.
44025005	Ea' amom agufumi ipe'imi mifi'i miliana moloma ae'. Ama i'i aman anamba nanda' waf awafimanai, dao' amom a' mondakotimana.”
44025006	Festus nape nalomam nimaguf 8-pelaif a'a ilifunamaif, a' niliana wambel Sisaria. Ama wafilu nafe' nawis ipat sandakota na'ipa amom soldia mo'wa Pol mogafi'i.
44025007	Ea' amom Juda makwaha Jerusalem mape masasa Pol nafi'i miliana malutu felefele'ma anen masapagana basef hiafi nimanifi. Owa' amom mandakot dowadowaf, basef kofagefa amamifi owa'anifa.
44025008	Ea' Pol nagwa basef na'i, “Ae' ina anda' anef waf awafi ma mu'uli apa' Judai, ipat lu'unai Godi, a'a mu'uli Sisari wapani, owa'atin.”
44025009	Owa' Festus na'i nonda' ukup esis Judai pepe be'ep. Ea' nahali' Pol na'i, “Ina' na'i nefe' Jerusalem ama bola eme'enama basef ine'ifi ganimba?”
44025010	Owa' Pol na'i, “Ipat ata'e ae' dei' agalutuatai, ata'e ipat lu'utai Sisari sanda' kota. Ipat ata'e atota pegame' basefa kot ae'ataima. Ina' atina negawa ea', ae' ina anda' anef waf awafi ma esis Juda, owa'atin.
44025011	I'i ae' anef waf awafi ma enda' anin mae awani nendahama ae' egaga'ai, ea' andeande'ma amom mohe egaga'. Apa' i'i basef ifimba amom mandakotima ae'afi owa' endilisia, ina andeande'ma dembinai gavman nese'e egafe'ma lagof amamugufi, owa'atin. Dei' ae' efala gavman dembinai Sisar neme' kot ae'atai.”
44025012	Ea' Festus ata' na'i basef naloma amom dembami ananimi, na'ipa Pol na'i, “Ina' a' nefala Sisar ama nogame' kot ine'itai, dao' ina' fo'mago Sisar.”
44025013	Ama anif nimaguf fafe'ma ea', dembinai king Agripa nafi'i naloma ano'w nemata'w Bernaisi esis bias safi'i Sisaria sa'i sonda'mana nemaf bu'wafi Festus.
44025014	Esis sape Sisaria nimaguf hiafi ea' Festas nawalapa basef na'ipanaef king Agripa ma Pol. Anen na'i, “Anona aman fowa' nagapani Filiks nanda'ana sa'ombemana dei' nanda' kalabus.
44025015	Fowa' ae' agapani Jerusalem, amom pris dembami maloma agufumi esis Judai masapagana mahali' ae' ma iga'i endilisi anen aman aunai ma nogaga'.
44025016	“Apa' ae' agwamama basef na'amba a'i, ‘Apa' Rom waf afamba akapa ma mogaso'ana akafimi dowadowafa anin epen, owa'. Apa' i'i basef figailani, anin ata' nili' nilutu nenda' basefa nogohnaep esis isimba sanda' kotimani ma apa' ata' moso'ana nogota anina negagwa anif basefa esis sanda' kotimani.’”
44025017	Afamba amom agufumi Judai mafi'i na'a, ina anda' salaisala ma egame' basefana, owa'atin. Ama nemaf gi'maifi ae' afe' ape ipat sanda' kota a'ipa esisa sofa' aman anamba nogafi'i.
44025018	Ea' amom manda' kotima anini mafi'i malutu masapagana. Apa' amom ina mola' anif basef endilisifi ma waf awafi manindipanaefa a'i amom monda' kotimanafi, owa'atin.
44025019	Amom mandahihianama anif basef malomana ma waf esis sanda' lotuwafi ea' anifa anona aman nagaga'i, Jisas. Owa' Pol na'i aman anamba nape namona ambal lapaona.
44025020	Ae' a'i ila' elaoma basef ifimba kofagefa andeande', apa' nomonas ae'asi ina sogawa, owa'. Ae' ina la'ifiwi, owa'atin. Ea' ahali'ana a'i, “Ina' na'i nefe' Jerusalem ama bola eme'enama basef ine'ifi ganimba?
44025021	“Owa' Pol na'i anen nondape kalabus ama bola gavman dembinai ape'inai Sisar neme' basef ananifi. Ae' a'i anen nondape kalabus ama main, esapa'ana nefe'mago Sisar.”
44025022	Ea' Agripa na'ipa Festus na'i, “Ae' atowe a'i eme' basef ananifi.” Ea' Festus na'ipana na'i, “Aho', naman ina' neme'ana.”
44025023	Ama wafilu Agripa naloma nemata'w akwamba Bernaisi safi'i sanda' sosaf hiani ma sogasa'ma agof asasigufi lu'wagof. Ea' sawis ipat lu'utai sandakolas sape saga'i basefa nomon saloma amom soldia dembami magali'i maloma amom agufumi taun inimbai. Ea' Festus na'ipas dindinip sao'wa Pol nafi'i.
44025024	Ea' Festus na'i, “King Agripa, naloma ipa' epes hipai pape pagaloma ape'i, ipa' pati aman anamba. Esis amam nematawa hiasi Juda sagape Jerusalami saloma sagape na'ai wapani sanda' kotimana nogohnaep ae'asi. Esis gigal sa'oh banagambel sa'ipi sa'i ehana afuna. Sa'i, ‘Na'amba a' nope namona wapani.’
44025025	Apa' ae' ati anen ina nanda' anin mae awani ma nogaga', owa'atin. Apa' anen nofala gavman dembinai Sisar ma nogame' kota anen. Isimba atis ae' a'i basefa esapa'ana nogafo'o.
44025026	Apa' ae' ina ati anif basefa anen fataga alihifa enda' anif basefa pas esapa'as sogafe'ma Sisar, owa'. Ea' dei' king Agripa ae' au'wai aman anamba nafi'mai ina', neloma ipa' hipai wapani. Afa' ondame' basef ananifi andeande'ma bola ae' egawama enda' anif basef figail pas.
44025027	Dei' main, ina andeande'ma esapa'ana nogafe' dowaf. Afa' onda' anif basef sanda' kotimanafi fil pepa fefe' felomana, dao' andeande'.”
44026001	Ea' Agripa na'ipa Pol na'i, “Dei' ina' nendagwa basef ifimba amom magasapagainamafi.” Pol nasa'ma lagol na'i basef ananifi na'i,
44026002	“King dembinai Agripa, ae' a'i egwa basef ifimba hiafi amom Juda magasapaga ae'afi. Ae' okom mandanda' ma'i andeande'ma a'i egawalapa basef ae'afi ma naep ine'ipi.
44026003	Dei' main? Ina' negawa andeande'ma waf apa' Judai faloma hiahawes apa' ukup pandanda'mas pagafe' daindaimasi. Isimba atis dei' ae' a'i ina' neme' basef ae'afi, okom ine'imi ina a' iwanim kwafalis, owa'.
44026004	“Fowa' ape afi'i afi'i ataga dei' fe' inimba ae'ani esis Juda hiasi sogawa. Fowa' ata' sa'owe agape itap ae'api ea' afe' agape Jerusalem wapani.
44026005	Fowa' gani esis sogawa ae'. I'i ukup asasipi pi'i aho', a' sowalapa basef ifimba ma waf ae'afi. Esis sogawa ae' aila waf mini'ap apa' Farisi. Waf afamba ahifif a'owa', fikila' waf hiafi anef daiafa lotu ape'ini.
44026006	Ea' basef kofagefa ma kot na'amba. Ae' ahipif endilisi ma God nosa'ma sagaga'i sogosafel wapani, isimba atis. Ae' ahapilif ape ehafa God nonda' hiahawes isimba sogataga si'i fowa' naga'ipamef akupapa apa' Judai. Isimba atis dei' esis sanda' kotimi.
44026007	Ambeh ape'ihi 12-pelaih manda' lotuma God owamb alip ea' mahapilif endilisi mape mohafa isimba atis. Dei' a'ipa ina' dembinai king, ae' wapani ahapilif ape ehafa amamba. Ea' esis Juda sasapagae.”
44026008	Pol na'ipa king Agripa ea' nandambema na'ipa amom Juda na'i, “Dei' maina ipa' paga'i basef ina endilisifi ma God anaf nogasa'ma esis isimba sagaga'i wapani? Ipa' pindahapifa basef ifimba.
44026009	“Fowa' ae' wapani okom mandanda' ma'i ae' enda' hiahaom hiami ma egatalogofa agol Jisas Nasaratinaii.
44026010	Ae' anda'am na'amba atina anis epes gani Jerusalem. Amom pris dembami mase'e banagami anda' kalabusima amam nematawa hiasi Godi. Nemaf afamba amom pris dembami ma'i moha anis Kristen sogaga', ae' wapani a'i aho'.
44026011	Ea' nimaguf hiafi ae' aso'as nimanimi Kristen isimba ahas nomon ifagw esis Juda sandakolasugwi hiagwi. Ae' a'i enda' esisa sonda' Dembinai findiwana ma sogakwaha hapif. Ae' okom wandafuna endilisi ma esis, ailas afe' analemb walemb lauguni lu'wagoma,
44026012	“Efa' banagamuma amom pris dembami masapa'e afe' Damaskus.
44026013	Ae' a'ipa ina' dembinai king, ma awin nandasapa' ae' aila ufia'w afe', ati anona nogogala'i nisila'i heven nogala' a'owa' nikila' awin owaf fagalo. Mogogala'i mafi'i mogala'me aloma amom mafe' magalumai.
44026014	Afa' hiafai owa wa'oh itap ea' ae' ame' anagol malogol ga'ipi diga Hibrui ga'i, ‘Sol, Sol, dei' maina ina' nanda' maol nagahambombaga ae'? Ina' nanda' maol naha inimba owa' negawaia. Dei' nefa' akafimi bumbulita si'i anona naha bulmakau ananimi bumbulita nagasindi'amonam.
44026015	“Ea' ahali'ana a'i, ‘Dembinai ina' ami?’ “Ea' Dembinai na'i, ‘Ae' Jisas, ina' nagahambombagai.
44026016	Ea' ina' safel nilutu. Ae' afi'mai ina' ma hiahawes isimba. Ae' a'i esahe'ena ma nigahapila maol ae'ani, negawalapa basefa hiahawes ina' nagatilisa ae'i. Ea' hiahawes isimba anaf ae' igihimba'menasi.
44026017	Atiasi ae' itagwahina lagof esis mini'ap ine'isi Juda ea' itagwahina ma lagof isimba anis epes sogololama Godi wapani. Ae' esapa'ena nefe'ma esis isimba.
44026018	Ama negawala naep asasipi ma esis sogowa' alafugaha akota waf awafi sembema nelelemb sogafi'mai mogogala'i ma sokwaha banagami Satani sogafi'mai God. Esis sahapifa ae' ma egakwaha waf awafi asasifi. Ama sogofa' hiahaom bu'wami soloma anis amam nematawa God nanda'as bo'wes hilili' ananisi atisi.’
44026019	“Dembinai king Agripa, ae' ati hiahawes isimba sagataga heveni ea' ina esambala basef ifimba, owa'atin.
44026020	Ae' ali' awalapa basefa esis amam nematawa sagape Damaskusi ma main owa', awalapefa epes sagape Jerusalami ea' awalapefa esis sagape itap lu'upa Juda hiagomai, ama main afe' awalapefa isimba sogololama Godi wapani. Ae' awalapa basefa penda' maol peloma waf sambema nelelemb sagafe'ma Godafi fendahamaf.
44026021	Ae' anda'as na'amba ea' kofagesa isimba atis dei' esis Juda sombale'e ipat lu'unai Godi sa'i sohe ega'.
44026022	Apa' God natopalope afi'i afi'i ataga dei' alutu na'a ea' awalapa basefa epes hiasi agof akasi saloma ipa' agufipai wapani. Ae' ina ewalapa anif basef daif, owa'. Awalapa basef ifimba Godi atif fowa' amom profet maloma Moses maga'iefi ma hiahawes owagama sogatagai.
44026023	Amom maga'if na'amba ma'i, ‘Dembinai Krais ata' nofa' akafimi, ma atiasi notanima nogosafel matmat nigali'ma epes hiasi. Ama atiasi anen nowalapa basefa epes hiasi sogawef si'i mogogala'i mogogala'ma esis ananisi saloma isimba sogololama Godi wapani.’”
44026024	Pol na'ipas na'amba owa', Festus noga na'i banagambel na'amba na'i, “Pol, ina' okom naolena! Ina' nati buk hiami natalifam nogawam dei' gawa anamba lu'unai nanda'ena okom naolena!”
44026025	Ea' Pol nagwamana na'i, “Ina' aman dembinai Festus, ae' ina okom naole, owa'atin. Ae' okom mapaowe dei' a'i endilisi.
44026026	Ina' dembinai king negawas hi'alas hiahawes isimba hiasi. Ea' ae' dei' awalapas a'ias, ae' ina ombal mahe, owa'atin. Ae' egawa hiahawes isimba hiasi ina sandambaho'ma naepi aligah ine'isi, owa'atin. Ina' natilis negawas ea'. Dei' main, hiahawes isimba ina sataga sandambaho', owa'.
44026027	Ina' dembinai king Agripa, ina' nahapifa basef Godi amom profet fowa' magawalipasafi a'a owa'? Ae' egawa ina' nahapifif!”
44026028	Ea' king Agripa na'ipa Pol na'i, “Awasi, nogota atamba kwaia'uta ina' na'i nenda'e etaga Kristen?”
44026029	Ea' Pol na'i, “Nogota bandata a'a laota wapani andeande'. Apa' ae' andabetena God na'amba. A'i atiasi ina' neloma epes isimba hiasi dei' pagame' basef ae'afii petaga Kristen na'amba atin si'i ae'. Apa' sen anamba nogowa' ae'i, andaiwa'ma amamba mogawasi'ipa.”
44026030	Pol na'ias na'amba owa', dembinai king nali' nosafel nalutu naloma Bernaisi saloma gavman dembinai saloma epes isimba sape sagalomasi.
44026031	Ea' sawis ando'. Esis atis sanda'ipama sa'i, “Aman anamba ina nanda' anin mae awani ma nogaga' a'a nonda' kalabus, owa'.”
44026032	Ea' Agripa na'ipa Festus na'i, “I'i aman anamba owa' nofala gavman dembinai Sisar ma nogame'anama kotai, ina' netagwahona nofo'o wahifina.”
44027001	Ea' anom dembami Rom ma'i basef mandame'maefa afa' ofa' sip ogafe' itap lu'upa Itali. Ea' anom dembami daiam masapa' Pol naloma anis daias sanda' kalabusi ma anona soldia dembinai Julius nugumafias. Anen anona mini'ap soldia gavman dembinai Sisari.
44027002	Ea' afa' walota anop sip Adramitiumi. Sip apamba pa'i pefe' analemb walemb bagape naoh agwamba itap lu'upa Asiai. Afa' wafe' ea' anona aman Aristarkus Tesalonaikainai ma itap lu'upa Masedonia nafe' nalomafa.
44027003	A'i owa' wafilu wafe' wail anambel wambel Saidon. Ea' aman anamba Julius numafi Pol nanda' waf fasifi ma anen. Na'i aho'ma anen nefe' nigati alipisi ananisi ma nogofa' gwa'aisi maisa esis.
44027004	Afa' wakwaha Saidon wafe' owa' fufin a' naluwi anamba afa' wa'i ogafe'ma. Ea' wafe' ailan Saiprus wa'ol fufin akagoma.
44027005	Ea' wafe' watopa' naoh wafe' felefele'ma itap lu'upa Silisia a Pamfiliama, ea' wafe' watagama anambel wambel Maira itap lu'upa Lisia.
44027006	Wambel ambalemba Julius nati anop sip Aleksandria pa'i pefe' itap lu'upa Itali. Ea' na'ipafa wafe' walota sip apamba.
44027007	Wafe', sip apamba pafe' sa'osa'ombel ama anif nimaguf ahi'alef. Wanda'am noma'w nahafa a'owa', ea' wataga felefele'ma anambel wambel Nidas. Fufin nalo lu'una nili'amafa, ea' ina ata' wafe' mehip, a'owa'. Ea' wafe' anin ailan Krit wa'ol fufin owa'ma felefele'ma itap Salmone da'malifipa.
44027008	Wanda'am noma'w nahafa a'owa', ea' waila naoh atogw wafe' felefele'ma akata ailan inimba Krit. A'i owa' main, wataga anambel wambel Fasigima Sip Pagaila. Anamba felefele'ma wambel taun lu'wani Lasea.
44027009	Nimaguf hiafi fafe' hi'alef owa', nemaf afamba esis Juda sogololama gwa'aisiafi hi'alaf a' ea' anef nimaguf wapani. Nogota atamba naoh gwanda'am lasiali'. Ina nogota bo'ota ma sip pogafe', owa'. Ea' Pol na'ipasa basef esis na'amba na'i,
44027010	“Ipa' amam, peme'. I'i dei' afa' ogafe'ma, atiasi otagama numa'umi ea' hiahaom hiami higililam. Ina atiasi uga maim atom moloma sip higililam, owa'atin. Ambagof afa'igufi wapani atiasi higililagof. Ae' egawas endilisi.”
44027011	Owa' Julius name' dembinai kapten anamba nugumafi amom manda' maol sipi maloma aman anamba ahama sipi ea' ina name' basef Pol naga'iefi, owa'.
44027012	Basis isimba sip pafe' pagaima ina bo'wagon a'owa' ma sip pogailagon nogota atamba fufin nigaluwataima, owa'. Ea' amom hiami magape sipi ma'i anif basef mandame'maefa ma'i mokwaha wambel ambalemba mofe'. Amom i'i la'ifimai, ma'i mofe' motaga ulal basis isimba Finiks a' mope anamba nogota atamba lautai fufin lu'wani nagaluwataima. Basis isimba Finiks sagape ailan inimba Krit. Anamba fasigima ma sip pofe' pondambaho'ma fufin pugaila. Basis isimba sape sandasapa'ma awin negewalama felefele'ma lambilif wa'olwa'ol nemba' negenafama.
44027013	Sape nogota bandata tafe' ea', fufin sa'wini nalo nafi'i wa'ol awin natopa' negenafama, ea' ina banagen a'owa'. Ea' amom ma'ias ma'i atiasi amom mogafe' andeande'i si'i ukup amamipi paga'i. Na'amba magiai anka nalotai ea' wafe' waila naoh atogw felefele'ma bandagoma ailan inimba Krit.
44027014	A'i owa' main, owa' fufin banagonai sa'i taleo a' naluwi nalo nafi'i ailan inimba Krit.
44027015	Nambembema sip apamba ea' ina la'ifipa pogafe' anamba fufin nagafi'ima, owa'. Ea' wapoma fufin atin nefa'ap pafe'.
44027016	Ama wandandafel wafe' anin ailan wa'ol fufin akagoma sofalagon sa'i Koda. Wanda'am da nda' numa'um a'owa' ma ogowa' bot sa'utai sisihita.
44027017	Ea' amom magiai bot atamba sa'utai talotai sip ilif ea' mowa' sip la'afipa ma analef mandelefa ata' banagep. Amom ombal maham a'owa' ma mofe' sisihim mogail anamba ko'onaga aunai naga'oma, felefele'ma itap lu'upa Libia, Afrika. Ea' matagwahai sel towala atin dowaf.
44027018	Fufin naloma naoh makoto'ma afa' mehip a'owa'. Wafilu magi anona uga nimaninai makwahona nowala naoh.
44027019	Ama nemaf fagafe'ma wanifi manda' lagof amamugufi atogof makwaha anom hiahaom sel mandelef maim manda' sip nimaninai.
44027020	Nimaguf hiafi afa' ina ata' wati awini ondowa, owa'atin. Fufin lu'unai atona endilisi nakoto'mafa wandape na'amba atin. Ea' wa'i atiasi ina ofe' otaga anagon andeande', owa'atin. Wa'i higililafa atin.
44027021	Nimaguf hiafi amom ina ata' ma' gwa'aisi, ea' Pol nosafel nalutu la'afena amom na'i, “Ipa' peme'. Fowa' ipa' andeande'ma pendame' basef ae'afi ma afa' ina okwaha Krit ufi'i ulal. Afa' i'i onda'as na'ambaiai, afa' ina dei' onda'am numa'um na'amba, a hiahaom uga maim afa'imi ahigililam, owa'atin.
44027022	Ea' dei' a'ipipa asa'ma ukup ipe'ipi pepe banagepa. Ina atiasi anona aman afa'inai nofe' higililana, owa'atin. Sip atop dao' atiasi ea' higililap.
44027023	Dei' maina ae' egawa isimba? Ae' aman Godi anda' lotuma anini. Doko' owamb anona ensel ananinai nafi'i nalutu felefele'ma ae'
44027024	na'ipi na'i, ‘Pol, ina' owa'i ombal mehenaea. Ina' atiasi nefe' nigalutu nogohnaep gavman dembinai Sisari. Ea' ina' neme', epes hiasi isimba sape sagalomena sipi, isimba God atiasi nogatopalopasi. Ea' ina atiasi anin higililan, owa'.’
44027025	“Ipa' ina ombal mehepa, owa'i. Dei' main, ae' ahapifa God anen atiasi nonda' hiahaom amamba motaga si'i naga'ipiam.
44027026	Apa' afa' ata' ofe' wil sisihifa anemba otamba ma anin ailan.”
44027027	A'i owa' owambeh ambahemba wikifah biagah tol wala atin wafe' naoh agwamba Adriai. Ama owa' owamb la'afimba awin nandasapa' amom mugumafi uga sipi ea' mogawa ma'i sip ea' pafe' pataga felefele'ma anin ailan.
44027028	Ea' mala mandof si'i ikwaf fewala naoh mondola'waifagon fihimba'mam fa'i 40 mita, laogon kwasakwasala. Ea' wafo'o kwasakwasala, walaf wapani mondola'waifagon fa'i 30 mita, ina laogon, owa'.
44027029	Ea' amom ombal maham ma'i, “Na'amba mofe' atin sisihim mope anom otamba anamba otambaigima.” Ea' makwaha anka biafin biafin newala sip apamba pagagi'ma ma mogombalo' sip. Ea' amom ukup pa'i awin alipini ata' nitafi kwafalis.
44027030	Amam manda' maol sipi ma'i ata' mola' molaoma ufia'wa mokwaha sip mogafe'. Ea' mala bot sa'utai towala mambaso'am ma'i mowasa' anona anka nowala sip apamba pagagi'ma.
44027031	Ea' Pol na'ipa dembinai soldia Julius naloma amom soldia na'ipam na'i, “Amam amamba i'i owa' mope sip atapima, atiasi ipa' awepa higililipa.”
44027032	Ea' amom soldia matopa' mandelefa bot sa'utai atamba malata togowalai.
44027033	Ea' felefele'ma awin na'i nigatafi, Pol na'ipam basef amom hiami. Anen na'i nowa' banagama ata' mogwa' anis gwa'aisi. Ea' na'i, “Nogota lautai ipa' pape dowaf owa' wea' anis gwa'aisia ea' pape ombal mahepa ma hiahawes mais sogatagamepai. Ipa' pape dowaf nimaguf ifimba 14-pelaif ea' pafi'i pataga nemaf dei'ifi.
44027034	Dei' a'ipipa dindinip, a'i ipa' ata' pea' anis gwa'aisi ma sowa' banagaipa. Peme', ina atiasi anis maefah sotaga sohambombagepa, owa'atin endilisi. Pepe andeande'.”
44027035	Anen na'ias na'amba ma main, nasa'mai anota bret naep amamipi nandabeten nanifela God, nawalota na'ata.
44027036	Ea' amom hiami ukup ambe'ep, ea' ma' gwa'aisi wapani.
44027037	Afa' hiafai wagape sipi wataga 276-pelaifa hiafai.
44027038	Amom ma'as ea', makwaha wit mowala naoh ama sip ata' sofalip.
44027039	Awin natafima lala, amom mati anap itap, apa' amom ina mogawa itap apamba akata, owa'. Amom mati anis basis sip pafe' pagaila nondola' nawis a'owa'. Ma'i i'i la'ifima ai, dei' monda' sip pondowasa' ko'onaga akata.
44027040	Ea' matopa' mandelefa anka anamba hianai makwahom mala naoh. Ea' matagwaha mandof manda'af mogowa' stiaifi, mandola sela fufin nofa' sip pogafe' akata.
44027041	Owa' sip asisihip pape anona ko'onaga asisihip pail. Pagali'ma sisihip a'owa' pape otamba. Ea' naoh mato maha pagagi'ma ea' maolona palalana.
44027042	Ea' amom soldia ukup amamipi pa'i moha amamba manda' kalabusi afum hi'ilam, ama amom ina ata' mopaol a' mofa' mefe', owa'.
44027043	Owa' dembinai soldia Julius na'i notopalopa Pol. Ea' na'ipam na'i ina a' moham afum, owa'i. Mondape. Ea' na'ipa amam amamba mogogawa paoli ma motoma mindipa' mopaol mili' mogafe' akata.
44027044	Apa' anom mogololama paoli, mohapila palag maim tatala'im moloma indah sip anamba papalagalami mohapilam tol mola naoh gofa'am mofe' bandagoma akata. Afa' wame' basef ananifi wanda'as na'amba, dei' afa' hiafai wafe' be'efa wataga walutu naoh akata.
44028001	Afa' wafe' wataga andeande' akata, ea' wame' esis sa'i ailan inimba Malta.
44028002	Esis epes wambel ambalembaisi sanda'mafa waf fasifi a'owa'. Asaf falai ea' nomanambigin. Ea' sakata nif sa'ipa afa' hiafai wafe' felefele'ma nif.
44028003	Ea' Pol nafe' nasa'ma nif nawamonef. Owa' anona ul nagahasi nape nif fahi'ana pao nawisi ando' nondofapa lagol Poli nalelef uli mawis nomon.
44028004	Ea' esis amam nematawa wambelisi sati ul anamba nagumba lagol Poli ali'atin nail, ea' sa'i, “Endilisi, aman anamba naha epes sagaga'i. Anen ina afuna naoh embel, owa'atin. Apa' god anamba ape'inai nagagwa waf usi'ifii nandaiwa'ma nogape namona wapani.”
44028005	Owa' Pol niali' lagol ul pele'atana nafe' nowala nasef nif ea' anen ina awasina kwasakwasala, owa'atin.
44028006	Ea' esis sape sasasa, sa'i sigati lagol gogalota, a'a anen nogowa kwafalisa afuna, owa', owa'atin. Esis sape nogota laota ea' ina sati anis maefah awasi satagaman, owa'atin. Ea' sambema ukup sa'i basef sa'i, “Ahame, Pol anen anona dembinai God.”
44028007	Itap pagape felefele'ma anamba afa' wagapomai itap apamba anona aman dembinaii nugumafi esis sagape ailan inimbai, agilinama Publius. Aman anamba nofa'afa wafe' ipat ananitai numafiafa andeande' wape walomana nimaguf wanif.
44028008	Publius ahamana awasina na'oh. Alop ananipi nifip ea' nako' embel atom. Ea' Pol nafe' nasa lagof alop ananipi ea' nataga bo'ona wapani.
44028009	A'i owa' nanda'as na'amba owa', anis daias ailan inimbaisi awas nanda'asi safi'mai anen nanda'mas beten sataga bo'wes wapani.
44028010	Ea' esis saso'afa hiahaom fasimi a'owa'. Ama afa' wa'i ogafe' owa', saso'afa hiahawes hiasi afa' waowaolasi ea' sofa'as sambe'mafas anop sip afa' ogafe'api.
44028011	Apa' afa' ata' wape aomb wanemb ailan inimba. Ama main, walota sip apamba pagail ailan inimbai nogota atamba fufin lu'wani nagaluwatai. Sip apamba Aleksandriai. Agilipa sa'i sahomana owamana amom atom magape isag atogai, nogaopana anona god baso'amunai Sus. Ea' afa' wakwahogon wafe'.
44028012	Wafe' wataga Sirakyus wape nimaguf wanif
44028013	wakwaha anamba wafe' wataga Regium. Ama nemaf fagagi'i fufin lu'unai nalo nafi'i awin negemba'ma, ama nemaf fagagi'i ea' wataga anis basis Puteoli.
44028014	Wambel ambalemba afa' wati anis Kristen. Ea' sa'ipafa wape walomas wik si'igai. Ama main, a' wafe' Rom.
44028015	Esis Kristen sagape Romi same' basefa afa' wafi'i, anis safi'i sotambel Maket wambel Apiusi, apa' anis safi'i sotambel wambel agol agalemba saga'i ifagw wanogw sanda' fi'i fe' sagapaugwi. Ea' satolofa ufia'w. Pol nati esis, nandagala nanifela God okom ananimi ambanagem.
44028016	Afa' wafe' wataga Rom, gavman Romunai na'i aho'ma Pol atona nogape anota ipat noloma anona soldia numafiana nogape atapina.
44028017	Nimaguf wanif fafe' ma ea', Pol nofalai amom agufumi Judai mafi'i mandakolas. Ea' na'ipam na'amba na'i, “Ipa' sahope, ae' ina anda' anin mae ahambombaga epes ape'isi ma egesambala waf amom bafapapa ape'imii, owa'atin. Apa' owa' amom dembami Judai manda' kalabusima ae' Jerusalem ea' manda'e afi'i lagof amom Romi.
44028018	Amom Rom mame' basefa kot ae'atai, ae' basefa waf awafi kofagefa owa'atina mohe egaga'. Ea' ma'i motagwahowe.
44028019	Owa' amom Juda mosambala basef ifimba. Na'amba dei' ae' ufia'w ake ma egafe' wahifiwi. Ea' efala gavman dembinai Sisar ma nogame' basefa kot ae'atai. Apa' ae' ina endakotima epes ae'asi ma anis maefah, owa'atin.
44028020	Basef kofagefa ifimba atif dei' efalepa pafi'i. Ae' a'i ese'epa anif basef. Ae' ahapifif ape ehafa anen anamba apa' Israel hiapai mape mogohafanai. Ae' agahapifanai. Isimba atis kofagesa ma dei' manda' sen inimba mowa'e.”
44028021	Ea' amom ma'ipana ma'i, “Owa' anom amam Judaimi mosapa'i anif basefa moga'ipafa ina'a, owa'atin. Ea' ina anona aman Judainai nafi'i nape na'ipafa andeande'ma na'i anif basef awafi ma ina', owa'atin.
44028022	Apa' afa' wa'i ata' ome' nomonas ine'isi atisa malogol ine'igili. Afa' ogawa, walemb hiagoma esis amam nematawa sanda' basef awafi ma mini'ap apamba ine'ipi.”
44028023	Ea' amam mandandepa anef nemafa amam hiami mugafi'mai Pol ipat ananitai. Ea' mafi'i kuhimbita mape mape mataga wambomota, anen na'i basef kofagefa nawalapefa amom. Ea' nawalapa basef alihifa epes sogawis nomona maol Godi nope Dembinai nugumafias. Anen nawalapa anif basefa mu'uli fowa' God nagaso' Mosesafi faloma basef Godi amom profet fowa' maga'iefi. Ama basef ifimba anen na'if banagambela nagasa'ma ukup amamipi ma mogahapifa Jisas.
44028024	Anom mahapifana ma basef ananifi, apa' anom owa' mohapifanaea.
44028025	Ea' nomonas sandapaom daindai a' mandafe'. Apa' doko' li' Pol na'ipama anif basef na'amba na'i, “Ambal bu'unai Godi na'i endilisi atisa amom akupapa ape'imi ma malogol profet Aisaiai. Fowa' anen naga'i na'amba na'i,
44028026	‘Ina' fo'mago esis amam nematawa isimba ni'ipas na'amba ni'i. Atiasi ipa' pepe peme' basef, apa' ipa' ina pegawa kofagefa, owa'. Ipa' pepe naep petawa, apa' ipa' ina atiasi piti anin mae pegawan, owa'atin.
44028027	Dei' main, ukup epes amam nematawa isimba paso'as ea', ukup ea' iwanipa sogame' basefa aligah asasigahi, sasopama naep asasipi ea'. I'i owa'ai, esis asiti hiahawes, ea' seme' basef aligah asasigahi a ukup pendanda'ma basef kofagefa, ea' sombema opalef sotanima sifi'mai ae' ma atiasi enda' esis bo'wes wapani. Owa' owa'atin.’”
44028028	Ea' Pol na'ipam basef akutaifi na'i, “Dei' ae' a'i ipa' pendegawa basefa God nofa'apa nokwahomapa waf awafi motanima magafi'mai anen, ifimba anen nasapa'ef fafe'ma anis amam nematawa sogololama Godi. Esis isimba dao', atiasi sila basef ifimba, apa' ipa' owa'.”
44028029	Pol na'ipam basef ifimba ma ea', amom dembami Juda a' mafe'. Ea' ma'i basef lu'wafi ma'if manda' hihianamaef la'afena amom atom.
44028030	A'i owa' main, Pol nape atapina afagof si'igufi biagof ipat atamba anen nagatalotai ea' naso'as opaf nanda'mas waf fasifi epes hiasi safi'i sagatolonai.
44028031	Anen nawalapa basef bu'wafi ma epes sogawis nomona maol Godi nope Dembinai nugumafias. Ea' nawalipasa basefa dembinai Jisas Krais. Anen ina ombal mahana, owa'. Nawalapef na'if alihif ea' ina anin epen nasopamana, owa'atin. Basef ifimba ea' ma'uf.
45001001	Ae' Pol ape lafela Krais Jisas anda' maola anen atona. God nofale ma enda' maol aposel ea' nosahe'e ma egawalapa basef bu'wafi ananifi.
45001002	-
45001004	Basef ifimba fagape na'amba. Fowa' gani God nala' lapa basef ifimba bu'wafi ea' na'ipa amom profet ananimi mawalipasef manda'ef fail buk Godi. Basef ifimba fa'i Nogamana ananinai, Jisas Krais dembinai ape'inai. Ea' nofa' alop apa' epesi nataga wambota aman dembinai king Deviti. Apa' dei' Ambal bu'unai Godi nawalapana alihina ma banagami Godi, anen Nogamana ananinai endilisi. Ambal anamba nasa'mana nogosafel wandof wapani.
45001005	Lagof Jisasi atogof God natopalope dowaf nowa' banagae anda' maol aposela asa'ma agol Jisas Kraisi lu'wagol. Anen nanda'as na'amba ma anaf anis amam nematawa misi'ah hiasi hi'ilas sohapifana sogaila basef ananifi.
45001006	Ipa' wapani pape mini'ap apamba. Ipa' pame' fala Jisas Kraisi ea' pailana pape ananipai.
45001007	Ipa' epes Romipai, God okom maimailipa nofalepa ma pagape amam nematawa ananipai atipa. Ae' anda' basef ifimba fafi'mipai. Ae' a'i God ahamapa ape'inai noloma Dembinai ape'inai Jisas Krais motopalopepa dowaf mowa' banaga opalef ipe'ilifi fepe sa'ombel.
45001008	Ae' a'i ata' ili' iga'iesi isimba. Ae' anifela God ae'anai ma agol Jisas Kraisi, anifelona ma ipa' wapani. Dei' main, esis itap ganimba hiagoma sa'i basef ifimba ma ipa' pagahapifana.
45001009	-
45001010	God nogawa nemaf mamahefa andabetenafi okom ae'ami mandanda' ma ipa' anda'mepa beten. Ae' anda' maol Godi aloma okom ae'ami si'ima agawalipasa basef bu'wafi ma Nogamana ananinai. Beten ae'ani nagape na'amba. Fowa' dondol nimaguf hiafi ahali'ana ma efo'o igatilipa. Owa', owa'atin. Dei' wapani ahali'ana ma anen ni'i awiai, nonda'me ano'w ufia'wa efo'o igatilipa.
45001011	Ae' okom ma'i a'owa' ma atiasi efo'o igatilipa ma ewa' banagaepa egase'epa anis hiahaom fasimi Spirit Ambal Godi nogase'epam dowafi.
45001012	Amamba na'amba. Ae' a'i hapif ae'ani netopalopa ipa' ea' ipe'ini netopalopa ae' newa' banagae. Isimba sowa' banaga opalef ape'ilifi na'amba atin.
45001013	Ae' a'i ipa' alipipai ata' pegawa nimaguf hiafi ae' a'i efe'mago ipa' ea' afi'i ataga dei'. Owa' anis hiahawes sasopama ufia'wa ae'. Fowa' atopalopa anis sogololama Godi sataga Kristen salutu banages. Ea' dei' a'i ata' etopalopepa si'i agatopalopa esis.
45001014	Ae' wiaf fotaome ma egatopalopa epes hiasi Krais. Wiaf afamba na'amba. Krais natalowe maol lu'wani dei' ae' egwamanan etopalopa epes isimba hiasi hi'ilas. Ma sogogawa waf bu'wafi dambaifii soloma isimba sogololama waf dambaifii, epes gawaisi soloma isimba owa' gawaisia wapani.
45001015	Isimba atis dei' opaf ae'afi fosafel endilisi ma egawalapa basef bu'wafi Godi ma ipa' epes Romipai wapani.
45001016	Ae' ina ombal mahe ambal aola egawalipasa basef bu'wami Godi, owa'atin. Ae' ahapifa basef amamba bu'wami banagewe a'owa'. Dei' main, amamba banagami Godi mofa' epes mamahisa sagahapifanai sogotanimai. Esis Juda sahapifi sali' ipa' hipai owa' Judaipaia pagi'.
45001017	Dei' main, basef amamba bu'wami Godi mihimba'mepa waf usi'ifi ananifi. Afamba na'amba. I'i apa' mohapifa Jisas banagepa atapipa, God ni'i apa' be'epa hilili'i. Ina ano'w ufia'w daia'wa apa' mogataga be'epa hilili' ma nogohnaep ananisi, owa'atin. Hapif atin. Ufia'w si'i Baibel na'ias naga'i, “Epen ami nigahapifa Godi, anen ni'i anin bu'wani hilili'i ea' nepe namin atapin dondol.”
45001018	Dei' a' anaf owagama wapani okom numbutinai Godi nifi'i heven notaga nondawalap atapina ma waf hiafi awafi epes sanda'afi hi'ilaf. Anen nogwamasa akafimi awami ma epes isimba hiasi sogowa' alafugaha waf bu'wafi ananifi sanda' waf awafii dei' sagataloga basef endilisifi ananifi.
45001019	Dei' main, waf hiafi Godi ina fandambaho', owa'atin. Waf mamahefa dondo' ma gawa epesi God a' nihimba'masaf fataga alihif fandawalapa.
45001020	Fowa' dambadamba God nanda' hiahaom hiami nogota atamba tafi'i tataga dei', esis sati hiahaom anen nanda'ami. Hiahaom amamba esis ilama sogogawa ma anef waf hiafi Godi esis owa' la'ifisa sogatelef naepia. Isimba na'amba. Esis satelef endilisi waf Godi kofagefa, anen dembinai nikila' amom dembami hiami magape itapi hi'alam. Esis sati waf afamba faloma banagami lu'wami ananimi magape lifilafi dondoli. Ea' isimba atis dei' esis ina ano'w ufia'wa sondahali' sombaho' waf awafi asasifi soga'i, “Ae' owa' egawaea.” Owa'atin.
45001021	Esis sogawa God nape, apa' esis ina sogawa sa'i anen bu'unai endilisi ma sofela agol ananigili lu'wagol a'a soganifelona, owa'atin. Ukup asasimi mandapoma hiahaom falafalafumi atom ea' nelelemb asasimi ina mataga andeande', owa'. Mataga akutim awasim a'owa'.
45001022	Esis aligah maso'as sa'ias sa'i, “Apa' mogogawai,” apa' owa' esis sataga ukup mahamahasa waf bu'wafi.
45001023	Ea' saso'ana alafugah God owa' nogaga'ia, ina sanda' lotumana sanifelona, owa'atin. Sandomba lawah otamba maim falafumi atom mataga god baso'amunai mandati si'i amiguf, mafis uguf maim maloma epes owa' sogape namis atapisia, ea' sanda' lotumam sanifelom.
45001024	Esis sandaiwa'ma God sowa' alafugahana. Isimba atis dei' anen nakwaha esis ea' ukup asasipi pehafel banagambel pahokolas sanda' waf hiafi alugufi. Sanda so'a waolaf sahambombaga alop asasipi.
45001025	Dei' main, esis ukup paso'asa basef Godi endilisifi a sagi'ma basef baso'ami atom maho'ofa basef endilisifi ananifi. Ea' sanda' lotuma hiahaom amamba God nanda'ami, apa' anen, sosambalona. God anen bu'unai kofagonama hiahaom amamba hiami, apa' mondasa'ma agol ananigili lu'wagol lifilafi endilisi.
45001026	-
45001027	Ea' God nakwaha esis saila ukup epesi atipa sanda' waf awafi ambagof awagufafi. Sanda' waf afamba awafi faha'ofa waf daso'amaifi. Nematawa waila waf ikiakafi waloma anowa daiawa. Anom amam wapani manda'am na'amba atin. Ukup amamipi pehafel a'owa' pa'ipa'i amam daiam ama molomam monda' waf awafi. Ea' waf afambai fahambombaga ukup paloma alop amamisi dindi'i dondo' fagwa waf awafi amamifi.
45001028	Ukup asasipi atip pandaiwa'ma sogahapifa God nomonas asasisi. Isimba atis dei' nape natitilis saila nomonas awami asasimi atoma sanda' waf naninani aunai owa' andeande'ma epes sonda'anaia.
45001029	-
45001030	Esis sanda' waf hiafi fafifafi awafi fape si'ifa esis. Ukup pehafel pa'ipa'i sogofa' hiahaom hiami ma esis atis. Waf awafi agufifa afamba. Ukup kowagalepa hiahaom bu'wami awami, ukup numbutipa sogaha anis, saha anis daias sagaga', migimigah sambaso'ama sogofa' anom hiahaom anin epeni dowadowafa, ea' sanda' maola sagahambombaga epes. Waf anamba aunai asi'ina endilisi ma esis. Ea' sanda'i'ipamas sa'i basef sawalapefa sogola'asa agof anis daiasi ma nogohnaep epes hiasii. Esis sataga bousi saloma God, gigal sa'oh sa'i digah lu'wami atom, sola'asa basef banagafi sagasa'ma agof asasigufi atogof. Ukup pandanda' ma waf naninani aunai dambainai. Ea' sosambala basef mamasasi.
45001031	Esis sololama gawa bu'wani ma waf bu'wafi ea' sa'i basef andeande', apa' ina saila basef fimba asasifi datima, owa'. Esis ina ukup paipaila anis daias satilis uwahipis, owa'atin.
45001032	Basefa mu'uli Godi usi'ini na'amba na'i, “Epes sanda' waf na'ambainai esis a' sondaga'.” Epes isimba sogawa mu'uli inimba, apa' owa'atin. Sandanda' waf afamba awafi atef. Apa' ina sanda'af dowadowaf, owa'atin. Sasa'ma agofa anis daias sanda' waf awafi na'ambai sandagalas.
45002001	Ipa' mamahipama pa'i basef pagawaloga anis daiasi, atiasi kofagema ipe'imi atom. Peme', ipa' pa'i basef pagawaloga anis epes daiasi, waf afambai ipa' pandawaloga ipa' atipa. Dei' main, isimba ipa' pa'i basef pagawalogasi, ina' sanda' waf awafii.
45002002	Apa' mogawa God nonda' kotima epes sanda' waf afambai awafi ma basef usi'ifi atef.
45002003	Apa' epen ina' nagasapaga anis epes deideiasi sanda' waf fafifafi na'ambaifii, epen ina' nanda' waf afambaii. Dei' ina' okom mandanda' ma'imama? Ina' atiasi la'ifinama nindihi'ama basef God nonda' kotimasafi nefa' negafe'? Owa'atin endilisi.
45002004	God nanda'ena andeande' a'owa', ea' ata' nape nasasaena nogota lautai, ina nagwamena waf awafi nase'ena akafimi kwafalis, owa'atin. Waf afamba bu'wafi Godi ina' okom mandanda'maf na'i falafifi? Anen nanda'mena waf afamba bu'wafi ma ata' negambema nembel. A'i ina' negawaf a'a owa'?
45002005	Ina' nanda' du'wanigai ea' dei' ina ata' nembema nembel, owa'. Ina' natama akafimi lu'wami nikikama ina' atina. Ama nemaf okom numbutinai Godi notaga alihina ma kota, nogowaloga epes hiasi ma basef usi'ifi banagafi ananifi.
45002006	Nemaf afamba anen nowalogamasa waf epesi atona atin, nogwamasaf fendahama waf esis sanda'afi.
45002007	Anis sagape banages atapisa waf bu'wafi sanda' maol solaoma ufia'wa sogofa' agof lu'wagufi, sigati mogogala'i ma sogape andeande' lifilafi.
45002008	Apa' anis ukup pandapoma esis atis ea' sowa' alafugaha basef endilisifi saila waf ikiakafi. Epes isimba anaf God okom numbutina a'owa' nindaiwa'masa waf awafi asasifi.
45002009	Nimanimi lu'wami moloma akafimi anaf mupai' epes isimba hiasi sanda' waf awafii hi'ilas. Esis Juda sili' ea' isimba owa' Judaisia wapani sigi' solomas
45002010	Apa' God anaf noso'asa poe bu'wani ma mogogala'i agof lu'wagufi foloma opalef awanilifi epes isimba hiasi sanda' waf fasifii. Esis Juda sili' ea' isimba owa' Judaisia sigi'.
45002011	Dei' main, anen nowaloga epes hiasi ma ikwaf usi'ifi atef.
45002012	Anen okom mandanda' na'amba. Epes mamahisa sogololama mu'uli God nagaso' Mosesani sanda' waf awafii, anaf a' higililas. Apa' epes Juda sogogawa mu'uli inimba ea'i ma dei' sanda' waf awafii, anaf nowalogasa mu'uli inimba atin.
45002013	Ina epes isimba sagame' mu'uli dowadowafi sataga bo'wes hilili'ma naep Godi, owa'atin. Epes mamahisa same' basefa sagaila mu'ulii, isimba atis anaf God ni'i esis bo'wes hilili'i.
45002014	Esis isimba sogololama Godi, waf asasifi na'amba. Esis mu'uli akas, apa' nemaf mamahefa sagaila malogofa nomon nelelemb asasimi, waf afamba a' fataga si'i mu'uli asasimi. Esis mu'uli Godi akas, apa' endilisi sailana waf afamba ma nelelemb asasimi.
45002015	Waf afamba asasifi fihimba'mapa basefa mu'uli inimba fagape ukup asasipi. Ea' malogof fagape opalef asasimi nomoni, amamba wapani mihimba'mapa na'amba atin. Dei' main, ukup asasipi pa'ias pihimba'mas alihif na'amba. Anif nimaguf panda' kotimasa waf awafi, apa' anif nimaguf andeande' dondo'ma waf esis sanda'afi.
45002016	Amamba anaf motaga na'amba atina nemaf afamba God nogawaloga waf hiafi epesi. Afamba anen ni'i ila ma Jisas Krais nope dembinai nogawaloga waf hiafi asasifi fandambahi'i feloma basef sa'if sagambaho'afi. Basef bu'wafi God ae' agawalapafi ifimba atif.
45002017	Ipa' pendefala pa'i ipa' Juda pagahipifa mu'uli inimba fowa' God nagaso' Mosesani sisihina negatopalopepa pindihi'ama okom wandafumi Godi. Ea' ipa' pandasa'ma agof ipe'igufi panda'i, “Apa' mogawa God endilisinai.”
45002018	Ea' ipa' pegawa okom God na'i pigagi'mami ma pegelafa waf mu'uli inimba ma ukup pi'i waf usi'ifi pigailaf.
45002019	Ipa' pegawa pa'i ipa' epes pegegawa basef Godi ma pigasindi'amona epes isimba naep pagaso'asi ea' pape si'i nagwapina epes isimba sagape akoti ma pigihimba'mas.
45002020	Ipa' epes gawaipai pagawalipa isimba gawa akasi saloma anis daias sogololama basef Godii sagape si'i awasi ata' sa'wisi. Dei' main, ipa' pegawa pa'i basef endilisifi hiafi faloma gawa hiani hi'alas sape mu'uli inimba pelafan pegegawani.
45002021	Basef ifimba atif hiafi fagali'i dei' fitanima fila ipa'. Ipa' pandawalipa anis epes daias, apa' ipa' owa' ata' pili' piwalipa ipa' atipaia? Ipa' pawalipasa basef anis pa'i, “Ipa' ina a' penda' wal, owa'i”, apa' ae' a'i ipa' wapani panda' wali?
45002022	Ipa' pawalipasa basef anis pa'i, “Ipa' ina a' pehambombaga waf daso'amaifi, owa'i.” Apa' owa' ipa' wapani panda' waf afambai awafi? Ipa' pandaiwa'ma god baso'amunai, apa' owa' apakwalopa hiahawes saga'oh ifagw epes sanda' lotuma god amamba baso'amii? Na'ambai ina andeande', owa'.
45002023	Ipa' pandasa'ma agof ipe'igufi atogof lu'wagof panda'i, “Apa' mogogawa mu'uli Godii nagaso' Mosesanii.” Apa' owa' ipa' pimbisila' mu'uli inimba panda' waf afambai atef dei' pahambombaga agol Godi.
45002024	Waf ipe'ifi awef si'i basef fagail buki fa'ias faga'i, “Kofagema ea' ipa' Judai atom, dei' esis owa' Judaisia sogololama Godi sa'i basef sanda' agol Godi findiwagol.”
45002025	Endilisi, i'i ipa' Juda pihapila mu'uli inimba God nagaso' Mosesani pilan endilisi, dao' waf afamba magatopa' alopafi bu'wafi. Apa' i'i ipa' pegawala mu'uli inimba, atiasi a' pelelama God petaga na'amba atin si'i ipa' owa' pegatopa' alopia.
45002026	Epes isimba owa' Judaisi sogatopa'mas alopia, esis sagape na'amba. I'i esis sila waf afamba hiafi usi'ifi ma mu'uli inimba, atiasi sotaga si'i isimba sagatopa'mas alopi ma naep Godi.
45002027	Endilisi, esis owa' Judaisia atiasi sola' basef mila ipa' Juda. Dei' main, ipa' pegawa mu'uli God nagaso' Mosesani nagape buki ea' patopa' alop ipe'ipi, apa' owa' ipa' pimbisila' basefa mu'uli inimba. Apa' esis isimba owa' Judaisi sogatopa' alopia saila basefa mu'uli inimba.
45002028	I'i ipa' epes Juda dowadowaf, ipa' ina Juda endilisipai, owa'. Ea' waf afamba sagatopa' alopafi ina waf alop atop si'ipi, owa'atin.
45002029	Ipa' epes hipai Juda. I'i opalef ipe'ilifi fetaga dambailif, ipa' Juda endilisi. Waf sagatopa' alopafi, God nanda'af opalef ipe'ilifi nomon. Maol inimba ina natagama basefa mu'uli nagail buki, owa'. Ambal bu'unai Ananinai atona nanda'an. Epen ami nenda'as na'ambai, anin agol akana nogohnaep epesi, owa'atin. Anin agol lu'wagola naep Godi atip.
45003001	Dei' esis Juda sikila' anis daias owa' Judaisia ma waf maif bu'wafi? Waf bu'wafi maif fatagama waf afamba magatopa' alopafi?
45003002	Awasi! Waf hiafi fasifi fatagaf. Waf fagali'i afamba. God nali' naso'asa basef ananifi endilisifi atif esis Juda ma sugumafif.
45003003	Endilisi, anis ina sahapifa basef ifimba andeande'. Owa' dei' ata' si'i main? A'i waf afamba awasifi asasifi atiasi fenda' God nokwaha basef endilisifi ananifi?
45003004	Owa'atin endilisi. Apa' mi'i basef monda'i, epes hiasi sagambaso'ami, apa' God atotona naga'i basef endilisi dondoli, nanda' maol datimai si'i Baibel naga'i, “Atiasi epes amam nematawa hiasi seme' basef ine'ifi si'i endilisifi atif. Nemaf afamba esis si'i sonda' kotimina, ina God atiasi nepa'agas nikila'as.”
45003005	-
45003006	Dei' i'ipipa anif basef apa' epes ukup paga'iefi. Basef ifimba na'amba. Dei' ata' mama? I'i waf awafi ape'ifi fawalapai waf usi'ifi Godi fataga alihifai, apa' atiasi mi'ias mi'imama? Mi'i God nanda' waf awafi okom wandafuma nogagwamapa waf awafi ape'ifi? Owa'atin endilisi. I'i God nonda' waf awafiai, dei' anen nowaloga waf amam nematawa hiasi ma main? Owa'atin endilisi.
45003007	Apa' anis epes ukup pandanda' dowaf sambaso'am sa'i, “I'i epes hiasi siti waf baso'afi awafi ape'ifi feloma waf Godi endilisifi ma sowalogaf, asogawa waf Godi fikila' waf ape'ifi. Ea' waf ape'ifi fawalapai agol Godi lu'wagol. Apa' na'ambaiai, God ina atiasi nogwamapa waf awafi ape'ifi, owa'atin.” Apa' owa'atin endilisi.
45003008	I'i apa' mila ukup ipimbai atip, mefe' mefe' mi'i, “Awi, apa' a' monda' waf awafi ma mugawalapai waf bu'wafi Godi.” Endilisi, anis epes sambaso'mas sa'i basef findiwaefa ae' sa'i ae' aga'ias na'amba. Apa' owa'atin. Epes isimba saga'i basef ifimbai, anaf God nogwamasa waf awafi asasifi dondo'af atin.
45003009	Dei' si'i main? Basef ifimba doko'ifi kofagefa fa'i main? Fa'i apa' Juda mikila' anis daias owa' Judaisia ma waf bu'wafi, a'a owa'? Owa'atin endilisi. Ae' ihimba'mepa basef ea', waf awafi faso'ala apa' hiapai hi'alapa, esis Juda saloma isimba sogololama basef Godi wapani.
45003010	Baibel na'i isimba na'amba na'i, “Ina anin epen bo'wen hilili' nape, owa'atin endilisi.
45003011	Ina anin epen negawa waf bu'wafi. Ina anin epen nanda' maol nelaoma God, owa'atin.
45003012	Epes hiasi sololama ufia'w ea' sataga epes awasis endilisi hi'alas. Aho', owa' anin atitin bo'wena.
45003013	Malogof asasimi mandahama si'i nowagah kwambifah sagawa epesa mindihianama alihim magape. Esis sa'i basef hiafi baso'afi faloma basef hiafi fafifafi ma sagahasopalo'wa anis epes daias, si'i nombot nagape uguf faha epes sagaga'i.
45003014	Dondol ukup asasipi numbutip a'owa' sa'i basef awami atoma sagaso'as nimanimi anis daias.
45003015	Esis kwafalis atisa sagaha anis daias sagaga'.
45003016	Dondol sahambombaga epes hiasi saso'asa akafimi nimanimi hiami.
45003017	Opalef asasilifi ina fape awanelefa sogape opalef atifilif sogaloma anis epes daias, owa'atin.
45003018	Esis ina ukup paipaila God ombal mahasana ma sogaila waf ananifi, owa'atin.”
45003019	Ea' dei' apa' mogawa basef mamahifa Godi fagape mu'uli anen nagaso' Moses ani fa'i apa' Juda mogape lafelani inimbai mondailan. Owa' ina la'ifipa mailan andeande', owa'. Ea' ina anin epen la'ifina niga'i, “Ae' epen bo'owe hilili'i,” Owa'atin. Apa' epes hiapai ganimba hiagoma, kofagema mapoma apa' ma naep Godi anaf nogawalogapa.
45003020	Dei' main, waf afamba mogaila mu'uli inimba, owa' anin epen atitin atiasi negefa' agol epen bo'wen hilili' ma naep Godia, owa'. Mu'uli inimba nihimba'mapa waf awafi ape'ifi ea'.
45003021	Apa' dei' waf usi'ifi Godi ea' fataga alihigima fandawalap. Afamba ina fataga fagi'ma waf sanda' maol sa'i sogaila mu'uli fowa' God nagaso' Mosesani, owa'atin. Afamba fataga ano'w ufia'w na'amba. Basef hiafi Godi fagail Buki fawalapai waf afamba. Anif fail mu'uli inimba God nagaso' Mosesani ea' anif amom profet hiami manda'afi.
45003022	Waf afamba na'amba. Epen nagahapifa Jisas Kraisi, inimba God nofalan na'i epen bo'wen hilili'i. Ea' apa' epes hiapai mogahapilafi hi'alapa, God nanda'apa na'amba atin, esis Juda saloma isimba owa' Judaisia wapani.
45003023	Apa' epes hiapai hi'alapa manda' waf awafi mumbisila' mu'uli Godi ea' ina la'ifipama atiasi mogati mogogala'i bu'wami ananimi, owa'atin.
45003024	Apa' owa' God nati apa' uwahipipa, natopalopapa dowaf. Apa' mahapifa Krais Jisas ea' God na'i apa' bu'upai. Apa' ina maso'ana anis maefah matalona, owa'atin. Anen natopalopapa ma Krais Jisas ea' natagwahepa natalepa ma mogape wahifipa.
45003025	God nihimba'masana alihina amam nematawa hiasi na'amba. Anen naga' esimbel ananimbeli balo bali'amona okom wandafunai Godi ma bagakwaha waf awafi epes mamahisa sagahapifanai. Ga' Krais Jisasi atin dei' God nihimba'mapa waf ananifi usi'ifi hilili'i na'amba. Fowa' nanda' esis amam nematawa sa'ombemas ea' ina nogwamasa waf awafi esis sanda'afi, owa'.
45003026	Apa' dei' dao', anen nihimba'mapa waf usi'ifi ananifi ea' fataga alihigima ma nogagwamasa waf awafi asasifi. Isimba atis dei' apa' mogawa anen usi'ina hilili' hi'agalanai ma noga'i epes mamahisa sogahapifa Jisasi bo'wes hilili'i.
45003027	Ea' dei' apa' ufia'w akapa ma mogasa'ma agof ape'igufi atogof lu'wagof, owa'atin. Ufia'w akwamba ea' kwaso'. Main da'im mahefa ufia'w akwamba? A'i waf afamba magaila mu'uli God nagaso' Mosesani? Owa'atin endilisi! Waf magahapifa Jisasafi atef fahefa ufia'w akwamba.
45003028	Ea' apa' mogawa epes mamahisa sagahapifa Jisas atini, God na'i esis atis sataga bo'wes hilili', apa' esis sanda' maola sogaila mu'uli inimbai, owa'atin.
45003029	Dei' mama? A'i God anen Dembinai esis Judai atona? Owa'atin. Anen esis isimba owa' Judaisia wapani.
45003030	Dei' main, God anen ea' anamba atona. Anen na'i basef atifif fafe'ma epes hiasi. Epes ami sogahapifa Krais Jisasi, atiasi God ni'i esis isimba bo'wes hilili'i, esis Juda saloma isimba owa' Judaisia wapani.
45003031	Isimba atis dei' hapif inimba apa' ina mi'i apa' mapa'aga mu'uli inimba God nagaso' Mosesani, owa'atin endilisi! Apa' mahapifa Krais Jisas dei' mawalapa basef kofagefa ma mu'uli inimba.
45004001	Apa' mi'i basefa Abraham akunamapa apa' Judai mi'imama? Anen nanda' maina God naga'i anen bu'unai?
45004002	I'i Abraham a' endilisi ma nonda' maol bu'wani ma dei' nagataga aman bo'ona hilili'ai, dao' anen a' nondagala nosa'ma agol ananigili atogol lu'wagol. Apa' naep Godi owa'.
45004003	Baibel na'ias na'imama? Naga'ias na'amba na'i, “Abraham nahapifa God ea' okom mandanda'ma hapif inimba na'i anen bo'ona hilili'.”
45004004	Apa' mogawa epes sanda' maoli ma sogofa' hiahawesa maoli, hiahawes isimba ina mi'ias mi'i mogofa'as dowaf si'i preseni, owa'atin. Isimba hiahawes sagatopa' maolasi atis.
45004005	Apa' God ina nati maol bu'wani epes sanda'ani ma niga'i esis bu'wasi, owa'atin. Anen nati epen mamahina nagahapifana la'ifinai ma nogofala epes sanda' waf awafii bo'wes hilili'i. Ea' God okom mandanda'ma okom epeni maga'i endilisi atis epen inimbai dei' na'i anin bo'wen hilili'i.
45004006	Fowa' Devit wapani nanda' anif basef fail buk Baibela epes mamahisa God natilis naga'i bo'wes hilili'i, isimba a sandagala. Esis ina sanda' maol, owa'. Sahapifana atin dei' na'i esis bo'wes hilili'.
45004007	Devit nanda' basef ifimba na'i, “Epes ami God nagakwaha waf awafi asasifi okom magaso'anafi ma nagaofana awami asasimi, epes isimba sonahas.
45004008	Epes ami Dembinai owa' okom mopoma waf awafi asasifia, isimba sonahas.”
45004009	Epes isimba Devit na'i sonagahasi, epes isimba sagatopa' alopi atis? Owa'atin. Isimba owa' sogatopa' alopia wapani. Dei' main, doko' ae' a'ipipa Baibel naga'i na'amba na'i, “Abraham nahapifa God, ea' God okom mandanda' ma hapif inimba na'i anen bo'ona hilili'.”
45004010	Dei' Abraham nape si'i maina God okom mapomana naga'i aman bu'unai hilili'i? Anen nali' natopa' alop ea' a'a ata' owa' ata' notopa' alopa? Anen ina dei' natopa' alopa God naga'i anen bo'ona hilili'i, ata' owa'atin.
45004011	Fowa' Abraham nali' nahapifa God nofalana epen bu'unai hilili'i. Ama main, nagi' natopa' alop. Waf afamba nagatopa' alopafi anol ametal God nihimba'mana na'amba na'i nemaf afamba ata' owa' notopa' alopa, a' na'i anen aman bu'unai nagahapifa Godi. Isimba atis dei' anen nataga akunama epes hiasi nagahapifa Godi owa' sogatopa' alopia. Esis sahapifa God atin, nofalas epes bu'wasi.
45004012	Ea' anen akunama epes isimba Juda sagatopa' alopi wapani. Apa' esis ina satopa' alop atop, owa'. Esis sagi'ma bo'wagah Abrahami sahapifa God si'i fowa' anen nagahapifana nogota atamba ata' owa' nogatopa' alopa.
45004013	Fowa' gani God na'i basef nala' lap nagaloma Abraham na'i, “Ae' anaf ese'ena itap hiagoma ina' neloma esis bafasena akusena ine'isi wapani.” Apa' Abraham ina naila mu'uli anaf God nogaso' Mosesani ma dei' God nala' lap nalomana naga'ipana basef ifimba, ata' owa'atin. Abraham nali' nahapifa God dei' nofalana aman bo'ona hilili'i na'ipana basef ifimba.
45004014	Anif basef fatopalopa ifimba fagali'i na'amba fa'i, I'i epes sagaila mu'uli mamahina Godi ma sofa' hiahaom amamba God nogaso'asamiai atiasi waf afamba mogahapifa Godafi a' fenalo ea' basef ifimba lapafi Godi wapani a' owa' banagefa, ea' owa'atin.
45004015	Dei' main, mu'uli inimba nigihimba'mapa okom numbutimi Godi ma nogaso'as akafimi isimba sogasambala mu'uli inimbai. I'i apa' owa' mila basefa mu'uli inimbaia, God okom wandafuna nopomapa. I'i mu'uli inimba owa'ai, God ina a' ni'i epes sumbisila' mu'uli inimba satopa'an, owa'atin.
45004016	Abraham nahapifa God. Isimba atis dei' God na'ipana basef ifimba lapafi bu'wafi ma apa' mogogawa endilisi God na'ipas basef ifimba wapani na'i apa' hiapai bafapa Abrahami, naso'apaef dowaf si'i presen. Ina naso'asef epes isimba sagaila mu'uli inimba atini, owa'. Epes mamahisa sagahapifa God na'amba atin si'i Abrahami, esis wapani. Anen nali' nahapifa God nataga bafamapa nali' naumb nagali'i ma apa' hiapai mamahepama dei' magi' magahapifa Godi.
45004017	Si'i Baibel naga'i, God fowa' na'ipa Abraham naga'i, “Ae' enda'ena nepe bafama isimba misi'ah epes hiasii.” Abraham anen bafamapa ape'inai ma naep Godi. Anen nahapifa God atona nagaso'asa ambal namili epes sagaga'ii, a nogofala hiahawes hiasi ata' owa' sogatagaia si'i sataga sagape ea'i.
45004018	Abraham ina dei' nati hiahawes isimba God na'ipanas ea' na'i nonda'asi. Apa' owa', anen nahapilif endilisi si'i nagatilis ea'i. Isimba atis dei' nataga “Bafama esis amam nematawa misi'ah hiasi.” Si'i fowa' God na'ias ea' naga'i, “Owagama esis mini'ap wambota ine'isi sogataga na'amba.”
45004019	-
45004020	Abraham hagona ea' felefele'ma afagof 100-pelaiguf alop ananipi a' pala'of si'i nagaga'i. Ea' waulu'mana Sera a' hage'w wapani asa'w ina la'ifi'wa kogola awasi, owa'. Abraham okom mapoma isimba, apa' okom ananimi banagami nogogawa God endilisi ina mowala, owa'atin. Anen nahapifa God banagambela basef God nagala' lapafi ma hiahawes anaf sigi' sogatagai. Hapif atin nanda'ana banagona ea' nafela agol Godi lu'wagol.
45004021	Anen nahapifa God endilisi ma nogogawa anen la'ifinai ma nonda'as na'amba si'i fowa' na'i nonda'asa basef ifimba nagala' lapafi.
45004022	Isimba atis dei' God a' okom mapoma hapif ananini ea' na'i, “Anen epen bo'ona hilili'i.”
45004023	Fowa' amom profet manda' basef ifimba fagape Baibeli faga'i na'amba fa'i, “God okom mapoma anen epen bo'ona hilili'i.” Amom ina manda' basef ifimba ma Abraham atona, owa'atin.
45004024	Manda'efa apa' wapani. Apa' mahapifa God nasa'ma Jisas dembinai ape'inai nogosafel matmati. Isimba atis atiasi God okom mondanda'ma hapif ape'ini a' ni'i apa' be'epa hilili'i.
45004025	God nasapa' Jisas nafi'i naga'ma nagakwaha waf awafi ape'ifi. Ea' nasa'mana matmata noga'i apa' amam nematawa be'epa hilili'i.
45005001	Basef kofagefa fape fagali'i ifimba, hapif ape'ini atin dei' God nofalapa epes be'epa hilili'i. Isimba atis dei' Dembinai ape'inai Jisas Krais nanda'apa mape opalef atelef awanelef maloma God.
45005002	Anen atona ufia'wa apa' mahapifana mogape nomona okom Godi magamagaila apa' a'owa'i, natopalopapa dowaf nambemapai dei' magape andeande'mami. Apa' mogawa endilisi mape mohafa anaf God nofa'apa mope molomana mugati mogogala'i ananimi. Hapif inimba nanda'apa sonahapa ma amamba.
45005003	Apa' ina sonahapama amamba atom, owa'atin. Apa' sonahapama nimanimi mogatagamapa wapani. Dei' main, apa' mogawa mofa'ama mogowa' banagapa wapani.
45005004	I'i apa' mulutu banagepama gwamba, God niga'i aho'mapai. Isimba atis dei' apa' mogawa endilisi anen nigaila basef ananifi datimai ma notopalopapa mope mogohafa' mogogala'i banagami ananimi anaf mogatagai.
45005005	I'i apa' mogawa endilisi na'amba, gawa ape'ini ina atiasi nenalo, owa'. Dei' main, God naso'apa Ambal bu'unai Ananinai ea' waf okom magamagailapafi fape lu'ufa opalef ape'ilifi.
45005006	Fowa' apa' ina banagepa ma monda' waf bu'wafi, owa', nogota atamba God nandandepata ea'i, Krais naga'ma apa' mogowa' alafugaha Godi.
45005007	Ipa' ukup pandanda' pa'imama? Anin epen na'i nega'ma negatopalopa epen ami na'i nigaila mu'uli Godi, a'a owa'? A'i atiasi ina anis si'i aho', owa'atin. Apa' i'i anin epen bo'wen hilili'i, dao' anin ila ma nega' negatopalopa epen inimba bu'wani.
45005008	Apa' ata' manda' waf awafi atin, Krais naga' natopalopapa. Ea' dei' God nihimba'mapa okom lu'unai naganagaila ape'i nandawalap. Krais a nikila' epen inimba bo'wen hilili'i naga' natopalopapa.
45005009	Anen naga' esimbel ananimbeli balo dei' God nofalapa amam nematawa be'epa hilili'i. Isimba atis dei' apa' a' mogawa endilisi atis Krais natagwahepa ma okom wandafunai Godi.
45005010	Fowa' apa' ata' mape boupai Godi, owa' dei' nanda'apa mataga alipipai ananipai opalef atifilif malomana. Anen nanda'as na'amba ma Nogamana ananinai nagaga'ma apa'. Isimba atis dei' apa' mape alipipai Godi mogawa endilisi Krais nape namona ma dei' motanima molomana sisihipa mogape.
45005011	Apa' ina isimba atis, owa'. Apa' mondagala ma God. Dei' main? Fowa' apa' boupai ma anen apa' dei' Dembinai ape'inai Jisas Krais nali'amona naumbih ape'imi nanda'apa mataga alipipai malomana. Ea' dei' sonahapama anen.
45005012	Apa' mogawa isimba. Aman atotona nali' nanda' waf awafi, dei' waf awafi fape nelelemb amam nematawa itapasi. Ea' dei' waf awafi fahokolai ga' nafi'i, dei' ga' nefa' epes hiasi hi'alas saga'. Dei' main, epes hiasi ea' sanda' waf awafi hi'alas.
45005013	Fowa' gani nogota atamba God ata' owa' noso'anai mu'uli ananini Mosesa, waf awafi fali' fataga fape itap ana'e. Apa' i'i basefa mu'uli inimba owa'atinai, dei' God ina a' nowaloga epesa waf awafi asasifi, owa'atin.
45005014	Apa' ga' nataga nape nogota atamba Adami nafi'i nataga nogota Mosesi. Epes isimba hiasi ina sogawa mu'uli God nagaso' Mosesani, owa'atin. Apa' owa' ga' nahapilas sisihis hi'alas. Fowa' God naso'ana mu'uli ananini Adam, owa' Adam natolapan. Anis epes daias ina sumbisila'an si'i Adam nagatolapan, owa'. Apa' ga' nahapilas wapani. Aman anamba Adam nondola'waifa aman anamba Dembinai atona nigi' nogatagai.
45005015	Waf God nagatopalopapa dowafafi ma Jisas Kraisi faloma waf awafi Adam nanda'afi, ina na'amba atin, owa'atin endilisi. Aman anamba Adam atotona nanda' waf awafi, dei' nanda' epes hiasi saga'. Apa' God nagatopalopapa dowafi, amamba mataga lu'um a'owa' ma aman atotona Jisas Krais. Ea' apa' dei' mofa' hiahawes isimba presen Godi nikila' ga' inimba ea' nataga lu'una a'owa' ma nagatopalopa epes hiasi.
45005016	Waf bu'wafi God nagatopalopapa dowafafi afamba ina fape atogon faloma waf awafi aman anamba atotona nanda'afi, owa'atin endilisi. Aman anamba nanda' waf atetef awafi. Ea' God nawaloga apa' epes hiapai na'i, “Ipa' awepa hi'alepa a'owa'.” Apa' manda' waf awafi hiafi apa' God okom maimailapa natopalopapa dowaf ea' na'i apa' epes be'epa hilili'i.
45005017	Aman anamba atotona nanda' waf awafi. Isimba atis dei' ga' nesafel nowalo' epes hiasi hi'alasa anen atona. Apa' maol aman anamba atotona Jisas Kraisi a' lu'win banagen a'owa' nikila' ga' ma nagatopalopa epes mamahisa God natopalopas dowafa sogofa' waf usi'ifi hilili'i, epes isimba atiasi sope namisa sogape dembesi.
45005018	Dei' apa' magape na'amba. Fowa' waf awafi atetef fanda' apa' hiapai higilalapa hi'alapa. Ea' na'amba atin waf usi'ifi atetef fatagwahepa ma waf awafi fanda'apa dei' mape namepa.
45005019	Aman atotona nosambala basef Godi dei' apa' hiapai mape manda' waf awafi. Ea' na'amba atin aman bu'unai atotona naila basef ifimba, dei' apa' hiapai motaga usi'ipa hilili' ma naep Godi.
45005020	Ama main, mu'uli inimba God nogaso' Mosesani natagama esis sogogawa waf asasifi awafi sagatopa' mu'uli inimba. Apa' esis ina sakwaha waf afamba awafi, owa'atin. Sanda'af hiafi a'owa'. Apa' owa', ufia'w God nagatopalopa esisa'w dowafi kwataga lu'ukw a'owa' ma esis.
45005021	Fowa' waf awafi fataga fape ilifa apa' hiapai dei' maga'. Apa' dei' waf God nagatopalopapa dowafafi fape ilif a'owa' fikila'. Anen natopalopapa ea' nofalapa amam nematawa usi'ipa hilili'i ma mogofa' ambal namili lagape lifilafi dondoli ma dembinai ape'inai Jisas Krais.
45006001	Ea' dei' apa' monda' basef maif wapani? Apa' mondanda' waf awafi atapipa ma atiasi waf God nogatopalopapa dowafafi fegataga lu'wif a'owa'? Apa' mi'ias na'amba a'a owa'?
45006002	Owa'atin endilisi! Waf awafi atef, dei' apa' maga' ea'. Dei' maina apa' ata' magafe' waf afambai awafi atef? Owa'atin, hapaifi.
45006003	Ipa' pegawa apa' mamahepama mogofa' sa'ofa magape mandaloma sisihipama Krais Jisasi ea' mofa' sa'of maloma ga' ananini.
45006004	Sa'of inimba apa' mandaloma sisihipa maloma ga' Jisasi, God nawapa maloma Krais matmat. Banagami fasimi ahamanai atom masa'ma Krais nosafel matmat. Ea' na'amba atina apa' mosafel wapani mape banagepa mogafe' waf dambaifi ma ambal namili itap apa'e.
45006005	Apa' mandaloma endilisi tatala'ipa maloma anona ga' inimba ananini si'i anen nagaga'. Ea' na'amba atin anaf mondaloma tatala'ipa mosafel wapani molomana.
45006006	Apa' mogawa opalef apimi ape'imi amamba maga' mail lawag usi'igai ti'wanaegai maloma Krais ea' God natalogofa banagami waf aunai manda' maol magape alop ape'ipii. Isimba atis dei' waf awafi ina fawasi'apa sisihipa wapani, owa'.
45006007	Dei' main, anona aman nagaga'i, waf awafi ina ata' fahapilana sisihina wapani, owa'.
45006008	Aho', apa' maga' maloma Krais. Ea' mogawa endilisi atiasi mope ambal namili molomana wapani.
45006009	Apa' mogawa God nasa'ma Krais nosafel matmat ea'. Isimba atis anen ina atiasi noga' wapani, owa'. Ga' ina banagen a'owa' negatalogofa anen, owa'atin.
45006010	Anen naga' atetef ea' ma'um. Ga' inimba atin anen nahambombaga banagami amamba waf awafii mowala hi'alam. Anen dei' nape ambal namili naila okom Godi atom.
45006011	Ea' na'amba atina ipa' wapani a' ukup pendapoma ipa' atipa paga' ea' pakwaha waf awafi si'i sagaga'i. Ipa' ukup pendapoma ipa' ea' pape sisihipa paloma Krais Jisas pape namipa paloma God.
45006012	Ipa' ina pi'i aho'ma waf awafi fepe fetaga banagef femafi ipa', owa'i. Na'amba waf afamba awafi fehende'epa a pila waf alop atopafi.
45006013	Ipa' ina peso' lagof bo'wagah ipe'isi sefe'ma penda' waf awafi, owa'i. Pendaso'anas God atona soloma nomonas ukup ipe'isi hi'indalasa anen atona si'i epes sotanima sogosafel matmat wapani sagape namis. Ea' ipa' pese'ana alop du'wa'wanipi hi'indalapa Goda penda' waf usi'ifi.
45006014	Ipa' pegawa waf aunai ina ata' nope lu'unama ipa' wapani, owa'i. Dei' main, ipa' dei' ina ata' pape lafela mu'uli inimba God nagaso' Mosesani ma pigailan, owa'atin. Ipa' apape lafela ufia'w Godi ato'w okom maimailapa ma nagatopalopapa dowaf.
45006015	Ea' dei' apa' ata' monda'as mi'imama? Apa' ina mape lafela mu'uli inimba God nagaso' Mosesani, owa'atin. Apa' dei' mape lafela ufia'w akwamba God nagatopalopapa dowafa'wi. Ea' dei' apa' monda' waf awafi a'a owa'? Owa'atin endilisi!
45006016	I'i ipa' peso' ipa' atipa penda' maol pepe lafela aman ami, ipa' pape sisihipama anen atona. I'i ipa' peso' opalefa waf awafi, ipa' pape lafela waf afamba fawasi'ipa sisihipa paga'. Apa' i'i ipa' peso' opalefa waf bu'wafi, dao' pape lafela God pataga usi'ipa hilili' ma naep ananipi.
45006017	Endilisi, fowa' ipa' pape lafela waf awafi fawasi'ipa sisihipa. Owa' God nanda'epa pape lafela basef ananifi pailif ea' paso'ana ukup nelelemb hi'alasa pagaila basef ifimba endilisifi ipa' pigalafafi. Ea' apa' mundanifela God.
45006018	Anen natagwahipa ma banagami waf awafii, dei' pataga epes panda' maol pape lafela waf usi'ifi fawasi'ipa sisihipa.
45006019	Ukup ipe'ipi ina dei' banagep, owa'. Isimba atis dei' aila ukup apa' epesi a'ias alihis a'i. Fowa' ipa' ata' paso' alop ipe'ipi du'wa'wanip pape lafela waf awasif alugufi faloma waf hiafi sogosambala mu'uliefi ea' fawasi'ipa sisihipa. Apa' dei' peso' alop wa'awa'api hi'ilap pondafe'ma waf usi'ifi fiwasi'ipa sisihipa ma pegape Godi atipa si'ipa.
45006020	Fowa' ipa' ata' pape lafela waf awafi fawasi'ipa sisihipa ea' nogota atamba ipa' ata' pape pelelama waf usi'ifi.
45006021	Ipa' pefa' hiahawes mais fasisi ma waf awafi fowa' panda'afi, ma dei' ipa' ambagof awagufafi? Owa'atin. Waf afambai fagawalapai ga' atini.
45006022	Owa' dei' God natagwahipa ea' ma waf awafi nanda'epa pape panda' maola anen pape lafelana atapipa. Maol inimba atiasi netaga nela gwa'aisi isimba. Ipa' pepe be'epa hilili' ananipai atipa ma pegefa' ambal namili andeande' dondol lifilafi.
45006023	Waf awafi fagwamasa awami ma isimba sanda' maola waf awafii. Awami amamba. Esis atiasi soga' atin higililas. Apa' God dei' naso'apai presen fasini dowaf, inimba ambal namili lagape dondoli ma mope sisihipa mogoloma Krais Jisas.
45007001	Ipa' alipipai, ipa' pegawa mu'uli ma waf daso'amaifi ea'. Ea' pegawa andeande'ma basef ifimba dei' iga'ipipafi. Nogota atamba epen ata' nagape namin, anin ata' nape lafela mu'uli inimba.
45007002	Basef kofagefa ma mu'uli inimba ifimba. I'i ano'w nemata'w kwagaso' amani, ma anen ata' nogape namona, mu'uli inimba ata' newa'ana naloma ako'w ata' sape sisihis. Apa' i'i waulunama'w nogaga', dao' mu'uli inimba nagahapilasi pele'atan kwape wahifi'w.
45007003	Ea' i'i anen aman ata' nope ambal lapaona ma waulu'mana kofe' kogaso' anona aman daiana, ea' sofala'w si'i ako'w kwanda' waf awafi so'a waola anona aman daianai. Apa' i'i aman akwa'unai nogaga', mu'uli inimba ina ata' nahapilas sisihis wapani, a' owa'. Ako'w kwandatagwah kwape wahifi'w. Esis ina si'i basefa ako'w si'i ako'w kwanda' so'a wauli, owa'atin.
45007004	Ipa' alipipai ae'ipai, ae' a'i i'ipipa basef ifimba kofagefa. Apa' hiapai mape sisihipa maloma Krais ea' isimba atis dei' maga' ea'. Dei' mu'uli inimba God nagaso' Mosesani ina ata' nahapilapa sisihipa wapani, a' owa'. Apa' ea' mape sisihipama anona aman God naso'mana nogosafel matmat wapanii ea' monda' maol ananini atin.
45007005	Fowa' ata' magape atapipa opalef apimi, mu'uli inimba nafilai ukup awami ma alop ape'ipi. Ea' manda' maola waf awafi fataga ma ga' atin.
45007006	Apa' dei' maga' maloma Krais makwaha hiahaom magahapilapa sisihipai. Ea' mu'uli inimba ina ata' newa'apa wapani, owa'atin. Mape wahifipa. Dei' apa' ina ata' manda' maol maila mu'uli inimba amom manda'an nagail buki, owa'atin. Apa' manda' maola waf dambaifi Ambal bu'unai Godi nanda'afi.
45007007	Dei' apa' ata' mi'ias mi'imama? Mi'i mu'uli atin waf awafini a'a owa'? Owa'atin endilisi! Mu'uli inimba God nagaso' Mosesani nihimba'me waf maif awafi kofagefa ma egegawaf. Waf afamba kowagalasafi fagape na'amba. Mu'uli inimba naga'ias na'amba na'i, “Ina kowolena ma anis hiahawes anona amani, owa'i.” I'i mu'uli inimba owa' nihimba'me na'ambaea, ae' ina egawa waf awafi kowagalasafi. Apa' owa', owa'atin.
45007008	Mu'uli inimba si'i ano'w ufia'wa waf awafi fagasa'mai okom naninani nanda' ae' kowagalema hiahaom hiami. Apa' mu'uli inimba owa'atinai, waf awafi si'i fagaga'i atef.
45007009	-
45007010	Fowa' gani mu'uli inimba ata' owa', nogota atamba ata' ape okom mase'e elelama waf awafi. A'i owa' main owa', basef kofagefa ma mu'uli inimba fafi'mai ae' ea' waf awafi fesafel fafe' ambal ae'ali ea' fahe aga'ma mu'uli inimba. Doko' li' God nanda' mu'uli ananini ma nogase'e ambal namili owa', ae' ina' efa' ambal namilima mu'uli inimbai, owa'. Anin nahe andaga' atin.
45007011	Dei' main, waf awafi fasopama ufia'wa mu'uli inimba ea' fambaso'me. Mu'uli inimba nasa'ma okoma ae' nihimba'me waf awafi fahe aga'.
45007012	Ea' apa' mogawa mu'uli atin, anin bo'wen hilili'i. Basef ifimba hiafi fagape mu'uli inimbai wapani be'ef hilili'i.
45007013	Dei' a' main wapani? A'i mu'uli inimba fasini nahe aga'? Owa'atin endilisi! Waf awafi atef fahe aga'. Apa' hiahawes isimba si'i ano'w ufia'wa waf awafi fahe agaga'i ma waf afamba awafi kofagefa fetaga fendawalap. Ea' mu'uli inimba nihimba'mapa waf awafi kofagefa, afamba ea' awef endilisi a'owa'.
45007014	Apa' mogawa mu'uli inimba nafi'i Ambal bu'unai Godi nihimba'mapa okom ananimi. Apa' ae' okom apinai nape ina aila okom Godi, owa'. Waf awafi fala'atae anda' maola waf anamba aunai.
45007015	Apa' dei' ae' ina egawa waf kofagefa anda'afi, owa'. Waf ae' okom ma'ima'iaf a'i enda'afi, afamba ina anda'af, owa'.
45007016	Okom ae'ami atom a'ias na'amba a'i aho'ma mu'uli inimba bu'wani ma eme'an igailan. Apa' owa', owa'atin. Ina ailan, owa'. Atolapan anda' waf awafi andaiwa'ma enda'afi.
45007017	Apa' ina ae' atowe anda'an, owa'. Waf aunai nagape okom ae'anai nomoni, anamba atona nanda'am.
45007018	Ae' egawa okom ae'anai nomon, ina anom nomonas bu'wami mape, owa'. Opaf anamba apinai ae'anai atona nahambombage. Endilisi, ae' okom ma'i enda' waf fasifi atef, apa' owa'. Ina la'ifiwi anda'af, owa'.
45007019	-
45007020	Aho', waf fasifi okom ma'i enda'afi, afamba ina anda'af, owa'atin. Apa' waf awafi andaiwa'ma enda'afi, afamba atef anda'af. Ea' ae' egawa ina ae' ela okom anda' amamba, owa'atin. Waf awafi fagape opaf ae' nomoni, afamba atef fanda'e anda'am.
45007021	Isimba atis dei' ati waf na'ambaifi fape ae'. Okom ma'i enda' waf fasifi, apa' waf awafi fagape nomonas ae'ami anda'af.
45007022	Endilisi okom ae'ami ma'ima'i mu'uli inimba God nagaso' Mosesani a'owa' andagalaman.
45007023	Apa' owa', ati anef waf daiaf fape alop si'ip wa'awa'ap ae'api nomon. Ea' waf afamba fapa' faloma mu'uli inimba nagape okom ae'amii. Waf afamba atef fagape alop wa'awa'ap ae'apii fala'atae fanda'e anda' maola waf afamba awafi.
45007024	Ea' owahipiwi! Ae' epen dagala akai, okom nimanimiwai. Atiasi ami netagwahowe ma opaf apinai dei' nahe agaga'i?
45007025	Owa', ae' anifela God! Anen atona nanda' Jisas Krais Dembinai ape'inai natagwahowe ape wahifiwi. Dei' ape na'amba. Okom ae'ami atom, ape lafela mu'uli inimba, apa' opaf apinai ape lafela banagami waf awafii.
45008001	Basef ifimba fagali'i kofagefa ifimba. Apa' amam nematawa mape sisihipa magaloma Krais Jisasi, ina ata' anif basef dei' ma God nonda'mapa kota basef lu'wafi mogofa' akafimi ma waf awafi apa' manda'afi, owa'atin.
45008002	Dei' main, banagami Ambal bu'unai Godi nagaso'apa ambal namili ape'i, anen natagwahepa ma banagami waf awafii maloma banagami ga'i. Anen nanda'am na'amba ma Krais Jisas atona ea' mape sisihipama anen dei' mape wahifipa.
45008003	Maol mamahina mu'uli inimba God nagaso' Mosesani owa' banagena nenda'ania, God nanda'an. Dei' main, opalef apa' epesi pupulim, owa' banagema. Dei' God nanda' maol inimba na'amba. Nasapa'i Nogamana ananinai atona nafi'i nataga si'i apa' epes manda' waf awafii. Ama nokwahomapa waf awafi hi'ilaf okom mogaso'anaf dogw. Anen nafi'ima nogokwaha waf awafi apa' epesi feloma akafimi ma waf afamba ea' God naso'anam mapoma anen atona.
45008004	Anen nanda'am na'amba ma apa' mofe' mogaila waf be'ef usi'ifi fagape mu'uli inimbai. Dei' main, apa' dei' ina mafe' maila fe' inimba opalef apilifi, owa'. Mafe' maila fe' dambaini Ambal Godi.
45008005	Epes sagaila waf opalef apilifi sagafi'i, ukup asasipi pafe' talala' paila hiahaom amamba opalef apilifi fagafagailami. Apa' epes ami safe' sagaila Ambal bu'unai Godii, ukup asasipi pafe' talala' paila hiahaom okom Ambal bu'winai naga'iami atom.
45008006	I'i ukup epes isimbai pepoma hiahaom awami ma nelelemb apimi asasimi atom, amamba mawalapai ga' higiligalasani. Apa' epen ami nomonas ananisi sisihis sogapoma hiahawes Spirit Ambal Godi, epen inimba dei' nape ambal namili opaf fape awanef.
45008007	Epes mamahisa ukup pigaila waf opalef apimii, isimba sataga bousi Godi. Dei' main, esis ina sape lafela mu'uli hiani Godi, owa'. Ina banagesa sigaila mu'uli inimba, owa'atin.
45008008	Epes mamahisa sagape lafela waf opalef apilifii, epes isimba ina la'ifisa sonda' waf God okom maga'iafi, owa'atin.
45008009	Apa' i'i endilisi Ambal bu'unai Godi nupaipa, ipa' ina ata' pape lafela waf afamba apifi awafi ma nembel apinai, owa'. Ipa' pape lafela waf Ambal bu'unaii. Apa' epen ami Spirit Ambal Kraisi owa' nope anina, inimba ina epen Kraisi, owa'.
45008010	Waf awafi faha alop ipe'ipi ma atiasi pogaga'. Apa' i'i Krais nogape nomona ipa', Ambal ananinai nonda'epa pepe namipa.
45008011	Fowa' God nasa'ma Jisas notanima nosafel wandof. Ea' Ambal ananinai natopalopepa na'amba. Ipa' epes mamahipama Ambal bu'unai Godi nupaipa nomon, dao' a' nese'epa ambal namili alop ipe'ipi wapani. Ipa' pagaga' ea'i apa' owa', dei' anen nanda'epa pape namipa.
45008012	Ipa' alipipai ma wambota Kraisi, anif basef fagi'ma ifimba fa'i Krais natalepa ma maol lu'wani dei' apa' anof wiaf ata' fotaomapa ma mugaila okom Ambal bu'unai Godi. Apa' wiaf akapa ma mofe' mugaila opaf anamba apinai, owa'.
45008013	I'i ipa' pefe' pigaila waf afamba opaf apinaima, anaf apega'. Apa' i'i ipa' peha waf awafi ipe'ifi fega' ma banagami Ambal bu'unai Godi, dao' anaf apepe namipa.
45008014	Epes ami sagaila wafa Ambal bu'unai Godi, isimba dei' sape awasi Godi wambota ananisi.
45008015	Dei' main, ipa' ina pefa' Ambal bu'unai Godi nahapilipa sisihipa si'i sanda' kalabusi ma ata' ombel mogahepa wapani, owa'atin. Ipa' apefa' Ambal bu'unai anamba nanda'epa pataga awasi Godi. Banagami Ambal bu'unai atom dei' mofalana ma'i, “Ahamapa! Ahamapa!”
45008016	Ambal bu'unai Godi atona nape sisihina apa' natopalopa ambagof ape'igufi ea' dei' mawalapa basef ma'if alihif, mape awasi Godi.
45008017	Apa' magape awasi Godii. Ea' anaf mofa' hiahaom Ahamapai moloma hiahaom anen nambe'ama Krais nugumafiami, mofa'am moloma Krais. I'i dei' apa' mofa' akafimi mogalomanama, anaf mofa' poe bu'wani endilisi nonda'apa mogala' molomana.
45008018	Ae' okom ma'i poe inimba bu'wani anaf netaga nendawalapa apa' gani heveni, inimba anaf nikila'am endilisi akafimi amamba apa' dei' mogofa'am nogota ata'i.
45008019	Hiahawes hiasi lu'wis sa'wis God nanda'asi saloma apa' epes wapani masa'ma balagah naep do' endilisi ea' mape masasa nogota ape'itai ma awasi Godi anaf sotaga sondawalap alihis.
45008020	Dei' hiahawes isimba lu'wis sa'wis saloma apa' epes ata' mape wafipa dowaf, maol akapa. Ina apa' atepa mola ukup manda'am mape, owa'atin. God atona nala'ambemapa mape lafela anen mape masasa hiahaom lu'wami anaf na'i nonda'ama ape'i.
45008021	Dei' hiahaom awami amamba hiami mowa' hiahawes God nanda'asi salomapa epes mawasi'apa manda'apa awepa folo'walapa. Apa' anaf God notofa hiahaom amamba awami ea' mofa' mogogala'i mupe wahifipa andeande', amamba God nandandepam magapoma wambota ananisii.
45008022	Apa' mogawa hiahawes hiasi lu'wis sa'wis God nanda'asi same' akafimi si'i nemata'w kwa'i kogola awani. Ea' hiahawes isimbai salef kwapete' sape safi'i sataga dei'.
45008023	Apa' ina hiahawes isimba atis, owa'atin. Fa'i apa' epes ananipai wapani, God okom ma'i anaf owagama notopalopapa ma mogape andeande'. Ea' dei' anen nali' naso'apa Ambal bu'unai ananinai. Ambal anamba naso'apana dowafi si'i presen. Ea' apa' wapani mame' akafimi kilef mape mohafa anef nemaf God notalepa ma mogataga si'i awasi ananipai, ma nemaf afamba nogaso'apa alop dambaipi namupi.
45008024	God nowambelapa dei' mahapifana mape mohafana nonda'apa mogataga endilisi dindi'i dondo' ma hiahaom amamba fasimi. Apa' hiahaom mape mogohafami ma magatolom ea'i, apa' ina ata' mope mohafam wapani, owa'. Apa' i'i anin epen nigati hiahawes isimba nape negehafasi ea', dei' maina ata' nepe negehafas wapani? Owa'atin.
45008025	Apa' hiahawes apa' ata' owa' mugatilisia apa' mogawa endilisi anaf mogofa'asi, na'amba apa' ukup banagep papoma isimba ea' mape mahafas.
45008026	-
45008027	Ea' Ambal bu'unai Godi wapani nafi'i natopalopa apa' owa' banagipaia, nowa' banaga ukup ape'ipi. Nemaf mamahefa apa' ukup owa' banagepa mogawa basef ifimba mogahali'anaefia, Ambal ananinai nandabeten natopalopapa. Anen nandabeten, apa' anen ina na'i nandabeten nahali'ana ma anif basef, owa'. Nanda' e waa atin nandabeten. Ea' God, nogawa ukup epesi hi'alep, nogawa okom Ambal ananinai wapani. Dei' main, nemaf afamba Ambal ananinai nandabeten na'amba, anen naila okom Godi nandabetena apa' epes ananipai.
45008028	Hiahaom mamahoma ma'i mogatagamapai, bu'wami awami hiami, God nanda'am manda' maol atina mogatopalopa apa' epes ukup pagapagaila anini. Apa' epes isimba nogofalas ea'i ma sonda' maol sigaila okom ananimii.
45008029	Dei' main, epes isimba God fowa' nogogawas ea'i nosaho'asa sotaga sondati na'amba atin si'i Nogamana ananinai ma anen notaga nogape si'i sahomas dembinai ma esis sahin owan wambota ananisi.
45008030	Epes isimba fowa' nogosaho'as ea'i, anen nofalas wapani. Ea' isimba nogofalas ea'i, anen na'i esis epes usi'isi ma naep ananipi ea' naso'as banagami mogogala'i ananimi ma anaf sondati si'i anen.
45008031	Apa' mame' basefa hiahaom amamba bu'wami God nanda'mapami dei' muwatanif mi'imama? I'i God nogatopalopapa, dei' anaf ina anis la'ifisa sogohambombagapa, owa'atin endilisi.
45008032	Anen ina ombal mahanama nagaso'apai Nogamana ananinai, owa'atin. Anen nasapa'anai nafi'i ma nogatopalopa apa' hiapai. Na'amba dei' isimba endilisi atis anaf anen nogaso'apai anom hiahaom hiami wapani dowaf mugalumai anini.
45008033	Apa' epes nogosaho'apa ea'i, anaf epen ami ni'i apa' epes aupai manda' waf awafii? Owa'atin. God atona na'i apa' epes usi'ipai.
45008034	Anaf ina anis epes sofalapa si'i apa' epes aupai ma God nogagwamapa waf awafi ape'ifi, owa'atin. Dei' main, Krais Jisas naga' notanima nosafel wapani. Ea' anen nape wa'ol lagol kwahisigili Godi banagagoma ea' nandabetena nagatopalopapa wapani.
45008035	Anaf maim da'im melefatapa ma mogakwaha okom Kraisi magamagailapai? I'i nimanimi mogatagamapa ma mogofa' akafimi ma nolomohapa klos luwaguf mais akapa a anis sohapa sonda'apa awepa ma i'i hiahaom awami mi'i mogahambombagapa, ma anis sohapa mogaga', anaf hiahaom amambai melefatapa ma okom Kraisi magamagailapai? Owa'atin endilisi.
45008036	Endilisi, hiahaom na'ambaimi motagamapa si'i Baibel na'iam naga'i, “Apa' mape amam nematawa ine'ipai, isimba atis dei' nimaguf hiafi sa'i sohapa moga'. Satelepa si'i sipsipa sa'i sohapa mondaga' atin.”
45008037	Apa' hiahaom amambai hapaimi. Krais anen okom maimailapa a'owa' ea' dondol nowa' banagapa nanda'apa mikila' hiahaom amambai endilisi.
45008038	Aho' ae' egawa endilisi, ina anom maefah la'ifima anaf melefatapa ma okom lu'unai Godi, owa'atin. Nemaf mamahefa apa' moga' a'a mogape, anen okom maimailapa atapim. Amom ensel maloma banagami awami mamimami mape mugumafi itapi, opa'wal, ma'akw, naoh, ambagof awami mamimami wapani a hiahaom dei' magapani a anom anaf migi' mogatagai, banagami mamimami
45008039	a hiahaom banagami awami magape ilifi itap awini a anom hiahaom migi' mogafi'i, hiahaom amamba hiami ina anaf la'ifima megelefata apa'ma okom lu'unai Godi, owa'atin endilisi. Anen okom maimailapa atapina nihimba'mapa amamba ma Krais Jisas Dembinai ape'inai.
45009001	Basef ifimba ae' aga'iefi endilisi, ae' aman Kraisi ea' ina ambaso'am, owa'. Ambal bu'unai Godi nihimba'me nalome umafi malogol gagape opaf ae' nomoni nihimba'me na'ipi aga'i basef endilisifi atifi.
45009002	Basef ifimba na'amba. Opaf ae'afi nimanif endilisi ea' okom mandanda' mafe' aom dondol.
45009003	Ae' okom ma'i a'owa' ma a'i God nowambilai esis alipisi esimbel atembel ae'asi Israel sotanimai. Ea' i'i ano'w ufia'w na'ambaiai, ae' endabetena Kraisa ae' lamene egaho'ofa esis sogafe' wambel bu'wambili heven, apa' ae' owa'atin.
45009004	Apa' Israel God nandandepapa ea'i, nanda'apa mataga awasi ananipai ea' na'i aho'ma mogati mogogala'i banagami ananimi. Anen nala' lapa basef ananifi nalomapa ea' naso'apa mu'uli bu'wani ananini naloma waf endilisifi monda' lotumafi. Apa' mofa' basef ifimba God naga'i endilisi atisafi.
45009005	Bafapapa akupapa dembami ape'imi mamumba magali'i amamba ape'imi atom. Ea' esimbel ape'imbeli atembel Krais nataga epen, anen God nandandepana nasapa'ana nagafi'ii, nape nali'ma epes saloma hiahaom hiami numafiam. Anen God endilisinai ea' mondasa'ma agol ananigili dondol lifilafi. Endilisi.
45009006	Apa' basef ifimba God nagala' lapafi ina higiligalef dowafi, owa'atin. Epes sagataga mini'ap Israeli, hiasi ina a' Israel atis endilisi God nandandepas ananisi ea'i, owa'.
45009007	Ea' apa' ina a' mi'iam na'amba mi'i, “Esis sataga esimbel Abrahami ea' esis hiasi a sape batawis endilisi ananisi,” owa'atin. Fowa' gani God naga'ipana na'amba na'i, “Esis esimbel Aisaki atis owagama sofa' agol wambota ine'isi.”
45009008	Isimba na'amba. Anis batawis Abrahami ina awasi Godi, owa'atin. Isimba sagataga basef ifimba God nala' lapef nagaso' Abrahamafi atis, agol gatomas ea' bafasana Abrahami endilisi.
45009009	Lapa basef ifimba faga'i na'amba fa'i, “Nemaf afamba andandepaf ea'i, bola itanimai ea' Sera kola awani aman.”
45009010	Ea' ina isimba atis, owa'. Nogaopa'w biam Rebekai ahamam atotona ea' Aisak atona bafamapa ape'inai.
45009011	-
45009012	Apa' God okom mandanda' ea' ma waf nandandepa epesafi. Anen ina okom mandanda'ma maol epes sanda'ani ea' nosaho'as, owa'atin. Nogaopa'w amamba biam ata' mape nomona nembel akwa'umbili God na'ipa'w na'i, “Nogali'i dembinai a' nope lafela aonama nogagi'i. Sahomana anaf nonda'mana maol owamana.” God naila okom ananimi atom dei' na'ipa'w na'amba. Anen ina okom ma'i anin maol bu'wani awani amom anaf monda'ani, owa'atin. Anen naila okom ananimi atom na'i basef na'amba.
45009013	Amamba si'i Baibel naga'i, “Ae' okom maimaila Jekop, apa' Iso andaiwa'mana endilisi.”
45009014	Ea' apa' dei' ata' mi'i main? Mi'i, “God nanda' waf owa' andeande'a?” Owa'atin endilisi!
45009015	Anen na'ipa Moses na'i, “Endilisi, anaf ae' i'i uwahipigama epen mamahina iga'i uwahipigamani ea' etopalopa epen mamahina ae' okom ma'i igatopalopani.”
45009016	Apa' ina mi'i ukup epesi atip paloma maol epesi atin sanda' God natopalopapa, owa'atin. God atona nati apa' uwahipipa dei' okom ananimi atom natopalopapa dowaf.
45009017	Ea' Baibel na'i God na'ipa dembinai king Fero na'amba na'i, “Ae' a'i ihimba'masa banagami ae'ami epes hias ma anaf sogawalapa agol ae'agili siga'iagol itap hiagoma. Isimba atis dei' afelena nanda' hiahawes isimba.”
45009018	Apa' mogawa i'i God ni'i nogatopalopa anin epen dowaf, dao' anen notopalopan. Apa' i'i nogasopama opaf anin epenima, dao' nosopamamanaf.
45009019	Apa' ina' atiasi ni'ipa ae' na'amba ni'i, “I'i na'ambama, dao' dei' maina God ata' naga'iam atin naga'i epen kofagema mapomana waf awafi anin nanda'afi? Ami la'ifina negapa'aga okom banagami Godi mogohafili? Owa'atin.”
45009020	Apa' epen, ina' mamahinama ma ni'i niginifala God? Owa'atin. A'i malep sanda' nombol sagala'api la'ifipa piginifala aman anamba nanda'ap nagala'api piga'i, “Dei' maina ina' nanda'e na'ambae?” Owa'atin.
45009021	Aman nagala' malihi nofa'i anep itap nala' maloh biahap, anep maol bu'wanipi, anep falafalafipi maol awaniapi. Endilisi isimba andeande'.
45009022	God wapani nanda'am na'amba atin si'i aman nagala' malihi. Fowa' nanda' epes sataga ea' naila okom ananimi atom na'i aho'ma anis epes sogafe' ufia'w higiligalasa'wi. Esis safe' ufia'w akwamba, apa' anen ina nagwamasa waf awafi esis sanda'afi ulal, owa'. Anen ata' nanimbelis nape nasasas nogota laota ma anaf nogahambombagas. Dei' main, anen na'i nowalapa okom numbutinai ananinai notaga alihina noloma banagami ananimi ma epes hiasi sogogawam.
45009023	Anen na'i nowalapam motaga alihim hiahaom mogogala'i fasimi ananimi ma anis epes anen nagati uwahipisi sogogawam. Epes isimba anen naila okom ananimi atom fowa' nandandepasa nogaso'asa mogogala'i esis.
45009024	Amamba ea' ma'i apa' atepa. Anen nofalapa ea'. Ina nofala anis Juda atis, owa'atin. Nofala anis owa' Judaisia wapani.
45009025	Basef anona aman profet Hosea fowa' nanda'afi wapani faga'i na'amba fa'i, “Esis amam nematawa isimba fowa' ina epes ae'asi, anaf i'i esis epes ae'asi, ea' epes isimba fowa' ae' owa' okom mogailasia egaso'asa opafia, anaf okom mimilas.
45009026	Ea' wambel ali' a'ipas aga'i, ‘Ipa' ina epes ae'ipai’, anaf wambel ambalemba atembel sofalas si'i, ‘Esis awasi Godi nagape namunai.’”
45009027	Fowa' profet Aisaia nondola'waifa esis Israel na'amba na'i, “I'i esis Israel sotaga hias a'owa' si'i ko'onaga gaga'oh naoh akata ai, ea' hapaisi. Anaf Dembinai nofa'ai kwasala'wis dowaf nokwahomas waf awafi sotanimai.
45009028	Anen nonda' basefa kot hi'ilif notopa'ef kwafalis nogwamasa akafimi epes hiasi itapasi hi'ilas.”
45009029	Ea' na'amba atin si'i fowa' Aisaia na'ias naga'i, “I'i Dembinai banagonai nugumafi hiahaom hiamii owa' nosopama akafimi epes isimba sagape itap apa'ii ai, anaf apa' motaga lamonapa si'i walemb ambalemba bialemb Sodomi Gomora. Apa' owa', owa'atin. Nasopamam ea'.”
45009030	Dei' apa' ata' mi'ias mi'imama? Apa' mi'ias na'amba mi'i, “Esis owa' Judaisia ina sanda' maol noma'wini ma sogofa' waf usi'ifi, esis sofa' waf afamba ea'. Esis sahapifa God sofa' waf afamba usi'ifi.
45009031	Apa' esis Israel sanda' numa'umi ma sagaila mu'uli God nagaso' Mosesani ma sogofa' waf afamba usi'ifi, owa' esis ina sofa'af, owa'atin.”
45009032	Dei' main, esis sandaiwa'ma sohapifana sogofa' waf usi'ifi. Esis ukup pandanda' pa'i sonda' maol atin sofa'af. Owa' asendesambaola anom otam sowa.
45009033	Amamba si'i Baibel naga'i, “Peme! Ae' ambe' anom otam wambel lu'wambili esis Israeli agol Saion. Otam amamba banagami motawa mogahambombaga epes sendesambaola sogowa. Apa' epen ami nigahapifa aman anambai, anaf anin ina okom iwanim, owa'atin. Nepe sonohan.”
45010001	Alipipai, okom ae'ami ma'ias a'owa' andabetena anaf God nofa' esis Israel nokwahomas waf awafi sogotanimai.
45010002	Ae' egawa esis andeande' ea' a'i isimba. Esis ukup pehafel a'owa' sanda' maol banagani ma sogaila God, apa' owa' esis ina sogawa basef Godi endilisifi andeande', owa'atin.
45010003	-
45010004	Esis ukup mahamahasa waf God nanda'afi ma noga'i apa' epes usi'ipai. Ea' sanda'am sandawalapa waf usi'ifi asasifi atefa sagaila mu'uli inimba God nagaso' Mosesani. Ea' esis ina safe' lafela Goda noga'i apa' epes usi'ipai, owa'atin. Apa' Krais nafi'i nataga ea'. Isimba atis dei' apa' ina ata' mape lafela mu'uli inimba, a' owa'atin. Anen nafi'i nandawalapa amam nematawa mamahisa sagahapifa anini ea' dei' God nofalas na'i esis amam nematawa bo'wes hilili'i.
45010005	Waf afamba epen nagaila mu'uli inimba ma God naga'i anin usi'ini, Moses fowa' naga'ias na'amba na'i, “Epen ami nenda' waf afamba hiafi andeande' hi'igalafi, anaf anin nefa' ambal namili ma nigaila mu'uli inimba.”
45010006	Apa' waf epen nagahapifanai God na'i anin usi'ini, waf afamba faga'ias na'amba fa'i, “Ipa' owa'i ukup pendanda' ma nelelemb ipe'ilimbi pi'i, ‘Anaf ami nefe' nelota heven?’ nihali' Krais nigisila'i, owa'i.
45010007	“Ea' ipa' owa'i pi'ias na'amba pi'i, ‘Anaf ami nefe' newala wambel epes sagaga'ii nihali' Krais notanimai.’ Na'ambai wapani owa'i.”
45010008	Apa' basef ifimba fa'i main? Ifimba faga'i na'amba fa'i, “Basef ifimba fape felefele'ma ipa', fape malogufi nelelemb ipe'isi.” Basef apa' magahapilafi mawalapef maga'iefi ifimba.
45010009	I'i ipa' pewalapa basef ifimba alihif pi'i Jisas anen Dembinai ma pihapifa God nelelemb ipe'ilimbi pi'i anen nasa'mana nogosafel matmat wapani, bola God nofa'ai ipa' wapani pitanimai pepe andeande'.
45010010	Dei' main, apa' mahapilif nelelemb ape'ilimbi God na'i apa' amam nematawa magataga be'epa hilili' ea'i. Ea' mawalapa hapif malogof ape'igufi God nofa'apa nokwahomapa waf awafi mutanimai mape andeande'.
45010011	Amamba si'i Baibel naga'i, “Epen mamahina nagahapifa anini, anaf epen inimba ina okom iwanim, owa'atin.”
45010012	Esis Juda saloma isimba owa' Judaisia ea' na'amba atin, God anen Dembinai atotona apa' hiapaii. Ea' anen natopalopapa naso'apa waf bu'wafi dowafa epes isimba mamahisa sogofala anini,
45010013	si'i Baibel naga'i, “Epes mamahisa soga'i agol Dembinai ma sogofala anini, atiasi nofa'as nokwahomas waf awafi sotanimai.”
45010014	Apa' i'i esis owa' sohapifanaia atiasi sofalana sogawana si'i mama? Ea' esis i'i owa' seme' basefanaea, atiasi sohapifana si'imama? Ea' i'i anin epen owa' ni'ipasa basef esisa, dei' esis sogawef si'imama? Owa'atin endilisi.
45010015	I'i God owa' nosapa'i amam amambaia, dei' atiasi amom mefe' mowalapef mi'imama? Owa'atin. Si'i Baibel naga'i na'amba na'i, “Awasi! Maol inimba epes sofa'i basef bu'wafi ae'afi sogafi'ii, inimba fasini endilisi a'owa'!”
45010016	Apa' ina Israel hiasi saila basef ifimba bu'wafi Godi, owa'atin. Fowa' profet anamba Aisaia naga'i na'amba na'i, “Dembinai, anaf ami nihapila basef ifimba esis sogame'efa afa'i? Owa'atin.”
45010017	Ea' apa' mogawa, apa' hiapai mame' basef bu'wafi ea' ifimba atif fasa'mai hapif ape'ini. Ea' dei' basef ifimba fataga ufia'w mai'w? Ifimba fataga amom magawalapa basef Kraisi atom.
45010018	Apa' ae' a'ias na'amba. A'i esis ina same' basef ifimba bu'wafi? Owa'atin. Esis same'ef ea', si'i Baibel naga'i, “Basef fafe' fandahama walemb hielimbi fafe'agon hi'alagon.”
45010019	Ae' etambel a'ias. A'i esis Israel sogawa basef ifimba a'a owa'? Owa'atin. Sogawa ea'. Moses nali' naga'i basef ifimba na'i, “God na'i, ‘Ae' efa' anis amam nematawa falafisi, esis ina epes banagasi anep mini'ap endilisipi, owa'. Ae' ifa'asi etopalopas falafis anaf ipa' kowolepama waf bu'wafi ae' enda'masaf esisi. Ae' ifa'ai epes isimba owa' sogogawaia ea' anaf ipa' pinifalis penda' megahohas.’”
45010020	Apa' Aisaia ina ombal mahana ma na'iam nagawalapam, owa'atin. Anen nawalapam na'iam alihim na'amba na'i, “Epes isimba owa' sogolaoma ae'ia, dei' satolowe ea'. Epes isimba owa' sogahali'asa ae'ia, dei' ataga andawalapa esis.”
45010021	Apa' esis Israel ina na'ipas na'amba, owa'atin. Anen na'ipas anif daif na'i, “God na'i, ‘Epes isimba sanda' du'wanigai sogosambala basefi. Nogota lautai a'owa' ae' efalas anda' lagof iwaulasi. Owa', owa'atin.’”
45011001	Dei' a'i ihali'ipa, God a' nali'amona Israel hiasi mini'ap ananisi? Owa'atin endilisi! Ae' wapani Israeliwai esimbel Abrahami, wambota Benjamini.
45011002	Mini'ap isimba Godi anen fowa' nandandepas ea'i, ina nali'amonas, owa'. Ipa' pegawa basef Elaijai fagail Baibeli. Elaija nandabeten nanda' kotima esis Israela God, naga'i na'amba na'i,
45011003	“Dembinai, esis saha amom profet maga'. Ea' sugulata belitagw ine'igwi sondolaliminama. Ea' ae' atowe ata' atapiwi ape profet anda' maola ina'. Dei' esis salasolaome ma sehe egaga'.”
45011004	Apa' God nagwamana basef maif Elaija? Anen na'ipana na'i, “Ae' ifa'ai epes hiasi 7,000-pelais ae'asi, isimba ina sanda' lotuma god baso'amunai Baal, owa'.”
45011005	Isimba ea' na'amba atin si'i dei' wapani esis mini'ap du'wanis sape, God fowa' natilis uwahipis natopalopas dowaf. Isimba atis dei' nosaho'asa sagape epes ananisi si'is.
45011006	Anen nati uwahipis natopalopas dowaf nosaho'as. Anen ina okom mandanda'ma anin maol bu'wani esis sanda'ani nosaho'as, owa'atin. I'i esis sonda' maol bu'wani ma God nosaho'asai, anen ina a' niti uwahipis maol bu'wani ma God nosaho'asai, anen ina a' niti uwahipis notopalopas dowaf nosaho'as, owa'atin. I'i na'ambaiai, waf afamba nagati uwahipisafi, afamba falafifi atef, owa' endilisifia.
45011007	Dei' apa' ata' mi'ias mi'imama? Waf afamba God niti epes niga'i be'es hilili'i, afamba esis Israel sanda' numa'umi ma sa'i sogofa'afi, apa' ina sofa'af, owa'. Fowa' God nosaho' esis du'wanis atis ea' isimba atis sofa'af. Apa' esis Israel hiasi opalef asasimi maso'as ea',
45011008	si'i buk Baibel naga'i, “God nanda' opalef asasilifi si'i saga'oh. Nanda' naep asasipi ina pati ea' esis ina same' basef kofagefa, owa'atin. Ea' sape na'amba atin safi'i sataga dei'.”
45011009	Devit wapani na'i basef ifimba atifa waf opalef esis Israeli maso'as ea' na'i, “Ae' a'i nemaf afamba esis sope soga' gwa'aisi lu'wasi atin, God nowasi'asa nogagwamasa waf awafi esis sanda'afi si'i mandelef sandolam mail alialefa mogowa' mafis, ea' si'i isalefi waiwa sanda'am magapoma mafisi.
45011010	“Ae' a'i naep asasipi petaga walufipa ina atiasi siti. Ea' ina' awi nenda' nimanimi akafimi mindiwa alafugah asasigahi ma atapis sogape na'amba atin.”
45011011	Dei' ae' ahali'ipa. Esis Juda sendesambaol sowa lamonas? Owa'atin endilisi! Esis sololama ufia'w sanda' waf awafi, isimba atis dei' God notanima nofa' anis epes sogololama Godi owa' Judaisia sotanima safe'ma anen. God nanda'as na'amba ma esis Juda ata' sigati waf afamba fasifi nanda'masaf esis sogololama anini ma anaf esis Juda kowogalasa waf afamba bu'wafi God nanda'masafi.
45011012	Esis Juda sowa' alafugaha God, isimba atis dei' anen natopalopa amam nematawa hiasi itapasi sagape walemb hiagomai. Esis Juda sololama waf Godi, isimba atis dei' God natopalopa isimba owa' Judaisia nofa'as sotanimai sogape andeande'. Ea' nemaf afamba esis Juda hiasi hi'ilas dondo'ma ikwaf God okom maga'iefi sotanima sifi'mai anen, esis misi'ah hiasi owa' Judaisia, God notopalopas endilisi ma nofa'ai hiasi sogotanimai.
45011013	Dei' a'i ese'epa anif basef ipa' atipa owa' Judaipaia. God nasapa'e afe'ma anda' maola esis owa' Judaisia si'i ipa'. Ea' sonahema maol inimba bu'wani dei' anda'ani.
45011014	Maol inimba ae' okom ma'ian a'owa' ma egasa'ma esis Juda wambota ae'asi ma kowogalasa ipa' dei' pape andeande' pagaloma Godi. Ama ae' egefa' esis Juda du'wanis atis sotanima sogafe'ma God.
45011015	Aho', anen nowa' alafuga ma esis, isimba atis dei' nofa'ai anis epes itap hiagoma sataga nembel atembel salomana. Ama anef nemaf God noso'as nembela esis Juda sotanima sogafe'ma anen, notopalopa epes hiasi itap hiagoma sotanima sope andeande' sondagala si'i sondagala ma anis epes saga' sotanima sogasafeli.
45011016	Waf afamba esis Juda sotanima sogafe'ma God si'i basef waminif atini na'amba fa'i, i'i bret du'wanita tagali'i sanda'ata saso'anata Godi bo'ota hilili', ea' bret si'ita wapani Godi bo'ota hilili'i atota. I'i esis soso'ana nombalef lawagilif si'ilif God, dao' agufugama wapani Godi atoga.
45011017	God nindiwaga nelefata anogof agof lawag oliviga sagawaga aofi ea' nofa'ai anogol agola anoga lawag oliviga alupugai nuwataniaga lawag agamba sagawaga aofi. Ipa' owa' Judaipaia, ipa' si'i agol lawag agamba alupugai. Isimba atis dei' ipa' pefa' hiahaom maim bu'wami mataga ma epes isimba Juda si'i agol lawag agamba alupugai gogofa' ifata nombalef lawag sagawaga aofi.
45011018	Dei' ipa' owa' Judaipaia ina pi'i ipa' atipa bu'upai pikila' esis Juda si'i agof agwafomba God nigindiwagufi, owa'. Ipa' ina' pi'i ipa' bi'ipai esis epes awasi, owa'i. Dei' main, ipa' ina pegewa' banaga nombalifi, owa'. Nombalef atelef fewa' banagaipa.
45011019	A'i ipa' atiasi pi'ias na'amba pi'i, “God nindiwa agof agwafomba ma nogowatani apa' si'i anogol agol lawagigil.”
45011020	Dao' andeande', apa' esis Juda ina sahapifana, isimba atis dei' nahape'as. Apa' ipa' pahapifana dei' pape sisihipama anen. Apa' ipa' owa'i pesa'ma agof ipe'igufi pi'i ipa' atipa bu'upaia, owa'i. Ipa' ombal mondahepa solawaipa.
45011021	Fowa' God ina na'i aho'ma esis Juda si'i agof agwafomba lawag sagawaga aofi fape atapiguf, owa'. Ipa' solawaipa. Na'amba nonda'mepas na'amba atin si'i nanda' esis.
45011022	Ea' ipa' ukup pendanda'mam andeande' okom biafim Godi uwahipimi wandafumi wapani. Epes sagakwaha waf ananifii, na'ipas dindinip. Apa' ipa' God naga'i uwahipipai, i'i ipa' pigaila uwahipimi amamba, dao' andeande'. Apa' i'i owa', anaf notopa'epa wapani.
45011023	I'i esis Juda sokwaha waf awafi sogosambala Godafi, dao' atiasi nofa'as sotanimai si'i nogowatania agof agwafomba fowa' nigindiwagufi. Endilisi, God banagonai ma nonda'as na'amba.
45011024	Ipa' pegawa fowa' ipa' ata' papani atin si'ipa lawag oliv alupugai, ea' God nanda' anin maol daiana ipa' natopa' anogol agola lawag agamba ea' nowataniaga anoga lawag oliv bu'ugai sagawaga aofi. God nanda' maol inimba. Ea' endilisi atis, anaf a' nofa' esis Juda sotanimai si'i agof nindiwagof lawag sagawaga aofi nuwataniagof fitanima fope lawag afafugai si'iga. Maol inimba ina ahifina anen, owa'. Andipeni.
45011025	Alipipai, ae' andaiwa'ma ipa' ukup pegehepama basef ifimba fowa' fandambahi'i dei' fandawalap alihif. Na'amba ipa' ukup pendanda' ma ipa' atipa pi'i, “Apa' mogogawai.” Basef ifimba fowa' fandambahi'i na'amba. Esis Israel opalef asasilifi faso'as, apa' ina faso'as atapilif fape, owa'. Fefe' fefe' fendahama nogota atamba esis owa' Judaisia hiasi sifi'i sogafe'ma God dondo' ma ikwaf okom ananimi maga'iefi.
45011026	I'i owa' main, esis Israel hiasi God nofa'as nokwahomasa waf awafi sotanima sifi'mai anen si'i Baibel na'ias naga'i, “Anaf aman anamba nofa'as sogotanimai, nupani wambel Saion nifi'i notagwaha waf awafi esis wambota Jekopi, waf awafi sogosambala basef Godiefi.
45011027	Anef nemaf ekwaha waf hiafi awafi asasifi okom mose'eaf, i'ipasa basef agala' lapafi esis.”
45011028	Juda sosambala basef bu'wafi Godi, sataga bousi ananisi saha'ofa ipa' owa' Judaipaia nofa'epa pigatanimaii. Apa' God fowa' nosaho'as ea' okom maimailas. Dei' main, anen okom mapoma bafasam asasimi ma basef ifimba nala' lap nagalomamafi.
45011029	I'i God nondandepa anin epen noso'an presen fasini dowaf, anaf anen ina nosambala basef ifimba ni'ipan ni'i hapaifi noho'ofef, owa'atin. Basef ifimba atapif fepe.
45011030	Fowa' ipa' owa' Judaipaia pesambala basef Godi. Ea' esis Juda wapani sosambala basef ifimba. Isimba atis dei' ipa' pefa' okom uwahipimi Godi.
45011031	Ea' na'amba atin dei' esis Juda wapani sosambala basef ama dei' sogofa' okom amamba uwahipimi Godi si'i ipa'.
45011032	God nanda' epes hiasi hi'alas sogape lafela waf afamba sogosambala basefafi ma anen anaf niti esis hiasi uwahipis nogatopalopas dowaf.
45011033	Awasi! Okom Godi naloma gawa ananini fasini lu'um a'owa' endilisi. Apa' epes ina la'ifipa endilisi ma mogogawa kofagema basef ananifi, okom hiami mogatambela, owa'atin. Apa' owa'atin endilisi ma mogawalapa basefa anen okom maga'iefi. Ea' apa' owa' mogawa waf hianai ananinaia, owa'atin.
45011034	Endilisi atis, si'i Baibel na'ias naga'i, “Ami negawa okom Dembinaii? Ami naso'ana nomonas anen?
45011035	Ami nali' naso'ana hiahawes anen ama atiasi nogagwamanas? Owa'atin endilisi.”
45011036	Anen nanda' hiahaom hiami hi'alam magape ilif itapi numafiam maloma epes. Ea' hiahaom amamba hiami maloma epes mape ma mogasa'ma agol ananigili atogol. Apa' epes hiapai hi'ilapa mondasa'ma agol ananigili lifilafi dondol. Endilisi.
45012001	Alipipai, basef ifimba hiafi fagali'i endilisifi atif. Isimba atis dei' ahali'ipa dindinipa ipa' ukup pendanda'ma okom lu'unai Godi naganagaila ape'i nagati apa' uwahipipa. Ea' pindilali ma anen si'i fowa' saha mafis sagaso'ana pendaso'ana alop ipe'ipi si'ip hi'indalap. Alop ata' pope namop atapip pese'anap God atona hi'ilap ea' ananipi si'ip, si'i waf anen okom maga'iefi. Ipa' penda'as na'amba, penda' lotu endilisi ma God ukup ipe'ipi nomon.
45012002	Ipa' ina pepe pindati na'amba atin si'i sagaila waf itapafi, owa'i. Ipa' pi'i aho'ma God nonda' ukup ipe'ipi nomon petaga dambaipa waf ipe'ifi atiasi fegataga dambaif wapani. Ma bola pegegawa waf endilisifi God okom maga'iefi. Waf afambai bu'wafi usi'ifi.
45012003	God natopalope dowaf, isimba atis dei' a'ipipa atona atin. Ipa' pegawa waf faloma gawa ipe'ini sandanda' sa'imama, apa' ipa' ina ukup pendanda' pi'i ipa' atipa fasipai endilisi, owa'i. Ipa' ata' pewaloga ipa' ukup pendanda' pefe' andeande' pendahama hapif ipe'ini God nagasi'ipani nafe' negetambel.
45012004	Apa' mogawa alop ape'ipi atotop, apa' sa'osa'opa hiapi. Ea' apamba hiapi ina panda' maol atifin, owa'atin. Panda'an daindai.
45012005	Ea' na'amba atin apa' amam nematawa hiapai magape sisihipama Kraisi, apa' si'i alop atotop. Ea' apa' hiapai atona atin si'i mandatopalopa atin magaloma anop alop wa'awa'api hiapi.
45012006	God natopalopapa dowaf naso'apa presen hiahaom fasimi ananimi maloma gawa naninani. I'i God nosa'ma okom anin epeni ma negawalapa anif basef, anin nendawalapef dondo' ma hapif ananini.
45012007	Epen mamahina negatopalopa esis sahin owani, anin nendanda' maol inimba endilisi negatopalopa alipisi. I'i epen gawaini ma nigihimba'mas si'i tisai, anin nendanda'an endilisi nihimba'mas.
45012008	Ea' epen ami negegawa ma negafela ukup esis epesi, dao' anin nendanda' maol inimba endilisi negasa'ma ukup asasipi. Epen negaso'an hiahawes anin alipinii, anin a' nendaso'an hias. Epen nigimafi anin maoli, okom ananimi mondohafel endilisi ma maol inimba. Epen nigati anin alipini uwahipini ma netopalopan nigimafiani, anin sonohan nendatopalopan.
45012009	Ipa' ukup pagapagaila esis sahin owan, dao' ipa' ukup pindailas endilisi. Ipa' ina pembmaso'am, owa'i. Ipa' pendewa' alafugah endilisi ma waf awafi, pendape sisihipa endilisi ma waf bu'wafi.
45012010	Ipa' pendaso'asa opalef esis sahin owan ukup pindailas endilisi. Ipa' hipai atona atin pendasa'ma agof isimba anis daindaiasi atis.
45012011	Ipa' pendanda' maol banagambel lifilafi ukup pehafel a'owa' penda' maol Dembinaii.
45012012	Ipa' pepe pehafa Dembinai nogatopalopepa. Ea' pendagala atin hi'indalepa. I'i nimanimi mogatagamepa, pilutu banagepa. Ea' pendabeten nimaguf danda lifilafi.
45012013	I'i amam nematawa Godi hiahawes akas, dao' petopalopas pese'as. I'i epes analemb walemb lauguni sifi'i sogatagamepa, dao' pimafias andeande'.
45012014	Epes sogahambombaga ipe'i, pendabeten pihali' Goda nofalo'mas sogataga andeande'. Aho', pendabetena esis. Apa' ipa' ina pendabeten pihali'ana nonda' esis awes, owa'i.
45012015	Esis epes sondagalai, ipa' sonehepa pendalomas. Ea' isimba sogalifi, pelef pelomas.
45012016	Ipa' ukup pendapoma sahin owan ipe'isi hi'indalas pepan opalef atelef pendalomas, si'i ukup pagapoma ipa' atipa. Ipa' ina ukup pendanda'ma ipa' atipa pi'i dembipai, owa'i. Pefe' peloma epes isimba falafisi. Ipa' ina ukup pi'i ipa' atipa gawaipai, owa'i.
45012017	I'i epes sonda' waf awafi ma ipe'i, ina pegwamasa waf awafi esis, owa'i. Ipa' ukup pendapoma waf bu'wafi ma naep epes hiasii penda'af.
45012018	Ipa' ina ukup pendanda'ma wandaf, owa'i. I'i ufia'w andepa'wai, ipa' pepe opalef atelef pelomas hi'indalas.
45012019	Ipa' alipipai ae'ipai endilisi, ina pegwamasa waf aunai esis sanda'mepa anai, owa'i. Ipa' pindihi'amas sondafe'mago Goda okom wandafunai nondanda' maola esis. Dei' main, basef fagail Baibeli fa'i, “Waf gwaifi ma anis epes sanda' waf awafii, afamba maol ae'ani. Ae' atowe bola egwamasa waf afamba awafi ma esis.” Dembinai naga'i na'amba.
45012020	Apa' ipa' penda'as si'i Baibel naga'i, “I'i bousi ipe'isi nolomohas, dao' pese'asa gwa'aisi esis. I'i iap pese'as, pese'asa embel. I'i ipa' penda'as na'amba, atiasi penda' esis ambagof awagofa waf awafi asasifi.”
45012021	Ea' dei' a'ipipa, ipa' ina pepe pititi waf awafi fikila' ipa', owa'i. Apa' pendanda' waf bu'wafi ma pegatalogofa waf afamba awafi.
45013001	Epes hiasi a' sondape lafela amom gavman. Apa' mogawa ina anona gavman nataga dowaf, owa'atin. Maol hiani gavmani nataga lagol Godi atogol. Ea' gavman amamba hiami magapani, God atona nanda'am mape.
45013002	I'i epen mamahina negesambala basef gavmani, anin nesambala waf Godi wapani. I'i epes ami sogosambala amambai, atiasi sofa' akafimi awami ma waf afamba esis sanda'afi.
45013003	Amom gavman ina mapoma mugaumbela epes isimba sanda' waf fasifii, owa'. Amom mapoma mugaumbela epes isimba sanda' waf awafii. I'i ipa' pindaiwa'ma ombal mogahepama amom gavmana, dao' penda' waf bu'wafi atefa amom atiasi moganifela agof ipe'igufi.
45013004	Gavman manda' maola Godi motopalopepa pegape andeande'. Apa' i'i ipa' penda' waf awafi, ipa' ombal mondahepamam. Ipa' pegawa bainat anamba magahapilanai, ina mahapilana dowaf, owa'. Manda' maol Godi ma mogogwa akafimi awami ma isimba sanda' waf awafii.
45013005	Na'amba dei' apa' a' mondape lafela amom. Apa' ina a' ombal mohapama akafimi amamba atom awami ea' mila basef amamifi, owa'. Apa' mundaila malogof fagape opalef ape'ilifi nomon monda'as na'amba.
45013006	Isimba atis dei' ipa' panda' tekis. Dei' main, amom gavman manda'mana maol Godi dondol banagem mumafi maol inimba atin.
45013007	Ipa' maol inimba napomepa ma pegaso'am hiahawes sasisasi epes amamba, pendaso'am. Amom mogofa'asa tekisi, pese'ama tekis. Amom mogofa'asa moni maisa mogatala waf mu'uli gavmani, pese'am. Dembami mamahoma manda' maol bu'wani nandahama epes sogasa'ma agof amamugufi, dao' pendafe' lafela amom. Ipa' sonehepa ma pegasa'ma agofa anom amam, dao' pesa'ma agof amamugufi.
45013008	Ipa' ina pewaola anof wiafa moni mais fotaoma anin epen, owa'i. Apa' anof wiaf atotof fondotaomapa atapif. Wiaf afamba ukup ipe'ipi pigapigaila anis sahin owan hiasi. Dei' main, epen mamahina okom mogamogaila anin epen daiani, anin nagaila mu'uli inimba endilisii.
45013009	Apa' mogawa mu'uli inimba naga'ias na'amba na'i, “Ina' owa'i nehambombaga waf daso'amaifia ea' owa'i neha anis amam nematawa soga'a, owa'i nenda' wala, ea' ina a' kowolena ma hiahaom anis daindaiasi, owa'i.” Mu'uli inimba naloma anin mu'uli mamahina nagapani wapani, kofagena inimba atin naga'i na'amba na'i, “Ina' okom mimila anis epes daias na'amba atin si'i okom magapoma ina' atina.”
45013010	Epen ami okom maimaila anin epen daiana nagaso'an opaf anini, inimba ina nanda' waf awafi ma anin, owa'. Epen inimba okom magamagaila anin epen daiani, anin naila mu'uli inimba endilisi.
45013011	Ae' a'i ipa' penda' waf afambai. Dei' main, ipa' pegawa ea' nogota ata'e dei' magapautai. Nogota ata'e ipa' pekwaha koha pegesafel. Ipa' pegawa fowa' apa' mataga mahapifana dambaipa, nemaf afamba God na'i a' nowambelapa mogotanimai ata' fapani laogon, apa' dei' fataga felefele' kwasakwasala.
45013012	Owamb ba'i a' hi'ilamb ea' felefele'ma lola negataga. Na'amba andeande'ma apa' mogakwaha waf hiafi awafi owambifi ma monda' waf usi'ifi alipifi fepe tatala'if si'i mofa' walitapa magahagasa wandafa waf awafi.
45013013	Apa' mondafe' hilili' andeande' si'i epes sagape alipi. Ina mea' embel banagimbeli mohagamogaol ea' gigal mo'oh mi'i basef wandafifi, owa'i. Apa' owa'i monda' waf so'a waulafia monda' salamala basef awafi alugufi. Apa' ina' monda' migimigah mopa' ea' kowolapa ma hiahaom anis epes daiasii, owa'i.
45013014	Apa' dei' pefa' Dembinai Jisas Krais ea' pindawisana si'i klos amamba lu'wami sanda' wandafami pefa'ana pepomana. Ipa' ina ukup pelapefe' ma pigaila nomonas awami alop atonaimi, owa'i.
45014001	Epen mamahina nagahapifanai, hapif ananini owa' banagania, inimba ipa' pese'an nelelemb ipe'ilimbi pefa'an pifi'i piwisi amam nematawa Kristen. Apa' ina pi'i pifitap pelomana basef mamimami, owa'i.
45014002	Anin epen nahapifana banagen, na' gwa'aimi mamimami hiami. Apa' hapif anin epeni ina banagen, na'amba ina na' mafis maim, owa'.
45014003	Ea' epen inimba naga' gwa'aimi mamimamii, ina okom iwanim mopoma epen inimba owa' nega' mafisia, owa'i. Ea' epen inimba owa' nega' mafisia ina okom iwanim mopoma epen inimba naga' gwa'aimi mamimamii nanda' waf awafi, owa'i.
45014004	Ipa' ina pewaloga anin epen nanda' maola anin epen daiani, owa'i. I'i anin nigalutu banagena maol ananini o negewa, isimba maol anen Dembinai nugumafi anini atin. Anin atiasi nigalutu banagani. Dei' main, Dembinai ananinai atona la'ifinama nogowa' banaga anina nigalutu banagen.
45014005	Anin epen okom mapoma anef nemaf lu'uf a'owa' fikila' anif nimaguf hiafi. Apa' anin daian na'i nimaguf hiafi na'ambaif atin. Epes isimba hiasi atona atin sondameme'ma ukup asasipi atip andeande'.
45014006	Epen mamahina okom magapoma anef nemaf be'ef a'owa'i, anin okom mandanda' ma Dembinai dei' nanda'am na'amba. Ea' epen inimba naga' gwa'aimi mamimamii, anin okom mandanda'ma Dembinai na'am. Dei' main, anin nanifela God na'as. Apa' epen inimba owa' nega' gwa'aimi mamimami hiamia, anin okom mapoma Dembinai, dei' nandaiwa'ma anis gwa'aisi. Inimba wapani nanifela God nihi'as.
45014007	Apa' mogawa la'afena apa' ina anin epen nape nanda' maol naila okom ananimi atom, owa'. Ea' ina anin epen naila okom ananimi atom naga', owa'atin.
45014008	I'i apa' mope, dao' monda' maola mogasa'ma agol Dembinaii. I'i moga', moga'ma mogasa'ma agol Dembinaii. Ea' i'i apa' mope namepa o moga', apa' Dembinaii atepa.
45014009	Ea' isimba atis Krais naga' notanima ambal lapaona nosafel wapani ma nagape Dembinai ma epes isimba sagaga'i saloma isimba ata' sagape namisi.
45014010	Dei' maina ipa' pagawaloga sahin owan ipe'isi ma fe' asasini a paga'ipas basef iwanifi? Na'ambai owa'i. Ipa' pegawa anaf apa' hiapai hi'ilapa a' mulutu gani God nope nogowaloga epes hiasima ea' nowalogapa ma basef lu'wafi.
45014011	Amamba si'i Baibel na'iam naga'i, “Dembinai naga'iam na'amba na'i, ‘Ae' a'i endilisi atis, anaf epes hiasi sindiwa nembawa sotawa sonda' lotuma ae' hi'ilas, ea' sowalapa basef alihif si'if si'i ae' God endilisiwai.’”
45014012	Ea' apa' mogawa apa' hiapai atona atin anaf moga'ipa Goda waf hiafi kofagefa apa' manda'afi.
45014013	Ea' ipa' ina pewaloga sahin owan ipe'isi ma fe' asasini wapani, hapaimi. Apa' ukup pendanda' na'amba mi'i apa' ina monda' anef wafa monda' owamapa ape'inai nowa nonda' waf awafi, owa'i.
45014014	Dembinai Jisas ea' nawalipi egawa isimba. Ina anom hiahaom gwa'aisi mafis mais awasim dowadowaf, owa'. Okom epeni atom mandanda'ma anis maefah alugwisi, dei' hiahawes isimba awes alugwis.
45014015	I'i ina' nea' anis maefaha waf afamba ine'ifi fehambombaga okom owamenai, ina' negawa, waf afambai ina' owa' okom mimila owamenaea, owa'. Krais naga' ea' ma nogowambilai owamena anamba. Ea' ina' owa'i nehambombagana ma gwa'aisi ine'isia.
45014016	Ipa' ina penda' anef waf anis sahin owan Kristen sitilipa fenda' ukup asasipi iwanip, owa'i. I'i ipa' pi'i waf afamba bu'wafi, ipa' ina penda'afa naep asasipi, hapaifi.
45014017	Waf afamba saga' gwa'aisi embelafi, afambai ina kofagefa ma anamba God nagala'ambemagoma, owa'atin. Anamba waf usi'ifi hilili'i a opalef awanilifi faloma waf sonagahasafi atef fagapoma. Ambal bu'unai Godi naso'apai waf afambai.
45014018	Epen ami nape nanda' maola Kraisii ma owa' nenda' anef waf fenda' Kristen ukup iwanipia, atiasi God okom bo'oma waf ananifi ea' epes wapani sogawa anin epen bu'wani.
45014019	Dei' apa' mundaila waf hiafi fenda' apa' mogape opalef atelifi, a waf usi'ifi hiafi fegewa' banaga hapif esis sahin owani.
45014020	Ina' okom mopoma gwa'aisi atis ea' nehambombaga maol Godi, owa'i. Endilisi, hiahawes hiasi gwa'aisi bu'wasi. Apa' i'i ina' nea' anis maefaha sonda' anin epen newa nenda' waf awafi, dao' ina' wapani nanda' waf awafi.
45014021	Ina andeande'ma nega' mafisi embel wain gwa'aisi mais, o nenda' anis maefah mamahisa sonda' owamena nogowa ma waf awafi, owa'i.
45014022	Okom ine'imi atom mondanda' neloma Goda hiahawes isimba sonda' owamena nogowai. Epen okom mogapoma anis maefah bu'wasi, okom ananimi ina manda' kotimana hiahawes gwa'aisi mais isimba, anin sonohan.
45014023	Apa' epen ami okom biafima nega'asa, kofagema ananimi atom. Dei' main, okom ananimi ina nahapilif banagen na'as, owa'. Hiahawes hiasi epes owa' sogahapifanaia sanda'ami, amamba awami.
45015001	Apa' epes magahapifana banagambili, maol ape'ini inimba ma mogatopalopa epes isimba hapif owa' banagania. Esis ina la'ifisa sogofa' nimanimi asasimi, isimba apa' motopalopas mofa' nimanimi asasimi. Apa' ina mila nomonas ape'imi atom, owa'i.
45015002	Apa' hiapai atona atin monda' maol mondatopalopa epes sagape felefele'ma ape'i ma atiasi sogofa' waf bu'wafi sogataga banages.
45015003	Apa' mogawa Krais wapani ina sonahana okom ananimi atom, owa'. Waf awafi fatagamana si'i Baibel na'iasa anen naga'i, “Epes sa'i basef findiwaefa ina' ea' basef ifimba atif fafi'i faso'ala ae'.”
45015004	Dei' main, basef hiafi fowa' amom manda'ef fagail Buki manda'efa fagawalipa apa'. Basef ifimba fegewa' banaga opalef ape'ilifi ma mugalutu banagepa mi'i endilisi atis God notopalopapa ma mogape andeande'.
45015005	Apa' mofa' banagami ma God atona nanda'apa malutu banagepa magahapifana. Ae' a'i anen notopalopepa pila waf Krais Jisasi endilisi pigahapila nomonas atifis.
45015006	Ama ipa' pegape opalef atifilif a malogof atogof pegasa'ma agol Godi, anen ahama Dembinai ape'inai Jisas Krais.
45015007	Ea' ipa' hipai ukup pindaima atin pendaso'asa nelelemb esis sahin owan si'i Krais wapani nagaso'apa nembel apa', ma epes hiasi sogasa'ma agol Godi lu'wagol.
45015008	Ae' a'ipipa na'amba. Krais nafi'i nataga nanda' maol nape lafela nagatopalopa esis Juda. Anen nanda'as na'amba ma nigihimba'masa God naga'i basef endilisifi datimai. Basef fowa' nala' lapef nagaloma dembami bafapam akupam asasimi fandawalap alihif.
45015009	Krais nanda' maol inimba ma nogatopalopa esis sogololama Godi owa' Judaisia wapani sogogawa God na'ias esis uwahipisa sogasa'ma agol ananigili lu'wagol, si'i Baibel na'ias naga'i, “Anaf ae' ewalapa basef i'i agol ine'igili ma anis epes daias sogololama ine'i. Ea' ela analef awalef efela agol ine'igili.”
45015010	Ea' anif basef Baibeli faga'ias na'amba wapani fa'i, “Ipa' epes pegelelama Godi, pendagala peloma esis wambota ananisi.”
45015011	Ea' anif du'wanif fa'i, “Ipa' hipai pegelelama Godi, pendasa'ma agol Dembinaii. Pendasa'ma agol ananigili ma analef awalef.”
45015012	Ea' Aisaia wapani na'ias na'i, “Anaf anona aman notaga wambota Jesii. Aman anamba a' notaga nope Dembinai ma esis sogololama Godi numafias ea' sohapifana si'i endilisi atis anaf anen notopalopas.”
45015013	Apa' mogawa endilisi notopalopapa ma mogape andeande'. God anen kofagonama amamba. Dei' ae' a'i ipa' pihapifana nonda' dagala lu'wani neloma opalef awanilifi sogataga si'isa ipa'. Ea' a'i banagami Ambal bu'unai ananinai nonda'epa pegawa endilisi atis anaf piti banagami mogogala'i ananimi.
45015014	Ipa' alipipai ae'ipai, opaf ae'afi egawa endilisi ma ipa' panda' waf fasifi dondol ea' pegawa gawa hiani naninani. Ea' ipa' ila ma pegaso'as nomonas bu'wasi sahin owan.
45015015	Apa' anif basef anda'efa ipe'i ifimba banagafi a'owa' kwasakwasala. Apa' ae' ina ombal mahe andafa'mefa anda'ef, owa'. A'i esa'ma nomonas ipe'isi. Dei' main, God nati ae' uwahipiwi nase'e nembel ae' natopalope dowaf.
45015016	Ea' anen nanda'e ape anda' maola Krais Jisasa enda' maol la'afena esis sogololama Godi owa' Judaisia. Anda' maol si'i amom mondolali ma Godi awalapa basef bu'wafi ananifi. Ae' a'i ifa'ai epes isimba sogololama Godi sifi'mai anen ea' Ambal bu'unai ananinai nonda'as sotaga epes Godi atis bo'wes hilili' egaso'anas anen si'i ofa anen okom maga'ian a'owa'i.
45015017	Ae' ape sisihiwi aloma Krais Jisas ea' sonahe ma maol inimba anda'ana Godi.
45015018	Krais atona nase'e banagami anda' maol inimba. Anen natopalope nanda'e banagewe afe' anda' maol inimba bu'wani awalipa esis sogololama Godi ma silana sogame' basef ananifi. Ae' andaiwa'ma iga'ipipa anif basef daif, owa'. Ifimba atif.
45015019	Ambal bu'unai Godi nanda' hiahaom banagami nowa' banagae ma anda' banagami mamimami. Epes hiasi sati banagami amamba ea' same' basef Godi sailif. Dambadamba anda'am Jerusalem awalapa basef bu'wafi ma Krais afe' lauguni hi'alagon itambili itap lu'upa Ilirikam.
45015020	Maol inimba ae' okom ma'ian a'owa' ma egawalapa basef ifimba bu'wafi anagon esis owa' ata' sogogawa Kraisia. Ae' andaiwa'ma igi' efe' ewalapef fegatoma anif anom mali' mafe' magawalapafi, owa'.
45015021	Ae' okom ma'ias si'i basef faga'ias, “Esis epes owa' anis sefe' soga'ipasa basefa aninia, anaf seme'efa sotolona. Ea' epes isimba owa' sogame' basefanaia, anaf seme'efana sogawana.”
45015022	Fowa' anda' maol inimba agawalipasa basef Kraisi. Maol inimbai nahefa ufia'w ae'akwi nimaguf hiafi ea' ina afe'mago ipa', ata' owa'.
45015023	Apa' dei' ae' maol ake na'a'e. Afagof hiagufi ae' okom ma'i a'owa' ma egafe'mago ipa'.
45015024	Isimba atis dei' a'i ata' ili' efo'o iti ipa' ma main, efe' itap lu'upa Spen. Ea' a'i ata' ipani nogota laota kwasakwasala endagala elomepa ma main, dao' ipa' petopalope pilutumi pehapone ufia'w kwagafe' Speni.
45015025	Apa' dei' a'i efe' Jerusalem enda' maol etopalopa esis amam nematawa Godi.
45015026	Esis Kristen sagape Masedoniai saloma Kristen Griki sa'i basef sandame'maef ea' ma sogowala hiahawes asasisi sonda' du'wanis sefe' Jerusalem, sogaso' esis amam nematawa Godi hiahawes akasi.
45015027	Endilisi ukup asasipi atip pa'ias ea' dei' sanda'as na'amba. Apa' ae' a'i esis sowaolamasa wiaf fotaoma esis Kristen sagape Jerusalami. Fowa' esis Juda sali' soso'asa basef Godi ma sagatopalopa ambagof esis isimba sogololama Godi sagape Masedoniai Griki. Isimba atis dei' andeande'ma esis sogwamasa wiaf afamba esis Judia ma hiahawes sogatopalopa alopi.
45015028	Ea' ae' a'i ata' enda' maol inimba hi'ilan nili'. A'i ata' ese'asa hiahawes isimba bu'wasi esis Jerusalem hi'ilas ama main, ila ufia'w Speni efo'o ma ata' ili' itilipa.
45015029	Ae' egawa ea' nemaf afamba egafe'mago ipa', atiasi hiahaom fasimi Kraisi a' mope si'ima ae' efo'o etagamepa.
45015030	Apa' mahapifa Dembinai ape'inai Jisas Krais, ea' mogawa Ambal bu'wali Godi nasa'ma ukup ape'ipi ma pigapigaila esis sahin owan ape'isi. Isimba atis dei' a'ipipa dindinip a'i nomonas isimbai sosa'ma ipa' penda' maol numa'wini pegaloma ae' ma beten. Ipa' pendanda' betena God notopalope ae'
45015031	nogatagwahowe ma lagof anis epes Judaisi owa' sogahapifanaia. Ipa' pendabetena God nonda' amam nematawa ananisi sagape Jerusalami sondagala ma maol inimba anda'ana agatopalopasani.
45015032	I'i God ni'i aho'me ai, efo'o etagamepa epe endagala a'owa' elomepa ata' epoma noma'w kwasakwasala.
45015033	God anen kofagonama opaf awanafi. Ae' a'i anen nope nolomago ipa' hipai. Endilisi.
45016001	Ae' a'ipipa ma pigimafi Fibi andeande', ako'w haniti'mafa afa'ikwi kwanda' maol kwagatopalopa esis Kristen sagape Senkriai.
45016002	Fibi kwape sisihi'wa Dembinai. Ea' ipa' pendaso' nelelemba ako'w si'i waf bu'wafi apa' amam nematawa Godi monda'afi. I'i ako'w nomonas nimanisa anis maefaha, ipa' pendatopalopa'w. Dei' main, ako'w kwatopalopa ae' wapani.
45016003	Ipa' penda'mas nemaf bu'wafi Akila naloma waulu'mana Prisila ea' pi'ipaso dagala ae'ani. Esis bias apa' mandao'oma manda' maol atin Krais Jisasi. Fowa' esis sandandombol endilisi ma sagatopalopa ae'. Nemaf afamba anis sa'i sogahe, esis ina ombal mahas, owa'.
45016004	Sa'i awi ma soga' sotopalopa ae' egape namowe. Ea' ina ae' atowe anifela esis bias, owa'atin. Esis Kristen hiasi fowa' sogolalama Godi wapani, sanifelis.
45016005	Ea' ipa' pise'asa nemaf bu'wafi ma dagala ae'ani esis Kristen isimba safe' sandakolas sagape ipat asasitai. Ea' pi'ipago Epainetus nemaf bu'wafi ae'afi anen alipunai ae'anai endilisi. Anen nali' nahapifa Krais nali'ma epes hiasi itap lu'upa Esia.
45016006	Ipa' penda'makwago nemaf bu'wafi Maria. Ako'w kwanda' maol numa'uni hiani ma kwagatopalopepa.
45016007	Ipa' pese'amo dagala neloma nemaf bu'wafi ae'afi ma amam amamba Andronikus noloma Junias, amom wapani Judaimi si'i ae'. Amom manda' kalabus magaloma ae'i. Amom aposel ma'i amom biam manda' maol bu'wani Godii. Amom mali'ma ae' mahapifa Krais.
45016008	Ipa' pi'ipago Ampliatusa nemaf bu'wafi ma dagala ae'ani. Anen alipunai ae'anai endilisi ma nagape sisihinama Dembinai.
45016009	Pi'ipago Urbanus nemaf bu'wafi ae'afi, anen nanda' maol atitin nagaloma ae'i ma maol Kraisi. Ea' pi'ipago Stakisa nemaf bu'wafi wapani. Anen alipunai ae'anai endilisi.
45016010	Ea' pi'ipago Apelesa nemaf bu'wafi ae'afi, anen agol gandawalapana nagaila Krais endilisi. Pi'ipasago dagala ma nemaf bu'wafi ae'afi ma esis sagape ipat atota Aristobulusi.
45016011	Pi'ipago Herodiona nemaf bu'wafi ae'afi, anen Juda wapani si'i ae'. Pi'ipasago dagala ma nemaf bu'wafi ae'afi esis wambota atota Narsisusi sagahapifa Dembinaii.
45016012	Pi'ipawago nemaf bu'wafi ae'afi ma Trifina kwaloma Trifosa, awo biawa wanda' maol numa'uni Dembinaii. Pese'akw nemaf bu'wafi ae'afi ma Persis, ako'w alipu'wi ae'akwi endilisi, kwanda' maol hiani ahifini ma Dembinai.
45016013	Pi'ipago Rufusa nemaf bu'wafi anen epen bu'unai naloma ma'mana anani'wi ae' wapani egefala'w ma'mai.
45016014	Pi'ipasago dagala ae'ani ma nemaf bu'wafi ma Asinkritus, Flegon, Hermes, Patrobas, a Hermas, ea' esis Kristen sahin owan sape sagalomomi.
45016015	Ipa' pi'ipasago nemaf bu'wafi feloma dagala ae'ani ma Filologus noloma Julia, ea' Nereus noloma haniti'mana anani'wi, ea' Olimpas, soloma esis amam nematawa hiasi Godi sape sagaloma esisi.
45016016	Waf afamba apa' amam nematawa Godi, ipa' hipai atona atin pendagala pendaso'asa lagof esis sahin owan hiasi pindanifelis. Amam nematawa Kristen hiasi sagape na'ai sanda'mepago nemaf bu'wafi sandagalamepa.
45016017	Alipipai, ae' a'ipipa dindinipa silisolawi andeande' pegapoma anis epes sanda' waf awafii sanda' ipa' Kristen pendawal biafipa sogosambala basef ifimba ipa' pegefa'afi. Waf afambai esis sanda' epes hiasi sowa awes. Ipa' pese'as alafugah epes isimbai.
45016018	Esis ina sanda' maola Dembinai ape'inai Kraisi, owa'atin. Sagaila ukupa alop asasipi atopi. Sanda' basef atif usiusihifi ma sambaso'ma opalef saga'i'ipa anis epes isimba owa' sogogawa anef waf bu'wafi awafi andeandi'i'a.
45016019	Ipa' paila God, dei' epes hiasi sogawepa ea'. Isimba atis dei' ae' sonahema ipa'. Ae' a'i ipa' pendegawa waf bu'wafi endilisi, apa' ipa' ina ukup pendanda'ma waf awafi, owa'.
45016020	God anen kofagonama opaf awanifi, nogota kwaia'uta ma nofa'asa Satan nogafe' lafela bo'wagah ipe'igahi. Ae' ahali' God andabetena Dembinai ape'inai Jisas Krais notopalopepa dowaf nope atapina nogalomepa.
45016021	Wandao'oma wanda' maol atini Timoti anen nasapa'ago dagala nemaf bu'wafi ma ipa'. Lusius naloma Jeson a Sosipater, amom Juda wapani si'i ae', amom wapani masapa' nemaf bu'wafi ma ipa'.
45016022	Ae' Tertius, efa' malogola Pol anda'ago basef ifimba. Ae' asapa' basefa nemaf bu'wafi fafe'mago ipa' ma agol Dembinai ape'inai.
45016023	Gaius nasapa'ago dagala ma nemaf bu'wafi ma ipa'. Anen numafi ae' Pol andeande' ipat ananitai, ea' numafi esis Kristen hiasi wapani safi'i sandakolas na'a'e. Erastus anen nanda' maola gavmani nugumafi otambai taun wambel ambalembai, ea' sahomapa ape'inai Kwartus, amom biam masapa'o basefa dagala bu'wani ma ipa'.
45016024	[Ae' andabetena Dembinai ape'inai Jisas Krais notopalopepa dowaf numafipa ma nope nogalomago ipa' hipai. Endilisi.]
45016025	-
45016026	Apa' mondasa'ma agol Godi lu'wagol. Anen la'ifinai ma nogowa' banagaip ma basef bu'wafi ananifi agawalapafi, ifimba basef bu'wafi faga'i Jisas Kraisi. Basef ifimba fowa' nimaguf hiafi ata' fape fandambaho', apa' dei' fataga alihifa basef ifimba fowa' amom profet manda'afi afa' wawalapef alihif. God nagape namona atapinai na'i basef dindinipa basef ifimba bu'wafi dei' fataga fandawalap alihifa misi'ah epes hiasi itap anamba hiagoma ma esis hiasi sogahapifana.
45016027	Anen atotona nogogawai endilisi. Apa' mondasa'ma agol ananigili dondol lifilafi. Jisas Krais atona natopalopapa mondanda'as na'amba. Endilisi.
46001001	-
46001002	Ae' Pol aposel Jisas Kraisi anda' maol ananini. Okom Godi atom nofale nandandepe anda' maol inimba. Ae' aloma owamapa Sostenes wape na'a'e wasapa' dagala nemaf bu'wafi nefe'mago ipa' amam nematawa Kristen sios pagape Korini. Ea' anda' basef ifimba fafe'mago ipa'. Ipa' pagape sisihipama Krais Jisasi, God nanda'epa pape hilili' nofalepa nosaho'epa ea' ananipai atipa. Afa' biafa wase'epa dagala ipa' paloma epes hiasi ma walemb hielimbi sogofala agol Dembinai ape'inai Jisas Kraisi, anen dembinai ma apa', esis wapani.
46001003	Afa' biafa wa'i God ape'inai noloma Dembinai ape'inai Jisas Krais monda'ago ipa' andeande' mumafipa motopalopago opalef ipe'ilifi fepe sa'ombel.
46001004	Ae' anifela God dondola ipa'. Dei' main, ipa' pagape sisihipama Krais Jisasi. Ea' God notopalopepa dowafa pegape andeande'ma anen atona.
46001005	Ipa' pape sisihipama Krais pape andeande' a'owa ea' pefa' basef hiafi paga'iefi faloma gawa hiani bu'wani.
46001006	Dei' main, basef ifimba bu'wafi Kraisi afa' wagawalapafi fataga alihif fandawalap banagambela opalef ipe'ilifi si'ilif.
46001007	Ea' dei' ipa' pape ukup pehafa dembinai ape'inai Jisas Krais anaf nogataga alihina. Afamba pape pehafana apefa' presen hiani Ambal bu'unai Godi nagase'epan dowafi hi'alan. Ina anin akepa, owa'atin.
46001008	Jisas Krais atiasi nowa' banagaepa ma pegape banagepa atipipa pefe' pegatagama nemaf afamba Dembinai ape'inai Jisas Krais nogafi'afii ma diga basef kofagesa akepa nemaf afamba.
46001009	God nanda' hiahawes ananisi hi'alas datimai nofalepa ma pegape opaf atof pegaloma Nogamana ananinai Jisas Krais Dembinai ape'inai.
46001010	Apa' ipa' sahin owan, a'ipipa banagoga ma agol Dembinai ape'inai Jisas Kraisi na'amba. Ipa' pendape mini'ap atetep endilisi pindaila nomonas atifisa okom atotom.
46001011	Ipa' sahin owan ae'ipai, esis mini'ap Klowei sa'ipi sa'i ipa' panda' migimigah sape la'afena ipa'.
46001012	Ae' a'i isimba, ipa' hipai atona atin paga'ias na'amba. Anis sa'i, “Apa' mini'ap Poli.” Anis sa'i, “Apa' mini'ap Apolosi.” Ea' anis sa'i, “Apa' mini'ap Pitai.” A anis sa'i, “Apa' mini'ap Kraisi.”
46001013	Ipa' panda'as na'amba ma main? Ipa' pa'i Krais nandawal wa'awa'ana? Ea' pa'i ae' Pol sandele lawag usi'igai ti'wanaegai ma agatopalopepa? Owa'atin endilisi. Ipa' ina pefa' baptaisa agol ae' Poli, owa'atin.
46001014	Ae' anda' baptaisima amam amamba ipe'imi biam Krispusi Gaius atom. Anis epes ipe'isi daias, owa'. Ae' anifela Goda ina anda' baptaisima anis ipe'isi wapani, owa'.
46001015	Ea' isimba dei' anin epen ina ni'ipipa ni'i ipa' pefa' baptaisa agol ae'agili, owa'.
46001016	Endilisi, anda' baptaisima esis wambota Stefanasi wapani, apa' ae' ina okom mandanda'ma anis wapani, owa'.
46001017	Dei' main, Krais ina nasapa'e afi'ima enda' baptaisima anis epes, owa'atin. Anen nasapa'e ma ewalapa basef bu'wafi Godi iga'if. Ae' ina ewalapa basef ifimba i'if ila anin gawa amom gawaimi maga'iani, owa'. Na'amba epes si'i basefa lawag usi'igai ti'wanaegai Krais nagaga'agai si'i basef ifimba owa' banagafia falafifi atif.
46001018	Endilisi, epes isimba sagape ufia'w higiligalasa'wi, esis ukup pandanda'ma basefa lawag agamba usi'igai ti'wanaegai sagandola Kraisagai sa'i basef ambamba falafumi atom putuputa'imi. Apa' amam nematawa dei' God nape nofa'apa nakwahomapa waf awafi mogotanimaii ea' mogawa basef amamba banagami Godi atom.
46001019	Baibel naga'ias na'amba na'i, “Anaf ae' ehambombaga gawa esis isimba gawaisi. Ea' elefata nomonas epes isimba gawaisi saga'i nomonas sasisasi hiahiasii sagapaisi.”
46001020	Dei' amom gawaimi mondanda' mi'imama? Ea' amom gawaimi mogogawa gawa hianii monda' main? Ea' epes isimba itap apa'isi sa'i basef sapa'ef sandahihianamaifi sonda' mamahisa? Owa'atin. God nanda' gawa epes isimba itap apa'isi nataga falafalafini si'i epes isimba sahaga sagagaoli.
46001021	Dei' main, epes itapasi ina la'ifisa sogogawa Goda gawa inimba asasini atin, owa'atin. God anen gawainai ea' nasopamasa ufia'w asasi'wi. Ea' anen okom mandanda' na'i nofa'ai amam nematawa sogahapifanai sotanimai. Esis sahapifa basef ifimba waga'ipasafi epes itapasi saga'i wafifi gawa akafi.” Ea' God nofa'as sotanimai.
46001022	Esis Juda ukup paipaila sigati maol banagani atin si'i God nanda'ani apa' esis Grik ukup pa'ipa'i sogofa' gawa hiani lu'wani.
46001023	Apa' afa' wawalapa basefa Krais nagaga' lawag usi'igai ti'wanaegai. Basef ifimba fahambombaga ukup esis Judai. Apa' esis Grik ukup pandanda'mef pa'i amamba basef wafimi gawa akami.
46001024	Apa' amam nematawa God nogofalapai, esis Juda saloma anis Grik wapani, basef ifimba fa'i Krais anen banagami gawa Godi.
46001025	Dei' main, basef amamba Godi epes saga'i “Gawa akami wafimi”, amamba gawaimi atom lu'wami mikila' gawa epesi. Ea' hiahaom amamba epes saga'i “Awanami falafumi Godi”, amamba banagem a'owa' mikila' banagami epesi.
46001026	Alipipai ae'ipai, ipa' ata' ukup pendanda'ma fowa' dambadamba God nogofalepa ma pagataga Kristen. Ipa' hipai ina anis epes hiasi la'afena ipa' gawaisi ma itap ana'e, owa'atin. Owa' anis hiasi agof lu'wagufisa. Ea'owa' anis hiasi dembesi banagasia, owa'.
46001027	Apa' God okom ananimi atom nandandepa anis epesa sogape ananisi atis. Epes isimba esis amam nematawa itapasi saga'i gawa akasi, apa' God nandandepas ea' ma nogaha iwana epes gawaisi. Ea' epes isimba itapasi hiasi saga'i falafalafisi owa' banagasia, isimba God nandandepas ea' ma nogaha iwana epes isimba dambesi banagasi.
46001028	Anen nandandepa epes isimba amam nematawa itapasi saga'i owa' fasisia, falafisi atis dowafi agof akasi. Aho', anen nandandepasa nogahambombaga hiahaom amamba banagami mogoloma epes isimba banagasi agufisi itap ana'iisi.
46001029	Nanda'as na'amba ma anin epen ina la'ifina negasa'ma agol ananigili atogol lu'wagola naep Godi, owa'.
46001030	God nahapona ipa' pape sisihipama Krais Jisas ea' nanda' anen nape kofagonama gawa ape'inii. Anen atona ufia'w ape'ikwi ma God nanda'apa mogape be'epa hilili'i ma naep ananipi ma mogape ananipai atepa. Anen atona natalepa nakwahepa ma waf awafi ma magape wahifipa.
46001031	God nanda'am na'amba ma anif basef fagail Baibeli fetaga fendawalap. Basef ifimba faga'i, “Epen ami ni'i sonogahani, anin a' sonondahana Dembinai atona.”
46002001	Alipipai ae'ipai, fowa' agafe'mago ipa' awalapa basef endilisifi Godi ma ipa', ina awalapef a'if aloma gawa ae'ani lu'wani, ma basef bu'wambu'wafi ma iga'i'ipipa, owa'atin.
46002002	Dei' main, okom ae'ami mandanda' na'amba. Afamba ae' ape agalomepa ina ata' okom mapoma anom maefah daiam, owa'. Okom mase'e hiahaom. Ae' okom mondapoma Jisas Krais atona. Aho', anen naga' lawag usi'igai ti'wanaegai.
46002003	Isimba atis nemaf afamba ape agalomepa, ae' owa' banagewea, ae' pupuliwi. Ae' ombal mahe bolatin ape a'owa'.
46002004	Ea' basef aga'ifa basef bu'wafi Kraisi, ifimba ina a'if gawa ae'ani aloma epesa igahekelipai, owa'atin. Ae' a'ipipa ihimba'mepa banagami Ambal bu'unai Godi atona.
46002005	Anda'as na'amba ma ipa' ina ukup paipaila gawa epesi dei' pahapifa God, owa'. Anda'asa ipa' ukup pehafel pigapigaila banagami Godi atom dei' pahapifana.
46002006	Aho' endilisi. Ae' awalapa basef gawa nagapaifi ma epes isimba mamahisa sahapifa Goda banages ea' sanda' waf ananifi. Apa' gawa ini'i, ina itap apaini, a'a gawa amam agufumi ma itap apai anaf higiligalam lamonami.
46002007	Waf ae'afi fowa' fagape na'amba, dei' wapani, awalapa basefa gawa Godi atin. Basefa gawa inimba fowa' nape nandambaho'ma epes, fowa' gani God ata' owa' nonda' itap apa'ea anen ea' nandandepa gawa inimba ma mogofa' banagami mogogala'i ananimi.
46002008	Owa' anona aman atotona agilinai ma itap apa'e nogawa basefa gawa inimbaea, owa'atin. I'i amom mogawanai, dei' ina mofa' Dembinai mondolana lawag usi'igai ti'wanaegai, owa'atin. Dei' main, aman anamba banagonai mogogala'i banagamunai endilisi. Apa' owa', owa'atin. Amom agufumi ina mogawa basefa gawa inimba, owa'.
46002009	Apa' ae' a'i basefa gawa inimba si'i Baibel na'ias naga'i, “Hiahaom maim God nagandondombam ea' ma epes mamahisa ukup pagaila anen endilisii, amamba a' mikila' ukup epesi. Esis ina la'ifis same'am satolom sagawama ukupi naep aligah asasisi, owa'atin.”
46002010	Apa' God nawalapa hiahaom amamba mandawalapa apa' ma Ambal bu'winai ananinai. Ambal Godi nati hiahaom hiami mape mandamabahi'i, ea' natolom nogawa nomonas hiasi ma waf Godi fape fandambaho' ape'i.
46002011	Dei' epen mamahina ipe'ini negawa nomonas anin epeni? Owa'atin. Ambal epen inimbai atol logawas. Ea' na'amba atin, ina anin epen negawa okom Godi, owa'. Ambal ananinai atona nogawana.
46002012	Apa' ina mofa' spirit ambal itapali, owa'atin. Apa' dei' mofa' Ambal bu'unai Godi ma mogogawa hiahaom maim God nogaso'apam dowafi.
46002013	Amamba ina nomonas gawa epesi sa'ipian, owa'atin. Amamba basef Ambal buwali Godi nagawalapafi. Dei' a'ipasa basef ifimba awalapef a'ifa Ambal bu'unai Godi ma epes isimba mamahisa Ambal Godi nagapaisi.
46002014	Apa' epen ami Ambal bu'unai Godi akan, anin ina la'ifina negefa' hiahaom amamba fasim Ambal Godi nogoso'apam dowafi, owa'atin. Epen inimba okom mapoma amamba na'i falafumi sonda'am ki de'iafami. Anin ina negawam, owa'. Dei' main, Ambal bu'unai Godi atona nawalipasa amamba kofagema.
46002015	Epen mamahina Ambal bu'unai Godi nagapaini, anin nagahihi' hiahawes hiasi. Apa' ina anin epen la'ifina nigahihi' epen inimba Ambal Godi nagapaini, owa'atin.
46002016	Aho', “Dei' epes ami sogawa hiahawesa okom Dembinaii ma atiasi la'ifisa sigihimba'ma anis? Owa'atin.” Apa' dei' apa' mofa' okom Kraisi mapaepa.
46003001	Alipipai, fowa' ae' ina a'ipipa basef si'i agaso'asef epes isimba sagaila okom Ambal bu'unai Godii, owa'. A'ipipaef si'i agaso'asef epes isimba ukup pagaso'asa basef kofagefa Godii, si'i awasi ata' saga' nomagof atogufi.
46003002	Ata' ase'epa nomagof atogof. Ina dei' ase'epa gwa'aisi banagasi, ata' owa'. Dei' main, ipa' ina la'ifipa, ata' owa'. Ae' a'ias endilisi atis, ipa' dei' wapani ata' owa'.
46003003	Dei' main, ipa' ata' pagape atapipa ma waf opaf apinaii. Endilisi, waf anamba nawalapai waf kowagalasafi faloma ukup awepa sahin owani ma basef fitapaifi ata' fape atapifa ipa'. Isimba sihimba'ma apa' hiapai ipa' ata' paila waf anamba nembel apinai. Waf anamba epes itapasi atona.
46003004	Anin epen na'i, “Ae' mini'ap Poli.” Anin na'i, “Ae' mini'ap Apolosi.” Waf afambai ipa' ata' pape si'i epes itapasi atapipa.
46003005	Ipa' ata' nomonas sondanda'mas andeande'. Apolos anen aman mamahonama? A ae' Pol aman mamahowema? Afa' biafa wanda' maoli atofa. Dembinai naso'afa maol nandandafa. Ea' maol inimba afa' biafa wanda'ani, ufia'w akwamba ato'w dei' ipa' pahapifa Krais.
46003006	Ae' ali' ewaha olemb gwa'aimbi, Apolos nagi' nakolo' embelas. Apa' God atotona nanda'am mataga.
46003007	Ea' dei' epen inimba negewaha olemb gwa'aimbii, anin agol akan. Ea' epen nagakolo' embelasi wapani anin agol akan, apa' God nanda' gwa'aisi isimba sagatagai, anen atona agol lu'wagili gatomana.
46003008	Ea' epen inimba negewaha olemb gwa'aimbii naloma epen inimba nagaso' embelembii, esis bias sanda' maol inimba atini. Ea' esis bias atona atin anaf sofa' hiahawes sondahama maol sanda'ani.
46003009	Dei' main, afa' biafa wanda' maol atitin Godi. Ea' ipa' si'i aof ananifi. Ipa' si'i ipat Godi.
46003010	Ama okom ananimi magamagailapai nagatopalopapa dowafi nanda'e ataga ape ali' si'i epen gawainai nanda' ifagwi, ea' awa olaf fape fali' anis sola' ipat totomaf. Apa' epes hiasi atona atin solawais andeande' asola' ipat totoma olaf afamba.
46003011	Ipa' pegawa God nanda' Jisas Krais nape nali' si'i olaf fotawa fagali'i. Isimba atis ina ata' anin epen la'ifina nogawa anof olaf daiaf wapani, owa'atin.
46003012	I'i epen ami ni'i nela' ipat togatoma olaf afamba ilifi, anin nenda' gol nela'ata o nenda' silva mogogala' gambigambisi nela'ata, o nenda' anemba otamba sagalotamamba a'owa'i, o nenda' lawah o nenda' walol o otalef alilifi, nela'ata.
46003013	Nemaf afamba Krais nogafi'afii, maol inimba hiasi sonda'ani netaga nondawalap alihin nepe bo'wen a'a awen. Nemaf afamba fetaga feloma nif lu'wafi. Ea' nif ifimba fendo maol inimba hiani epes hiasi atona atini hi'ilana sogogawa maol asasini bo'wen a'a awen.
46003014	I'i anin epen nela' ipat togatoma olaf afamba ilifi ma nif owa' fendetaea, anaf nefa' anom hiahaom fasimi.
46003015	Apa' i'i ipat epen nanda' maoli fendota hi'igalata, anaf ina nefa' amamba fasimi, owa'atin. Endilisi, God nofa'an nogotanimai, apa' hiahawes akan nepe dowaf si'i mutanima magalu'wani nifi.
46003016	Ipa' pegawa a'a owa'? Ipa' atipa si'i ipat lu'unai Godi, ea' Ambal bu'unai ananinai nape nomona opalef ipe'ilifi.
46003017	I'i anin epen nehambombaga ipat anamba, anaf God nohambombaga epen inimba. Dei' main, ipat anamba ananinai bo'ona hilili'i. Anamba ea' ipa' atipa.
46003018	Na'amba anin epen nembaso'ma anin atin. I'i epen ipe'ini okom mondanda' ni'i anin gawaini si'i epes itapasi sogofalasi, epen inimba andeande'ma nendambema ata' netaga okom moso'an nili' ma atiasi negataga epen gawaini endilisi.
46003019	Dei' main, gawa itapani inimba falafalafini si'i basef epes sahaga sagagauli saga'iani ma naep Godi. Si'i Baibel na'ias naga'i, “God nofa' epes gawaisi ma waf gawaifi fafifafi asasifi atef baso'afi si'i epes sagaha mafis isalef.”
46003020	Ea' Baibel na'ias wapani na'amba na'i, “Dembinai nogawa nomonas epes sogogawai falafisi atis.”
46003021	Ea' anin epen ina nefela agof apa' epesi, owa'i. Hiahaom hiami ipe'imi atom.
46003022	Poli Apolos, Pita maloma itap apa'e saloma ambal namili a ga' wapani saloma hiahawes dei' sagapani, anaf sigi' sogatagai, amamba hiami ipe'imi atom.
46003023	Ea' ipa' epes Krais Jisasi, ea' anen Godi.
46004001	Ipa' pendegawa afa' wanda' maol Kraisi ugumafi basef endilisfi Godi fowa' fape fandambahi'ii dei' fataga fandawalap alihif.
46004002	I'i aman dembinai noso'ana maol anin epena nigimafian, anin nimafian ninda'an datima andeande' hi'indalan.
46004003	I'i ipa' pewaloga waf ae'afi ma anis daias sonda'me kot sowaloga waf ae'afi, ae' okom mopoma amamba falafumi atom. Ae' wapani ae' atowe ina awaloga waf ae'afi, owa'.
46004004	Endilisi, malogol gagape opaf ae'afi nomoni ae' ina ame' anef waf awafi anda'afi, owa'. Apa' isimba ina sihimba'me endilisi ma iga'i, “Ae' epen usi'iwi hilili'i”, owa'atin. Aman dembinai jas nogawaloga ae'i, Dembinai atona.
46004005	Ea' dei' nogota dondo'atai ata' owa' ma, ipa' owa'i pewawaloga waf anin epen daiana. Ipa' ata' pepe pehafa nemaf afamba Dembinai nugafi'afii. Anaf anen nofa'i hiahaom hiami mandamabaho' magape akoti motaga mondawalap hauguma nogogala'ma. Nemaf afamba anen nowalapa ukup epes hiasi pape pandambahi'i petaga pindawalap alihigima. Ea' God ni'ipapa basef ananifi apa' hiapai hi'ilapa atona atin dondo' ma maol apa' manda' ani, bo'wen a'a awen.
46004006	Alipipai, ae' okom mandanda' ma'i etopalopepa. Isimba atis ae'i Apolos wihimba'mepa basef ifimba doko' aga'ipipafi kofagefa ma waf afa'ifi. Afa' wanda'as na'amba ma ipa' pegelafa waf ape'ifi basef ifimba kofagefa fa'ias faga'i, “Ipa' ina pimbisila' mu'uli inimba, owa'i.” Ea' dei' ipa' ina penda' du'waniga pesa'ma agola anona daiana, owa'i.
46004007	Alipipai, ipa' panda'as mama? Ami nanda'epa pape dembipai pikila' anis epes daias? Hiahawes isimba hiasi God atona nase'epas. Ea' ipa' ina penda' du'waniga pi'i ipa' atipa dembipai banagipai, owa'i. Hiahawes isimba hiasi ipe'isi, God atona nase'epas.
46004008	O aho', opalef ipe'ilifi asi'ilif ea'! Ipa' hiahaom hiamipai asi'ipa dondo'! Ipa' apikila'afa pataga dembipai king! O uwahipipa! Ae' okom ma'i a'owa' ma petaga pegape dembipai kinga atiasi ope dembifai king ogalomepa!
46004009	Ae' okom mandanda' na'amba a'i God nanda' afa' aposel si'i epes sape agof akasi sagagi' endilisii. Epes hiasi hi'alas sagape ilif itapi saloma amom ensel wapani satolofa wandahama epes isimba atiasi sohas sogaga'i.
46004010	Afa' wape si'i epes ukup pagaso'asi ma ogasa'ma agol Kraisi, apa' ipa' pape epes gawaipai ma waf ananifi. Afa' owa' banagefaea, apa' ipa' banagepa ea'. Ipa' agof lu'wagof, apa' afa' agof akafa.
46004011	Fowa' gani wapani nafi'i nataga nogota ata'e wape nolomahafa a bambafugah fataugahifa a'owa', ea' luwaguf mais akafa. Esis sindiwa lagof sahafa atin. Afa' wambel akafa ma ofe' ogape andeande'.
46004012	Wanda' maol numa'uni endilisi ma lagof afa'igufi atogof. Esis sa'i basef sanda'afa findiwafa owa' afa' banagefa ofalo'mas wagwamasa basef bu'wafi atif. Esis sanda'afa aofa, wape banagefa watitilis, afa' ina wagwamas, owa'.
46004013	Esis sa'ipafa basef awafi endilisi apa' owa' wagwamasa basef awanafi sa'osa'ombel. Wataga si'i alapita awasimi endilisi ma itap hiagoma si'i alogw gwagailasi, si'i itap sagafafali'api. Fowa' gani wape na'amba atin wafi'i wataga dei'.
46004014	Ae' ina anda' basef ifimba ma fenda'epa ambagof ipe'igufi awagof, owa'atin. Ae' okom maimailipa si'i awasi ae'ipai, a'i isalima nomonas ipe'isi.
46004015	I'i endilisi ipa' amom mogawalipipa basef Kraisi 10,000-pelaim ea' hapaimi, apa' ahapepa ina hiam, owa'. Waf Krais Jisasi atef ae' atowe ape ahamepa ipe'iwai, ipa' pataga batawis ae'ipai ma basef bu'wafi Godi agawalipipafi.
46004016	Isimba atis dei' afela ukup ipe'ipi ma pigaila waf ae'afi pegafe'.
46004017	Ea' asapa' Timoti nafe'mago ipa'. Anen nogame ae'anai wanda' maol Dembinaii. Anen nugumafi maol inimba datima andeande'i. Ae' okom mailana a'owa', dei' asapa'ana ma atiasi nogasa'ma nomonas ipe'isi ma basefi fe' poe ae'asi agaila waf Kraisi. Ae' agawalipa esis Kristen sios walemb anamba hiagoma ma basefi waf ea' isimba atis.
46004018	Anipa ukup pandanda' pa'i ae' bola dao' efo'o ea' panda' du'waniga.
46004019	Apa' owa'atin. I'i Dembinai ni'i aho'ai, dao' efe'mago ipa' kwafalis. Apa' ae' ina efe'mago ipa'ma egegawa basef amam manda' du'wanigai manda'afi atif, owa'. Basef amamifi hapaifi. Ae' a'i efo'o egawa wafi maol mais Godi amom manda'asi.
46004020	Dei' main, kofegama amamba ma epes isimba sugawisa maol Godi nope Dembinai nugumafias, amamba ina hiahaom moga'ian atini, owa'atin. Amamba ina basef atif, owa'. Amamba banagami Godi atom.
46004021	Ipa' ukup pa'i waf mamahefa, pa'i efa'ago bumbulita okom wandafumi efo'o ma igasindi'amonepa, o pa'i efa'ago waf okom magamagailipafi sa'ombelifi efe'mepago? Isimba nomonas ipe'isi atis.
46005001	Anif basef fatagama ae' fa'i waf afamba awafi so'a waulafi fapoma ipa'. Waf awafi endilisi fagahambombaga daso'amai, waf afambai epes isimba sogololama Godi ina sanda' anef waf awafi na'ambaifi, owa'atin. Waf afamba na'amba. Anona aman a' naso' nemata'w kugumafianai ahamana nagaso'akwi.
46005002	Dei' ipa' ata' panda' du'waniga atin pasa'ma agof ipe'igufi ma waf afamba awafi ma main? Na'ambai owa'i. A' andeande'ma opalef ipe'ilifi fepe si'ilifa lef ipe'ini ma pegalopa waf afambai awafi. Ipa' pili'amona aman anamba nanda' waf afambai ma ina ata' nope wapani nolomepa, owa'.
46005003	Endilisi, alop ae'api pape laogona ipa', apa' ambal ae'ali lape lalomepa. Ae' si'i endilisi ape agalomepa ma agawaloga waf aman anamba nanda'afi awafi.
46005004	Dei' a'ias ea' na'amba. Nemaf afamba ipa' pendakolasafi ma agol Dembinai Jisasi, ambal ae'ali loloma banagami Dembinai ape'inai Jisasi amamba mope molomepa nemaf afamba.
46005005	Apa' a' miliamonago aman anamba nefe'mago Satana nogahambombaga alop poloma nembel apinai ananinai. Monda'as na'amba ma God nogowambilai ambal aman anambai nemaf Dembinai akutaifi.
46005006	Ipa' panda' du'waniga pasa'ma agof ipe'igufi atogof lu'wagof patiti waf afamba awafi fapomepa, amamba ina waf bu'wafi, owa'atin. Ipa' pegawa ea' basefa mu'uli inimba ma yis isimba sanda' bret tagatifi faga'i na'amba fa'i, “Yis kwasala'wis dowaf sanda' bret hiatai hi'alata tatef lu'uta.”
46005007	Ea' ipa' pili'amona yis amamba apimi ma pegape si'i bret dambaitai yis akatai, si'i endilisi ipa' pagataga epes dambaipai. Dei' main, sipsip sondolali sagahanama gwa'aisi lu'wasi Pasovai anen Krais, esis a' sahana naga' ea', si'i sondolali gwa'aisi mafis maisa God.
46005008	Ea' apa' mondanda' gwa'aisi isimba lu'wasi Pasova, apa' ina mofa' yis amamba apimi, owa'i. Amamba si'i waf awasinai endilisi. Apa' mondofa' bret wafitai yis akatai, isimba si'i wafa ukup usi'ip hilili'i basef endilisifi.
46005009	Anif basef ali' anda'ef fagafe'ma ipe'i, aga'if na'amba. “Ipa' ina pefala epes isimba sanda' waf awafi so'a waulafii pi'i alipisi, owa'i.”
46005010	Ae' ina a'iasa pegakwaha epes isimba endilisi sanda' waf awafi so'a waulafii, a epes isimba kowagalasa hiahawes anis daiasi a epes isimba sanda' wali o sagahambombaga anis daiasi soloma isimba sanda' lotuma god baso'amunai, owa'. I'i ipa' pi'i pegakwahis endilisima, dao' pekwaha itap apa'e hi'indalepa.
46005011	Apa' basef dei' anda'afi kofagefa na'amba. I'i anona aman ipa' pegefalona owamepai nonda' waf awafi so'a waulafi o kowogalanama hiahawes anis daiasi o nonda' lotuma god baso'amunai, ni'i basef alafugahafi, nea' embel okom mogahanai, nonda' wal nohambombaga anis daias, ipa' ina pefalana alipinai ipe'inai pi'i basef pelomana, owa'i hapainai. Ipa' ina pea' gwa'aisi peloma epes na'ambaisi wapani, owa'.
46005012	-
46005013	Maol sagahihi' epes sagape ando'ma siosi ina maol ae'ani, owa'. God atona anaf nowaloga waf epes isimbai. Apa' maol sagahihi' epes sagape nomoni, dao' inimba maol ipe'ini, ipa' pendanda'an. “Ipa' li'amonago aman aunai nape la'afena ipa' nanda' waf awafii.”
46006001	I'i anin epen la'afena ipa' nenda' basef fila anin epen daian, ina andeande'ma epen inimba netopa'ma esis amam nematawa Godi sope ma nefe' nenda' kota naep amom dembami jas mogololama Godii. Na'ambai owa'i. Andeande'ma epen inimba ambal aola nefe' nenda' kota naep amom jas mogololama Godii.
46006002	Apa' amam nematawa Godi anaf mowawaloga waf epes hiasi itapasi hi'ilas. Ipa' pegawa isimba a'a owa'? Dei' mama? A'i ipa' owa' la'ifipama ata' pegawawaloga basef atif sa'ufi fafifafi ipe'ifia?
46006003	Apa' anaf mowawaloga waf amom enseli wapani. Ipa' pegawa isimba, a'a owa'? Isimba atis dei' apa' la'ifipa endilisi ma mogawaloga basef hiahawes itap apa'isi.
46006004	Ea' i'i ipa' anif basefa hiahawes itapasima, dei' maina ipa' pagaso'am maol inimba sogawaloga basefa epes isimba owa' agof fogatomasa siosia? Owa'.
46006005	Ae' anda' basef ifimba ma fenda' ambagof ipe'igufi awagof. Dei' main? Gawaimi ipe'imi hiami mape la'afena ipa' amom la'ifimama mogawaloga anif basef fegataga la'afena sahin owan bias ipe'isii.
46006006	Apa' owa' dei' anin epen alipini nanda' kotima sahin owan ananini ma naep amom dembami jas owa' mogohapifa Kraisia.
46006007	Aho', ipa' panda' kotima esis alipisi ea' isimba atis dei' sihimba'ma ae' ipa' apewa ea'. Dei' maina owa' pepe pititilisa sonda'mepa waf awafia? Ea' owa' pi'i aho'mas sohondo' anom maefah ipe'imia?
46006008	Penda'am na'amba owa'i. Apa' ipa' ea' panda' waf awafima anis epes pahokola hiahawes asasisi! Aho', ipa' panda' waf na'ambaifi ma esis alipisi endilisi ipe'isi atis.
46006009	Epes mamahisa sanda' waf awafii, anaf ina sofe' anamba God nagala'ambemagoma, owa'atin. Pegawa isimba a'a owa'? Na'amba ipa' pembaso'ma ukup ipe'ipi atip. Epes sanda' waf awafi ma so'a waola anis amam nematawa daiasi, a epes isimba sanda' lotuma god baso'amunai, a epes sagahabombaga waf daso'amaifi, a amam amamba ukup paga'i waf nematawaifi, a amom amamba manda' waf awafi magaloma anom amami,
46006010	a isimba sanda' wali, a epes kowagalasa hiahawes anis daiasi sa'i sogofa'as atini, a epes isimba sa' embela ukup magahasi, a epes isimba saga'i basef awafi findiwaifi ma anis epesi, ea' isimba sanda' wal sagahambombaga epesi, epes isimba na'ambaisi ina anaf sefe' suwis anamba God nagala'ambemagoma, owa'atin.
46006011	Fowa' anipa panda' waf afambai. Owa', God nasa'opepa nosaho'epa ea' ananipai atipa si'ipa. God nanda'epa' pagataga epes bu'upai hilili'i ma naep ananipi. Anen nanda'epa na'amba atina agol Dembinai Jisas Kraisi ma Ambal bu'winai God ape'inai.
46006012	Endilisi, anif basef fape fa'i, “Hiahaom hiami hi'ilam andeande'ma ae' enda'am.” Apa' hiahaom amamba atiasi enda'ami ina matopalope, owa'atin. Basef ifimba faga'i, “Hiahaom hiami andeande'ma enda'am.” Basef ifimba fape, apa' ae' ina i'i aho'ma anin mae nepe lu'win nembale'e, owa'atin.
46006013	Apa' anis epes daias sa'i, “Gwa'aisi isimba, alopi atis ea' alop papoma poga' gwa'aisi atis.” Apa' hiahawes isimba biafis, alop paloma gwa'aisi, anaf God nolamonas atef hi'ilas. God ina nanda' alop ape'ipi ma ponda' waf awafi so'a waulafi, owa'atin. Anen nanda'apa ponda' maol ananini atin bu'wani. Ea' anen Dembinai ma alop ape'ipi nugumafiapi.
46006014	Ama banagami ananimi atom nasa'ma Dembinai nosafel wandof matmat, ea' anaf na'amba atina nosa'mapa mogosafel wandelef wapani.
46006015	Alop ipe'ipi alop wa'awa'ap Kraisi atop. Isimba ipa' pegawas a'a owa'? Ea' dei' ipa' pa'i ae' ata' etopa' anop alop wa'awa'ap Kraisi kwaia'up esap poloma alop ano'w nemata'w kwanda' so'a wauli? Owa'atin endilisi!
46006016	Epen mamahina nefa' alop ananipi nesap pogaloma alop ano'w nemata'w kwanda' so'a wauli, anin ea' nataga alop atifip naloma ako'w. Ipa' pegawa isimba a'a owa'? Dei' main, Baibel na'ias ea' waf afamba daso'amaifi usi'ifi na'i, “Esis bias asataga alop atifipa waf afambai.”
46006017	Apa' epen ami nepe sisihin tatala'in negaloma Dembinai a' nataga nomonas atifis nalomana, si'i epen atitin.
46006018	Ipa' pendakwaha waf awafi so'a waulafi pefa' pendafe'. Anef waf hiafi awafi sanda'af alop ando' atogon. Apa' epen nanda' waf awafi so'a waulafi, nanda' waf awafima alop ananipi atop.
46006019	Alop ipe'ipi ipat bu'unai Ambal bu'unai Godii. Ipa' pegawa isimba a'a owa? Ambal anamba a nosaho'epa ea' nape nomona ipa'. Ipa' ina ipa' atipai, owa'atin. Ipa' ananipai atipa si'ipa.
46006020	God natalepa ma maol lu'wani a'owa'. Isimba atis dei' pendasa'ma agol ananigili lu'wagola alop ipe'ipi.
46007001	Dei' a'i egwamepa basef ifimba hali'ifi panda'ef fagafi'ii. I'i anona aman owa' nogaso' ano'w nemata'wia, ea' andeande'.
46007002	Apa' owa', waf naninani aunai ma so'a wauli nape. Ea' dei' andeande'ma amam nematawa hiasi atona atin sondaso'ama daindai.
46007003	Alop amani ako'w waulu'mana kumafiap. Aman ina nonda'imap ni'i ananipi, owa'. Ea' na'amba atina alop waulu'manai, alop anen waulunama'w akwa'unaii. Ako'w wapani ina kunda'imap kwi'i akwa'upi, owa'.
46007004	Nemata'w ina kope dambe'w kumafi alop akwa'upi, owa'atin. Aman akwa'unai numafiap. Ea' na'amba atina aman ina nope dambena numafi alop ananipi, owa'atin. Ako'w waulu'mana kumafiap.
46007005	Ipa' bipa pandaso'ama ea' ipa' bipa anin ina newa' alafuga anin ninda'ima alop ananipi, owa'i. Ama i'i ipa' ukup pegape atogona pihi'ama alop nogota bandata ma penda' betena, dao' ipa' pinda'i awi na'amba atina pendabeten bu'wani. Ama ea', penda' alop pondaloma wapani. Na'amba ukup pese'epama pigimafi alop andeande' ea' Satan nogwambepa penda' waf awafi.
46007006	Basef ifimba ae'afi ma amam nematawa sondaso'ama fagape na'amba. Apa' basef ifimba ina lu'wafi ma pigailaf banagambili, owa'. Ifimba basef kwaia'uf aso'epaef atopalopepa.
46007007	Ae' okom ma'i ipa' amam nematawa hipai pepe si'i ae', owa' egaso' nemata'wia. Apa' God a' naso'as hiahaom fasimi mandandas daindai. Anin anom daiam a anin anom daiam.
46007008	Apa' esis amam nematawa owa' sondaso'amaia saloma nematawa alifiwai amom maga' makwahowa wagapani, isimba na'amba. I'i ipa' pegape dowaf si'i ae', andeande'.
46007009	Apa' i'i owa' la'ifipama pepe andeande' pimafi nelelelmb beloma alop ipe'isi andeande'a, dao' pendandaso'ama. Waf ipa' pandaso'amafi, afamba a' andeande' fikila' waf ukup pegehafel banagepa waf awafi so'a waulafi.
46007010	-
46007011	Apa' esis amam nematawa sandaso'ama ea'i, ae' aso'as mu'uli inimba. Inimba ina mu'uli ae'ani atin, owa'atin. Mu'uli inimba Dembinaii na'amba. Ano'w nemata'w ina ko'waha aman akwa'unai, owa'. Apa' ako'w kwi'i kogakwahona, kondape dowaf. I'i owa', kotanima kofe'ma anen wapani kolomana nembel atotombel. Ea' anona aman wapani ina nili'amona waulu'mana anani'wi, owa'i.
46007012	Apa' dei' a'ipa ipa' iafipa na'amba a'i. Basef ifimba ina basef Dembinaii, owa'. Ifimba dei' a'ipipa na'amba a'i i'i fowa' esis bias owa' ata' sohapifa Kraisa ma sondaso'ama sili', ma dei' anen nagi' nahapifa Kraisa ako'w kwi'i aho'ma koso'ana kolomana kogape, anen ina nili'amona'w, owa'i.
46007013	Apa' i'i ako'w ato'w dei' kugi' kohapifa Kraisa nogaso'akwa, ma ni'i aho' nope nogaloma'wa, ako'w ina kwili'amonana, owa'i.
46007014	Dei' main, aman owa' nogahapifa Kraisia nape sisihina nagaloma waulu'mana kwagahapifa Kraisi, anen a' nataga andeande' si'i God nandandepana ea'i. Ea' nemata'w owa' kogahapifa Kraisia kwape kwagaloma anen nagahapifa Kraisi, a' kwataga andeande' si'i God a' nandandepa'w ea'i. I'i owa' ma, bola sogola awasi, ina atiasi sotaga bo'wes, owa'. Apa' dei' sape andeande' si'i God nandandepas ea'i.
46007015	Apa' epen ami owa' negahapifa Kraisia ni'i nekwaha waulu'mana a'a waulunama'w, dao' anin a' nendafe'. I'i waf afambai fetaga na'amba ma esis isimba ipe'isi sahomepa o owamepa aman nemata'w, esis ina ata' tatala'is sape si'i sanda' kalabusi, owa'. God nofalapa ma mogaila wafa opaf awanafi.
46007016	Nemata'w, ina' anaf la'ifinama negatopalopa waulunamena nogataga Kristen a'a owa'? Isimba ina' owa' negawasa. Ea' ina' aman wapani, anaf la'ifinama negatopalopa waulu'mina ine'ikwi kogataga Kristen a'a owa'?
46007017	Maol main bu'wani Dembinai nagawalogan nagaso' anin epeni, anin a' nendape atapina maol inimba atin nali' nanda'ani. Ae' a'ipas mu'uli inimba atina esis Kristen hiasi sios sagape walemb hiagomai.
46007018	A'i anona aman mali' matopa'mana alop ananipi ma God dei' nofalana? Dao' anen ina a' nofana melet atamba alop ananipi wapani nombaho'wata, owa'i. Ea' aman ami owa' motopa'mana alopa ma God dei' nofalanaia, amom ina motopa'mana alop ananipi, owa'i.
46007019	Waf magatopa' alopafi faloma waf owa' mogatopa' alopafia wapani falafifi atef. Apa' waf sagaila mu'uli Godiafi afamba waf endilisifi.
46007020	Ipa' pagapoma maol mamahina bu'wani God dei' nogofalipai, ipa' atapipa pendapoma maol inimba atin.
46007021	I'i ipa' agof akipai panda' maol pagape lafela anis epesi ma dei' God nogofalipai, dao' ipa' ina ukup nimanipa isimba, owa'i. Apa' i'i ano'w ufia'wa pekwaha maol inimba pegape wahifipa, dao' andeande'.
46007022	Dei' main, epen ami agol akani nanda' maol nagape lafela anis epesi, dei' epen inimba Dembinai nakwahoman waf awafi a' wahifin ea' ananini atin. Ea' na'amba atina epen nagape wahifina owa' negape lafela anis epesia dei' Dembinai nofalan ea' nanda' maol nape lafela Krais.
46007023	God natalepa ma maol bu'wani lu'wani ananini. Ea' ipa' ina pepe lafela epes itapasi, owa'i.
46007024	Ipa' alipipai, maol inimba mamahina bu'wani epen inimba nali' nenda'ani ma God dei' nogofalani, dao' anin a' nindapoma maol inimba atin naep Godi.
46007025	Amam nematawa isimba ata' owa' sondaso'amaia, ae' mu'uli Dembinaii akemas, apa' awalapa nomonas ae'asi atis a'ipipa. Anen nati uwahipiwi natopalope ea' nanda'e anda' maol ananini andeande' datima. Na'amba dei' ipa' a' pendame' basef ae'afi andeande'.
46007026	Ama nogota ata'e dei' nimanimi lu'wami mataga, na'amba ipa' a' andeande'ma ipa' hipai pendape na'amba atin si'i dei' pagape.
46007027	Ina' nali' nagaso' nemata'w ea'i, ina nili'amona'w, owa'i. I'i ina' ata' owa' negaso' nemata'wia, ina' okom mondanda' ni'i nefa' ano'w, owa'i.
46007028	Apa' i'i ina' negefa' nemata'wa, ina nanda' waf awafi, owa'. Ea' i'i nemata'w aiawai'wi kogaso' aman, ako'w ina kwanda' waf awafi, owa'. Apa' amam nematawa sandaso'amai esis atiasi a' sofa' nimanimi lu'wami itap apa'e. Andaiwa'ma nimanimi amamba mogatagamepa.
46007029	Ipa' alipipai, a'i basef ae'afi kofagefa na'amba. Dei' nogota ata'e ea' bandata ma itap apa'e pa'i higiligalap. Isimba atis dei' ipa' amam pagaso' nematawai pendape si'i nematawa akipai.
46007030	Ea' epes isimba sawa sagalifi sondape si'i isimba owa' sowa sogalifia. Epes sandagalai sondape si'i isimba owa' sondagalaia. Ea' isimba sagatala hiahawesi sondape si'i sugumafi hiahawes isimba dowafi, owa' asasisia.
46007031	Epes isimba sanda' maola hiahaom itapamii, sondape si'i isimba owa' ukup pigapigaila hiahaom itap apa'imia. Dei' main, apa' mogawa, itap apa'e atiasi petaga pendaho'of higililap.
46007032	Ae' a'i ipa' opalef fendape awanelef, andaiwa'ma hiahaom mamimami mogalalamona nomanas ipe'isi. Amam owa' mogaso' nematawaia ukup palapafe' hihipa maol Dembinaii, ma'i monda' hiahawes Dembinai okom maga'iasi.
46007033	Apa' amam amamba magaso' nematawai, ukup amamipi pafe'ma hiahawes itap apa'isi. Ma'i mondanda' hiahawesa waf awo wauhiamam ukup panda'iefi.
46007034	Ea' ukup amamipi a' pandawal biafip. Apa' nemata'w aiawai'wi ata' owa' kogaso' amania, okom malamafe' a'owa' ma maol Dembinai. Ako'w okom mandanda'ma koso' ako'w ato'w kogafe'ma Dembinai ma kope anani'wi hi'igala'w. Apa' nemata'w kwagaso' amani, nomonas salasagafe'ma hiahaom itap apa'imi atom kwa'i kondanda' waf waulunama'w okom manda'iefi.
46007035	Ae' a'i basef ifimba ma etopalopepa pegape andeande'. Ifimba ina fegasopama ipe'i, owa'atin. Ae' a'i ipa' pendape usi'ipa dondol pendanda' maol Dembinaii atin ama anis maemaefah ina sopati ukup ipe'ipi, owa'atin. Ipa' pendape ukup atifip endilisi.
46007036	I'i anona aman okom mondanda' ni'i, anen ina nanda' waf usi'ifima nemata'w aiawai'wi esis sandandepamana'w anini. Ama okom ananimi mohafema ako'w, ma owa' niti ano'w ufia'wa, anen nila okom ananimi nogaso'akwa, ea' andeande'. Anen ina nanda' waf awafi, owa'. Esis bias ea' sondaso'ama.
46007037	I'i anen owa' okom bimbiafim mopoma ako'wa, nope banagona ninindifa okom ananimi andeande' ni'ias ni'i ako'w kondape dowaf, na'ambai andeande' wapani.
46007038	Ea' aman ami nagaso' nemata'w anani'wi ea'i, anen nanda' waf bu'wafi. Apa' aman ami ata' owa' nogaso'akwia, anamba nanda' waf fasifi a'owa'.
46007039	I'i anona aman nagaso' nemata'wi ata' nogape namona, nemata'w akwamba anani'wi ata' kwape sisihi'w kwalomana. Apa' i'i waulunama'w akwa'unai nogaga', dao' ina ata' anin mae nahipa'w sisihi'w wapani, a' owa'. Ako'w okom ma'i kogaso' aman mamahonama wapanima, dao' kondaso'ana. Apa' ako'w kondaso' aman Kristen.
46007040	Apa' ae' okom mandanda' na'amba. I'i ako'w kogape dowaf, atiasi kondagala a'owa kwikila' dagala kwagaso' amani. Nomanas ae'asi a'i basef ifimba ea' ae' okom mandanda' ma'i ae' wapani efa' Ambal bu'wali Godi nape ae' nihimba'me basef ifimba.
46008001	Dei' ae' a'i i'i basefa mafis saham sowa'am sogopehafa wale anamba baso'amunai. Endilisi, “Apa' hiapai mogawa”, si'i ipa' paga'ias. Gawa inimba atin wafini nagasa'mai waf sanda' du'wanigafi, apa' i'i apa' ukup pipila sahin owan, isimba atiasi sotopalopapa a' motaga Kristen banagepa.
46008002	I'i anona aman okom mondanda' mi'i anen gawainai, owa'atin. Anen owa' ata' nogawa andeande'a.
46008003	Apa' epen ami okom magamagaila Godi, dao' God nogawa epen inimba ea' ananini.
46008004	Waf saga' mafis saham sondolali sagaso' wale baso'amunai ina endilisinai, owa'atin. Anen ikwaf atona wafinai. Ina a' wale endilisinai nape, owa'atin. God endilisinai anen atona nape.
46008005	Endilisi, hiahaom hiami sofalam saga'i, “Dembamii.” I'i a' endilisi ma amom amamba sofalam soga'i, “Wale god baso'amunai” mope ilifi itap,
46008006	ea' diamamo hapaimi. God apa' manda' lotumanai atotona nape. Anen God ahamapa, anen atona kofagonama hiahaom hiami. Kofagema apa' magape itap apa'e, manda' maol ananini atin. Ea' Dembinai atotona nape, anen Jisas Krais. Lagol ananigili atogol dei' God nanda' hiahaom hiami mataga mape. Krais atona nanda' apa' mataga mape namepa.
46008007	Apa' anis epes gawa inimbai bu'wani akas. Epes isimba fowa' saila wale baso'amunai. Ea' dei' sa' mafis amamba sondolali sagaso' wale baso'amunaiami, ukup asasipi papoma mafis amamba sa'i, “Amamba endilisimi,” ea' sa'am. Malogof fagape ukup nomoni ea' aluguma amamba fihimba'ma esis sanda' waf awafi ea'. Dei' main, ukup asasipi ina kilikala' sawalagam andeande' sa'am, owa'.
46008008	Apa' gwa'aimi amamba ina mofa'apa mefe' felefe'ma God, owa'atin. I'i apa' mundaiwa'ma gwa'aisi isimba, apa' ina atiasi mope awepama naep Godi, a i'i moga' mafis isimba ma, apa' ina atiasi motaga be'epa mikila' fowa' magape, owa'atin. Apa' mape wahifipa ma mu'uli inimba fowa'ini naga'i gwa'aisi isimbai.
46008009	Apa' ipa' solawaipa. Na'amba hiahawes isimba ipa' pape wahifipa panda'asi supisila bo'wagah esis epes isimba owa' banagesa sowa ma waf awafi.
46008010	Ina' epen negegawai, i'i negafe' ipat atamba sanda' lotuma wale baso'amunai nepe nega' gwa'aisi, ma anin epen okom ananimi owa' banagema hapifia nigatilina. Atiasi nesa'mai okom ananimi nea' gwa'aisi isimba sagaso' waleasi, a'a owa'? Apa' ina mogawa.
46008011	Na'amba gawa ine'ini nehambombaga epen inimba owa' banagena hapifia, Krais naga' nofa'an negetambilii.
46008012	Ukup anis sahin owan alipisi ina banagep, owa'. I'i ipa' penda' waf afamba awafi pehambombaga hapifa ukup asasipi, ipa' panda' waf afambai ma Krais atona.
46008013	Ea' i'i gwa'aisi isimba aga'asi sonda' alipini ae'ani newa ma waf awafi, dao' ae' ina ata' ea' mafis isimba wapani, owa', hapaimi. Na'amba a' enda' anin newa ma waf awafi.
46009001	Dei' ae' a'i ihali'ipa esa'ma nomonas ipe'isi. Ipa' pa'i ae' ape wahifiwi ape aposel ati Dembinai Jisas ea' a'a owa'? Ea' anda' maol inimba atina dei' ipa' pataga Kristen, a'a owa'? Aho' endilisi.
46009002	I'i anis epes ukup pandanda' pa'i ae' owa' aposela, diago, hapaisi. Ipa' dao'. Ipa' pahapifa Dembinai pape sisihipama anen. Isimba atis dei' ipa' atipa si'i anol ametal lihimba'ma ipa' hipai pegawe ape aposel anda' maol Dembinaii.
46009003	Apa' anis epes sanda'i'ipamae sawaloge. Ea' agwa basef na'amba.
46009004	Endilisi afa' aposel andeande'ma ogofa' gwa'aisi maina maol afa' wanda'ani.
46009005	Ea' andeande'ma ogaso' nematawa Kristen ofe' ogalomawa si'i anom aposel maloma amom owapana Dembinai Jisasi maloma Pita manda'as.
46009006	Ina andeande'ma ae'i Barnabas atofa onda' maola ogofa' otamba afa'imbai, apa' anis daias ipa' atipa petopalopas pimafiasa otamba. Na'ambai owa'.
46009007	Aman mamahonama nanda' maol soldiai anen atona notala gwa'aisi mais ananisi? A epen ami nanda' hiahawes nawas aof ama anen owa' nofa' gwa'aisiafa? O epen ami nimafi bulmakau ma anin owa' nea' nomagofa amoma? Owa'atin endilisi.
46009008	Ae' aila ukup epesi atip a'ias na'amba? Owa'atin. Mu'uli God nagaso' Mosesani naga'ias na'amba atin.
46009009	Moses nanda' basef fagape mu'uli Godi faga'ias na'amba fa'i, “Bulmakau manda' maol mafa'asa olemb wit magandilamami ma'i moga' anom, ipa' ina pesopama malogof amamugufi, owa'i.” Ipa' pa'i God okom mandapoma amom bulmakau atom a'amon? Owa'atin.
46009010	Anen okom ma'i apa' wapani. Aho', basef ifimba fa'iasa apa' atepa. God okom ma'i waf afambai. Epen nenda' maol negala' itap ananipii neloma epen ami nenda' maol negala gwa'aisi sagaof ea'i, anin dao' okom mondanda'ma opaf ananifi ma negefa' hiahawes du'wanisa maol inimba.
46009011	Afa' wanda' maol Godi wagape na'amba atin. Afa' wawa hiahawes bu'wasi Ambal bu'unai Godi nagaso'afa asi la'afena ipa'. Ea' ipa' ilama pese'afa anis hiahawes pegatopalopa alop afa'ipi ma isimba ina ahifisa ipa', owa'atin.
46009012	Ipa' paso'am hiahawes anom amam daiam magawalipipa basef Godii, apa' afa' dei' mama? Afa' wapani peso'afa hiahawes ipe'isi, andeande'. Dei' main, afa' wali' wanda' maol wagatopalopipai. Apa' hiahawes isimba afa' wa'i aho'ma ogofa'asi, owa' afa' ina ofa'as. Fowa' dambadamba afa' wali' wagafe'mago ipa' wafi'i wafi'i wataga dei', afa' wandaiwa'ma ogwahefa ufia'wa basef bu'wafi Kraisi. Isimba atis afa' wandaiwa'ma ogofa'as. Ea' isimba atis dei' nimanimi hiami matagamafa.
46009013	Dei' ipa' ukup pendanda' ma anif basef. Amom manda' maol ipat lu'unai Godii mofa' gwa'aisi ipat anamba. Ipa' pegawa amom manda' maola belita atamba sondolalima mafisa Goda, amom wapani mofa' mafis du'wa'wanisi belita atamba.
46009014	Ea' na'amba atin Dembinai nanda' mu'uli inimba nape. Amam ami magawalapa basef bu'wafi Godii, amom ata' mondofa' hiahawesa esis amam nematawa sogofa' basef bu'wafi ma sogatopalopa alop amamupi.
46009015	Apa' ae' owa' efa' anis hiahawes isimbaia. Ea' dei' wapani ina anda' basef ifimba ma iga'ipipa ae' andeande'ma egefa' anin mae atitina ipa', owa'atin. Andeande'ma ae' ili' endaga'. Ae' andagala anda' maol Godi atopalopepa owa' efa' anis hiahawes isimbaia. Ae' dei' andaiwa'ma anin epen negali'amona dagala ae'ani ma egasa'ma agol ae'agili ma waf afamba, owa'.
46009016	Apa' ae' ina andagala asa'ma agol ae'agili atogol awalapa basef bu'wafi Godi, owa'atin. Ae' owa' ano'w ufia'wa esopama malagola iga'ipasefa, owa'. Okom ae'ami mahafel endilisi ma a'i inda'ipasef atin. I'i ae' owa' ewalapa basef ifimba bu'wafia, na'amba God nese'e nimanimi lu'wami.
46009017	I'i okom ae'ami atom enda' maol inimba ananiniai, anaf efa' otamba ma maol inimba. Owa' owa'atin. Ae' owa' ano'w ufia'wa, andanda'am atin. Dei' main, inimba anin maol God nase'ean ae' enda'ani.
46009018	Anaf efa' hiahaom fasimi maima anda' maol inimba? Hiahaom amamba fasimi na'amba. Ae' anda' waf afamba bu'wafi atef. Hiahawes ae' ila ma egefa'asa maol inimbai, isimba ina efa'as, owa'. Ae' awalapa basef bu'wafi Godi aso'asef dowaf. Ae' ina a' efalasa hiahawes otamba maisa sogase'e si'i mu'uli Godi naga'ias, owa'.
46009019	Ae' ina anda' maol ape lafela anin epen, owa'. Ae' ape wahifiwi. Apa' okom ae'ami atom anda' ae' ape si'i agape lafela epes hiasi ma egefa'i hiasi sondahama ikwafa pepel ae'ani sogafe'ma God.
46009020	Isimba atis dei' naep esis Judai ataga si'i Juda, ma igifa'ai anis Juda. Ae' ina ape lafela mu'uli God nagaso' Mosesani, owa'. Apa' naep isimba sagape lafela mu'uli inimbai, ae' wapani ape lafela mu'uli inimba ma efa'i epes isimba sagafe'ma God.
46009021	Ea' naep epes isimba sogololama mu'uli inimba owa' Judaisia, ataga si'i epes isimba sogololama mu'uli inimbai, ma efa'i epes isimba sogafe'ma God. Apa' ae' ina okom mase'e mu'uli Godi, owa'atin. Dei' aila mu'uli Kraisi.
46009022	Ama naep epes isimba owa' banagasia, ataga si'i esis ama egefa'i epes owa' banagasia. Ae' ataga si'i egefa' waf epes hiasi endondoma ufiawa hiawai ma iwambilai anis sogotanimai.
46009023	Ae' anda' maol inimba ma egafela agol basef bu'wafi Godi ma anaf egefa' hiahawes isimba bu'wasi blesing epes isimba saila basef ifimbai sogofa'asi eloma anis epes Godi wapani.
46009024	Ipa' pegawa epes sasagih sandaloloma atini hiasi sasagih hi'alas safe', apa' atitin nikila'as nefa' prais hiahawes fasisi. Ipa' pegawa isimba a'a owa'? Ea' ipa' wapani pendasagih mehipa pegefa' hiahawes isimba fasisi.
46009025	Epes ami sa'i sisagih sigikila'i ma depambema inimbai, sanda' maol numa'wini a'owa' sagwamba alop asasipi sameme'map nimaguf danda. Epes isimba sanda'am na'amba ma sogofa' prais hiahaom bu'wami kwasakwasala magape nogota bandatai. Apa' Kristen manda'ama mogofa' atapim hiahaom fasimi mogape dondoli.
46009026	Isimba atis ae' dei' naep do' okom kilikala' asagih mehipa ikila' hiasi hi'igalas. Ae' ape si'i anona aman nanda' bokseni nagapa', owa' nokwaha lagof ganigani noha fufutal atol dowadowafa, owa'atin.
46009027	Ae' banagewe aha alop ae'api anindifap ahamap usi'ip pape lafela okom ae'ami. Na'amba egawalapa basef bu'wafi ma anis epes daias, apa' anaf owagama ae' ina efa' prais hiahaom fasimi, a' owa'atin.
46010001	Alipipai, ae' andaiwa'ma ipa' ukup mogamogahepama hiahaom amamba. Esis bafasapa hiasi Israel sape lafela ilagw agwamba gwali'as sagafi'i ea' hiasi safe' bo'wagah asasigahi sowala sambo naoh embel akwahimi
46010002	sawisa ilagw gwaloma naoh embel sagafi'i. Amamba mondola'waifa sogofa' baptais sape sisihis saloma Moses sailana sagafe'.
46010003	Ea' esis hiasi sa' gwa'aisi isimba God nagaso'asasi,
46010004	sa' embel ambalemba God nagaso'asambeli. Aho', sa' embela otam amamba God nagaso'asami nafe' nagalomasi. Otam amamba nondola'waifa Krais atona.
46010005	Apa' owa', God nandaiwa'ma hiasi sagape la'afena esisi. Isimba atis dei' sasa sowala hi'alas itap anamba wafigima fataupigima.
46010006	Ea' hiahaom amamba hiami mataga mindihimba'mapa si'i anef ikwafa apa' motolom mogogawama apa' ina a' kowolapa ukup pipila hiahaom awami si'i esis fowa', owa'i.
46010007	Ipa' ina kowolepa pila wale baso'amunai si'i isimba anis fowa' sanda'am, owa'i. Baibel naga'i esis na'amba na'i, “Amam nematawa sape sanda' gwa'aisi embel sa'as sosafel salemb atin sanda' kwala'ap kinde'iaf sa'oh.”
46010008	Apa' wapani owa'i monda' waf afamba awafi so'a waulafia si'i isimba anis fowa' sanda'am, ama nemaf atetef esis 23,000-pelais saga' dolamas hi'alas.
46010009	Ea' apa' ina mososaefa God mogwambana si'i isimba anis fowa' sagagwambana ma uguf awagufi fahasa esis higilagalas, owa'i.
46010010	Ipa' ina a' ukup awep pi'i diga wandafugai peloma God si'i isimba anis fowa' sanda'manam God, ma ensel anamba naha epes sagaga'ii nafi'i nahas sagaga' hi'agalas, owa'i.
46010011	Hiahaom amamba hiami magatagama esisi, amamba si'i ikwafa apa' epes dei' magape nogota ata'e felefele'ma ta'i hi'igilatai. Amamba si'i ikwafa apa' mogatoloma solawaipa, na'amba monda' waf awafi si'i esis.
46010012	Ea' i'i epen ami niga'i anin atin la'ifin nagalutu banagani, anin a' nendape solawain andeande'. Na'amba newa ma waf awafi.
46010013	Gwamba maina nagatagama ipe'i, amamba ina anom daiam, owa'atin. Amamba ea' na'amba atin si'i gwamba hiani nagatagama epes hiasi. God naila basef ananifi endilisifi nanda' hiahawes ananisi datima. Anen ina atiasi ni'i aho'ma anin gwamba netagama ipa' nikila' banagami ipe'imi, owa'atin. Nemaf afamba gwamba nogatagamepa, God nonda' ano'w ufia'wa notopalopepa pegalutu banagepa.
46010014	Ipa' alipipai endilisi ae'ipai, ipa' pekwaha waf afamba pagailafa wale anamba baso'amunaii pewa' alafugaha anen.
46010015	Ipa' pegegawai, dei' a'ipipa. Ipa' atipa pewawaloga basef ifimba ae'afi.
46010016	Kap apamba aman nugumafi lotuwi nogofalo'mapi, apamba na'amba. Apa' manifela Goda kap apamba pakolasa apa' magaloma esimbel Kraisi. Endilisi atis bret atamba apa' magawalotai, atamba takolasepa magaloma alop Kraisi.
46010017	Bret ea' atotota. Amamba mihimba'mapa amam nematawa hiapai mape si'i alop atotop. Dei' main, apa' hiapai mandaloma ma' bret atotota atamba.
46010018	Ipa' ukup ata' pendapoma esis Israel. Epes isimba saga' gwa'aisi mafis sondolali ma God belita atambai sandakolas saloma Goda belita atamba.
46010019	Basef kofagefa doko' aga'ipipafi fa'i main? Gwa'aisi mafis mais sondololima wale baso'amunai endilisisi? O, wale anamba baso'amunai endilisinai? Ae' aga'ias na'amba? Owa'atin.
46010020	Ae' a'ias a'i hiahaom esis sogololama Godi sondolalima wale baso'amunai, ina sondolali ma God, owa'atin. Ae' andaiwa'ma ipa' pendakolas pegaloma wale anamba baso'amunai, owa'i.
46010021	Ipa' ina pea' embela kap Dembinaii poloma kap wale baso'amunai wapani, owa'i. Ea' ina pea' gwa'aisi belita Dembinaii soloma gwa'aisi belita sondolali ma wale baso'amunaiatai wapani, owa'i.
46010022	Apa' ina a' monda' maol mondao'oma mogaloma wale baso'amunai monda' okom Dembinai aoma apa', owa'i. Apa' ina a' mi'i apa' banagipai mikila' Dembinai, owa'.
46010023	Ipa' pa'i, “Andeande'ma monda' hiahaom mamimami hiami.” Isimba endilisi, apa' ina a' amamba hiami matopalopapa, owa'atin. Ipa' pa'i “Andeande'ma monda' hiahaom mamimami hiami.” Apa' ina hiahaom hiami manda'apa mataga banagepa ma hapif, owa'atin.
46010024	Ipa' ina a' ukup pepoma ipa' atipa pindumafuma pepe andeande', owa'. Ipa' ukup pendapoma anis daias wapani ma petopalopas sogape andeande'.
46010025	Ambegw hiami mafisim sagatalom stowai, amamba ipa' penda'am. Ina a' nomonas sope hiahias pihahali'mam na'ana'a, owa'i.
46010026	Dei' main, “Itap apa'e paloma hiahaom hiami hi'alam amamba Dembinaii atom.”
46010027	I'i anin epen owa' nogahapifa Kraisia nefalepa ni'i pefe' peloman pega' gwa'aisi ma pi'i pegafe'ma, dao' andeande'. Pefe' pea' gwa'aisi hiasi anin nandandombasa nagasi'ipasi. Ipa' ina a' nomonas sotagamepa hiahias pihahali'anas na'ana'a, owa'i.
46010028	Apa' i'i anin epen nili' ni'ipipa niga'i, “Mafis isimba sondolalima wale baso'amunaisi”, dao' ipa' apegawa basef ananifi ina pea'as, owa'i, hapaisi. Ipa' pinda'i uwahipigama epen inimba.
46010029	Ae' ina a'i peme' malogof fagape ukup ipe'ipi nomoni pilas, owa'. A'i pindaila malagol gagape okom nomon epen inimba naga'ipipai. Na'amba anin epen daian ni'i, “Ae' agape wahifiwai. Dei' maina okom anin epen owa' banagania mogasindi'amona ae'?
46010030	I'i ae' inifela Goda ega'as, dei' maina anin epen nesopama ae' ma ega' mafis isimba aganifela Godasi? Na'ambai ae' andaiwa'.”
46010031	Dei' egwa basef epen inimbai. I'i ipa' pi'i pega' gwa'aisi embel mais a penda' hiahawes mamahisa, penda'asa pegasa'ma agol Godi atogol lu'wagol.
46010032	Ipa' a' ukup pendapoma epes hiasi hi'indalas, esis Juda soloma esis owa' Judaisia, ea' soloma amam nematawa sios isimba Godi. Ea' ipa' ina a' penda' anef waf fenda' esis sogowama waf awafi, owa'i.
46010033	Si'i ae' wapani, anda' hiahawes hiasi ma egatopalopa epes hiasi ma ukup piga'i waf bu'wafi hiafi ae' anda'afi. Ae' ina anda'as atopalopa ae' imafi ae' atowe, owa'. Anda'asa agatopalopa amam nematawa hiasi ma God nofa'as nokwahomas waf awafi sogotanimai.
46011001	Ipa' pendandepa waf ae'afi pila ae' si'i ae' andandepa waf Kraisi ma agailana.
46011002	Lifilafi ipa' ukup pandanda'ma ae' paila basef ifimba hiafi agasi'ipafi. Basef ifimba egefa'afi dei' a'ipipaef ipa'. Isimba atis dei' anifelipa a'i panda' waf bu'wafi endilisi.
46011003	Dei' a'i ipa' pegawa basef ifimba. Agilinai amam hiamii anen Krais atona ea' agilinai ako'wanai waulunama'w atona ea' agilinai Kraisi God atona.
46011004	I'i aman ami Ambal bu'unai Godi nosa'mana ni'ipasa basef Godi si'i profet a'a nondabeten ama siti anen nopalo' balaga, aman anamba atiasi a' nonda' agol Kraisi agilinai ananinai gowala.
46011005	Ea' nemata'w ami wapani Ambal Godi nosa'makwa kuga'ipasa basef Godi si'i profet a'a kondabeten ama owa' kopalo' balaga ako'ugaia, ako'w wapani kwanda' ambal waulunama'wi aol. Isimba ea' na'amba atin si'i kwagando balaga ako'ugai hi'agalaga.
46011006	I'i nematawa owa' opalo' balagah awaugahia, awo a' ondatopa'agah bandagah. Waf apa' hiapai fagape na'amba. I'i ambagof awagofa ogatopa'agah bandagah a'a ondowagah hi'igalagah, apa' ma'i waf afamba awafi fanda' nematawa ambagof awagufi. Dei' isimba atis andeande'ma awo ondopalo'agah.
46011007	Amam owa'i mopalo' balagah amamugahia. Dei' main, God nanda' amam mandati si'i anen ama mogawalapai banagami mogogala'i ananimi. Apa' nematawa wagawalapai banagami mogogala'i amami.
46011008	Dei' main, God ina nanda' amana alop nemata'wi, owa'atin. Anen nanda' nemata'wa alop amani.
46011009	Ea' isimba wapani, God ina okom mandanda'ma nemata'w dei' nanda' amana nogatopalopa ako'w, owa'atin. Anen okom mapoma aman dei' nanda' nemata'wa kogatopalopana.
46011010	Isimba atis dei' nematawa ondapalo' balagah awaugahi ondola'waifa ogape lafela amom wauhupawa awoumi. Awo opalo'agah ondambaho'agaha ombal begahawa ma amom ensel mogatolowa.
46011011	Apa' magape sisihipama Dembinaii magape na'amba. Ina nemata'w ato'w kope aman aka'w o aman atona nope nemata'w akana, owa'atin.
46011012	God nanda' nemata'wa alop amani ea' na'amba atin dei' nanda' amam mataga alop nematawai. Apa' God kofagonama hiahaom amamba hiami hi'alam.
46011013	Dei' ipa' atipa ata' pendawaloga basef ifimba. I'i nematawa owa' opalo' balagah awaugahi onda' betena Goda, isimba andeande' a'a owa'?
46011014	Waf ape'ifi amam nematawai atef ea' fihimba'mepa' na'amba. I'i amam balagah laugahi, isimba sanda'am ambagof awagof.
46011015	Apa' i'i nematawa balagah hopaowa, dao' andeande', balagah si'i sosaf bu'wafi awaufi. Dei' main, God atona naso'awa balagah laugahi awo ma hogaso'ala balagah awaugahi.
46011016	Apa' i'i epen ami ni'i basef negapa'efa hiahawes isimba, anin a' nendegawa, apa' ina maila anef waf daiaf, owa'atin. Maila waf afambai atef. Ea' esis sios amam nematawa Godi hiasi dei' sailaf na'amba atin.
46011017	Ae' a'i ese'epa anin mu'uli ipa', apa' ae' ina esa'ma agof ipe'igufi, owa'atin. Nogota atamba pandakolas panda' lotu, dakolas ipe'ini nahambombagepa.
46011018	A'i ili' iga'iasi isimba. Nogota atamba ipa' pandakolas panda' lotu, ipa' pandawawal atin. Ae' agame' basefa ipa' na'amba. Ea' ae' okom ma'i kwasakwasala a'i endilisi ipa' pandawawal.
46011019	Endilisi, ipa' pandawawal atin pa'i waf afamba bu'wafi ma epes mamahisa sagaila basef endilisii sotaga sondosali alihis? Owa'atin endilisi.
46011020	Afamba ipa' hipai pandakolasa, ipa' ina pefa' gwa'aisi Dembinaii, owa'atin.
46011021	Ipa' hipai atona atin pali' ulu ulal pa' gwa'aisi ipe'isi atis. Ea' anin nolomahan nape, a anin daian na' embel wain hiani okom mando molan.
46011022	Ipa' ifagw akepama pega' gwa'aisi embel mais? O ipa' pa'i sios amam nematawa Godi isimba awasi falafisi atis, a'a? Ipa' pa'i penda' anis epes gwa'aisi akasi ambagof awagof iwaniguf? Dei' atiasi i'i basef maifa ipa'? Isa'ma agof ipe'igufi? Owa'atin. Hiahawes isimba ipa' panda'asi ae' ina anifelipa asa'ma agof ipe'igufi, owa'.
46011023	Basef ifimba ae' agasi'ipafi ifimba ae' efa'efa Dembinai atona. Ifimba na'amba. Owamb ambamba Judas nagaso'ama Jisas nogafe' lagof amom boumii, ma owamb ambamba Dembinai Jisas nasa'ma bret
46011024	ea' nanifela God nawalota na'i, “Amamba alop ae'api, ase'epapa agatopalopepa'. Ipa' penda'as ea' na'amba atin ukup pendanda'ma ae'.”
46011025	Amom ma'as ea', anen nasa'mai anop kap embel bagalapi nanda'as na'amba atin na'i, “Kap apamba basef banagafi dambaifi ae'afi agala' lapafi. Ametala basef ifimba esimbel ae'ambeli atembel balo bagatopalopipai. Nimaguf hiafi danda ipa' penda' isimba pega' embel, penda'as na'amba ma ukup pegapoma ae'.” Fowa' Jisas naga'ipa alipumi ananimi na'amba.
46011026	Nimaguf hiafi ipa' pega' breti kap embel isimba ma, ipa' pewalapa basefa Dembinai nagaga' fetaga alihif fefe' fefe' fetagama nemaf anen nugafi'afii.
46011027	I'i anin epen owa' okom mili' mope andeande'ma nea' gwa'aisi isimba breti embela kap Dembinaii dowadowaf, anin nanda' waf awafi ma alop paloma esimbel Dembinaii, ea' epen inimba kofagema mopoma anin atin.
46011028	Apa' hiapai ata' muli' mondowaloga ukupi nomonas ape'isi atis ama main, mea' breti embel kap isimba.
46011029	Dei' main, i'i epen owa' nowaloga basef kofagefa ma alop Dembinai ma anin nea' gwa'aisi embel dowafa, kofagema epen inimbai atom.
46011030	Kofagema ea' amamba atom dei' amam nematawa hiasi la'afena ipa' pupulis, owa' banagesa, ea' aowas naninani hiani anis saga'ma waf afambai.
46011031	I'i apa' muli' nomonas kilikala'ma mowawaloga nomonas ape'isi atis andeande'ai, atiasi ina anom kofagema motagama apa', owa'atin.
46011032	Apa' i'i Dembinai nagahihi' waf ape'ifima nogagwa waf awafima apa'a, isimba anen nasa'apa bumbulita nasindi'amonapa ma anaf ina higililapa moloma epes sagaila waf itapafii, owa'atin.
46011033	Ea' dei' ipa' alipipai ae'ipai, i'i ipa' pekolata pega' gwa'aisi Dembinaii, ipa' ata' pepe pehafa anis sili'.
46011034	I'i anin epen ami nolomahan, anin ata' nili' nenda'ago gwa'aisi ipat ananitai. Na'amba dakolas ipe'ini newalapai basef kota ipa'. Basef ifimba du'wanif fagapani ata' owa' iga'ipipafia, nemaf mamahefa egafe'mago ipa', dao' i'ipipaef isindi'amonepa.
46012001	Ipa' alipipai, ae' a'i enda'mepago basef ifimba ma presen hiahaom fasimi Ambal bu'unai Godi nagase'epam ipa' atona atini. Dei' main, andaiwa'ma anipa ipa' ukup pegelelaipa ma amamba.
46012002	Ipa' pegawa ea' ma fowa' ipa' ata' pagape aopama waf awafi pegelelama God, nogota atamba ipa' ukup paila wale baso'amumi maim magahondo'ipai, mememi owa' muga'i kwasakwasalaia.
46012003	Ea' ipa' pendegawa epen mamahina Ambal bu'unai Godi nasa'man naga'i basefi, ina atiasi ni'i basef ni'i, “Jisas anaf higililana,” owa'atin. Ea' epen ami Ambal bu'unai Godi akani, anin ina atiasi ni'i basef ni'i, “Jisas anen Dembinai,” owa'atin.
46012004	Presen hiahaom fasimi Ambal bu'unai Godi nagaso'apam dowafi, amamba hiami mamimami. Amamba Ambal Godi atona naso'apam.
46012005	Maol Dembinai hiani naninani nape, apa' Dembinai atotona nape numafian.
46012006	Waf hiafi fafifafi manda' maolafi, apa' God ea' anamba atotona naso'apa pepel epes hiapai ma la'ifipa monda' maol inimba hiani hi'igalan.
46012007	Ambal bu'unai Godi nawalapa pepel ananinai ma epes hiasi atona atina nagatopalopa hiasi hi'agalas.
46012008	Epen atitin Ambal bu'unai Godi naso'an pepela nigihimba'masa gawa hiani bu'wani naninani ma negawalapa epes hiasi. Ea' anin daian Ambal bu'wali Godi anamba atona naso'an pepela negawalapa basef kofagefa waf Godi ma atiasi esis amam nematawa sogogawana andeande'.
46012009	Ea' anin epen daian Ambal bu'unai Godi atona natopalopana nagahapifa God banagambel nanda' maol ananini andeande'. Ea' anin epen nefa' pepela netopalopa aowas nanda'asi sogataga bo'wes. Ambal bu'winai ea' anamba atona.
46012010	A anin epen Ambal Godi natopalopan naso'an pepela nenda' hiahaom banagami si'i God nanda'ami. Apa' anin daian Ambal Godi nasa'mana niga'i basef Godi. Anin daian nefa' gawa ma negawawaloga spirit ambagof mamimami hiami, bu'wami a'a awami. A anin daian negawama niga'i diga naninani daiana hianai. Ea' anin daian negawama negambema basefa diga anamba naninani daiana.
46012011	Ambal bu'unai Godi anamba atona nanda' maol nawalapa presen hiahaom amamba hiami. Ama okom ananimi atom naso'as presen hiahaom fasimi amamba mafe'ma epes hiasi atona atin.
46012012	Presen hiami fasimi mamimami si'i alop apa' epesi. Alop apa' epesi atifip, apa' sa'osa'opa hiapi ea' alop apamba hiapi lu'up sa'op pafe' pail alop si'ip atotop. Krais wapani na'amba atin.
46012013	Dei' main, apa' hiapai mofa' sa'ofa Ambal bu'unai Godi atotona. Nanda'apa mataga alop atotop, esis Juda saloma owa' Judaisia saloma esis agof akasi a esis sagape wahifisi, owa' sogape lafela anis daiasia wapani. Apa' hiapai mofa' Ambal Godi atotona nape si'ina nelelemb ape'ilimbi.
46012014	Apa' mogawa alop ina atifiminap, owa'atin. Alop sa'osa'opa hiapi.
46012015	I'i bo'waga gi'ias gi'i, “Ae' ina a' lagol agape alop si'ipi, owa'.” I'i bo'aga agamba giga'i basef na'ambaifi, ina andeande', owa'. Basef ifimbai hapaifi. Bo'waga gandala gape alop si'ip apamba atop.
46012016	Ea' aliga wapani gi'ias gi'i, “Ae' ina a' naep ape alop si'ip, owa'.” I'i aliga giga'ias na'ambai, ina andeande' owa', basef ifimba hapaifi. Aliga gandala gape alop si'ip apamba atop.
46012017	I'i alop hiapi si'ip ea' naep atipap hi'ilapei, dei' pogahembe' pome' basef pi'imama? Owa'atin. I'i alop hiapi si'ipa aligah atogah hopaop hi'ilapai, dei' pogahoma alogw pome'agw pi'imama?
46012018	Apa' alop ina pataga si'i na'amba, owa'atin. God atona fowa' nogawa okom mandanda'ma alop atona atin lu'up sa'op dei' nanda'ap pape pandahama si'i okom ananimi atom maga'ias.
46012019	I'i alop si'ipa anop alop atifip popaop hi'ilapai, dei' atiasi alop apamba si'ip pope mama? Owa'atin.
46012020	Apa' alop ina pataga pandanda' na'amba, owa'. Alop wa'awa'ap sa'osa'opa hiapi, apa' alop si'ip atifip.
46012021	Naep ina la'ifipa pi'ipa lagof piga'i, “Afa' wandaiwa'ma ipa' pepe pegalomafa. Afa' atofa ogape, dao' andeande'.” Ea' balaga wapani ina la'ifigama gi'ipa bo'wagah giga'i, “Ae' andaiwa'ma ipa' pepe pegalome, owa'. Ae' atowe epe, dao' andeande'.” Owa'atin.
46012022	Alop apamba wa'awa'ap falafalafupa apa' maga'i owa' banagapia, i'i apamba owa' pondala popea, atiasi alop apamba si'ip ina potaga banagep, owa'atin endilisi.
46012023	Ea' alop apamba wa'ap apa' ambagof awagofapi, apa' mofalo'map a'owa' mumafiap datima.
46012024	Apa' alop wa'ap owa' ambagof awagofapia apamba apa' ina mofalo'map mumafiap na'amba, owa'. Alop apamba ila ma pogape dowaf. God atona nasa alop apamba wa'owa'op hiapi sa pail atogon pataga atifip. Anop wa'ap agof akapi apa' anen nofalap agof lu'wagufi fandandap.
46012025	Anen nanda'as na'amba ma alop apamba ina atiasi pondawal wa'awa'ap, owa'atin. Alop apamba hiapi wa'awa'ap a' ukup pindaima atin pundumafuma andeande' na'amba atin.
46012026	Ama i'i alop wa'ap pome' akepehap, alop hiapi si'ip atiasi pome' akef na'amba atin. Apa' i'i anis epes sinifela wa'ap, hiapi si'ip sonohap hi'ilap polomap.
46012027	Isimba atis dei' ipa' hipai pape alop Kraisi si'ip. Ea' ipa' hipai atona atin alop wa'awa'ap ananipi.
46012028	God nahapona anis epes ananisi sape na'amba ma sios. Magali'i aposel, sagagi'i profet, sagafe'ma wanifi, esis tisa sagawalipasa basef kofagefa Godii. Ama main, sagagi'ma amambai epes isimba sanda' betena sanda' banagami si'i God nanda'ami. Ea' epes isimba sanda' awasisi bo'wes wapani, a esis isimba sagatopalopa anis daiasi, saloma amom mugumafi maol siosi naninani hianii, ea' saloma isimba sogawa ma siga'i diga naninani daiana hianai.
46012029	Dei' ipa' ukup pandanda' pegawa pa'imama? Ipa' pa'i amom hiami hi'alam mape aposel atom? Pa'i amom hiami hi'alam mape profet atom? Ipa' pa'i amom hiami hi'alam mape tisa atom? A pa'i esis hiasi hi'alas sanda' hiahaom banagami si'i God nanda'ami?
46012030	Pa'i esis hiasi hi'alas sofa' presen hiahaom fasimi ma sonda' awasisi sogotaga bo'wes wapani? A pa'i esis hiasi hi'alas sogawa ma siga'i diga naninani daiana hianai? Pa'i hiasi hi'alas sogawa ma sogambema basefa diga anamba naninani daiana? Owa'atin endilisi.
46012031	Apa' ipa' hipai a' ukup kilikala' pindapindaila pegefa' presen hiahaom fasimi magali'i. Ea' dei' a'i ihimba'mepa ano'w ufia'w atoto'w bo'ombo'okw kwikila' endilisi presen inimba hiani.
46013001	I'i ae' egawa ma iga'i diga naninani epesi goloma enseli wapani, ma ae' owa' okom mimilas ese'asa nembel etopalopasa, malogol diga ae'agai falafugai atoga si'i sagaha olefi wata sagala' dowaf.
46013002	I'i Ambal bu'unai Godi nose'e presen hiahaom fasimi nosa'me ma egawalipasa basef Godi ma egegawa okom hiami Godi mape mandamabahi'i hi'igalam, ama egegawa gawa hiani hi'igalan wapani, ma igahapifa God banagambel endilisi ma la'ifiwi esapa' halafutagw gogafe' gani do'wan, apa' ae' owa' okom mimila esis amam nematawa endilisi, ae' falafuwai atowe.
46013003	I'i ae' egaso'asa hiahaom hiami ae'ami hi'igalama esis isimba kwahusa hiahawesi ma enda' maol Godi iga'i aho'ma anis epes sandaiwa'ma Godi si'i sehe sogaofe nif egaga'. Apa' ae' owa' okom mimilas ese'as nembela, ea' hapaimi. Anaf hiahaom amamba hiami ina motopalope molefate kwasakwasala, owa'atin endilisi.
46013004	Epen mamahina okom magaila anis epes daias endilisi, anin nanda' waf bu'wafi na'amba. Anin ina kwafalis nagwamasa waf awafi esis sanda'manaf anini, owa'atin. Anin nape natitilis. Anin nati epes hiasi uwahipis natopalopas. Anin ina kowagalana epes hiahaom hiamiisii, owa'atin. Ea' ina nagasa'ma agol ananigili atigili, a anin ina okom maga'i anin atini, owa'atin.
46013005	Anin saisailan atin nagape andeande'i. Anin ina okom magapoma hiahawes ananisi a'owa'i, owa'atin. Anin ina okom numbutim kwafalisi, owa'. Ea' ina okom magapoma waf awafi anis daias sanda'manafi, owa'atin.
46013006	Anin ina nandagala ma waf awafi ikiakafi, owa'atin. Anin nandagala ma waf endilisifi bu'wafi atef.
46013007	Nimaguf hiafi dondol anin nanda' waf afamba na'amba. Anin nembel bape awanembela nemaf mamahefa negame' nimanimi akafimi hiami. Anin ina nagandina anis epes kwafalisa waf asasifi, owa'. Anin nahapifa God endilisi nape nehafana ma nogatopalopa esis sogaloma anin wapani. Anin nalutu banagena ma nimanimi akafimi magatagaman.
46013008	Waf afamba ukup pagapagaila anis daias endilisi, afambai anaf ina higililaf, owa'atin endilisi. Apa' waf afamba Ambal Godi nasa'mapa ma mogowalapa basef ananifi, afamba anaf higililaf hi'ilaf. Presen inimba hiahaom fasimi ma epes sogawa saga'i diga naninani hiana haonai, diga anamba hiana haonai anaf hi'ilana. Presen inimba ma epes sogogawa gawa ma waf Godi, gawa inimbai anaf hi'ilan wapani.
46013009	Dei' main, dei' apa' ata' mogawa gawa du'wanin atin. Presen inimba Ambal bu'unai Godi nasa'masa sogawalapa basef ananifi si'i profet, basef ifimba wapani ata' du'wanif atif.
46013010	Apa' anaf hiahaom God okom ma'i motaga mugagi' endilisii mogataga, nemaf afamba hiahaom amamba dei' mogataga wa'awa'ami atiasi hi'ilam.
46013011	Fowa' ae' ata' agape si'i awani a'i basef si'i awani. Ae' ameme'ma hiahawes si'i awani. Apa' afamba agataga dambewe, akwaha waf afamba awanii.
46013012	Dei' apa' mati hiahaom mataga ea', apa' ina mandawalap alihim a'owa', ata' owa'. Mataga si'i mapelaga embel magati walofam atin. Apa' anaf owagama nemaf dondo'afi fegataga, dao' mundatima nogohnaep alihipa. Dei' ata' egawa wa'awa'as atis. Apa' nemaf afamba egawa isimba endilisi si'i God nogogawe.
46013013	Dei' waf wanifif fape, afamba na'amba. Waf mogahapifa Kraisafi faloma waf mope mogahafa Godafi, waf ukup pagapagailas endilisiafi. Waf afamba wanifif. Apa' fagali' endilisii, waf ukup pagapagailas endilisi.
46014001	Ipa' banagepa pili' ukup pindaila epes hiasi pese'asa nelelemb esis. Ea' ukup ipe'ipi pendahafel endilisi ma pegefa' presen hiahaom fasimi Ambal bu'unai Godi nagase'epami. Apa' presen nagali'i ma ipa' penda' maol dindinipa pegefa'ani, inimba na'amba. Presen Ambal Godi nosa'mepa ma pegawalapa basef Godi si'i profet.
46014002	Apa' mogawa epen ami na'i basefa' anoga diga daiagai, anin ina naso'as basef epes, owa'. Anin na'ipa God atona. Dei' main, ina anin epen negawa diga agamba, owa'atin. Banagami Ambal Godi atom anin na'i basef ifimba fowa' fape fandambahi'i.
46014003	Apa' epen ami Ambal Godi nasa'mana naga'i basef Godi si'i profeti, epen inimbai na'ipasef nowa' banaga hapif asasini ea' fasa'masa sonda' waf fasifi fenda' opalef asasilifi awanelef.
46014004	Epen ami naga'i basefa anoga diga daiagai, anin newa' banaga opaf ananifi atof. Apa' epen ami Ambal Godi nasa'man nawalapa basef Godi si'i profet, inimba newa' banaga esis sios amam nematawa Kristen.
46014005	Ae' okom ma'i ipa' hipai hi'ilipa pi'i basefa anoga diga daiaga. Apa' epen ami Ambal Godi nasa'mana newalapa basef Godi si'i profet, anin nikila' epen inimba naga'i basefa anoga diga daiagai owa' nembemef ni'if alihifa. Dei' main, i'i epen inimba owa' nembemef ni'if alihifa, basef ifimba ina fewa' banaga esis sios amam nematawa Kristen sagame'afi, owa'atin. Apa' i'i negambemef alihifa, dao' basef ifimba fewa' banagas.
46014006	Alipipai, ipa' ukup pendame' basef ifimba andeande'. I'i ae' efe'mago ipa' ma ega'i basefa anoga diga daiaga, atiasi etopalopepa ewa' banagaipa i'imama? Owa'atin. Apa' i'i embemef iga'if, dao' ese'epa anif basef God nigihimba'miefi ea' ese'epa gawa fasini ipa' a'a iwalipipama basef kofagefa Godi si'i profeta Ambal Godi nosa'me egawalipipafi.
46014007	Hiahawes ambal akasi, si'i batagwi gita, amamba ea' na'amba atin si'i diga agamba hiagai. I'i amom owa' mogal melef monda' maguf fafifafi fetagaia, apa' atiasi mogahembe' mogawa maguf amamufi alihif mi'imama? Owa'atin.
46014008	I'i bugel alof owa' fogal fi'i alihifa, amom monda' wandafi silisilawi mope mondandombola wandaf mi'imama? Owa'atin.
46014009	Ipa' wapani na'amba atin. Ipa' i'i pi'i basefa anoga diga esis owa' sogogawagaia, atiasi sogawa basef ifimba kofagefa si'imama? Owa'atin. Atiasi basef ipe'ifi fefe' higililif dowaf.
46014010	Endilisi, diga hiaga haoga gape itap apa'e. Apa' ina anoga diga falafugai dowaf, owa'atin. Basef kofagefa fape diga gagigagi hiagai.
46014011	Ae' i'i owa' egawa basef kofagefa anin epen naga'iafia, atiasi anin okom mopoma ae' ni'i ae' epen aga'i anoga diga anambel wambeli. Ea' ae' wapani okom mapoma anin i'i naga'i anoga diga anambel wambili.
46014012	Ipa' wapani na'amba atin. Ipa' ukup pa'i a'owa' ma pegefa' presen hiahaom fasimi Ambal Godi nagase'epami. Ea' ipa' dao' pendanda' maol banagambel endilisi ma pegefa' presen inimbai negewa' banaga hapifa siosi.
46014013	Ea' epen ami naga'i basefa anoga diga daiagai anin nendanda' betena Goda nogoso'an gawa negambema basefa diga agamba.
46014014	Dei' main, i'i enda' betena anoga diga daiaga, ambal ae'ali atol landabeten, apa' okom ae'ami mape dowaf.
46014015	Ea' dei' atiasi enda'as i'imama? Ae' endanda' betena ambal ae'ali eloma okom ae'ami wapani. Ae' endanda' awalefa ambal ae'ali eloma okom ae'ami wapani.
46014016	-
46014017	I'i ipa' pinifela Goda ukup ipe'ipi atip, ama anin epen owa' nefa' anin presen hiahaom fasimi Ambal Godi nagase'epamia, dei' atiasi anin negawa ni'imama ma beten inimba ipe'ini ma niga'i endilisi? Owa'atin. Endilisi, i'i ipa' pendabeten pi'i basef fasifi a'owa', ina atiasi pewa' banaga nembela epen inimbai, owa'atin. Dei' main, anin ina negawa basef ifimba ipa' paga'iefi, owa'.
46014018	Ae' anifela God nimaguf hiafi ma ae' aga'i basefa anoga diga daiaga. Ipa' ina la'ifipama penda'ope, owa'.
46014019	Apa' eloma esis sios mondakolas, ae' a'i i'i basefa amef bandafi wanifif biafifa okom ae'ami iwalipa esisa sogogawef. Ama ae' i'i basefa amef laulaufi fetaga hihif 10,000 pelaifa anoga diga daiaga gagasi'i, ea' hapaifi, falafifi atif.
46014020	Ipa' alipipai, ipa' ina pepe ukup pelapefe' si'i awasi, hapaimi. Waf awafi, dao' ipa' ukup be'ep pepe andeande' ukup pese'epaf si'i awasi. Apa' nomonas ipe'isi sondataga si'i epes dambesi.
46014021	Anif basefa mu'uli Godi fagail buki faga'i na'amba fa'i, “Dembinai na'i, anaf Ae' enda' anis epes anota wambota saga'i anoga diga daiagai isa'mas si'ipasa basef ae'afi epes isimba ae'asi, apa' esis ina atiasi sila basef ifimba, owa'atin.”
46014022	Dei' apa' mogawa presen inimba paga'i basefa anoga diga daiaga, inimba ina ametal God nanda'ana esis sagahapifanai, owa'. Anen nanda'ana epes isimba owa' sogahapifanaia. Apa' presen inimba Ambal bu'unai Godi nasa'mepa pawalapa basef ananifi si'i profet, inimba ina ametal God nagaso'asan epes isimba owa' sogahapifanaia, owa'. Inimba ametal isimba sagahapifanai atis.
46014023	Ea' i'i esis amam nematawa sios hiasi sondakolas atogona ama ipa' hipai a' pi'i basefa anoga diga daiagama anis epes owa' sogofa' presen inimbaia o anis owa' sogahapifa Kraisia sifi'i sope sogalomepa, atiasi asi'i, “Ipa' ukup magahipai.”
46014024	Apa' i'i Ambal bu'unai Godi nasa'ma ipa' hipai ma pegawalapa basef Godi si'i profet ama i'i anin epen owa' nogohapifa Kraisia o owa' negegawa basef Godi andeande'ia nifi'i negawis, ama basef ipa' hipaii atiasi feha nembel epen inimbai ea' fewaloga opaf ananifi ma waf maif awafi fagapani.
46014025	Basef hiafi fape fandambaho' okom ananimii, ifimba atiasi afetaga fendawalap alihifa anin nifi'i nindiwa nembawa nitimalo' nefela agol Godi nowalapa basef na'amba ni'i, “Endilisi atis, God nape nalomepa.”
46014026	Ipa' alipipai, dei' basef ifimba akutaifi ae'afi fagape na'amba. Nemaf afamba pendakolas, presen inimba hiani Ambal Godi nagaso'apani napoma ipa' hipai na'amba. Anin epen nenda' anaf awaf, anin daian ni'i anif basef Godi niwalipipa, a anin God naso'ana anif basefa negawalapef, ea' anin daian negawa ma niga'i anoga diga daiaga, a anin daian negawa ma negambema basef ifimba. Ipa' pendanda' hiahaom amamba hiami ma pegewa' banaga hapif esis amam nematawa sios.
46014027	I'i anis ukup pehafela siga'i basefa anoga diga daiaga, bias a'a wanis sinda'i basef atona atin. Ea' ma'wis isimba. Apa' ina a' si'if atef, owa'i. Sinda'if atona atin. Ifimba ea' ma'uf. Ea' anin epen atitin a' nendambema basef ifimba.
46014028	Ama i'i owa' anin epena negambemefa, dao' epen inimba na'i niga'i basefa anoga digai a' nendasopama malogol ananigili ma basef ifimba ma esis sandakolasa. Bola anin atin ni'if nendaloma God.
46014029	Apa' amom profet biam o wanom Ambal Godi nasa'mama mogawalapa basef ananifi, amom a' mondawalapef. Ea' anom daiam mowawaloga basef ifimba.
46014030	I'i anin epen tol nepe lotu neme' basefa God nihimba'mana anif basefa epen inimba, dao' aman anamba nali' nalutu nagawalapa basefi a' nondasopama malogol.
46014031	Ipa' hipai Ambal Godi nasa'mepa pawalapa basef Godi si'i profet, ipa' pewalapef atona atin pi'if daindai ma epes hiasi seme'ef solafefa fegewa' banaga hapif asasini.
46014032	Epes ami sogofa' presen inimba Ambal Godi nasa'masa sogawalapa basef ananifi si'i profet, a' sundumafi presen inimba andeande'.
46014033	Dei' main, God ina nanda' waf uluwalifi, owa'atin. Anen nanda'waf usi'ifi opalef atifilif fagape awanelifi. Apa' sios amam nematawa Kristen sunduwa'anima sogape,
46014034	awo nematawa ina a' ulutu wi'i basef, owa'i. Awo osopama malogof ope dowaf. Sios apa' amam nematawa Godi waf ea' afamba atef. Nematawa ina a' ope wili'ma sios, owa'i. Ondape lafel si'i mu'uli Godi naga'ias.
46014035	I'i awo wi'i ogogawa anif basef kofagefa, bola ofe'ma ifagw asasigwi a' uhali' wauhupawa mi'ipawaef. I'i ano'w nemata'w konda' basef ipa' sios pandakolasa, waf afambai ambagof awogufafi.
46014036	Dei' a'i ihali'ipa. Ipa' kofagepama basef Godi? Ipa' atipa pefa' basef Godi a anis amam nematawa daias owa'? Owa'atin.
46014037	I'i epen ami okom mondanda' ni'i Ambal Godi nasa'man nawalapa basef Godi si'i profet, a'a ni'i anin nefa' presen anin daian, anin a' nendegawa basef ifimba dei' anda'ef ipe'i, ifimba mu'uli Dembinaii.
46014038	Ama i'i anin nindaiwa'ma basef ifimba, ipa' wapani pindaiwa'ma anin.
46014039	Ipa' alipipai ae'ipai, ukup ipe'ipi pendehafel endilisi ma Ambal Godi nosa'mepa pegawalapa basef ananifi si'i profet. Ea' ipa' ina pesopama ufia'wa piga'i basefa anoga diga daiaga, owa'i.
46014040	Apa' ipa' Kristen pendakolasa lotu, ipa' pendanda' maol andeande'ma atiasi dakolas ipe'ini negataga bo'wen.
46015001	Ipa' alipipai, dei' ae' a'i esa'ma nomonas ipe'isi wapani ma basef amamba bu'wami Godi ali' agasi'ipami. Ipa' pefa'am ea' basef amamba atom dei' pahapilam palutu banagepamam.
46015002	Ae' a'ipipa basef amamba bu'wami. I'i ipa' pihapilam tatala'im, God nofa'epa nokwahomepa waf awafi pitanimai. I'i owa', pahapilam dowadowaf alop atop ando'.
46015003	Basef ali' agasi'ipami, amamba ae' fowa' ali' egefa'ami. Amamba na'amba. Krais naga'ma nagakwaha awami ape'imi, si'i Baibel fowa' naga'iam.
46015004	Ea' esis sofa'ana salana nowaga matmat. Ama nimaguf bif hi'alef fagafe'ma wanifi, God nasa'mana wapani si'i Baibel naga'iam.
46015005	Ama main, nali' natagama Pita ea' nagi' natagama alipumi aninimi 12-pelaim.
46015006	Ea' nataga nandawalapa esis amam nematawa Kristen hiasi satolona, isimba alipisi sagaila anini hiasi a'owa' sikila' epes 500-pelais. Dei' anda' basef ifimba fafe'mago ipa', a'i alipisi isimba hiasi dei' ata' sape, apa' anis asaga' ea'.
46015007	Ma main, natagama Jems natolona. Ea' natagama amom aposel hiami matolona.
46015008	Ma main, owa' ae' agi' endilisi atolona wapani, natagama ae' si'i awani ma'man kogolan ata' kwapeti'i.
46015009	Dei' main, ae' ata' sa'owe ape awani falafuwai la'afena amom aposel. Ae' ina dei' bo'wawe ma epes sofale siga'i aposel, owa'. Dei' main, anda' maol agahambombaga sios Godii.
46015010	Owa' God atona okom maimaili natopalope dowaf nanda'e ape andeande'. Ea' dei' ae' ape. Anan nagatopalope dowaf, isimba ina safe' senalo, owa'. Sanda'e anda' maol banagambel a'owa' ikila' anom aposel daiam. Apa' ina ae' atowe anda' maol inimba, owa'. God natopalope dowaf, isimba atis dei' ape anda'am atapiwi.
46015011	Apa' basef ifimbai, ae' anda'am a'a amom manda'am, owa'. Basef ifimbai wamunaifi hapaifi. Basef amamba bu'wami fasimi atom afa' hiafai wawalipipam ea' amamba atom ipa' pahapilam sisihim.
46015012	Dondol afa' wawalapa basefa Krais nagaga' ma God nasa'mana nogosafel wapani. Dei' maina ipa' anipa pa'i basef na'amba paga'i, “Epes sagaga'i ina anaf sotanima sosafel wapani, owa'.”?
46015013	Ipa' anipa pa'i endilisi esis sagaga'i ina sotanima sosafel, owa'. I'i basef ipe'ifi endilisifiai, Krais wapani, God ina nasa'mana, owa'. Apa' owa' owa'atin.
46015014	I'i a' endilisi God owa' nosa'ma Kraisai, dei' basef amamba afa' wagawalapami falafumi atom ea' waf ipa' pagahapifa Kraisafi falafifi atef wafifi.
46015015	Apa' i'i na'ambaiai, anif basef wapani. Dei' afa' a' otaga amam wambaso'am wagawalapa basef Godii. Dei' main, afa' wa'i basef alihif wawalapefa God nasa'ma Krais nogosafel wapani matmat. Apa' i'i endilisi God owa' nosa'ma sagaga'iai, dao' anen ina nosa'ma Krais wapani, owa'.
46015016	Aho', ipa' anipa pa'i God ina nosa'ma esis epes sagaga'i, owa'. I'i basef ipe'ifi endilisifiai, God ina nosa'ma Krais wapani, owa'atin.
46015017	Apa' i'i endilisi God owa' nosa'ma Kraisai, dei' waf ipa' pagahapifa Kraisafi ina banagefa fegatopalopepa, owa'atin. Falafini atin. Dei' ipa' ata' papoma waf awafi atapipa.
46015018	Ea' epes isimba sagape sisihisa Krais sagaga'i, esis wapani higililas hi'ilas.
46015019	Apa' mahapifa Krais ea' mape mohafa anen. I'i apa' mohapifana mope mohafana nimaguf magape itap apa'e atep, mope awepa kwahupa a'owa' mope migi' endilisi. Andeande'ma esis soga'i uwahipigama anis hiasi sogosambala Kraisi kwasakwasala, apa' magahapifanai a' sonda'i uwahipigamapa a'owa' endilisi. Apa' owa', owa'atin.
46015020	Ina' na'amba, owa'. Krais anaga' ea', owa' dei' endilisi God nafelana nosafel wapani. Anen nosafel na'amba nali'ma epes sagaga' ea'i, si'i gwa'aisi' sali' sagaof aofi.
46015021	Dei' main, anona aman atotona nali' nawalapai waf epes sagaga'afi, ea' na'amba atin anona aman daiana nali' nawalapai ufia'w akwamba sagaga'i sogosafela'wi.
46015022	Hiahaom amamba na'amba. Mini'ap Adami hiasi hi'alas saga' atin. Ea' na'amba atina epes isimba hiasi hi'alas sagape sisihisa Kraisi, anaf God nonda'as sosafel wapani sofa' ambal namili ma sogape namis.
46015023	Apa' epes hiapai atona atin mope mondasasa nogota ape'itai. Aman nagali'i, anen Krais. Anen si'i gwa'aisi sali' sagaofi. Ama nemaf afamba nogotanimafi, apa' hiapai ananipai a' mosafel wapani.
46015024	Ama main, nemaf akutaifi fetaga ma hiahaom hiami awami higililam hi'igalam. Nemaf afamba Krais a' nohambombaga banagami hiami mamimami bu'wami awami magape ilif itapi hi'ilam, ea' noso'ana banagami ananimi ma nugumafi hiahaom hiamii mefe'ma ahamana God.
46015025	Dei' main, Krais a' nope Dembinai King nefe' nefe' notagama nemaf anen nogatalogofa bousi ananisi hiasi sogafe' lafela bo'wagah ananigahi hi'igalas.
46015026	Anen a' nili' nili'amona bousi isimba hiasi ea' nigi' nili'amona ga' si'i bounai nape nagagi'ii nosopamana hi'ilana.
46015027	Dei' main, fowa' God na'ias na'amba na'i, “Anaf ae' enda' hiahaom hiami, hi'ilam moloma epes hiasi wapani sefe' lafela anen.” Basef ifimba faga'i God nanda' hiahaom hiami mogafe' lafela Krais atona. Ea' apa' mogawa basef ifimba faga'i na'amba fa'i hiahaom hiami ifimba ina fa'i God, owa'. Anen nanda' hiahaom amamba hiami mape lafela Krais.
46015028	Nemaf afamba hiahaom amamba hiami mogafe' lafela Krais hi'igalam, ea' Nogamana Godi atotona a' nofe' lafela anen nali' nanda' hiahaom amamba magafe' lafela Kraisi. Ea' God nope nogali' endilisima hiahaom hiami hi'igalam moloma epes hiasi wapani.
46015029	Anis epes sati waf bu'wafi anis Kristeni sape banagesa bousi sahas saga' ea' epes isimba satilis sahapifa Krais sofa' baptais. I'i epes sagaga'i anaf owa' sosafel wapania, epes isimba sogofa' baptaisa epes sagaga'i anaf sogawa sotaga sope si'imama? I'i endilisi ma anin atitin nagaga'i anaf owa' nesafel wapania, dei' maina isimba sogofa' baptaisa epes sagaga'i? Owa'atin.
46015030	Afa' wapani, dondol anis sa'i sohambombagafa. I'i epes isimba sagaga'i owa' sotanima sosafelai, dei' maina afa' wanda'as wagape na'amba? Owa'atin.
46015031	Alipipai, endilisi ae' andagalaipa ma pagape sisipama Krais Jisas dembinai ape'inai. Ea' anif basef wapani endilisifi atif si'i ifimba. Nimaguf hiafi danda ae' ape si'i agaga'i.
46015032	Ae' agape Efesus apa' anda' wandaf aloma mafis magail alupi lu'wami. Amamba atiasi ae' efa' hiahawes bu'wasi maisam? I'i a' endilisi esis sagaga'i owa' sotanima sosafela, ea' si'i anis epes gawaisi saga'i, “Hapaisi, apa' mea' gwa'aisii embela naman mogaga'.”
46015033	Na'amba anis epes sombaso'mepa. Anif basef gawaifi fa'ias na'amba fa'i, “I'i apa' mofe' mogaloma epes sanda' waf awafii, esis a' sohambambaga waf bu'wafi ape'ifi.”
46015034	Dei' ipa' pekwaha ukup amamba magahipai, pitanimai a' ukup pendape andeande'. Ipa' ina penda' waf awafi wapani, owa'i. Ae' enda'epa ambagof awagofa anif basef dei' iga'ipipafi. Anis epes ipe'isi ina dei' sogawa God endilisi, ata' owa' atin. Kofagema amamba ipa' atipa.
46015035	Apa' anona aman atiasi nogahali' na'amba ni'i, “Esis sagaga'i anaf sosafel si'imama? Anaf sofa' alop mamahopa ma sogosafel wapani?”
46015036	Anen nogahali'ma basef na'ambai okom magahanai. Dei'main, apa' magawa olemb witimb o hiahawes, isimba owa' sogaga'ia atiasi isimba ina sope namis, owa'atin.
46015037	Hiahawes isimba apa' magawasi, isimba ina sataga atifis hi'ilas si'i agof o soh mais, owa'atin. Apa' mawa nalelef atelef dowaf, anis gwa'aisi daias.
46015038	Apa' God atona nanda' nalelef afalemba pepe'alef fataga nohotagw ea' soh handanda'alef afis mais sagi' sataga sail si'i anen atona okom mandanda' na'i sogataga. Ea' anen atona nandanda' lawah si'igah haloma soh maisa hiahawes hiasi ma gwa'aisi isimba atona atin daindai.
46015039	Alop hiapi hiahaop ambagof fagapaipi ina atotop, owa'atin. Alop epesi anop daiap, alop mafisi anop daiap. Amigufi anop daiap, a agufi anop daiap.
46015040	Ea' hiahaom magape heveni maloma magape itapi amamba hiami mape. Apa' sosafa hiahaom anef daiaf, sosaf itapafi anef daiaf.
46015041	Awin alipini anef sosaf, a owambini anef daiaf. Ondowa anef sosaf, apa' ondowa wapani hiafi daindaiaf.
46015042	Waf sagaga'i sogosafel wapani, afamba ea' na'amba atin. Alop apa' dei' magawapi, apamba atiasi aop folo'ogalapi. Alop pogosafel wapanii, apamba ina anaf awapi, owa'atin. Pepe atapip.
46015043	Alop apa' magawapi, apamba a' awasip folo'ogalapi. Alop pogosafel wapanii, apamba bu'wapi fasipi endilisi. Alop magawapi apamba ina banagapi, owa'. Alop pogosafel wapanii, apop banagapi.
46015044	Alop apamba a' magawap, itapi. Apa' alop pogosafel wapanii, ilifapi, Ambal bu'unai Godi nugumafiapi. Alop apamba biafip ilifapi itapapi pape.
46015045	Baibel wapani naga'i na'amba na'i, “Aman nagali'i Adam nataga ambal namilinai.” Apa' Adam nagi' nagatagai nataga ambal bu'unai ma nogaso'as ambal namili epesi.
46015046	Apa' alop ilifapi ina pataga pali', owa'atin. Alop itapapi apop pataga pali'. Ea' alop apamba ilifapi pataga pagi'.
46015047	Aman nagali'i, God nanda' itap nanda'ana nataga ambal lapaona. Apa' aman nagi' nagatagai, anen aman heveninai.
46015048	Apa' epes hiapai itapipai, apa' mandati na'amba atin si'i aman anamba God nanda' itap nanda'anai. Apa' epes hiapai hevenipai anaf motaga mundati na'amba atin si'i aman anamba nagafi'i heveni.
46015049	Dei' apa' ata' mape si'i aman anamba itapanai ea' anaf mope na'amba atin si'i aman anamba nagafi'i heveni.
46015050	Ipa' alipipai, dei' a'ipipa basef ifimba usi'ifi. Epes itapasi anaf ina la'ifisa sogawis anamba God nagala'ambemagoma, owa'atin. Hiahaom itapami higiligalami ina anaf la'ifima mofa' banagami mogape lifilafi, owa'atin.
46015051	-
46015052	Ipa' peme', dei' ae' a'i ewalapa anif basef fali' fape fandambaha' ma ipe'i. Anaf apa' hiapai ina moga', owa'. Atef bif kwafalis atis alof akutainai nogalef, apa' hiapai anaf mondambema hi'ilepa amondati na'a. Dei' main, alof anamba nelef ea' ma esis sagaga'i sogosafili, anaf ina ata' soga' wapani, a'owa'. Ea' apa' mogape itap apa'e wapani mondambema amondati na'a.
46015053	Dei' main, alop apamba apa' magawapi anaf apotoga pondehi namop pope andeande' lifilafi. Alop apamba pagaga'i apotaga namop pope dondol.
46015054	Endilisi, alop apamba magawapi anaf potaga dambaip pope andeande' lifilafi. Ea' alop apamba pagaga'i anaf posafel apondati na'a pofa' ambal namili pope dondol. Nemaf afamba anif basef Baibelifi afetaga faga'ias na'amba fa'i, “God natalogofa ga' nikila' wandof nanda'am hi'alam ea'.”
46015055	“Ina', ga', banagami ine'imi amuma? Ea' wamba'w ine'ikwi hikali'wi akuma? Owa'atin endilisi.”
46015056	Wamba'w sagaga'ma'wi kwataga ma waf awafi ea' banagami ma waf awafi magataga na'amba. Apa' epes hiapai mumbisila' basefa mu'uli Godi hi'alapa. Isimba atis dei' mu'uli inimba nawalapai banagami ma waf awafi.
46015057	Apa' mundanifela God. Ama banagami Dembinai ape'inai Jisas Kraisi atom God nowa' banagapa ma dei' migikila' wandafa mogali'amona waf awafi.
46015058	Ea' dei' ipa' alipipai endilisi ae'ipai, pendape banagepa andeande'. Ina ombal mehepa kwasakwasala pendahagas, owa'i. Dondol ipa' banagepama penda' maol Dembinaii. Dei' main, ipa' pegawa maol inimba panda'ana Dembinaii, ina anaf newala dowaf, owa'atin.
46016001	Dei' ae' anif basefa otamba ipa' pa'i pekolasamba pegaso' esis amam nematawa Godii. Ae' ali' ihimba'mas ufia'wa sonda' maol inimba ma esis sios Galesiaisi sondakolas daindai ea' dei' a'i ipa' penda'as na'amba atin.
46016002	Sande nimaguf danda ipa' hipai atona atin ukup pendanda'ma otamba pegefa'amba wik gagali'i ea' pewaloga otamba ambamba pembe'amba dondo' ma ipa' pegefa'amba be'eh dei pimafiamba ifagw ipe'igwi. Ama anaf ipa' ina penda' maol lu'wanima pegelaoma otamba pegasa'amba, owa'.
46016003	Anafa etagamepa, dao' ipa' pendandepa anom amama mogofa' otamba ambamba mogafe' Jerusalem. Ama ae' ese'ama basef amoma mofa'ef esapa'am mogafe'.
46016004	I'i andeande'ma egafe' wapanima, dao' amom mofe' molome.
46016005	Anaf ae' efo'o ili' ewala itap lu'upa Masedonia, ea' efo'o tagamepa. Dei' main, ae' okom mandanda' a'i ata' ili' ewala itap apamba Masedonia efe'.
46016006	Ae' okom mandanda' ma'i ata' epe anif nimaguf elomepa. Ae' ina egawa, epe elomepa nimaguf ma'wif nogota naoh gogohafel lu'ugwatai hi'igalawa ma main, efe' wambel mamahogoma, ipa' pitopalope pimafi ma hiahawes, pilutumi pehapone ufia'w.
46016007	Ipa' pegawa, ae' andaiwa'ma igatilipa nogota bandata, owa'atin. I'i Dembinai niga'ias na'amba ma, a'i ipani nogota laota kwasakwasala elomepa.
46016008	Apa' ae' a'i epe Efesus efe' etagama nemaf afamba Pentikos.
46016009	Dei' main, God nausi'mi ufia'w kwagal alihi'w ea' ma enda' maol bu'wani egaloma amam nematawa hiasi sombema nelelemba sogahipifana endilisi. Apa' owa' bousi hiasi sapaogon wapani.
46016010	I'i Timoti nogatagamaepa ma, dao' ipa' solawaipa andeande' pimafiana ma anen nogape opaf awanef la'afena ipa'. Dei' main, anen nape nanda' maol Dembinaii si'i ae' ape anda'an.
46016011	Na'amba anin epen okom mondanda'mana ni'i anen falafunai neso'ana alafuga, na'ambai owa'i. Ipa' penda' opaf ananifi fope sa'ombel pisi'ana hiahawes petopalopana ea' pilutumana pehaponana ufia'w ma nogafi'mai ae'. Ae' epe ehafana eloma anis alipisi.
46016012	Ea' basef sahomapa ape'inai Apolos fagape na'amba. Nimaguf hiafi a'ipana dindinip a'i anen ata' nolomago anom alipumi ata' mofo'o mitiago ipa', apa' anen nandaiwa' endilisi ma nogafo'o dei'. Nambimba i'i anen niti Dembinai nonda' ufia'w kogala nogafo'o, dao' a' nofo'o.
46016013	Ipa' solawaipa andeande' pindalutu banagepama pigahapifa Krais. Ipa' pendape epes banagepa endilisi si'i dembipai ea' pendalutu bangepa.
46016014	Hiahawes hiasi ipa' penda'asi, ipa' ukup pindapindaila God noloma epes penda'as.
46016015	Ipa' pegawa wambota Stefanasi sali' sataga Kristen sali'ma Grik hiasi. Ea' esis ukup pa'ipa'i a'owa' atapisa sanda' maol sagatopalopa epes Godi. Alipipai, ae' a'ipipa dindinipa
46016016	pegape lafela epes isimba soloma epes mamahisa sandao'oma sanda' maol inimbai.
46016017	Dei' ae' sonahe ma Stefanasi Fatunatus maloma Akaikus amom mafi'mai ae'. Dei' main, ipa' ina atiasi la'ifipama pigafi'i na'a'e, owa'. Amom dei' matopalopepa maho'ofepa mafi'mai ae' na'a'e.
46016018	Amom manda' opaf ae'afi fape awanef mowa' banagae ea' mowa' banaga ipa' wapani. Ea' andeande'ma ipa' pegasa'ma agof amam na'ambaimi.
46016019	Ea' esis sios sagape daindai itap apamba lu'upa walemb hielimbi agol Esiai sanda'mepago nemaf bu'wafi. Akila i Prisila saloma esis Kristen sios sandakolas ipat esis biasi, esis wapani sanda'mepago nemaf bu'wafi endilisi ma agol Dembinaii.
46016020	Alipisi hiasi sagape na'a'i sanda'mepago nemaf bu'wafi ipa'. Waf apa' amam nematawa Godi, ipa' hipai atona atin pendaso'ama lagof atin pelomago sahin owan ipe'isi.
46016021	Dei' ae' Pol ahapila pen lagol ae'agili atogol anda'mepago basef ifimba bandafi atif. Ae' anda'mepago nemaf bu'wafi ipa'.
46016022	I'i anin epen mamahina nendaiwa'ma nigaso'ana nembel ananimbili Dembinai, okom ae'ami a'i anaf God nohambombagago epen inimba higililano. Dembinai ape'inai, ae' okom mohafel endilisi, a'i ina' fi'i.
46016023	Ae' a'i okom dembinai Jisasi naganagaila ipe'i notopalpepa dowaf nope nolomago ipa' nowa' banagaipa.
46016024	Ae' a'i okom lu'unai ae'anai naganagaila ipe'i nefe'mago ipa' hipai palome magape sisihipama Krais Jisasi. Basef ifimba ea' ma'uf.
47001001	Ae' Pol, God nandandepe aposel Krais Jisasi. Ae' aloma owamapa Timoti wanda'ago basef ifimba ma ipa' amam nematawa Godi pagape Korini pelomago amam nematawa hiasi Godi si'isi sagape anamba hiagoma esis Grik sagapoma.
47001002	Ae' a'i God ahamapa ape'inai noloma Dembinai Jisas Krais motopalopepa dowaf mowa' banagaipago monda' opalef ipe'ilifi fepe awanelef.
47001003	Apa' mondasa'ma agol Godi lu'wagol, anen God ahama Dembinai ape'inai Jisas Krais. Anen ahamapa ape'inai, kofagonama okom magamagailapai nati apa' uwahipipa. Anen God nanda' opalef nimanilifi apa' hiapaii fagape sa'ombel.
47001004	Nimanimi hiami magatagamapai anen nanda'apa opalef fape awanelef. Ama dei' apa' ila ma monda' opalef epes isimba nimanimi mamimami mogatagamasi fegape awanelef si'i God nali' nagatopalopapa.
47001005	Akafimi lu'wami Krais nali' nogofa'ami dei' apa' wapani mofa'am. Ea' na'amba atin opaf awanifi lu'wafi ananifi dei' faso'alepa.
47001006	I'i dei' anis daias sogaso'afa nimanimi, amamba motopalopepa monda' opalef ipe'ilifi fepe sa'ombela atiasi God nokwahomepa waf awafi nofa'epa pigitanimai. I'i God nonda' opalef afa'ilifi fegape sa'ombel, anen nonda' opalef ipe'ilifi awanelef wapani ma pilutu banagepama pegefa' akafimi amambai si'i afa' ogofa'ami.
47001007	Afa' ogawa endilisi wa'i ipa' pigalutu banagepa. Dei' main, afa' ogawa ipa' apefa' akafimi palomafa ea' na'amba atin atiasi pefa' opalef awanilifi pelomafa wapani.
47001008	Ipa' alipipai, afa' wa'i ipa' ata' pegawa nimanimi akafimi anis epes sagaso'afam gani itap apamba lu'upa Esiai. Akafimi amamba lu'wami a'owa' ea' mahagofa afa', mikila' banagami afa'imi. Ea' afa' ukup pandanda' pa'i endilisi atiasi a' oga'.
47001009	Wameme'ma nimanimi lu'wami ea' ogawa wa'i endilisi atis a' oga'. Apa' owa' amamba matagamafa ma afa' ina ukup pendanda'ma banagami afa'imi atom, owa'atin. Afa' ukup pendapoma banagami Godi atom, amamba magasa'ma epes sagaga'ii.
47001010	Esis saso'afa nimanimi lu'wami sanda'afa aofa endilisi sa'i sohafa oga', owa' God nofa'afa otanimai. Ea' atiasi notopalopafa wapani. Ukup afa'ipi banagep ohapifana endilisi ma atiasi nogatopalopafa ma anom nimanimi lu'wami wapani.
47001011	Ama dei' beten ipa' panda'mafani atin, nonda'mafas na'amba. Ea' God atiasi nogwa beten amam nematawa hiasi sanda'ani ma anen nofalo'mafa nogatopalopafa dowaf. Ama atiasi amam nematawa hiasi ukup pegapoma afa' ma soganifela Goda hiahawes isimba anen nanda'asi.
47001012	Afa' wandagala ma hiahawes isimba. Malagof fagape opalef apa' nomoni fawalapa basef ifimba fa'ipafa wagafe' waf usi'if hilili'i ma waf opalef bu'walififi God nagaso'afaf afa'i. Gawa epes itapasi ina nawalapa waf afambai ma afa', owa'atin. God nati uwahipifa a'owa' natopalopafa dowaf dei' wafe' na'amba. Wafe' waf afambai la'afena epes hiasi sagape itap apa'ii ea' wanda'as na'amba hiafi ma ipa'.
47001013	-
47001014	Afa' ina wanda' anif basef ahififi ma ipa', owa'atin. Wanda' andipefi atif, ifimba ipa' ila ma pitalifif pegegawafi. Dei' ipa' ina pegawa waf afa'ifi andeande', ata' owa'. Apa' ae' okom ma'i ipa' atiasi pegawa endilisi waf afa'ifi hiafi hi'ilaf. Nemaf afamba Dembinai Jisasi, ipa' pendagalama afa' na'amba atin si'i afa' anaf ondagala ma ipa'.
47001015	Ae' egawef endilisi basef ali' aga'ipipafi ma waf bu'wafi ipe'ifi. Ea' fowa' ali' anda' okom ma'i efe'mago ipa' etopalopepa bifa ata' pegegawa waf Godi wapani. Owa' ae' ina afo'o.
47001016	Ae' okom mandanda' ma'i ata' ili' efe'mepago ma main, ekwahipa efe' itap lu'upa Masedonia ma bola ekwaha Masedonia itanima ifi'mipai wapani ma petopalope pesapa'e egafe' itap lu'upa Juda.
47001017	Dei' si'i main? Ae' a'ias ea' ma enda'as na'amba, owa' alambama basef ifimba anda' dambaifi faha'ohef? O i'i ae' okom mi'i enda' anin mae, i'i basef biafif “Aho'” neloma “Owa'” wapani si'i epes itapasi saga'i? Owa'atin endilisi.
47001018	God anen nanda' hiahaom datimai, naga'i endilisi atisi. Basef hiafi afa' wagase'epafi endilisifi atif na'amba atin. Afa' ina wa'i anif basef biafif, “Aho'” naloma “Owa'” fandahapima atogon, owa'atin.
47001019	Nogamana Godi Jisas Krais, ae'i Sailas waloma Timoti wagawalapa basef ananifii, anen ina naga'i na'ambai naga'i, “Aho'” i “Owa'” atifi, owa'atin. Krais naga'i aho' atini.
47001020	Aho', basefa lap mamahifa God naga'iefi kofagefa fandawalap ea' fa'i Krais atona, anen naga'i aho' atini. Isimba atis dei' apa' ma'i agol Jisas Kraisi atogol ea' ma'i, “Endilisi” ma basef ifimba God nagala' lapafi masa'ma agol ananigili lu'wagol.
47001021	-
47001022	God atona nowa' banaga afa', ipa' wapani, ea' mape sisihipama Krais. Anen nanda'mapa ametal ananini apa' nosaho'apa ma mogape ananipai atepa ea' naso'apa Ambal bu'unai ananinai nape nomon opalef ape'ilifi. Ambal anamba God nagaso'apani nali' ma hiahaom du'wanim hiami fasimi God na'i anaf nogaso'apami.
47001023	Ae' a'i basef endilisifi atifa naep Godi. Ae' andaiwa' ma egase'epa nimanimi ipa'. Ea' fowa' ina itanima afo'o Korin, owa'.
47001024	Afa' ina wape wali'ma oganandona waf ipa' pagahapifa Godafi, owa'atin. Dei' main, ipa' atipa palutu banagepa pahapifana ea'. Apa' dei' afa' wanda' maol walomepa ma onda'epa pendagala.
47002001	Okom ae'ami a'ias endilisi na'amba a'i, ae' ina ata' itanima efe'mago ipa' wapani enda' opalef ipe'ilifi nimanilif, owa'.
47002002	I'i enda' opalef ipe'ilifi nimanilifai, atiasi epes mamahisa sonda'e sonehe? Owa'atin endilisi. Ipa' atipa, ea' anda' ukup ipe'ipi iwanip.
47002003	I'i ipa' sonehepa, andeande'. Waf afamba bu'wafi. Apa' i'i ae' efo'o ma penda' opaf ae'afi nimanif, na'ambai andaiwa'. Ea' isimba atis fowa' ali' anda' basef ifimba fafe'mago ipa'. Dei' main, ae' egawa ipa' endilisi na'amba. I'i ae' sonehe epe, ipa' hipai wapani sonehepa.
47002004	Endilisi anda'mepago basef ifimba ma nemaf afamba opaf ae'afi agame' nimanimi akafimi lu'wami ea' alomam alef hiafi. Ae' ina anda' basef ifimba ma fegase'epa opalef nimanilifi, owa'atin. Anda'efa ipa' pegegawa ae' okom pelele' mailipa a'owa'.
47002005	I'i anin epen kofagona nenda' opaf nimanifi figatagai, anin ina nanda' opaf ae'afi atof nimanif, owa'atin. Anin nanda' ipa' hipai opalef nimanilif a'owa'. Ae' a'i basefa ipa' hipai a'a anipa iafipa. Andaiwa' ma iga'i basef banagambel a'owa' ma waf awafi anen nanda'afi, owa'. Isimba atis dei' a'ias na'amba ma anipa iafipa.
47002006	Nimanimi akafimi ipa' epes hipai pagaso'anami ea' mandahama anen.
47002007	Ea' dei' penda' anef waf daiaf anen. Andeande'ma pekwaho waf awafi ananifi ukup pegase'epafa pegewa' banagona penda' opaf ananifi awanef. Na'amba nimanimi lu'wami a'owa' monda' okom ananimi aom a' nefe' lafel endilisi.
47002008	Isimba atis dei' a'ipipa dindinip pihimba'ma anona ukup ipe'ipi uwahipipi lu'up paipailana.
47002009	Fowa' anda' basef ifimba agwambepa atin. Ama a'i egegawa ipa' paila basef ae'afi dondol a'a owa'atin?
47002010	I'i ipa' pekwaha waf awafi anin epeni ukup pese'epaf dogw, ae' wapani ekwahomanaf okom mose'eaf. Aho', waf afamba awafi agakwahifi okom ae'ami mandanda' na'amba. Ae' ina egawa okom Kraisi mandanda' ma'imama, apa' i'i andeande'ma ae' egakwahomenafa naep Kraisi, dao' ekwahomanaf endilisi ma etopalopepa pegape andeande'.
47002011	Ae' anda'as na'amba ma Satan ina atiasi nombaso'mapa nikila'apa, owa'. Dei' main, apa' mogawa okom ananimi baso'ami.
47002012	Fowa' Dembinai nanda' ufia'w kwagala ae' afi'i agataga Troasa agawalapa basef bu'wafi ma Krais.
47002013	Apa' opaf ae'afi ina fape sa'ombel, owa'. Dei' main, ae' ina ata' ati owame ae'anai Taitus, owa'. Ea' akwaha esis Troas afi'i ataga anep itap lu'upa Masedonia.
47002014	Apa' dei' ae' anifela God. Dondol anen natopalope ape sisihiwi agaloma Krais ea' ali'amona wandafa waf awafi. Ama maol ae'ani God nawalapa basef ea' anis epes sogawa Krais. Gawa inimba anin si'i alogw fasigwi usihigwi gwa gwagafe'agon hi'agalagini.
47002015	Endilisi ae' si'i alogw fasigwi gwai gwatagai Krais gwafe'ma God. Alogw agwamba gwafe' la'afena epes isimba dei' God nokwahomas waf awafi nowambelas sogotanimai, isimba sagape ufia'w kwagafe' heveni saloma isimba sagape ufia'w higiligalasa'wi wapani.
47002016	Ama wambota isimba sagape ufia'w higiligalasa'wi, alogw agwamba hikapigwi sagaga'agwi. Apa' wambota isimba sagape ufia'w kwagafe' heveni, alogw agwamba bu'wagwi gwagaso'as ambal namili. Ea' dei' ae' okom mandanda'ma maol inimba Godi a'i ina anis epes la'ifisa sonda'an, apa' owa' ae' la'ifiwi anda'an.
47002017	Dei' main, ae' ina si'i anis epes hiasi safe'agon hi'alagona sanda' maola basef Godi ma sogofa' hiahawes asasisi atis, owa'atin. Ae' anda' maol inimba Godi na'ambai. Ae' ina ambaso'am dowafa maol Godi, owa'atin. Ae' anda'an aila afe' usi'ini atin hi'alan, ape sisihiwi aloma Krais. God nasapa'e afi'i awalapa basef fafe' andeande'ma naep ananipi.
47003001	Basef ifimba doko'ifi ipa' pa'i ae' asa'ma agol ae'agili atogol lu'wagol wapani si'i anom amam mambaso'mepa manda'am? O pa'i ae' owa' banagewe enda'as si'i amoma egase'epa anif basefa pas anis daias sanda'afi ma sogasa'ma agol ae'agili? O ipa' wapani atiasi penda' anif basef fil pepa ma pegatopalope? Owa'atin endilisi.
47003002	Basefa pas sogasa'ma agol ae'agili ea' ipa' atipa. Basef ifimba fail sisihif nomon okom ae'ami. Ama epes hiasi sotalififa sogogawef.
47003003	Ipa' pandawalap alihipa, pas isimba ea' ipa' atipa. Krais atona nanda' basefa pas isimba. Anen nandandepe nase'e pas isimba afo'o ase'epas. Anen ina nanda' ing nufagi'if, owa'atin. Anen nufagi'ifa Ambal bu'unai God nagape namunai. Anen ina nufagi'if fail anom otam wa'ami, owa'atin. Nufagi'if fail ukup ipe'ipi nomon.
47003004	Basef ifimba kofagefa na'amba. Krais natopalope endilisi ea' ahapifif banagewe ma God ape na'amba.
47003005	Endilisi ae' atowe ina la'ifiwi ma enda' maol inimba, owa'atin. God atona nanda'e la'ifiwi ma anda' maol inimba ananini.
47003006	Ea' anen atona nanda'e la'ifiwi ma anda' maola ufia'w basef dambaifi nagala' lapafi. Basefa mu'uli inimba ina sanda'ef fail pepa dowaf, owa'. Ifimba Ambal bu'unai ananinai nagawalapafi. Basef sanda'ef fagail pepa dowafi faha epes sagaga'i, apa' Ambal bu'unai ananinai nanda'as sofa' ambal namili sogape namisi.
47003007	God nufagi' basef ifimba fowa'ifi ma mu'uli ananini fail otam. Maol Godi amom manda'ani, inimbai natagama ga' naloma mogogala'i ananimi fasimi wapani. Mogogala'i amamba manda' amaga Mosesi gogogala'i a' mataga sa'osa'om, apa' owa', amamba banagem a'owa' ma esis Israel ina la'ifisa naep do' sigati amaga ananigai, owa'.
47003008	Apa' mogogala'i ma maol Godi Ambal bu'unai ananinai nanda'ani lu'um a'owa' mikila' amamba fowa'imi.
47003009	Maol fowa'ini nawaloga epes, higiligalasi inimba nawalapai mogogala'i Godi. Apa' maol inimba dei'ini nanda' epesa God naga'i esis bo'wes hilili'i, inimba dei' nawalapai mogogala'i ananimi lu'um a'owa' mikila' amamba magali'i.
47003010	Endilisi, mogogala'i fowa'imi ina mogala' na'amba atin si'i dei'imi, owa'. Fowa'imi falafumi atom apa' dei'imi lu'um mikila' a'owa'.
47003011	Maol inimba dei' na'i a' higiligalani, anin fowa' nataga naloma mogogala'i Godi. Apa' mogogala'i dei'imi ma maol inimba nagape lifilafii a' lu'um a'owa' mikila' amamba magali'i.
47003012	Afa' wanda' maol Godii ogawa basef ifimba dambaifi nagala' lapafi endilisifi ea' wape ohafa mogogala'i amamba atiasi mogatagamafa. Ea' afa' ina ombal mahafa kwasakwasala, owa'atin. Afa' banagefa a'owa'.
47003013	Ina wape si'i Moses, owa'. Anen nawala lowaf napete'af amaga ananigai nambaho'waga ma esis Israel ina siti mogogala'i amamba mogafe' sa'osa'ombela hi'igalam, owa'.
47003014	Owa' ukup asasipi paso'as endilisi. Dei' main, dondol esis sagatalifa basef fagail Baibeli fowa' God nagala' lapafi. Nemaf mamahefa sagatalifa basef ifimba, lowaf afamba wa'afi fagape amaga Mosesi ata' fape atapif fasopama ukup asasipi fafi'i fafi'i fataga dei'. Ina fandatagwah, owa'atin. Krais atona, dao' God nahape' lowaf afamba.
47003015	Fowa' sagatalifa basef Moses nanda'afi safi'i sataga dei', lowaf afamba ata' faso'ala opalef asasilifi atapif.
47003016	Apa' i'i epen ami nembema opaf nefe'ma Dembinai, dao' a' fendatagwah.
47003017	Dembinai anamba anen Ambal bu'unai Godi. I'i Spirit Ambal Dembinaii nogape anin epen, ina ata' anis maefah sili'ama anin, owa'atin. Anin nape wahifin.
47003018	Ea' apa' hiapai dei' mape amagah wafigah, mogogala'i bu'wami Dembinai mogala'ma apa' mogogaifa anis epes. Apa' mape na'amba dei' Ambal bu'unai Godi naho'ofa waf ape'ifi ea' mandati si'i Dembinai ma mogogala'i amamba mataga lu'um atapim mafe' atin mape. Amamba mataga Dembinai atona, anen Ambal bu'unai Godi.
47004001	God na'i afa' uwahipifa dei' naso'afa maol inimba. Ea' afa' ina wandahagasa maol inimba, owa'atin.
47004002	Afa' owa' alafugah ea' ma waf ambagof awagufi sandambaho' sanda'afi. Ina ata' wape wafe' waf afamba baso'afi uhufifi watolapa basef Godi walambama lambamaifi wa'if, owa'atin. Afa' wagawalapa basef endilisifi alihifa naep Godi ma epes hiasi seme'ef sogogawef malogof fagape opalef asasilifi nomoni.
47004003	I'i basef ifimba bu'wafi Godi wagawalapafi fendambaho', dao' fandambaho'ma epes isimba atis sagafe' ufia'w higiligalasa'wi. God baso'amunai itap apa'inai nasopama opalefa epes isimba owa' sogahapifa Godia.
47004004	Ama basef ifimba bu'wafi kofagefa ma mogogala'i Kraisi ina atiasi fiwis nomona opalef asasilifi, owa'. Esis ina sati Krais nandati na'amba atin endilisi si'i Godi, owa'.
47004005	Dei' main, afa' ina wawalapa basefa afa' ogasa'ma agof afa'igufi lu'wagof, owa'atin. Afa' wawalapefa Krais Jisas atona anen Dembinai. Afa' waila waf Jisasi dei' agof akafa wape lafela ipa' wanda' maol watopalopepa.
47004006	Fowa' God nati akot atona na'i, “Lola a' nendataga.” Dei' ea' anamba atona nanda' mogogala'i ananimi mataga ma afa' ea' manda' opalef afa'ilifi fegala' a'owa'. Mogogala'i amamba mihimba'mapa gawa ma mogogala'i banagami Godi mape atapim mogala'. Apa' mati amamba ma waf Jisas Kraisi fegala' fataga amaga ananigai.
47004007	Apa' hiahaom amamba fasimi mogogala'i maloma banagami Godi, amamba mape opalef afa'ilifi nomon, afa' si'i maloh sanda' itap sagala'ahi. Ama migihimba'ma epes hiasi sogogawa banagami amamba Godi atom. Afa' owa'.
47004008	Fe' poe afa'ini fowa' dei' wapani nagape na'amba. Anamba hiagoma ogafe'ma dondol akafimi matagamafa, apa' amom ina mahambombagafa endilisi, owa'. Hiahaom hiami masopama nomonas afa'isi, apa' nomonas afa'isi ina higilalas hi'alas, owa'atin.
47004009	Anis epes sanda'afa tofalafa ma sonda'afa aofa, apa' God ina nakwahofa, owa'. Esis sahafa owa wa'oh, owa', owa'atin. Ina afufa endilisi, owa'.
47004010	Lifilafi afa' ofa' akafimi ma ga' Jisasi alop afa'ipi wafe'. Wanda'as na'amba ma ambal namonai nagape Jisasi wapani nagataga alihina alop afa'ipi.
47004011	Dei' main, afa' wanda' maol Jisasi. Isimba atis dei' nimaguf hiafi dondol anis epes sa'i sohafa ome' akafimi oga'. Ama ambal namonai nagape Jisasi notaga nondawalap alop afa'ipi, owa' namop atapip pogapania.
47004012	Ea' dei' epes isimba sa'i sohafa oga' ma ipa' pagahapifanai pefa' ambal namili pegape andeande'.
47004013	Baibel naga'i na'i, “Ae' ahapifa God. Isimba atis dei' awalapa basef alihif a'if.” Afa' wahapifa God na'amba atin si'i Baibel naga'i dei' wawalapef wa'if.
47004014	Dei' main, afa' ea' ogawa God nasa'ma Dembinai Jisas nogosafel matmati, anen atiasi nosa'ma apa' wapani moloma Jisas ea' nofa' afa' oloma ipa' nokolasepa atogon mofe' mope felefele' molomana.
47004015	Hiahaom amamba akafimi hiami matagamafa ma ogatopalopepa. Afa' wafe' wa'ipasa basef God nagatopalopapa dowafafi fefe' fetaga atapif fefe'agon hi'igalagon. Ea' esis sondabeten sinifela God sogasa'ma agol ananigili lu'wagol.
47004016	Afa' ukup papoma isimba dei' ina wandahagasa maol Godi, owa'. Endilisi, pepela alop afa'ipi na'i a' newafa atapin hi'ilan. Apa' owa', opalef afa'ilifi fataga dambailif wapani nimaguf hiafi danda.
47004017	Aho', nimanimi amamba magatagamafai amamba sa'osa'om a'owa' ea' atiasi mope nogota bandata. Nimanimi amamba anaf mowalapai mogogala'i poe bu'wani endilisi gani heven dondol lifilafi. Poe inimba bu'wani anaf nikila' endilisi nimanimi amamba sa'umi dei'imi.
47004018	Dei' main, afa' ina naep do' banagambela hiahaom sagatolom naepi, owa'. Hiahaom owa' sogatolom naepia, dao' watolom banagambel. Dei' main, hiahaom sagatolom naepi, amamba atiasi mogape nogota bandatai. Apa' hiahaom amamba owa' sogatolom naepia, amambai mogape lifilafi dondoli.
47005001	Dei' afa' ogawa na'amba. Nemaf afamba ipat atamba sogowalo' selitai sagala'ata itap apa'ii tondatal aota ma, ea' hapaitai. Afa' anota God na'i nogaso'afatai dambaitai. Ipat atamba epes ina sanda'ata sala'ata lagof asasigufi, owa'. Atamba tapani heven ea' totawa lifilafi dondol.
47005002	Dei' afa' wape alop si'i ipat itap apa'e, ea' kem atin wape. Afa' ukup pa'ipa'i a'owa' ma ipat atamba afa'itai tagape heveni ma atiasi togaso'ala alop afa'ipi si'i klos luwaguf.
47005003	I'i afa' ogola klos amamba ea', alop afa'ipi ina atiasi pil wafip dowaf, owa'.
47005004	Aho', nimaguf hiafi afa' ata' wape itap apa'e wape atapifa ipat anamba sogowalo' selanai ea' opalef nimanilif kem atin wape. Afa' ina wandaiwa'ma ogakwaha alop dei'ipi, owa'. Afa' wa'i ondawisa alop dambaipi si'i klos luwaguf ama alop anamba na'i nogaga'i atiasi a' nondambema nogataga ambal dambaili namili endilisi.
47005005	God atona nandondombafa ma ogofa' alop apamba dambaipi ea' naso'afa Ambal bu'unai ananinai. Ambal anamba nagali'ma hiahaom amamba hiami nanda'ami ma na'i anaf nogaso'afam afa'i ea' ogawa endilisi atis anaf a' noso'afam.
47005006	Ea' dei' hiahaom amamba mowa' banaga opalef afa'ilifi dondol. Afa' ogawa, alop afa'ipi ata' si'i ifagw afa' wagapaugwi. Ama nogota ata'e wagape alop apa'e, ina dei' wape waloma Dembinai ma wambel ananimbili, ata' owa'.
47005007	Dei' ata' wahapifana wafe'. Afa' ina dei' watolona, ata' owa'.
47005008	Owa' ae' a'ias ea', opalef afa'ilifi fape banagalef, ukup pehafel a'owa' ma ogakwaha alop dei'ipi ofe' ope ogaloma Dembinai wambel kofagama afa'ima.
47005009	I'i ope ogalomana ilif a'a ogape alop apa'e ma itap apa'e, hapaimi. Afa' dondol ukup pali' pahafel banagepa ogaila okom Dembinaii atom.
47005010	Apa' mogawa endilisi anaf apa' hiapai motaga ma kot atamba Kraisi hi'ilapa. I'i apa' monda' waf bu'wafi a'a waf awafi nogota atamba ata' magape alop ape'ipi. Anaf apa' hiapai atona atin mofa' hiahaom amamba bu'wami a'a awami mogwama waf afamba apa' manda'afi.
47005011	Afa' ombel mahafa ma Dembinai. Isimba atis dei' wanda' maola wagasa'ma nomonas epesi ma sogahapifana. Apa' naep Godi afa' wape alihifa ea'. Ae' okom mandanda' na'amba a'i waf afa'ifi fandawalap alihifa malogof fagape opalef ipe'ilifi nomoni.
47005012	Basef ifimba afa' ina wa'i osa'ma agof afa'igufi atogofa ipa' piga'i afa' amam bu'ufai, owa'. Wa'i onda' ufia'wa ipa' sowenogahepa ma afa' naep anis epesi. Wanda'as na'amba ma ipa' la'ifipa ma pegagwamasa basef esis epes isimba sandagala ma anis daiasi dowafa alop atopi owa' sondagala ma waf bu'wafi asasifia.
47005013	I'i endilisi afa' ope si'i ukup pagaso'asiai, ea' diaogo, hapaimi. Afa' wanda'am na'amba ma ogosa'ma agol Godi. I'i endilisi afa' ukup pepomas andeande', dao' afa' wanda'as na'amba ma wagatopalopepa.
47005014	Okom Kraisi magamagailapai atom masa'mafa ma maol inimba. Dei' main, afa' ukup pandanda' pegawa endilisi na'amba. I'i aman atotona noho'ofa apa' hiapai hi'alapa ma nagaga', isimba si'i apa' hiapai a' maga' ea'.
47005015	Ea' anen naho'ofa apa' hiapai naga' ma apa' epes mogape namepa ma ina a' ukup pelapefe' a'owa' ma apa' atepa, owa'atin. Apa' ukup pendanda'ma aman anamba naha'ofapa naga' ma notanima nogosafel wapanii, ukup pendanda'mana mondanda' maol ananini atapipa.
47005016	Isimba atis dei' afa' ina ata' waila opaf apinai wawaloga waf anin epeni, owa'atin. Endilisi, fowa' waila wafa opaf apinai ea' wawaloga Krais na'amba. Apa' dei' owa'.
47005017	Ea' i'i anin epen nepe negaloma Kraisi, God nanda' anin nataga dambain endilisi. Dei' peme' andeande'. Waf afamba apifi ananifi ahi'alaf ea'. Dei' nanda' waf dambaifi.
47005018	God atona kofagonama waf afamba epes sagataga dambaisafi. Fowa' apa' ata' mape baopai atin, owa' Krais nataga nanda'apa mape opalef atelef maloma God. Ea' God naso'afa maol inimba ma ogatopalopa anona onda' esis bousi ananisi sotaga opalef atifilif sogalomana.
47005019	Basef afa'ifi na'amba. Krais atona God nanda' maol nanda' epes hiasi Basef afa'ifi na'amba. Krais atona God nanda' maol nanda' epes hiasi sakwaha waf naumbihifi sataga opalef atelef salomana. Anen ina ata' okom mandanda'ma waf awafi esis sanda'afi, owa'. Ea' naso'afa maol inimba ma ogawalapa basef ananifi ma nonda' esis bousi sotaga opalef atelef sogalomana.
47005020	Ea' afa' dei' ofa' malogol Kraisi wawalapa basef ananifi. Isimba na'amba atin. God atona nofala epes hiasi banagambela malogof afa'igufi. Ea' waho'ofa Krais wa'ipas na'amba wa'i, “Ipa' pendakwaha waf naumbihifi ma petaga opalef atifilif pegaloma God.”
47005021	Aman anamba ina nanda' waf awafii, apa' God nakolasa awami ape'imi hiami hi'alam mafe'ma anen atona ea' kofagema ape'imi mapoma anen atona nofa'am. Anen nanda'am na'amba ma apa' mogape sisihipama anona mogofa' waf ananifi be'ef hilili'i.
47006001	Afa' wanda' maol Godi wandao'oma walomana. Dei' wa'ipipa banagambel na'amba wa'i, “God natopalopepa dowaf ea'. Na'amba ipa' ukup pese'epa waf afamba nagatopalopepa dowafafi, owa'i.”
47006002	Peme'. God naga'i na'amba na'i, “Nemaf ae' agati uwahipipafi afamba ame' basef ipe'ifi ea'. Nemaf afa'e ae' atopalopepa a'i efa'epa pigatanimai.” Peme'! Dei' atef nemaf God nagati uwahipipafi. Dei' atef God na'i ekwahomepa waf awafi nofa'apa mutanimai.
47006003	Afa' wandaiwa'ma epes siga'ipafa basef awafi ma maol Godi afa' wanda'ani. Isimba atis dei' wandaiwa'ma onda' anis hiahawasa waf awafi soha bo'wagah asasigahi sogowa, owa'atin.
47006004	Apa' dondol wihimba'ma epes hiasi wanda' maol Godii. Dei' wihimba'mas na'amba. Walutu banagefa endilisi ma nimanimi mamimami magatagamafa ma hiahaom ma'i mogahambombagafai.
47006005	Esis sahafa sanda'afa wanda' kalabus. Esis bousi sanda'afa tofalafa sa'ipafa awa awagon. Afa' wanda' maol numa'uni endilisi. Ina wa' gwa'aisi wape wa'oh andeande', owa'atin.
47006006	Wanda' waf bu'wafi hilili'i ea' wahapila gawa fasini, opalef awanelef walutu banagefa ma nimanimi. Wanda' waf bu'wafi ma anis epesi. Ofa' banagami Ambal bu'unai Godi, wanda' waf afamba endilisi ma ukup pagapagaila anis epes watopalopas. Ina wa'i basef malogof atogof, owa'atin.
47006007	Wawalapa basef endilisifi, wanda' maol banagambela banagami Godi. Afa' wahapila waf bu'wafi hilili'i si'i wahapila hiahawes wagapa'asi lagof biagof kwahisigili gagaili.
47006008	Anis epes sasa'ma agof afa'igufi a anis satalogofafa. Anis sa'i basef awafi sanda'i'ipamafa apa' anis sa'ipasa basef anis daiasa waf bu'wafi afa' wanda'afi. Esis ukup pandanda'mafa sa'i afa' epes wagambaso'ami, apa' owa', esis atis epes sagambaso'ami. Afa' waga'i endilisii.
47006009	Wanda'as na'amba, ina a' anin epen negawa afa', apa' owa', hiasi sogawafa. Afa' si'i epes ea' wagaga'i, apa' owa'atin. Afa' ata' wape namofa. God ata' nopagahofa bumbulita ma nagasindi'amonafa, apa' anen ina nahafa afuta, owa'.
47006010	Afa' opalef nimanilif endilisi, apa' owa' sonahafa dondol. Wape si'i isimba hiahawes akasi kwahusi apa' owa' waso'asa hiahaom afa'imi ma epes hiasi. Afa' hiahawes akafa si'i isimba kwahusi, owa' waf bu'wafi Godi fihimba'mafa wape si'i hiahaom hiamifai.
47006011	Ipa' Korin alipipai, ae' a'i basef hiafi bu'wafi fagape okom ae'ami awalapefa ipa' alihif hi'alef, ae' okom pelele' maimailipa a'owa' si'i agalopepa.
47006012	Ae' ina asopama opaf ae'afi isambalipa, owa'atin. Ae' okom maimailipa a'owa'. Apa' owa' ipa' apasopama opalef ipe'ilifi. Ea' ina a' mape opalef atifilif endilisi, owa'.
47006013	Dei' ae' ahamepa, ipa' si'i awasi ae'ipai. Ipa' a' ukup pelele' pindapindaili si'i ae' okom pelele' magamagailipa a'owa'.
47006014	Epes isimba owa' sogahapifa Godia, ipa' ina pelomas pepe pefe' atogon atin, owa'i, hapaisi. Dei' main, waf afamba usi'ifi ina fape atogon faloma waf afamba sogosambala basef Godi, owa'atin. Dei' maina owambi alip sondakolas atogon? Owa'atin.
47006015	Pa'i Kraisi Satan mape mofa' opaf atifif? Owa'atin endilisi. Dei' epes isimba sagahapifa Godi saloma epes isimba owa' sogohapifanaia sogofa' nomonas atifis, atiasi esis sonda' waf mamahefa? Owa'atin. Ina sonda' anef waf bu'wafi atifif, owa'.
47006016	Dei' a'ipipa basef ifimba esa'ma ukup ipe'ipi. Apa' ina andeande'ma mokolasa ipat Godi lu'unai nogaloma hiahaom baso'ami sandombam sanda' lotumami, owa'atin. Ipa' pegawa apa' atepa si'i ipat anamba God nagapaunai nomon. Si'i fowa' anen na'ias na'amba naga'i, “Anaf ae' epe elomas efe' la'afena esis ea' epe God asasiwai a esis wapani sepe epes ae'asi.”
47006017	Ea' Dembinai na'ias wapani na'i, “Ipa' pendakwaha esis pefe' pepe anagon daiagon. Ea' ipa' ina pihapila hiahaom alugumi awami, owa'i. Ama bola ese'epa opaf igifa'ipai.
47006018	Ama egape Ahamepa ipe'iwai ipa' pegape awasi amam nematawa ae'ipai. Dembiwai kofagewema banagami hiamii aga'ias na'amba.”
47007001	Ipa' alipipai afa'ipai endilisi, apa' ea' mofa' basef ifimba Godi endilisifi banagafi. Ea' mondelefata hiahaom amamba awami magape nomona alopi ambagof ape'isi ea' mondape be'epa ombel mondahapama God mila waf endilisifi hilili' a'owa'i.
47007002	Ipa' dei' pendaso'afa opalef ipe'ilifi. Afa' ina wanda' anin epen ipe'ini awen a'a wahambombaga anin, ondololaepa anin epena hiahaom ananimi, owa'atin.
47007003	Ae' agawalapa basefa ipa', ina a'ipipa a'i kofagema ipe'imi atom, owa'atin. Ae' a'ias a'i afa' wase'epa opalef afa'ilifi ipa'. Wanda'as na'amba ma i'i ipa' pegaga'ma, afa' oga' ogalomepa. Apa' i'i pegape namipama, afa' wapani ope namofa olomepa.
47007004	Ae' okom mandanda'mepa endilisi ipa' pape andeande'. Andagala a'owa' ma ipa'. Nimanimi magatagama ae'i hiami, apa' owa' okom ae'ami mapomago ipa', isimba atis dei' sanda' opaf ae'afi fape sa'ombel sonehe endilisi.
47007005	Fowa' afa' wafi'i ogataga itap lu'upa Masedonia ma anamba wapani, alop afa'ipi ina papoma noma'w kwasakwasala, owa'atin. Nimanimi mamimami hiami matagamafa, sa'i basef banagafi safitap salomafa. Ea' ombel mahafa ukup palapafe'.
47007006	Apa' God nowa' banaga epes isimba opalef nimanilifi nasapa' Taitus natagamafa nowa' banagafa.
47007007	Ina Taitus atona natagamafa dei' God nowa' banagafa, owa'atin. Ipa' pewa' banaga Taitus, isimba atis dei' God nowa' banagafa wapani. Taitus na'ipafa na'i ipa' ukup pehafel a'owa' ma pa'i pegatolowe ea' opalef ipe'ilifi falopa fowa' pagase'e akafimi ae'. Ea' nomonas ipe'isi sohafel a'owa' ma pegape opalef atelef pegalome. Isimba atis dei' sonahe a'owa' ikila' fowa'.
47007008	Endilisi ae' egawa basefa pas anda'as sali' sagafo'owi fanda' opalef ipe'ilifi iwanilif, apa' ae' ina opaf iwanifa isimba, owa'. Endilisi, fowa' ae' nembel a' nimanimbil apa' dei' owa'atin. Ae' egawa pasa basef ifimba fanda' opalef ipe'ilifi nimanilif, apa' owa', amambai nogota bandataimi atom.
47007009	Apa' dei' ae' sonahe. Ina sonahema basefa pas isimba fanda' ukup ipe'ipi iwanip, owa'. Ae' andagalama amamba a' manda'epa ea' pambema nelelemb pafe'ma God. Ae' egawa God atona nawalapai nimanimi amamba ipe'imi ma nagatopalopepa.
47007010	Waf Godi na'amba. Nimanimi maim anen nagawalapami manda'apa mombema nelelemb mefe'ma anen nokwahomapa waf awafi nofa'apa mogotanimai. Apa' ina a' nelelemb nimanilimba nimanimi amamba God nagawalapami, owa'atin. Apa' i'i opalef nimanilifa waf itapafi, afambai dao' awafi fagawalapai waf saga' sagafe' wambel awambiliafi, hapaifi.
47007011	Ipa' ukup pendape andeande'ma nimanimi amamba ipe'imi. God nanda'am mawalapai waf bu'wafi fafifafi hiafi ma ipa'. Amamba maso'mepa pasafel kwafalisa pegenandona waf ipe'ifi. Ipa' ambagof awagofa epen inimba ipe'ini nanda' waf awafii, isimba atis dei' ombel mehepama basef aga'ipipaefa okom wandafunai Godi. Opalef ipe'ilifi falef a'owa' ma pa'i pegatolowe ea' banagepama pigasindi'amona epes isimba sanda' waf awafii. Ipa' pagalo'ma epen inimba napani laogon. Panda'as na'amba dei' ma pihimba'ma epes hiasi waf awafi kofagefa akepa ma hiahaom amamba mogatagamipai.
47007012	Ea' endilisi fowa' anda'mepago basef ifimba, ae' ina okom mapoma epen inimba nanda' waf awafii, a'a inimba nagame' akafimi ma waf afambai, owa'. Ae' a'i waf ipe'ifi fetaga fendawalap alihifa naep Godi ma pegegawaf andeande' na'amba. Ipa' ukup paipailafa a'owa'. Ea' isimba atis ae' fowa' anda'mepago basef ifimba.
47007013	Waf afamba ipe'ifi fanda'afa wandagala fowa' banagafa. Apa' ina afa' atofa wandagala, owa'. Taitus wapani nandagala a'owa'. Dei' main, ipa' hipai panda' ambal ananili a' lapoma noma'w. Afa' wati isimba atis, asonahafa a'owa'.
47007014	Fowa' andagalaepa asa'ma agof ipe'igufi lu'wagofa nogohnaep Taitusi ea' dei' ae' ina ambal aola waf afamba, owa'atin. Basef hiafi afa' waga'ipipafi ifimba endilisifi. Ea' na'amba atin basef fowa' wagasa'ma agof ipe'igufi ma nogohnaep Taitusi, ifimba wapani fataga fendasali alihif, ifimba endilisifi atif.
47007015	Fowa' anen nafe'mago ipa', ipa' hipai paso'ana opalef paila basef ananifi ombal mahepa ma pegasambalif. Anen ata' okom mandanda'ma isimba atapis dei' okom ananimi maimailipa endilisi.
47007016	Dei' ae' andagala endilisi ma egegawa ipa' hipai panda' waf hiafi andeande' datima.
47008001	Ipa' alipipai, dei' a'i i'ipipa ma ata' pegegawa waf esis sios Kristen hiasi sagape analemb walemb itap lu'upa Masedoniai. God natopalopas nihimba'mas waf bu'wafi sagatopalopa anis daiasafi.
47008002	Nimanimi lu'wami matagama esis ea' amamba magwamba opalef asasilifi a'owa'. Ea' nogota atamba esis sape hiahawes akas endilisi. Apa' owa', owa'atin esis sofa' dagala lu'unai nalomam. Ea' esis ukup pandanda' ma anis Kristen daias kwahusi, satama moni mais hiasi ma sogatopalopas.
47008003	Ae' egawas ea', awalapas a'ias sandawalap alihis. Isimba hiahawes kwasala'wis saga'omasi esis ilama sogaso'asas, esis saso'asas. Apa' ina saso'asa isimba atis, owa'. Saso'asa anis hias wapani. Ea' asataga wamasa hiahawes endilisi. Esis sandaila ukup asasipi atip.
47008004	Ea' esis banages a'owa' ma afa' sa'i uga'i aho'ma sonda' maol sogaloma anis Kristen daiasa sogatopalopa epes Godi kwahusi sagape itap lu'upa Judiai.
47008005	Fowa' afa' ukup pandanda' na'amba wa'i atiasi esis sogaso'as anin moni. Apa' owa' esis ata' sali' saso' esis atisa Dembinai ma main, saila okom Godi saso'afa nelelemb asasilimbi afa' wapani ma sogaso'afa anemba otamba sogotopalopa Kristen kwahusi.
47008006	Fowa' Taitus nasa'ma maol inimba ma ipa' pagatopalopa Kristen isimba dowaf. Isimba atis dei' afa' banagefa ma anen notopalopepa ma pigambifa maol inimba ahi'igalan.
47008007	Alipipai, hiahawes hiasi ipa' panda' waf fasifi a'owa', pikila' anis daiasa waf afambai. Ipa' pahapifa God banagambel. Ambal bu'unai Godi nase'epa gawa nasa'mepa ma pegawalapa basef bu'wafi. Ipa' pasafel endilisi ma panda' maol Godi ea' ukup paipailafa wapani. Ipa' panda' waf afambai fasifi na'amba. Dei' afa' wa'i ipa' pendanda' anef waf bu'wafi wapani. Petopalopa esis Kristen kwahusi pese'as anis hiahawes dowaf.
47008008	Dei' ae' ina a'ipipa dindinip, owa'atin. Doko' a'ipipa ma waf esis Kristen sagape Masedoniai. Esis sape wamasa hiahawes endilisi apa' owa', ukup pahafel endilisi ma sagatopalopa anis daias dowaf. Dei' a'ipipa basef ifimba ma ewaloga waf ipe'ifi ukup pagapagailasafi egegawaf. Fape be'ef endilisi si'i anis Kristen, a'a owa'?
47008009	Aho'! Ipa' pegawa ufia'w dembinai Jisas Krais nagatopalopapa dowafa'wi. Ufia'w akwamba na'amba. Fowa' anen hiahaom hiamunai, apa' dei' a' nataga wafinai endilisi. Natopalopepa dowaf nataga nape kwahunai, ea' isimba atis dei' ipa' pefa' waf bu'wafi faloma hiahaom hiami bu'wami.
47008010	Nomonas ae'asi isi'i dei' awalapasoma ipa'. Doko'igil ipa' pali'a anis daias ukup pehafela pagatopalopa anis daias wamasa hiahawesi ea' panda'as pali'.
47008011	Isimba atis dei' penda'as pimbifas. Ipa' fowa' ukup pehafel kwafalis atis a'owa' ma pegatopalopas. Ea' dei' wapani na'amba atin kwafalis atis penda'as hi'indalas dondo' na'amba atina hiahawes saga'oma ipe'i.
47008012	I'i ipa' ukup pehafel endilisi ma pegatopalopas paso'as dondo' si'i hiahawes saga'oma ipe'i, na'ambai God natilis na'i waf bu'wafi ma okom ananimi. Apa' hiahawes ipa' akepamasi, God ina okom mandanda'mas, owa'.
47008013	Ae' ina a'ipipa petopalopa anis asogape andeande'ma ipa' pegape awepa, owa'atin. A'i ipa' hipai pendape dondo' na'amba atin.
47008014	Dei' nogota ata'e hiahaom ipe'imi amamba matopalopa epes isimba hiahaom akasi. Ama anaf ipa' hiahaom akepa, hiahaom asasimi motanima motopalopa ipa' hiahaom akipai. Penda'as na'amba ma pegape dondo'epa atin.
47008015	Amamba si'i Baibel na'iam naga'i, “Epen negefa' hiahaom hiamii, amamba ina ahiam si'im kwaef a'owa', owa'atin. Apa' epen negefa' hiahaom kwaia'umi, anin ina waowaola anis maefah, owa'atin.”
47008016	Ae' anifela God, anen nasa'ma okom Taitusi a' nomonas atifis si'i ae'. Ea' okom mohafel a'owa' ma nogatopalopepa.
47008017	Anen ina naila basef afa'ifi atifa osapa'ana nogafe'mago ipa', owa'. Anen okom mohafel wapani ma maol inimba. Ea' dei' okom ananimi atom na'i nefe'mago ipa'.
47008018	Ea' afa' atiasi osapa' anona alipunai nofo'o nolomanago. Dei' main, aman anamba agilinai ma esis Kristen hiasi nanda' maol nagawalapa basef bu'wafi Godi.
47008019	Ina isimba atis, owa'. Esis sios hiasi sandandepana ma nofe' nolomafa ogofa'o otamba ipe'imbai ma ogatopalopa Kristen isimba kwahusi. Maol inimba afa'ini ukup pagapagailasani. Afa' onda'ana ogasa'ma agol Dembinai atogola wigihimba'ma epes hiasi sogogawa opalef afa'ilifi fehafema ogatopalopas.
47008020	Afa' wandaiwa'ma anin epen niga'i basef awami ma waf afa' wanda'afa ugumafi otamba ambamba hiambai ipa' paloma anis daias panda' ofambai. Isimba atis dei' afa' wa'i osapa' owamafa anamba nifi'i nefe'mago ipa'.
47008021	Afa' ukup pandanda'ma onda' waf bu'wafi atefa epes hiasi. Ina naep Dembinai atip, owa'. Nogohnaep epesi wapani.
47008022	Ea' afa' wa'i osapa' anona owamafa afa'inai daiana nifi'i nolomago amom biam. Dondol afa' wagwambana wandondomana ma maol hiani nanda'ani naninani. Owa' wati anen okom mohafel endilisi ma nonda'an. Dei' anen nogawepa endilisi na'i ipa' panda' waf bu'wafi atifi. Ea' anen banagona a'owa' ma nogatopalopafa umafi otamba ambamba ogafo'o.
47008023	Taitus ipa' pegawana. Afa' wandao'oma wanda' maol atini ma wagatopalopepa. Alipumi biam mofo'o mogalomanai mofa' malogof esis sios hiasii mofo'o. Amom manda' maol Krais magasa'ma agol ananigili.
47008024	Ea' ipa' pihimba'manago waf pigati uwahipisafi ma amom wanom ama esis sios hiasi hi'ilas sogogawa endilisi waf afamba ipe'ifi, ma sogogawa wapani afa' ina sonahafa ma ipa' dowaf, owa'atin.
47009001	Ipa' pegawa ea' ma maol bu'wani pagatopalopa esis amam nematawa Godi hiahawes akasi. Ea' ae' ina enda' anif basefa isimba, owa'.
47009002	Ae' egawa ea', nelelemb ipe'ilimbi basafela panda' maol inimba ea' dondol agasa'ma agof ipe'igufi ma nogohnaep esis Kristen sagape itap lu'upa Masedoniai. Aga'ipas na'amba a'i, “Afagol gagalimba gagali'i esis Grik asanda'as dumbulidombol ea' ma sonda' maol inimba.” Ea' esis same' basef ifimba ma ipa' ukup pehafema maol inimba. Dei' isimba ea' sasa'ma esis Kristen Masedoniai hiasi ma sonda'am wapani.
47009003	Apa' ae' andaiwa'ma basef afa' wagasa'ma agof ipe'igufi ma esis Kristen Masedoniaisi atiasi fegataga falafifi atif, owa'. Isimba atis dei' esapa' owapepa ipe'imi wanom mefe'mago ipa'. Andeande'ma ipa' dumbulidombol pegape si'i aga'ipipas.
47009004	I'i owa', anis Masedonia sifi'i solome siti ipa' ata' owa' penda'as dumbulidombola, afa' ambagof awagofa isimba ea' ipa' wapani pelomafa. Dei' main, afa' wali' wa'ipipas wa'i ipa' penda'as dumbulidombol ea'.
47009005	Ea' ae' okom mandanda' a'i i'ipa amom alipumi wanom dindinipa muli' mofo'o motagamepa ma mondondomba otamba ambamba ma'umba pali' pa'ias pa'i pegaso'asambai. Ea' penda'as na'amba ma nemaf ae' egafo'o penda' otamba ambamba hiambai dumbulidombol bo'oh. Ambamba afa' ina wasapa'epa dindinipa pegambe'amba, owa'. Ukup ipe'ipi atip pandanda' ma pegaso'asamba.
47009006	Ipa' ukup pendapoma epen inimba nagawa gwa'aisi kwasala'wisii. Anaf anin negala'as sotaga kwasala'wis. Epen nagawa haesii anaf nela' hiasi.
47009007	Ea' ipa' hipai ata' pili' ukup pindapaipa andeande' atona atin ea' pila nomonas isimba atis pese'as hiahaom. Na'amba anin epen okom iwanima negaso'as hiahawes ananisi a'a anin daian ni'i anis daias si'ipan dindinipa negaso'as na'ambai, owa'. Dei' main, God okom maimaila epes isimba sonogahasa sogaso'as hiahawasi.
47009008	God anen ilama nogase'epa hiahawes bu'wasi hiasi ipa' ma atiasi ipa' si'ipamas endilisi. Anen nanda'as na'amba ma nimaguf hiafi ipa' penda'as pegaso' anis daias ina atiasi hi'ilas, owa'. So'oh atapis. Ea' ipa' a' hiahaom hiamipa penda' maol bu'wani hiani naninani ma pegatopalopa anis daias wapani.
47009009	Si'i Baibel na'ias naga'i, “Epen inimba naso'as hiahawes hiasi epes isimba hiahawes akasi. Ea' epes hiasi hi'alas ukup papoma waf usi'ifi hilili'i ananifi atapif.”
47009010	Dondol God naso'as nalelef gwa'aisi hiasi saga'asi epesa ea' naso'as gwa'aisi sasisasi hiasi epesa soga'as. Ea' bola a' nese'epa hiahaom ipa' wapani ma pegaso'asam anis epes daias. Ama hiahaom amamba ipe'imi mogataga lu'um a'owa' ma pegaso'asam wapani, si'i anin epen nagawa nalelef gwa'aisii ma a'i owa' main, nola' gwa'aisi hias a'owa' nofa'as.
47009011	Atiasi ipa' a' hiahawes hiasi ma dondol la'ifipama pegaso' alipisi kwahusi ma hiahawes hiasi. Nemaf mamahefa afa' ogofa' hiahawes isimba ipe'isi ma ogaso'asas alipisi isimba, waf fasifi ipe'ifi fanda' epes sanifela God.
47009012	Ipa' penda'as na'amba ma pegatopalopa alipisi isimba amam nematawa Godi ma waf afambai, ipa' panda' maola pagatopalopa epes isimba waowaola hiahawasi. Ea' ina a' isimba atis, owa'atin. Ipa' panda' waf afambai pasa'ma epes hiasi ma sogasa'ma agol Godi soganifelona a'owa'.
47009013	Waf afambai ipe'ifi fandawalap alihigima fihimba'ma epes hiasi ma ipa' pagaila basef Godi andeande'. Ea' anis epes daias wapani sosa'ma agol Godi lu'wagola ipa' pagaila basef bu'wafi Kraisi pawalapefa pagatopalopa esis saloma anis daias wapani hi'agalas.
47009014	Ea' esis atiasi ukup pelele' pipilipa a'owa' ma sondabetena ipa'. Dei' main, esis sogawa ea' waf Godi nagatopalopepa dowafafi fape lu'wif a'owa' ma ipa'.
47009015	Waf afamba God nagaso'apafi, amamba lu'um a'owa'. Ea' apa' basef akapa ma mi'i basef mogonandenaefam hi'igalam, owa'atin. Apa' a' mundanifela Goda waf afamba ananifi.
47010001	Ae' Pol ahali'ipa nimanis aila waf Kraisi sa'umbilifi si'i anen nanda' okom ananimi mogafe' lafela epes hiasi. Dei' anifelipa ma anis hiahawes atifis. Anis epes sasapagae sa'ipi na'amba sa'i, “Anen ata' nape nagaloma apa' nanda' anen nafe' sa'osa'ona nafe' lafel, apa' nogota atamba nafe' napani laogon nanda' banagafima apa'.”
47010002	Ae' ihali'ipa na'amba. Anaf ae' egatagamepa, ipa' solawaipa. Na'amba pasasapa'e ese'epa basef banagafi si'i ae' okom ma'i egawalapefa anipa. Ae' ewalapefa ipa' paga'i afa' wafe' wagaila waf awafi itapafii.
47010003	Endilisi, afa' wape wagafe' itap apa'e, apa' ina wape wanda' wandaf si'i epes itapasi sagapa', owa'atin.
47010004	Hiahaom hiami sagapa'ami afa' wagahapilami amom ina itapami, owa'atin. Amamba banagami Godi, la'ifimi ma migindiwa indalelemb banagami bounai Seteni.
47010005	Afa' wigindiwa nomonas epes isimba owa' endilisisia. Ea' waf hiafi fagasopama ufia'wa epes sa'i sogogawa Godi, afamba afa' windiwaf wasopamaf wapani. Ea' afa' wasindi'amona nomonas hiasi apa' epesi ma monda'as usi'is sigaila okom Kraisi.
47010006	Afa' dumbulidombol wape ohafa ipa'. Ama i'i ipa' pigaila basef hiafi afa'ifima, dao' afa' atiasi ogwamasa akafimi awami epes hiasi sogosambala basef Godi hi'ilas.
47010007	Ipa' pati hiahaom magape naep ipe'imi atom ando' atogini, nomon owa'. Dei' piti hiahaom kofagema. I'i epen mamahina banagen niga'i anin epen Kraisi, dao' anin a' nendegawa afa' wapani wape epes Kraisi.
47010008	Dembinai naso'afa agof lu'wagufi afa' ma onda' maol inimba ananini, amamba mogowa' banaga hapif ipe'inii. Amamba ina mohambombagepa, owa'atin. Ama ae' i'i egasa'ma agof afa'igufi atogofa maol inimba Dembinaii, atiasi ae' ina a' ambal aola isimba, owa'.
47010009	Apa' ae' andaiwa' endilisi ma ipa' pi'i ae' agaumbalipa dowafa anis pasa basef ifimba ae'afi, owa'.
47010010	Dei' main, anis epes sa'i, “Aho', pas basef ananifi nimanif a'owa' ea' banagafi ahifif a'owa'. Apa' owa' anen nafi'i natagamapa ma magatolona naep ape'ipi, ina banagona ea' basef ananifi falafifi atif.”
47010011	Epes saga'i basef ifimbai, ata' ukup pendanda' andeande' sondogawa na'amba. Afa' wape laogon ea' wanda' basefa pas atisa ipa'. I'i afa' ope olomepa, a' onda' waf afambai atef si'i basef ifimba wanda'ef fagail pasi.
47010012	Afa' ukup hiahaop dei' wandaiwa' ma uga'i afa' wandati na'amba atin si'i epes sagasa'ma agof asasigufi atogof lu'wagufi, owa'. Epes isimba sandawaloga waf asasifi ma ikwaf ukup asasipi atip. Ea' sandawaloga atin na'amba. Esis isimbai owa' sogogawaia, ukup magahasi.
47010013	Apa' afa' wandaiwa'ma ogatolapai ikwaf afa'ifi ma ogasa'ma agof afa'igufi ilif a'owa', owa'atin. Afa' ondaila ikwaf God nogawalogafafi ma nagaso'afa maol ananini. Afa' waila isimba ea' wafe' wataga ma ipa' wanda' maol inimba. Ea' wasa'ma agof afa'igufi ma maol inimba atin.
47010014	Afa' wame' basefa God wailif wafo'o watagama ipa' dondo' ma alol anen nandandepafamal afa'i. Ea' afa' ina umbisila' alola maol inimba ma wagawalipipa basef ananifi, owa'. I'i afa' owa' ome' basef ananifi naga'ipipafi ugi'mifa, dao' afa' a' umbisila' alol. Owa', owa'atin. Afa' wafo'o ofa'ago basef bu'wafi atif Kraisi fatagamepa.
47010015	Ea' afa' ina umbisila' alola ogasa'ma agof afa'igufi atogofa anin maol anis epes daias sanda'ani, owa'atin. Afa' ukup pandanda' pafe' banagep na'amba. Maol inimba afa' wanda'ani, ipa' atiasi pihapifa Krais banagepa pikila' fowa' pali' pagahapifana ma negataga lu'win la'afena ipa' nigikila' fowa'ini. Afa' wa'i onda'an dondol nendahama ikwaf God nagaso'afafi.
47010016	Wa'ias na'amba ma afa' ata' ogofa' basef bu'wafi Godi ogafo'o laogon anep itap pagape alafugaha ipa' ganimba wa'ili. Ama afa' ina umbisila' ofe'ma maol anona amani osa'ma agof afa'igufi dowafa anin maol aman anamba nanda'an ea'i, owa'.
47010017	“Epen sonogahani anin a' nendagala ma Dembinai atona.”
47010018	Dei' main, apa' mogawa epen mamahina negasa'ma agol ananigili atigili, anin agol akana naep Dembinai, owa'atin. I'i Dembinai nogasa'ma agol anin epeni, dao' epen inimba atin nefa' agol endilisi.
47011001	Ae' a'i ipa' pekwaha ae' ma ata' enda' anif basef falafalafifi kwasakwasala. Aho', ipa' ata' kwahowae.
47011002	Dei' main, God okom ma'ima'i epes a'owa' ma na'i nondandepasa sogape ananisi atis. Ama waf afambai atef ae' okom ma'ima'i ipa' a'owa'. Aho', ae' andandepepa ea' ma pegaso' anona aman atotona, anen Krais. Ae' a'i ese'epa pefe'ma anen si'i nemata'w aiawai'wi kwagape bo'okw endilisi.
47011003	Apa' owa' ae' ombal mahe. Na'amba ukup ipe'ipi a' awep ea' pekwaha waf afamba pegape hilili' nomonas sogapoma Krais atona si'i fowa' gani ul anamba gawainai nagambaso'ma Iv.
47011004	Dei' main, anis epes safi'i satagama ipa' sawalapa basefa anona Jisas daiana, anen ina Jisas anamba afa' wawalapa basef waga'ifani, owa'. Ea' ipa' dei' apefa' anona spirit ambal daiana, ina Ambal bu'unai Godi fowa' ipa' pegefa'ani, owa'. Ea' ipa' apefa' anif basef daif, ina basef ifimba bu'wafi Godi pagame'ef ea' ma afa'i, owa'. Epes isimba safi'i sambaso'mepa sa'i anif basef daifa anona Jisas daiana la'afena ipa', ea' pa'i aho'ma epes isimba pandagalamas pa'i basef ifimba bu'wafi.
47011005	Peme'! Ae' ina okom mandanda' a'i ae' gawa ake ape lafela amom “Aposel amamba ipe'imi magali'i,” owa'atin.
47011006	Endilisi ae' ina egawa a'owa' ma waf afamba egawalapa basefafi, owa'. Apa' ea' hapaini, gawa ae'ani ma basef Godi ina bandan, owa'. Nimaguf hiafi ma waf hiafi afa' wanda'afi wihimba'mepa gawa inimba hiani ma ipa'.
47011007	Ipa' pegawa afamba ae' awalapa basef bu'wafi Godi ma ipa', ina efa' anemba otamba ma isimba, owa'. Anda' waf afamba atalifa ae' afa' lafela agasa'ma ipa'. Dei' main? A'i waf afamba anda'afi awafi a'a? Owa'atin.
47011008	Ae' efa' moni maisa anis Kristen sios sagape anagon daiagini satopalope anda' maola egatopalopepa. Waf afambai si'i egefa' hiahawes asasisi dowaf.
47011009	Fowa' ape agalomepa ata' waowaola hiahawes, nogota atamba ae' ina ahali'ipa ma hiahawes isimba, owa'atin. Dei' main, amom alipumi makwaha itap lu'upa Masedoniai mafi'i matagamepa muwapanimi hiahawes isimba ae' waowaolasi. Ea' ina ahali'ipa kwasakwasala ma pagase'e otamba mais, owa'atin. Ea' atiasi wapani enda'as na'amba atin ina ihahali'ipa ma anis hiahawes, owa'atin.
47011010	Basef endilisifi Kraisi fape ae', isimba endilisi atis. Ea' anif basef wapani endilisifi atif, ifimba na'amba. Anamba hiagoma esis Grik sagapoma ina atiasi anona aman atotona la'ifina ma nogahefa ufia'wa ae' egasa'ma agol ae'agilima waf afamba egefa' otamba maisa ipa', owa'atin.
47011011	Pa'i ae' asa'ma agol ae'agili na'amba ma main? Asa'ma agola egapa'aga ipa'? Owa'atin. God nogawe ea', okom ae'ami maimailipa.
47011012	Apa' anom amam ma'i molaoma ufia'wa mogasa'ma agof amamugufi atogofa ma'i mogataga na'amba atin si'i afa' ma naep epesi. Ea' anda' maola agasopama amoma ufia'w akwamba. Ae' atiasi enda'am na'amba atin epe.
47011013	Amom amamba aposel magambaso'ami manda' maol baso'aminii. Amom mondola'waifa amom aposel Kraisi dowaf, owa' magambaso'ami.
47011014	Ea' ipa' ina pesafel gogolalasipa ma amamba, owa'i. Apa' mogawa Satan atona nondola'waifa ensel nogogala'i nagafe' hiagoma.
47011015	I'i amom manda' maol ananinii wapani mondola'waifa sanda' maol bu'wani waf fasifii, inimba ina anin mae lu'wani, owa'atin. Anaf amom a' mofa' akafimi awami mondahama maol amamini.
47011016	Doko' ali' a'ias, dei' a'ias wapani a'i anin epen ina a' okom mondanda'ma ae' ni'i ae' okom magahai, owa'. Apa' dei' ae' a'i ipa' ata' pi'i aho'me i'i basef si'i epen okom magahani. Pi'i aho'me esa'ma agol ae'agili sonehe kwasakwasala.
47011017	Ae' ina aila Dembinai a'i basef ifimba, owa'atin. Ae' a'i si'i ukup pagaso'asi ma banagewe egasa'ma agol ae'agili atogol.
47011018	Epes hiasi saila waf itapafi sasa'ma agof asasigufi atogof, ea' ae' a'i enda'as wapani. Dei' i'ipipa anif basef si'i epen okom magahani.
47011019	Ipa' hipai gawaipai atipa. Ea' ipa' ukup pehafel a'owa' pa'i aho'ma esis ukup pagaso'asi sagase'epa basef putuputa'afi ipa'.
47011020	Endilisi, ipa' ina pa'i aho'ma esis isimba ukup pagaso'asi atis, owa'. Ipa' pa'i aho'ma amam mamahoma mogambaso'ami mafi'i mahokolepa pagafe' lafela amom. Amom mogofa' hiahawes hiasi ipe'isi masa'ma agof amamugufi atogofa mopa'agaipa ma mogopagaha amagah ipe'igahi. Amom manda'epa na'amba dei' pa'i aho'mam.
47011021	Amom manda' waf awafi fikila' afa'. Ea' afa' ina banagefa onda' waf afamba amom manda'afi, owa'atin. Dei' ae' ata' i'i basef si'i epen okom magahani. I'i anin epen banagena negasa'ma agol ananigili atogola, ae' wapani na'amba atin.
47011022	Amom Hibruimi ma, ae' wapani. Amom amam Israeli ma, ae' wapani. Amom wambota Abrahama, ae' wapani.
47011023	Ae' dei' aga'i si'i epen okom magahani endilisi. I'i monda' maol Kraisi ma, ae' wapani anda' maol Kraisi ikila' amam. Ahifimi numa'umi, amamba ae' ikila' amam ea' kalabus wapani anda' kalabus ikila'am. I'i anis epes sogaham hihif a'owa', isimba wapani ikila'am endilisi. Nimaguf hiafi ae' felefele' ma egaga'.
47011024	Wanif bif Juda sahe wip banagambel hiafi timbi tambel 39-pelaif.
47011025	Nimaguf wanif sahe melu'uta. Anef nemaf sahe otamba. Galahowa awasiwa wanif ea' aowe naoh embel. Ea' nemaf si'ifi atetef owamb si'imb atotomb ae' alemb ala naoh embel la'afen.
47011026	Dondol ae' agafe' lauguni ufia'w lau'wi. Ae' a'i higilili ewala walembeh. Amom amamba manda' waf awafi manda' wali magafe' ufiawai ma'i mehe. Esis asimbel atembel Judaisi sa'i sohambombage ea' epes isimba owa' Judaisia wapani sa'i sonda'e aowe. Anis epes sa'i sonda'e aowe taun ea' anamba itap wafigima wapani, naoh embel wapani. Ea' anom alipumi magambaso'ami wapani ma'i mohambombage.
47011027	Ae' anda' ahifimi hiami mamimami endilisi. Owambeh hiembihi danda ina a'oma ambeh, owa'atin. Nimaguf hiafi ina a' anis gwa'aisi embel mais, owa'. Iap pase'e nolomahe a'i ega' atin. Anif nimaguf daif hiafi elelama gwa'aisi, luwaguf mais ake nomanamb bae.
47011028	Ea' ina a' isimba atis, owa'atin. Nimaguf hiafi ae' nomonas salasafe' hiahiasa esis Kristen hiasi sagape hiagomai sape sa'imama? Sahapifana banages, a'a owa'?
47011029	Epen mamahina owa' banagena, ae' wapani ina ame' banagewe. Ea' epen mamahina newa ma waf awafi, ae' wapani ame' akafimi aloman.
47011030	I'i ae' egasa'ma agol ae'agilima, esa'magola hiahawes mais sihimba'mepa sawalapa ae' owa' banagewea.
47011031	God, anen God Dembinai Jisasi Ahamana wapani, apa' mondasa'ma agol ananigili lifilafi! Anen nogawa basef ifimba doko' ali' aga'iefi ina ambaso'am, owa'atin.
47011032	Fowa' wambel Damaskus, dembinai gavman nagape lafela dembinai king Aretasi anen nanda' amom malutu mugumafi uta indalelemb sagawis taun Damaskusi. Anen na'i nombale'e.
47011033	Owa' anom alipumi mafi'i manda'e atolo'w folaf malae iwalai uta sa'utai indalelemba taun inimba ando'. Isimba atis dei' akwaha lagof gavman anambai ea' afa' afe'.
47012001	Ina ano'w ufia'w daia'w, owa' ae' endasa'ma agol ae'agili atogol wapani. Anda'as na'amba ina la'ifisa sogatopalopapa, owa'. Apa' diaogo, ae' endanda'as. Dei' ae' a'i i'i basefa anin koh dondo'aha basef fape fandambahi'i God nagawalapamef ae'i.
47012002	Ae' egawa anona aman Kraisi, basef ananifi fagape na'amba. Fowa' afagof 14-pelaiguf fafe'ma ea', God nofa'ana nalota heven nagafe'ma wanifigini gani ilif. Anen nani ambal atol lalota a'a naloma alop nalota, ina egawana. God atona nogawana.
47012003	Ea' ae' egawa aman anamba God nofa'ana nalota heven. Anen nani ambal atol nalota a'a alop papaona nalota ae' ina egawana, God atona nogawana.
47012004	Gani heven anen name' basef hiafi fafifafi epes owa' la'ifisa siga'if digaia God nandaiwa' ma epes sogawalapefia.
47012005	Ae' a'i esa'ma agol aman anambai lu'wagol. Apa' agol ae'agili owa'. Ae' i'ias i'i ae' owa' banagewea, ea' isimba atis esa'ma agol ae'agili.
47012006	Endilisi, i'i ae' i'i esa'ma agol ae'agili atogolai, ae' ina si'i epen okom magahani, owa'atin. Dei' main, atiasi i'i endilisi atis. Apa' owa', owa'atin. Ae' andaiwa'. Na'amba anin epen ni'i ae' epen bu'uwai a'owa' ikila' waf fe' poe ki ae'ani. Ae' a'i ipa' piti waf ae' anda'afi peme'e ma basef ae' aga'iefi. Ea' na'amba atin ipa' pegawa waf ae'afi andeande'.
47012007	Basef ifi'i God nigihimba'mef ae'i lu'wafi a'owa' endilisi. God nandaiwa'ma egasa'ma agol ae'agili a'owa'. Isimba atis dei' nase'e anom hiahaom si'i higatai mape alop ae'api ame' akafimi, amamba anona ensel Satan nasapa'ana nagafi'ii ma nogase'e akafimi ae'. Amamba magatalogofa ae'i ma ina asa'ma ae', owa' owa'atin.
47012008	Ae' andabetena Dembinai wanifa anen ata' negelefata hiahaom amamba ma ae'.
47012009	Owa' anen na'ipi na'amba na'i, “Ae' atopalopena dowaf, waf afamba banagefa ina'. Dei' main, banagami ae'ami amamba manda' maol banagambel endilisi ma epes owa' banagasia.” Ea' ae' dei' ina ata' okom iwanim, owa'atin. Ae' sonahe a'owa' ma amamba ma banagami Kraisi mogapaowe.
47012010	Isimba atis dei' maol inimba Kraisi atin, ae' ina banagewe, owa'. Esis sanda'me waf awafi ea' sanda'me nimanimi mamimami hiami, anis sahambombage. Ea' hapaimi. Ae' andagala ma hiahaom amamba. Aho' afamba ae' owa' banagewea, nogota atamba ae' banagewe endilisi.
47012011	Basef ifimba ae' aga'iefi ifimba basef putuputa'afi a'if si'i epen okom magahani. Apa' ipa' pesa'ma ae' dei' a'if na'amba. I'i ipa' pasa'ma agol ae'agiliea, afamba waf usi'ifi. Apa' owa', owa'atin. Endilisi ae' epen falafuwai, apa' ina afe' lafela amom amamba “aposel ipe'imi” magali'i, owa'atin.
47012012	Ae' ewa' banaga okom ae'ami anda' numa'umi hiami la'afena ipa', awalapai ametal hiani aposeli. Amamba na'amba. Banagami si'i God nanda'ami mataga hiami mamimami la'afena ipa' mandahama maol Godi. Sati banagami amamba, esis bolalas kwapete'as. Banagami amamba mihimba'mepa ae' aposel endilisiwai.
47012013	Ipa' ina pape lafela anis Kristen sios sagape ganiganii, owa'. Ipa' palomas pape dondo' atina waf hiafi ae' anda'mepafi. Apa' anef waf awafi anda'mepaf ipa' atipai ma esis owa'i, afamba na'amba. Ae' ina endelaepepa anis hiahawes ipe'isi, owa'atin. Dei' ae' a'i uwahipigai, ipa' ukup pese'epa waf afamba awafi anda'mepafi pekwahomeaf.
47012014	Dei' anda'as dumbulidombol efe'mago ipa' ma a' wanif ea' ae' ina atiasi ehendo' hiahawes ipe'isi, owa'. Dei' main, ae' andaiwa'ma egefa' hiahawes ipe'isi, owa'. A'i ifa'ai ipa' atipa. Ipa' pegawa ipa' si'i batawis. Ina andeande'ma esis awasi sogolaoma hiahawes sokolasis sogatopalopa mamasas asasisi, owa'atin. Esis mamasas atis dao', sanda' maol solaoma hiahawes sakolasis satopalopa batawisas.
47012015	Ae' okom ma'ias a'owa' ma egakwaha hiahaom hiami ae'ami ea' elelama ambal ae'ali wapani ekwahola egatopalopepa. Ae' okom ma'i na'amba. Waf ae' okom magamagailipamafi fataga fape lu'ufa a'owa' atapif fikila' fowa'. Apa' waf ipa' ukup pagailimafi afewala sa'osa'of a'owa' atapif fape.
47012016	Ea' ipa' pegawa fowa' ae' ina ase'epa nimanimi ipa', owa'atin. Apa' anis saga'i na'amba sa'i, “Endilisi anen ina nofa' hiahawes ape'isi alihis, apa' anen aman nanda' kikipai ma waf baso'afi nasapagapa nahokolapa.”
47012017	Endilisi fowa' asapa' anom amam mafe'mago ipa'. Dei' si'i main? A'i ae' ambaso'mepa ahondo' anin mae ma lagof ipe'igufi? Owa'atin.
47012018	Ae' asa'ma Taitus nafe'mago ipa'. Ea' asapa' owamapa anamba nafo'o nalomanago. A'i Taitus nambaso'am nahondo' hiahawes ipe'isi a'a owa'? Owa'atin endilisi. Afa' dei' wafe' banagami waf bu'wafi ukup atifip. Ipa' pegawa afa' waila ufia'w atoto'w wafe'.
47012019	Ipa' ina pi'i afa' wanda' basef ifimba hiafi wali' waga'iefi onandona waf afa'ifi ma naep ipe'ipi, owa'. Afa' wape epes Kraisi wanda' basef ifimba ma naep Godi. Alipipai endilisi ae'ipai, afa' wanda' basef ifimba hi'alefa fegewa' banaga hapif ipe'ini.
47012020	Ae' ombel mahe kwasakwasala ea' a'ias na'amba a'i atiasi efo'o etaga ma igatilipa ina atiasi pepe be'epa si'i okom ma'i efo'o iti ipa' pindati, a'owa'. Ea' ipa' wapani atiasi pigati ae' ina epe fasiwi si'i pa'i piti ae' indati, a' owa'atin. Na'amba waf naninani hiani na'ambainai a' nope. Basef lopa' fitapafi, waf kowagalasafi, migimigah, findiwa, da'i'ipama, du'wanigama waf pendatopa' biafipamafi. Ea' ipa' ina pegehembe' andeande'ma pigaila okom atotoma waf sanda' lotuwafi, owa'. Paila ukup daindai. Ae' ombel mahema amamba.
47012021	Na'amba ae' efe'mago ipa' owa', God ae'ani notalogae ma nogohnaep ipe'isi ma agalopa ipa' amam nematawa hipai fowa' panda' waf awafii owa' pembema nelelemb pegafe'ma Godia. Ma ipa' owa' pewa' alafugaha waf alugufi awafi so'a waulafi a nelelemb usiusihilimbi soloma hiahaom awami fowa' pali' panda'ami. Ae' ombal mahema amamba.
47013001	Atiasi ae' efe'mago ipa' ma ea' wanif. “I'i anis epes sogasapaga anin epena anif basef, ama i'i anis daias bias a'a wanis si'i basef atififa waf afamba, dao' ea' basef ifimba sagasapaganafi endilisifi atif.”
47013002	Fowa' ae' ali' afo'o bif ape agalomepa, ae' a'ipa anipa dindinip a'ias na'amba a'i, “Ipa' solawaipa.” Dei' ape laogon a'ipipago wapani na'amba a'i afamba ae' egafo'o wapanima, ina atiasi iti anis soloma ipa' pali' panda' waf awafii i'i bu'upai, owa'. Ewalogepa isindi'amonepa banagambel.
47013003	Nemaf afamba atef ae' egawalipipafi ipa' a' pegawa endilisi si'i Krais na'i basef fagataga malogol ae'agili. Ipa' a' pegawa endilisi atis. Krais ina pupulina ma nanda' maol nagalomepa, owa'atin. Anen banagonai.
47013004	Endilisi, fowa' anen ina banagona a'owa' ma dei' sagandolana lawag usi'igai ti'wanaegai sahana nagaga', owa'. Apa' owa' banagami atom Godi nasa'mana dei' nape namona. Afa' wandaloma walomana ea' afa' wapani owa' banagefaea. Owa' banagami atom Godi dei' afa' wape namofa walomana ea' atiasi owalapa banagami amamba la'afena ipa'.
47013005	Ipa' dondol ata' pewawaloga opalef ipe'ilifi pegawalef andeande', ipa' pahapifa God endilisi a'a owa'atin? Ipa' pendawawaloga ipa' atipa. Ipa' pegawa Krais Jisas nape opalef ipe'ilifi a'a owa'atin? I'i ata' owa'atin, ikwaf ipe'ifi ina dei' pafe' dondo', owa'. Ata' waowaol.
47013006	Ae' egawa a'i dei' ipa' pegawa ikwaf afa'ifi ina fafe' waowaol, owa'atin. Fafe' fataga dondo'.
47013007	Dei' afa' wandabetena God nogatopalopepa ma ina penda' anef waf awafi, owa'. Afa' ina wandabetena ipa' na'amba ma otaga ondawalap alihifa ma nogohnaep epesi ma siga'i ikwaf afa'ifi dondo', owa'atin. Afa' wanda'ana ipa' penda' waf bu'wafi hilili', apa' afa' ea' hapaifai. Afa' wandawalap alihifa ma nogohnaep epes hiasi sambaso'am sa'i ikwaf afa'ifi ina fafe' fataga, owa'. Afafe' waowaol.
47013008	Ipa' pegawa afa' ina onda' anin mae ma negatalogofa basef endilisifi, owa'atin. Afa' la'ififa ma wanda' maola ogatopalopa basef endilisifi atif.
47013009	Nemaf mamahefa afa' wagame' pupulifa ma ogatopalopepa pegape banagepa, dao' wa'i aho' wandagala a'owa'. Afa' wandabeten dondola Goda ipa' pegataga banagepa be'epa hilili' endilisi.
47013010	Dei' ape laogon anda'ago basef ifimba fafe'mepago ma main? Ae' anda'as na'amba ma atiasi efo'o epe egalomepa ae' ina i'ipipa banagambel a'owa' ma banagami Dembinai nagase'eami, owa'. Banagami amamba anen ina nase'eam ma mogahambombaga ipa', owa'atin. Amamba mogowa' banaga hapif ipe'ini.
47013011	Kristen alipipai, dei' esopama basef hi'ilif a'i endagala inifelipa. Ipa' pendanda' maol banagepa endilisi ma pegataga be'epa hilili'. Ea' pendame' basef ae'afi. Ipa' pindahapila nomonas atifis ea' pendape opalef atifilif awanelef. God, anen kofagonama waf ukup pagapagailasafi faloma opalef awanelefafi nope nolomepago.
47013012	Waf ape'ifi amam nematawa hiapai atona atin Godi, pendaso'ama lagof pelomago esis alipisi.
47013013	Amam nematawa hiasi Godi sanda'mepago nemaf bu'wafi ipa'.
47013014	Ae' a'i Dembinai Jisas Krais niti uwahipipa notopalopepago dowafa okom Godi mogomogailipa. Ea' a'i Ambal bu'unai ananinai nope noloma ipa' hipaii hi'ilipa ma pelomana opalef atelef pegape. Ea' ma'uf.
48001001	Ae' Pol aposel Jisas Kraisii anda' basef ifimba. Ina anona aman nandandepe ma enda' maol aposel, owa'atin. Ahamapa God nasa'ma Jisas Krais nogosafel wandof sagaga'ii amom atom mandandepe ma epe aposel igawalipasa basef Godi.
48001002	Esis Kristen sahin owan hiasi sagape na'ai salome, wanda'mepago dagala ipa' Kristen hipai pagape walemb hiagoma itap lu'upa Galesiai.
48001003	Ae' a'i ahamapa God noloma Jisas Krais Dembinai ape'inai mowa' banagaepa motopalopepa dowafa opalef ipe'ilifi fegape awanelef.
48001004	Jisas Krais nagi'ma okom ahamapa Godi nalamona ambal ananinai nakwaha waf awafi apa' manda'afi. Anen nanda'as na'amba natagwahepa ma waf awafi hiafi dei' fagape itap apa'ii.
48001005	Ae' a'i amam nematawa hiasi sosa'ma agol Godi lu'wagol ma mogogala'i ananimi atom lifilafi dondol. Endilisi.
48001006	Ae' gogolalasowe ma ipa' pagakwaha waf bu'wafi God nogofalepa, faloma Jisas Krais nagatopalopepa dowafafi. Dei' owa' pakwahef kwafalis atis ea' paila anif basef daif dambaifi.
48001007	Basef bu'wami Godi ea' amamba atom. Ina anif daif wapani, owa'atin. Dei' maina aga'ipipa basef ifimba? Ae' egawa anis epes daias salamona basef bu'wami Kraisi ma ukup ipe'ipi dei' pando pelaepa.
48001008	Apa' i'i ae' a'a, anin epen a'a, anona ensel nifi'i heven ni'ipipa anif basef daif, owa' dondo' ma basef amamba afa' waga'ipipamia, epen inimbai pegame'an owa', hapaini. Ae' a'i atiasi God nowaloga epen inimba awani nili'amonan newala wambel awambili hel.
48001009	Basef amamba wali' wa'ipipam ea', dei' a'ipipam wapani. I'i epen mamahina ni'ipipa anif basef daifa owa' fefe' dondo' si'i basef amamba bu'wami Godi pagagi'mamia, ae' a'i epen inimbai God nowalogon nefe' wambel awambili hel.
48001010	Ipa' ukup pandame' pa'imama ma basef ifimba? Pa'i ae' a'ifa anis sinifelowe sogasa'ma agol ae'agili? Owa'atin. Ae' a'i God atotona opaf bo'ofa ae'. Ipa' pa'ias pa'i a'ifa anis epes soganifelowe? Owa'. I'i enda' maola igambimifai anis epesa opalef bo'walefa ae'ma, ae' ina aman anda' maola Kraisi, owa'atin. Ae' agambaso'ami. Apa' owa', owa'atin. Anda' maola Krais atonai endilisi.
48001011	Sahin owan alipipai ae'ipai, ae' a'i ipa' pegawa basef ifimba ae'afi. Basef bu'wami Godi agawalipasami, amamba ina mataga okom anin epeni, owa'atin.
48001012	Ae' ina efa'ama anin epen, owa'. Ina anin epen nawalipi basef amamba kofagema, owa'atin. Jisas Krais atona nawalipi basef amamba bu'wami.
48001013	Waf fowa' anda'afi, esis sa'ipipaf pegawaf ea'. Fowa' anda' lotu ma God aila waf esis Juda sanda'afi. Ae' agahambombaga esis Kristen epes Godi banagambili. Ae' ina atilis uwahipis, owa'atin. Anda' maol dindinipa ilamonas hi'igalas.
48001014	Ae' ikila' epes hiasi Juda agalomas aol atol wagataga atifi, ikila'asa agaila waf esis Juda sanda' lotuma Godafi. Anis sailaf kwasakwasala apa' ae' ailaf dindinip hi'alaf. Ea' banagewe a'owa' ma agaila waf fowa'ifi amom akupapa manda'afi. Ae' ailaf andeande' a'owa' ikila'as.
48001015	-
48001016	Apa' fowa' gani ma'me ata' owa' kolaea, God natopalope dowaf nosahe'e nofale ma enda'mana maol. Ama main, nemaf afamba anen na'i nihimba'me Nogamana ananinai ma igawalipasa basef bu'wami ananimi isimba sogololama Godi, nemaf afamba ae' ina afe' ahali' anin epena maol inimba, owa'atin.
48001017	Ae' ina afe' wambel Jerusalem ati amom God nali' nandandepama manda' maol aposeli, owa'atin. Nemaf afamba atef afe' itap lu'upa Arebia. Ama main, itanima afe' Damaskus.
48001018	Afagof wanogof fafe'ma ea', afe' Jerusalem ati Pita ape alomana wikifah biagah.
48001019	Apa' ae' ina ati anom aposel daiam, owa'. Ati Jems atotona, Dembinai Jisas owamana.
48001020	Ae' a'ipipa endilisi ma naep Godi nogawa basef ifimba anda'afi, ifimba endilisifi atif. Ae' ina ambaso'mepa, owa'atin.
48001021	A'i owa' main, afe' analemb walemb bagape itap biafip lu'upa Siriai Silisia.
48001022	Nemaf afamba esis Kristen sagape itap lu'upa Judiai ina sogawa ae' andeande', ata' owa'.
48001023	Esis same' basef atifa anis daias saga'i, “Aman anamba fowa' nagahambombagapa maloma basef Kraisi, nandaiwa'ma hapif ape'ini apa' dei' owa'atin. Anamba nawalapa basef amamba atom fowa' nagahambombagami.”
48001024	Ea' God natopalope ahapifana. Isimba atis dei' sasa'ma agol Godi lu'wagol.
48002001	Ama afagof hiagufi 14-pelaiguf fafe'ma ea', ae' afe' Jerusalem wapani. Aloma Barnabas wafe' atin. Ae' ao'wa Taitus wapani nafe' nalomafa.
48002002	God nihimba'me na'amba ea' afe'. Basef ifimba bu'wafi agawalapefa esis anep mini'ap owa' Judaisia ihimba'masef esis Kristen sagape Jerusalemi wapani. Ea' aloma amom agufumi atom mape, ihimba'mamef. Ae' andaiwa'ma maol fowa' anda'ani neloma dei' anda'ani netaga falafin negenalo dowaf, owa'atin.
48002003	Taitus, anen alipunai ae'anai, amom mogawa anen aman Grikinai. Apa' amom ina matopa'mana alop si'i amom Juda manda'am, owa'. Ma'i aho'mana.
48002004	Basef ifimba Taitus nogatopa' alop a'a owa' fagataga na'amba. Fowa' amam magambaso'ami ma'i amom Kristen sahin owan endilisimi a' motopa' alop amamipi. Ea' mandambaho' mawisi nomona apa' Kristen ma'i monandona waf usi'ifi Jisas Krais naso'apaf apa' magape sisihipa ma anini. Ea' dei' natagwahepa ma waf awafi mape wahifipa. Amom ma'i mogawa waf afamba magape wahifipa ea' ma'i mili'amapa mogape lafela basef amamifi fowa'ifi.
48002005	Apa' ina ma'i aho'ma mogaila basef amamifi kwasakwasala, owa'atin. Dei' main, apa' ma'i mumafi basef bu'wami endilisimi mondape usi'ima ipa' pigahapifam andeande'.
48002006	Amom agufumi esis Kristen saga'i agufumi asasimi, ae' andaiwa'ma egasa'ma agofa anis epes, owa'. A'i agof mamahagofa falafugufi atogof. God ina nati alop ando' nowalogas, owa'atin. Anen nati ukupi nomonas nomon nawalogas. Amom ina ma'ipi anif basef daif wapani ma igawalipasef, owa'atin.
48002007	Apa' amom mogawa God nase'e maol inimba ma igawalipasa basef bu'wami owa' Judaisia, si'i nagaso'anan Pita nagawalipa esis Juda.
48002008	God nandandepa Pita nowa' banagona ma nonda' maol aposel nogawalapa basef ananifi ma esis Juda. Ea' na'amba atina God nandandepe nowa' banagae ma enda' maol aposel igawalipasa basef ananimi isimba owa' Judaisia.
48002009	Esis Kristen sa'i agufumi asasimi Jemsi Jon, maloma Pita. Amom mogawa God natopalope dowaf nase'e maol inimba. Ea' manda'afa alipufai onda' maol atitin Godi. Ea' amom wanom ma'i maso'afa lagof ae'i Barnabas mihimba'ma esis, afa' waloma amom wape opalef atelef wanda' maol atin Godi. Ea' amom wanom ma'i aho'ma ondawalagatanima ma afa' biafa ogafe' ma esis owa' Judaisia, amom mefe'ma esis Juda.
48002010	Amom ma'ipafa basef ifimba atifif ma'i afa' biafa ope otopalopa esis Kristen sagape Jerusalami kwahusi, otamba mais akasi. Maol inimba ae' okom ma'ian a'owa'.
48002011	Nemaf afamba Pita nafi'i wambel Antiok, ae' esambala basef ananifi ma nogohnaep esis Kristen hiasii. Dei' main, anen nanda' waf awafi.
48002012	Nali' nafi'i nape naloma esis Kristen owa' Judaisi na' gwa'aisi nalomas. A'i owa' main, nati amam amamba Jems nasapa'am magafi'ii, Pita ombal bahana ma amom Juda dindinapima mugaila waf afamba magatopa' alopafi. Ea' nandahagas nakwaha esis Kristen owa' Judaisia, ina ata' na' gwa'aisi nalomas wapani, a' owa'atin.
48002013	Anis Kristen Juda wapani ombal mahas sakwaha esis owa' Judaisia sagi'ma Pita. Barnabas wapani ombal mahana nanda'as na'amba atin si'i esis.
48002014	Nogota atamba ae' ati waf epes isimbai, ina saila ufia'w waf usi'ifi dondo'ma basef bu'wafi Godi endilisifi, owa'atin. Ea' a'ipana nogohnaep esis hiasii a'i, “Ina' Judainai. Apa' owa' dei' ina' naila waf anep mini'ap sogololama Godi. Waf apa' Judai, a' nakwahef ea'. Dei' maina ina' banagena a'owa' ma nelaepa esis mini'ap apamba sogaila waf apa' Judai? Na'ambai ina andeande', owa'. Awasim.
48002015	“Apa' mataga mamasapa ape'isi Juda, apa' ina mataga epes isimba owa' Judaia sanda' waf awafii, owa'atin.
48002016	Apa' mogawa God ina okom mapoma epen inimba nagahapifa mu'uli ananini ea' nanda' epen inimba bo'wen hilili', owa'atin. Epen nagahapifa Jisas Kraisi atin, dao' God nofalan na'i bo'wen hilili'i. Ea' apa' wapani magahapifa Jisas Krais ea'i, God na'i apa' epes bu'upai hilili'i ma magahapifa Krais. Apa' mu'uli owa'atin. Dei' main, ina anin epen naila mu'uli inimba God nagaso' Mosesani, dei' God nofalan na'i anin bo'wen hilili'i, owa'atin.
48002017	Apa' mape sisihipama Krais dei' God nofalapa epes be'epa hilili'i. I'i basef ifimba endilisiai, dei' mape ma'imama? Epes sigati apa' owa' mila mu'uli inimba fowa' God nagaso' Mosesania, atiasi sofalapa si'i apa' epes aupai si'i isimba owa' Judaisia. I'i esis si'ipapa na'amba, apa' ina a' mi'i Krais nasa'ma apa' manda' waf afamba awafi, owa'atin.
48002018	I'i ae' egalata anota ipata itanimai esa'mata wapani, dao' isimba sawalapa ae' aman agatopa' mu'uli inimbai.
48002019	“Dei' main, mu'uli inimba nahe aga' ea'. Ina la'ifina negala'ata ae' wapani, owa'. Dei' nahe aga' ma etaga egape namowe efa' ambal namili igaila okom Godi. Ae' ea' ape sisihiwima Krais aga' ail alomana lawag usi'igai ti'wanaegai.
48002020	Ae' ina ape namowe ma ambal ae'ali atol, owa'. Krais atona nape namona opaf ae'afi. Dei' agape itap apa'e, ape aila banagami Nogamana Godi ahapifa anen atona. Anen okom maimaili a'owa', nalamona ambal ananinai ma nagatopalope dowaf.
48002021	Ae' ina ewa' alafugama waf God nagatopalope dowafafi, owa'atin. I'i mu'uli fowa' God nagaso' Mosesani nenda' epes sotaga bo'wes hilili' ma naep Godiai, dei' waf Krais nagaga'mafi falafifi atef kofagefa akaf.”
48003001	Ipa' Galesia ukup pagahipai. Afa' wawalipipa basef alihifa Jisas Krais nagaga'ma ipa' lawag usi'igai ti'wanaegai, wawalipipaef alihif endilisi si'i pagatolom naep ipe'ipi. Dei' ata' ami nalamona ukup ipe'ipi pase'epa? Na'ambai owa'.
48003002	Ae' a'i ihali'ipa ma basef atifif. Fowa' ipa' pefa' Ambal bu'unai Godi nape opalef ipe'ilifi. Ipa' paila waf si'i mu'uli God nagaso' Mosesani naga'ias pefa'ana a'a pame' basef bu'wami Godi atom pahapifam pefa'ana?
48003003	Endilisi, ae' ati ipa' ukup pagahipai. Ipa' pasefela maol panda'an banagena Ambal bu'unai Godi, apa' dei' owa' pa'i penda'an pimbifana pepel ipe'ini atin. Na'ambai awasim.
48003004	Dei' hiahaom amamba akafimi fowa' ipa' pegefa'ama maol bu'wani Godi pefa'am dowaf? Owa'. Ae' a'i amamba ina matagamepa dowaf, owa'atin.
48003005	Dei' God nase'epa Ambal bu'unai ananinai nanda' maol banagani la'afena ipa' ma main? Anen okom mandanda'ma ipa' paila mu'uli fowa' nagaso' Mosesani a'a pame' basef bu'wami ananimi pahapilam pailam?
48003006	Ipa' ata' ukup pendanda'ma Abraham. Anen si'i ikwafa waf usi'ifi pagahapifa Godafi. Basef Baibelifi fa'ias alihif fa'i, “Abraham nahapifa God. Isimba atis dei' God na'i anen aman bu'unai hilili'i.”
48003007	Ea' dei' ipa' pendegawa, epes isimba mamahisa sogahapifa Godi ma basef bu'wafi ananifi, epes isimba ea' bafasana awasi endilisi Abrahami.
48003008	Fowa' basef Baibelifi fa'ias alihifa nogota owagama God nonda' esis owa' Judaisia sogahapifa anen, sogataga bo'wes hilili' ma naep ananipi. Fowa' basef Baibelifi fa'ipa Abrahama basef bu'wami Godi. Fihimba'mana fa'i, “Anaf owagama God nonda' ina' ma negatopalopa epes hiasi sagape itapi sogape bo'wes.”
48003009	Abraham nahapifa God ea' God nafalo'mana na'ipana basef bu'wami ananimi. Dei' God a' nofalo'ma epes mamahisa sogahapifa anini ni'ipasa basef bu'wami ananimi na'amba atin si'i fowa' nagatopalopa Abraham.
48003010	Epes mamahisa hiasi ukup pagapoma waf sagaila mu'uli esis Juda sagailani dei' sape lafela okom aunai Godi. Dei' main, basef fagail Baibeli faga'i na'amba fa'i, “Epen ami dondol owa' nigaila basef hiafi fagail mu'uli Godi hi'ilifa, isimba sape lafela okom aunai Godi.”
48003011	Dei' basef ifimba fataga fandawalap alihif. Ina anin epen atitin naila mu'uli Godi nataga be'ena naep Godi, owa'atin. Dei' main, basef fagail Baibeli faga'ias na'amba fa'i, “Epen mamahina nigahapifa Godi atin netaga bo'wen hilili' ma naep ananipi ma negape andeande' lifilafi.”
48003012	Apa' waf kofagefa sagaila mu'uli inimba Godii ina fape atogon kwasakwasala si'i waf sagahapifa Godafi, owa'atin endilisi. Basef fagail buk Baibeli fa'i anif basef banagafi ma mu'uli inimba fa'i, “Epen ami nagaila basef hiafi fagail mu'uli inimbai hi'agalafi, epen inimba nape namina nagaila basef ifimba hiafi hi'agalef.”
48003013	Apa' owa' Krais natagwahepa ma okom wandafunai Godi nagape mu'uli ananinii. God nanda' nimanimi ma awami ape'imi hiami hi'alam nakolasom mafe'ma anen atona, ea' kofagema amamba mapoma anen atona nofa'am. Dei' main, basef fagail Baibeli fa'i, “Epes mamahisa sandolas sahas sagail lawah usi'igahi ti'wanaegahi, isimba atis sape lafela okom aunai Godi.”
48003014	Krais Jisas nanda'as na'amba ma nonda' hiahawes fasifi God naga'ipanas Abrahami sogatagama anis epes daias sogolalama Godi. Nanda'as na'amba ma apa' mogohapifa basef bu'wami ma mogofa' Ambal bu'unai Ananinai si'i fowa' nala' lap naga'ias.
48003015	Ipa' Kristen sahin owan, a'i i'ipipa anif basef waminif atina waf ape'ifi. I'i anom amam manda' lapa anif banagafi, ina atiasi anin epen la'ifina nehape'ef a'a negewatanif, owa'atin endilisi. Fepe banagef atapif.
48003016	Fowa' Godi Abraham mala' lap papoma bafamana ananinai anaf nogataga, si'i waf apa' epes magala' lapafi. Basef fagail Baibeli ina fa'i, “Ina' neloma bafasena ine'isi.” Owa'atin. Ifimba fa'i epes hiasi. Apa' basef fagail Baibeli fa'i, “Neloma anona bafamena ine'inai.” Ifimba fa'i epen atotona anen Krais.
48003017	Basef ae' aga'ipipafi kofagefa na'amba. Fowa' gani God na'i basef nala' lap na'i endilisi owagama fela gwa'aisi. Ea' afagof hiagufi 430-pelaiguf fafe' fafe'ma ea', God naso'as mu'uli ananini nagaso' Mosesani. Mu'uli inimba ina la'ifina negahape' basef ifimba fagali'i God nala' lap nanda'afi, owa'atin endilisi.
48003018	Dei' main, God nanda' waf bu'wafima apa' nofa'apa makwaha waf awafi mutanimai. I'i mu'uli inimba newalapai waf afamba bu'wafiai, dei' basef God nagala' lapafi owa'. Apa' owa', owa'atin. Fowa' God nala' lapa waf afamba bu'wafi natopalopa Abraham dowaf nofa'ana notanimai.
48003019	Dei' God naso'apa mu'uli inimba ma main? Fowa' gani God nali' naso'apa lap apamba ananipi. Nagi' nowatani mu'uli inimba nigihimba'mapa kofagema ma waf awafi fagataga alihif. Ea' God na'i mu'uli inimba nepe nifi'i netambel nogota atamba Abraham bafamana nogataga atai. Fowa' God na'i basef ifimba nala' lapa bafamana anamba. God na'ipam mu'uli inimba amom ensel ea' ma'ipa epesa aman nagape la'afeni, anen Moses.
48003020	I'i epen atitin nepe, aman nagape la'afeni owa' maol akana. Apa' i'i epes hiasi sogape, dao' anen nope la'afena esis. Apa' God ina anona aman nape la'afen natopalopana, owa'. Ea' anen atona nandape.
48003021	Ipa' pa'i basef ifimba fagail mu'uli esis Juda sagailani fa'i fepa'aga basef God nala' lap naga'iefi a'a owa'? Owa'atin endilisi. Dei' main, apa' hiapai magape itapi manda' waf awafii. I'i God noso'apa anin mu'uli ma mogofa' ambal namiliai, dao' a' motaga epes bu'upai hilili'i ma mugaila mu'uli inimba. Owa', owa'atin.
48003022	Apa' basef fagail Baibeli fa'ias na'amba fa'i, “Epes hiasi sagape itapi sape lafela banagami ma waf awafi hi'alas.” God nanda'as na'amba ma epes mamahisa sagahapifa Jisas Kraisi fowa' nala' lap na'i basef pagapomasi.
48003023	Fowa' gani waf afamba sagahapifa Jisas Kraisafi ina dei' fataga, ata' owa'. Nemaf afamba mu'uli esis Juda sagailani nala'atapa sisihipa mape si'i kalabus mape mape ma dei' nemaf afamba God nihimba'mapas alihisa apa' magahapifa Jisas Krais.
48003024	Mu'uli inimba si'i anin epen nigimafiapa nefa'apa magafe'ma Kraisa mogohapifana ma God nogofalapa epes be'epa hilili'i.
48003025	Dei' nemaf afamba afataga ea' ma mogohapifa Krais. Ea' mu'uli inimba ina ata' nimafiapa wapani, a' owa'atin.
48003026	Ipa' pahapifa Krais Jisas. Isimba atis dei' ipa' hipai pataga awasi Godi, pape sisihipama Krais Jisas.
48003027	Ipa' hipai panda' baptais hi'alepa ma pagape sisihipama Krais. Ea' dei' pefa' waf ananifi si'i pegowaho' lowagwif.
48003028	Dei' ina anis epes sape dambesi ma anis daiasa naep Godi, owa'atin. Esis Juda ina sape dambesa isimba owa' Judaisia, epes mamahisa agof akasi ina sape lafela epes agufisi, amam ina mape dambema awo nematawa, owa'atin. Ipa' hipai pape sisihipama Krais hi'alepa pataga atifipa.
48003029	I'i ipa' Kraisi si'ipa, andeande' ipa' awasi Abrahami pagahapifa Kraisi ma anaf God nofa'epa pitanimai pegape andeande' si'i basef ifimba fowa nala' lap nagaloma Abrahamafi.
48004001	Basef ae'afi fagape na'amba. Awani nogamana nagali'i anamba owagama nogofa' hiahawes ahamanai. Apa' anen ata' sa'ona sanda'ana nape lafela anona aman dembinai. Apa' endilisi hiahawes hiasi ahamanai, a' ananisi si'is.
48004002	Nemaf afamba nogamana ata' sa'ona, nape lafela agufumi mumafianama gwa'aisi otamba mais nafe' nafe'ma nemaf ahamana nandandepafi fagataga. Afamba amom ina ata' mumafiana wapani, a' owa'atin.
48004003	Apa' wapani mape na'amba atin si'i nogamana anamba. Fowa' apa' ata' owa' mohapifa basef Godi andeande'a, nogota atamba ata' manda' maol mape lafela ambagof awami dembami mugumafi hiahaom hiami magape ilif itapi.
48004004	Owa' nogota atamba God naga'iatai tataga, anen nasapa' Nogamana ananinai nafi'i itap apa'e. Ano'w nemata'w kolana nataga epen nape lafela mu'uli esis Juda sagailani.
48004005	Ama nogatagwahepa ma mu'uli inimba negewa'apa ea' natalepa ma mogape wahifipa. Nanda'am na'amba ma God dei' notowandefapa mogape si'i awasi ananipai endilisi si'ipa.
48004006	Apa' mape awasi ananipai. Isimba atis dei' God naso'apa Ambal bu'unai Nogamanai nawis ukup ape'ipi. Ambal anamba nalef nofalana na'i, “Ahame, Ahame!”
48004007	Dei' ipa' ina pape panda' maol lafela ambagof amamba awami, owa'atin endilisi. Ipa' batawis ananipai. Anaf God nogase'epa hiahawes fasisi hiasi nandondombas sapoma nogaso'apas apa' awasi ananipai wapani.
48004008	Fowa' ipa' owa' ata' pegawa Goda, pape panda' maol aunai pape sisihipa lafela ambagof awami. Amom ina endilisimi, owa'atin.
48004009	Dei' ipa' pegawa God. Apa' endilisi, anen nogawa ipa'. Apa' dei' ami ata' nanda'epa pitanima pandahagas pafe' pagaila ambagof amamba awami? Amamba ina banagami, owa'. Dei' maina ipa' pa'i pegape lafelam wapani? Hapaimi.
48004010	-
48004011	Ae' okom mapoma ipa', ombal mahe. Dei' maina ukup ipe'ipi pandanda' be'ebe'ep pagapoma afagol dambaigili galoma awin dambaini saloma nogota asaf owaf sogatagatai saloma anif nimaguf paga'i lu'wafi panda' lotuma Godafi ma pagasafam? Na'ambai hapaimi. Na'amba maol ae' anda'ana agatopalopipani nenalo dowaf.
48004012	Dei' a'ipipa dindinip a'i ipa' pekwaha nomonas isimba pagape lafela mu'uli inimba. Ae' ina ape lafela mu'uli Godi, owa'. Ape wahifiwi. Ea' pepe wahifipa si'i ae'. Dei' main, ae' ahapifa Krais si'i ipa'. Fowa' ipa' ina panda'me anef waf awafi, owa'atin.
48004013	Ipa' pegawa fowa' dambadamba agafe'mago ipa', alop ae'api ina banagep, owa'. Ape alomepa anif nimaguf, awalapa basef bu'wami Godi a'ipipa.
48004014	Aowas lu'wani nanda'e ea' alop ae'api aop. Isimba sanda'epa nimanipa. Apa' ipa' ina patolowe pandafafa'me pewa' alafugahe, owa'atin. Ipa' pandagalame si'i pandagalama anona ensel Godi, a'a si'i Krais Jisas atona.
48004015	Fowa' ape agalomepa ipa' pandagala a'owa'. Apa' dei' dagala ipe'ini ahi'alan. Ae' atowe a'i endilisi i'i ipa' la'ifipa ai, pigi naep ipe'ipi pese'ep.
48004016	Apa' dei' mama? Ae' si'i bouwai ma aga'ipipa basef ifimba endilisifi a'a owa'? Ae' ina egawa, owa'.
48004017	Endilisi, anis epes daias sagambaso'ami ukup pehafel dindinip sa'i sombemefa ukup ipe'ipi ma pigaila basef asasifi. Apa' ukup asasipi ina be'ep, owa'. Esis ina satopalopepa ma basef Godi, owa'atin. Sandaiwa'ma ipa' pegame' basef ae'afi. Sanda'am na'amba ma ipa' ukup pehafel dindinipa pigaila esis atis.
48004018	I'i esis ukup pehafel dindinipa waf bu'wafi ma sogatopalopepa lifilafi, dao' na'ambai a' andeande'. Apa' i'i sonda'as na'amba nimaguf ifimba atif ae' ape agalomepa, ina andeande', owa'. Apa' sonda'as nimaguf ifimba ikwahipa igafe'ai, dao' andeande'.
48004019	Ipa' awasi alipipai ae'ipai, ae' ame' akafimi amamba atom si'i nematawa wame' akafimi ogola awasi. Ame' akafimi amamba ma ipa' efe' efe' etaga ma nogota atamba Krais notaga nondawalap opalef ipe'ilifi nomon.
48004020	Ae' ati uwahipipa! Dei' okom malamafe'ma ipa' a'owa'. Ae' ina egawa etopalopepa i'imama? Ea' okom maimailipa a'i dei' epe elomepa i'ipipa anif basef bu'wafi nogohnaep ipe'isi. Apa' owa'atin.
48004021	Ipa' pa'i pepe lafela mu'uli inimba God nagaso' Mosesani. Dei' a'i ihali'ipa ma anif basef. Ipa' pegawa basef kofagefa ma mu'uli inimba a'a owa? Dei' a'ipipa
48004022	si'i basef fagail Baibeli faga'i, atiasi Abraham nola awasi amam biam. Anona, kwanda' maola anen dowafi Hega kogolanai. Apa' anona, waulu'mana endilisi Sera kogolanai.
48004023	Nogamana kwanda' maol dowafi nemata'w akwamba Hega kogolanai si'i apa' epes sandaso'ama sogola awasi. Apa' nogamana Sera kogolanai natagama basef lap God naga'iefi.
48004024	Nematawa awamba biawa ondola'waifa basef lu'wafi ma lap biafip. Nemata'w akwamba Hega kondola'waifa basef fagataga halafuta Sainai. Awasi ako'usi anaf agof akas sonda' maol dowaf sope lafela anis daias.
48004025	Ako'w kondola'waifa halafuta Sainai, tagape anep itap lu'upa Arebiai, ea' ako'w basef waminif atina wambel ambalemba Jerusalem dei' nagape itap apa'i. Dei' main, ako'w kwape kwanda' maol banagambel kwaloma awasi akwa'usi sape lafela banagami si'i esis Juda sagape Jerusalami sagape lafela mu'uli God nagaso' Mosesani.
48004026	Apa' wambel mamambel ape'imbili Jerusalem nagape heveni. Epes mamahisa sagape wambel ambalembai ina sape lafela mu'uli inimba, owa'atin. Sandatagwah sape wahifis.
48004027	Dei' main, Baibel naga'ias na'amba na'i, “Nemata'w, ina' nembel bagasi'inai ma owa' negela awasia, ina' awi dei' nindanifal ni'i mehip. Ina' ata' owa' negame' akafimi si'i sola awasi sagame'amia, ina' awi nekwalefa malogol nega ni'i mehip! Nemata'w asa'wi, atiasi kola batawis hiasi kwikila' nemata'w kwagaso' amani kogolasi.”
48004028	Dei' ipa' sahin owan ae'ipai, ipa' awasi Godi pataga si'i basefa lap God naga'iefi na'amba atin si'i Aisak.
48004029	Fowa' nogota atamba awani aman nagataga waf afamba amam nematawa sandaso'amafi naso'ana nimanimi awani aman inimba God atona nanda'an nagataga banagami Ambal bu'unai ananinai. Isimba ea' na'amba atin dei' wapani. Esis sagape lafela mu'uli fowa' God nagaso' Mosesani saso'apa akafimi apa' awasi Godi.
48004030	Apa' dei' buk Baibel na'ias na'imama? Na'ias na'i, “Li'amonago nemata'w akwamba agol aka'wi kwanda' maol dowaf kwagape lafela anis daiasi kolomago nogama'w akwa'unai. Awani inimba atiasi ina nefa' hiahawes ahamanai noloma awani nagataga nemata'w kwagape wahifi'wi, owa'atin.”
48004031	Ea' dei' apa' Kristen alipipai, ina si'i awasi magataga nemata'w akwamba kwagape lafela anis daiasi, owa'atin. Apa' si'i awasi magataga nemata'w akwamba wahifi'wii.
48005001	Krais atona natagwahepa magape epes wahifipai. Isimba atis dei' ipa' dalutu banagepa. Ina ata' pi'i awi ma anis epes sehekelepa pepe lafela mu'uli esis Juda sagailani wapani, owa'i.
48005002	Peme', ae' Pol a'ipipa isimba. I'i ipa' piga'i awi ma amom mogatopa'mepa alopa, Krais ina atiasi notopalopepa kwasakwasala, owa'atin endilisi.
48005003	A'i i'ipa ipa' amam hipai wapani. Aman ami ni'i awi ma mogatopa'mana alop ananipi, anen nila mu'uli inimba hiani hi'indalan.
48005004	I'i ipa' pa'i pila mu'uli inimba ma atiasi God niga'i ipa' epes be'epa hilili'ima, ipa' pandahape' pakwaha Krais pefalana bounai, ea' pelelama waf God nagatopalopapa dowafafi pakwahef.
48005005	Apa' owa' atin. Apa' mahapifa Kraisa banagami Ambal bu'unai Godi. Ea' mogawa endilisi mope mohafa anaf God niga'i apa' be'epa hilili'i ma okom ananimi.
48005006	Epen ami nepe sisihina Krais Jisas, waf afamba magatopa' alopafi o owa' mogatopa' alopia afamba falafifi atef owa' banagefa. Apa' waf sagahapifa Kraisafi atef fawalapai waf ukup pagapagailasafi. Isimbai atis fasisi endilisi sikila'.
48005007	Fowa' ipa' pape panda' waf fasifi pailaf andeande'. Apa' dei' ata' ami nasopama ufia'wa ipa' ma owa' pigaila basef endilisifi wapania? Ami nahondo' ukup ipe'ipi pakwaha basef ifimba?
48005008	God ina nanda'epa na'amba, owa'atin. Anen nofalepa pafi'mai anen.
48005009	Anom gawaimi maga'i na'amba ma'i, “Anis yis sanda'asa bret tagatefi, isimba atiasi sonda' bret tetef hi'ilata.”
48005010	Ae' alomepa ukup atifip mape sisihipama Dembinai. Ea' egawepa ipa' atiasi ina pila anis nomonas daias, owa'. Pigaila okom ae'ami atumi. Ae' ina egawa aman anamba nagalamona ukup ipe'ipi, owa'. Ea' diamanago, anen nanda' waf awafii atiasi nofa' akafimi ma God.
48005011	Ipa' sahin owan ae'ipai, i'i endilisi ae' awalipipa ma basef ifimba pagatopa' alopafiai, dei' maina esis sa'i sogase'e akef? I'i ae' i'ipipa basef ifimbaiai, esis ina si'i sehe', owa'atin. Apa' ae' a'ipipa basef bu'wami ma Krais nagaga' lowag usi'igai ti'wanaegai. Ea' esis ukup awep sa'i sese'e akafimi.
48005012	Amom amamba magalalamona ukup ipe'ipii, ea' andeande'ma mogatopa'mama alop apamba du'wanip amamipi atop hi'igalap!
48005013	Endilisi ipa' sahin owan, God nofalipai ma pegape wahifipa hilili'. Na'amba ipa' ukup pendanda' pi'i, apa' ea' mape hilili' wahifipa, dei' andeande'ma monda' waf alop atopafi. Ukup pendanda' na'amba owa'. Ipa' ukup pindapindaila sahin owan ipe'isi penda' maol naninani pendatopalopa atin.
48005014	Dei' main, mu'uli God nagaso' Mosesani hiani nape nomona basef ifimba atif fa'i, “Ipa' ukup pipila epes isimba hiasi hi'indalas si'i ukup pagaila ipa' atipa.”
48005015	Apa' i'i ipa' migimigah penda' lopa' fitap nepe la'afena ipa' atipa, ipa' solawaipa andeande'. Na'amba ipa' hipai pendakolef pesa pewala atin hi'ilipa!
48005016	Basef ae' aga'iefi ifimba. Ipa' pihapifa Ambal bu'unai Godi pendafe'. I'i ipa' pilas penda'as na'amba, ina atiasi pila waf nembel apinai, owa'atin.
48005017	Apa' mogawa, waf nembel apinai na'i nili'amona Ambal bu'unai Godi, ea' Ambal Godi na'i nili'amona opaf apinai. Amom biam mondopambema mafitap mape. Ea' hiahawes ipa' pa'i pinda'asi ina banagepama penda'as, owa'.
48005018	Ipa' i'i pigaila Ambal bu'unai Godi atona ipa' ina ata' pape lafela mu'uli esis Juda sagailani, owa'.
48005019	Waf opaf apinai epes hiasi sogawaf ea' fape alihif. Afamba na'amba. So'a waol, waf alogufi, ukup pegehafema waf awafi,
48005020	sandagala saganifela god baso'amunai, sanda' aupi ufial ma'akwi, waf negefala anis bousi, ukup papoma esis atis, migimigah, waf kowagalasafi, ukup wandafip, basef wandafifi ma sondawal biafis sogawala wambotagw,
48005021	ukup awepa waf kowagalasafi, sanda' spak sohaga sogagaol, saga' gwa'aisii embel banagambeli hiasii ma sanda' awalef awalifi, ea' waf naninani aunai na'ambai. Fowa' a'ipipa dei' a'i i'ipipa wapani. Epes mamahisa sanda' waf afambai, anaf ina sefe' suwis anamba God nagala'ambemagoma, owa'atin.
48005022	Apa' Ambal bu'unai Godi nawalapai waf bu'wafi na'amba. Waf ukup pigapigaila anis daias, dagala, opalef awanilifi, waf nepe nititilisa sonda'mena waf awafii, waf sigati uwahipisafi waf ukup be'ebe'epa anis daias negatopalopas, nenda' hiahawes datima ma naep Godi epesi wapani,
48005023	waf sa'umbilifi, faloma waf nomonas sopaisa sugumafi alop andeande'i. Owa' anif basefa mu'uli atitin nepe lu'win negapa'aga waf afamba bu'wafia, owa'atin.
48005024	Epes mamahisa Krais Jisasi sandola opalef apimi mail lawag usi'igai ti'wanaegai maloma waf fafifafi ukup pigahafemafi faloma waf hiafi kowagalasafi.
48005025	Ambal bu'unai Godi atona naso'apa ambal namili lapaepa. Ea' dei' apa' mila waf ananifi mondafe'.
48005026	Apa' ina monda' du'waniga mefela agof ape'igufi dowadowaf, mi'i basef moloma alipisi ape'isi mondahihianamaefa anef waf, owa'i. Apa' ina kowolapa ma anis epes daias soloma hiahaom asasimi, owa'i.
48006001	Sahin owan, ipa' i'i pigati anin epen ipe'ini nenda' anef waf awafi, ipa' anipa pagape banagepama Ambal bu'unai Godi petopalopan pisindi'amonan sa'osa'ombel. Ipa' hipai atona atin solawaipa ma waf ipe'ifi. Na'amba Satan nogwamba ipa' wapani.
48006002	Ipa' petopalopa sahin owan ipe'isi ma pegefa' nimanimi asasimi. Penda' waf afambai fefe' fendahama mu'uli Kraisi endilisi.
48006003	I'i anin epen okom mondanda' nembaso'am ni'i anin agol lu'wagilini, ma anin agol akan, epen inimba nandambaso'ma nembel ananimbili atembel.
48006004	Epes hiasi atona atin ata' sihihi' maol asasini daindai, bo'wen a'a owa'. I'i bo'wena, epen inimba sonehana maol inimba ananini. Ea' anin maol akana negawaloga maol anin daiani.
48006005	Amam nematawa hiasi atona atin anaf sofa' nimanimi asasimi daindai.
48006006	Epes mamahisa sogolafa basef Godii, esis ukup pendanda' sowaloga hiahawes fasisi asasisi soso'ana du'wanis sondafe'ma epen gawaini nagawalipasi.
48006007	Ipa' ina pembaso'ma nelelemb ipe'ilimbi pi'i God okom magahanai gawa akanai, owa'i. I'i anin epen newa anis maefah aof ananifi, anaf hiahawes isimba atis nitanima nela'as wapani.
48006008	I'i epen inimba nenda' maol neloma wafa opaf apinai ananinai, bola waf anamba atona nonda' epen inimba awen nega' higililan. Apa' epen mamahina nenda' maol negaloma waf Ambal bu'unai Godi, atiasi Ambal anamba nowalapai ambal namili ma epen inimba nepe andeande' lifilafi.
48006009	Isimba atis dei' apa' ina ala'uta tahapa ma monda' waf fasifi, owa'atin. Monda'as dindinip. I'i bihitagof ape'igufi fonda' maol banagambel, anaf mola'as mofa' gwa'aisi bu'wasi endilisi.
48006010	I'i apa' muti ufia'w fasi'uma, monda' waf fasifi ma epes hiasi mondatopalopas. Apa' mondanda'am na'amba atin banagambel esis sahin owan sogahapifa Dembinaii mikila' manda'asa anis daias.
48006011	Ipa' piti amef ifimba lu'wafi dei' ahapila pen lagol ae'agili anda'mepafi.
48006012	Anom amam dindinapim a'owa' ma ma'i mogatopa'mepa alop ipe'ipi. Dei' maina amom manda'as na'amba? Ma'i mogofa' agof lu'wagufi ma naep epesi. Amom ukup pandanda' na'amba ma'i, “Na'amba anis epes sogawa afa' si'i afa' wagahapifa lawag Kraisi ea' sohafa oga'.”
48006013	Ina anis epes saila mu'uli inimba God nagaso' Mosesani andeande' datima, owa'. Amom magatopa' alop amamipii wapani, ina mailan andeande', owa'. Ma'i motopa' alop ipe'ipi ma mogofa' agof lu'wagufi ma mi'ipa epes hiasi moga'i, “Amom Galesia mofa' ametal inimba mogatopa' alop amamipi.”
48006014	Apa' ae' owa'atin. Andaiwa' ma egefela agol ae'agili lu'wagola anis hiahawes daias, owa'atin. Ae' andagala ma egefela agola dembinai ape'inai Jisas Krais atona, anen naga' lawag usi'igai ti'wanaegai. Lawag agamba Kraisi atoga, dei' waf itapafi ea' faga' nomon okom ae'ami, dei' ae' si'i epen nagaga' lawag usi'igai ti'wanaegai ma naep epes sagape itapi.
48006015	Waf afamba magatopa' alop o owa' mogatopa' alopia, afamba falafifi atef. Apa' God nanda'apa mataga dambaipai, waf afambai atef dao' endilisifi.
48006016	Epes mamahisa sogahapila ukup ipimbai sogailapi, ae' a'i opalef asasilifi fendape sa'ombela, God niti uwahipis notopalopas sogoloma epes Israel hiasi Godi.
48006017	Basef akutaifi ifimba. Ae' andaiwa' ma anona aman nogase'e anom nimanimi wapani, owa'. Dei' main, amam amamba magahai melet atamba Jisasi tape alop ae'api ea'.
48006018	Ipa' alipipai, ae' a'i dembinai ape'inai Jisas Krais notopalopepa dowafa pegape andeande'. Dei' okom ananimi mope mondalomago ambagof ipe'igufi. Endilisi.
49001001	Ae' Pol okom Godi atona nandandepe ataga aposel Jisas Kraisi ma anda' maol ananini agawalapa basef ananifi. Ae' anda' basef ifimba fafe'mago ipa' epes Godi dei' pagape Efesusi, ipa' pahapifa Krais Jisas datima pape sisihipa pagalomana.
49001002	Ae' a'i God ahamapa ape'inai noloma Dembinai ape'inai Jisas Krais motopalopepa dowaf mowa' banagaipa pepe opalef awanelef.
49001003	Apa' ata' mondanifela Ahamapa God, ahama Dembinai ape'inai Jisas Krais! Ama Krais atona anen naso'apa hiahaom hiami fasimi atom magape otaga ilifi mogatopalopapa ukupi ambagof ape'isi ma poe fe' ki ape'ini nogape andeande'.
49001004	Dei' main, fowa' God ina dei' nanda' itap apa'e, ata' owa'atin, nemaf afamba nosaho'apa ea' mope sisihipama Krais hilili' ma waf awafi kofagefa akapa.
49001005	Anen okom maimailapa a'owa'. Isimba atis anen nali' okom mandanda' nosaho'apa nofa'apa nalagapa mataga si'i awasi ananipai. Anen naila okom ananimi atom nanda'asa lagol Jisas Kraisi atogol.
49001006	God nanda'as na'amba ma apa' mosa'ma agol ananigili moganifelona ma waf fasifi ananifi nagatopalopapa dowafafi. Waf afamba fawalapa banagami mogogala'i ananimi. Anen natopalopapa dowaf naso'apa nogamana okom ananimi magamagailana a'owa'i, ea' mape sisihipama anen.
49001007	Krais atona naga' natagwahepa ma waf awafi natalepa esimbel ananimbeli. Ea' nakwaha waf awafi ape'ifi okom maso'anaf. Anen nanda'as na'amba si'i okom Godi magaila ape'i si'im a'owa' ma waf nagatopalopapa dowafafi.
49001008	Waf afamba naso'apaf si'if a'owa'. Naso'apaf faloma gawa hiani naloma gawa mogogawa waf maif bu'wafi a'a awafi.
49001009	-
49001010	Okom ananimi atom na'i notopalopapa ea' nihimba'mapa basef ananifi fali' fandambaho' fagape okom ananimi atumi. Basef ifimba fagape na'amba. Anen nali' okom mandanda'ma Krais nogape dembinai ma hiahaom hiami magape ilif itapi hi'igalam epes wapani. Nogota atamba anen atona okom maga'iatai togataga, God noso'ana hiahaom amamba mofe' lagol Kraisi atogol ma anen atona nogape dembinai ma hiahaom amamba hi'igalam.
49001011	God nanda' hiahaom amamba hi'alam nagi'ma fowa' dambadamba anen okom mandanda'mam. Ea' nosaho'apa mape sisihipama Krais. Dei' main, anen nandaila okom ananimi si'i fowa' dambadamba okom mandanda'mas.
49001012	Apa' Juda atepa mogawa endilisi mape mogohafa Kraisi, God nandandepapa na'amba ma monda' epes hiasi sogasa'ma agol ananigili lu'wagol. Agol agalemba ananigili fasigili a'owa'.
49001013	Ea' dei' ipa' wapani, afamba pegame' basef endilisifi ifimba basef bu'wafi Godi, nofa'epa petanimai pahapifa Krais pape sisihipama anen. Nogota atamba ipa' pahapifa Krais, God naso'epa Ambal bu'unai ananinai nosahe'epa. Ambal bu'unai anamba si'i anin ametal God nanda'mepani ma nigihimba'mepa na'amba.
49001014	Apa' mogawa endilisi atapipa mopoma anaf nogaso'apa hiahaom bu'wami apa' epes ananipai. Anen noso'apam nemaf afamba notagwahepa nofa'apa mofe' mope mogalomana. God nanda'am na'amba ma apa' monda' epes hiasi sogasa'ma agol ananigili lu'wagol, agol agalemba fasigili a'owa'.
49001015	-
49001016	Basef doko'ifi endilisifi atif. Isimba atis dei' dondol anda'mepa beten ipa'. Nemaf afamba fagali'i ame' basefa waf ipe'ifi pahapifa Dembinai Jisasa ukup pelele' pagaila amam nematawa hiasi Godi. Ae' anda'as nemaf afamba afi'i afi'i ataga dei', ae' ina akwahipa ma beten, owa'atin. Ae' okom mandanda'mepa andabeten anifela Godepa.
49001017	Jisas Krais anen dembinai ape'inai. Ae' andabeten atapiwi nimaguf hiafi ahali' God, dembinai Jisas Kraisi, anen Ahamapa ape'inai mogogala'i banagami magapaunai. Andabeten ahali'ana ma nogase'epa gawa bu'wani ukup ipe'ipi pegegawa basef kofagefa fendawalap alihifa ipa'. Ama pegegawa God andeande'.
49001018	Ae' andabeten ahali'ana ma nonda' ukup ipe'ipi pindawisi'ma pegegawa waf bu'wafi, ma hiahaom bu'wami anen nofalepa pape pegehafami. Ma pegegawa ambal namili lagape lifilafi dondoli loloma anamba God nagala'ambemagoma nogogala' a'owa'ma. Amamba God nandondomba ma anaf na'i noso'apa mogaloma epes ananisi si'isi.
49001019	Andabeten ahali'ana ma ipa' pegegawa banagami ananimi dondol manda' maola opalef nomon apa' epes magahapifanai. Amamba ea' lu'um a'owa'. Banagami amamba na'amba atin si'i banagami ananimi lu'wami
49001020	nanda'ama nasa'ma Jisas nosafel nagakwaha ga' ananini. Banagami amamba atom God nanda'ana nape wa'ol lagol ananigili kwahisigili banagogoma gani heven.
49001021	Apa' Krais dei' nape dembinai ilif a'owa' ma dembami agufumi hiami maloma hiahaom banagami hiami. Anen nikila' agof lu'wagufi hi'alagof epes dei' sagape nogota ata'ii, ea' isimba sogape nogota tigi' togatagai wapani.
49001022	God nanda' hiahaom hiami mape lafela anen atona. Ea' nanda'ana nape Dambena ilif endilisi ma epes hiasi hi'alas saloma hiahaom hiami hi'alama nagatopalopa esis sios hiasi sagahapifanai hi'alas.
49001023	Esis sagahapifanai si'i alop si'ip Kraisi. Anen nape anamba hiagoma nugumafi hiahaom hiami hi'agalami nape nomona esis sagahapifanai hiasi si'isa anen atona endilisi.
49002001	Basef ipe'ifi fagape na'amba. Fowa' ipa' panda' waf naninani aunai, nahepa paga'. Dei' main, ipa' ina pame' God, owa'. Pesambalona panda' waf awafi.
49002002	Nogota atamba ipa' ata' paila waf awafi atef itapafi ea' paila basefa aman aunai banagonai nugumafi banagami awami mape la'afen mugumafi itapi otagai. Banagami amamba mataga aman anamba aunai dei' nugumafi epes isimba sogosambala Godi.
49002003	Fowa' apa' hiapai hi'alapa manda' waf awafi si'i epes isimba sogosambala Godi sanda'afi, ea' maila nomonas opaf apifi ape'ifi atof. Apa' maila nomonas nembel anamba apinai ma ukup ape'imi atom. Isimba atis dei' ata' mape lafela okom wandafunai Godi, si'i anis epes daias itapasi.
49002004	Owa', God naga'i owahipigama apa' epes a'owa'i, okom lu'wami mailapa.
49002005	Isimba atis dei' nanda'apa mataga namepa. Apa' mape si'i sagaga'i ma waf awafi. Owa' nanda'apa mataga namepa mape sisihipama Krais. Amamba okom lu'unai Godi nagatopalopapa dowafi nofa'epa pitanimai.
49002006	God nasa'mapa mape namepa maloma Jisas Krais, mofa' agol lu'wagili mape sisihipama anen, ea' ukup pandanda' papomana heven.
49002007	God nanda'apa na'amba ma nogota ata'e dei' tefe' tefe' totaga owagama nihimba'mas okom ananimi mailapa nagatopalopapa dowafi, ma epes hiasi hi'ilas soloma ensel hiami hi'ilam sogogawa okom amamba ananimi lu'um a'owa' mandawalap alihima apa' na'amba. Anen nanda'apa mape sisihipama Krais Jisas.
49002008	Dei' main, God natopalopepa dowaf, isimba atis dei' nofa'epa pitanimai pahapifa Krais. Hiahaom amamba ina ipa' atipa panda'am, owa'atin. God atona nase'epam dowaf.
49002009	Amamba ina si'i hiahaom ipa' panda' maol pegefa'ami, owa'. Ea' ina anin epen atitin la'ifina negasa'ma agol ananigili atogola hiahaom amamba, owa'atin.
49002010	Dei' main, God atona nanda'apa mape. Lagol Krais Jisasi atogol nanda'apa mataga dambaipa ma waf fasifi apa' milaf mogafe'.
49002011	Ea' apa' mondogawa isimba andeande'. Lagof amom Judai atogof matopa' alop amamipi. Ea' esis Juda sandafela esis atis sa'i epes sagatopa' alopi. Ea' ipa' fowa' pape pegelelama Godi owa' Judaipaia, sofalepa saga'i, “Owa' pegatopa' alopia.” Basef ifimba fa'i waf alopafi ando' atogini.
49002012	Ipa' pendegawa nogota atamba ata' pape pelelama God, ipa' ata' pape ando' laogona Krais, pape ando'ma esis mini'ap Israel epes Godi, ea' pape ando'ma basef God anen nala' lapef nagaloma asisafi. Basef ifimba naga'i endilisi atisa nogatopalopasafi. Ipa' ina anom hiahaom fasimi pape pegehafam anafi, owa'atin. Ea' ipa' owa' pihapifa Goda.
49002013	Apa' ipa' fowa' pagape laogona Godi, esimbel Kraisi atembal ma ga' ananini befa'epa dei' bakolasepa pafi'i pape felefele'ma Goda lagol Jisasi atogol.
49002014	Dei' main, anen atona kofagonama opaf awanafi, nagakolasa apa' Juda maloma ipa' anep mini'ap fowa' pegelelama Godi, dei' mataga mape epes atifipa. Anen atona nahape' waf afamba fagawala apa' Juda maloma ipa' owa' Judaipaia. Ea' anen atona natopa' waf afamba boufi lopa' fitapafi.
49002015	Ga' Kraisi atin nali'amona basefa mu'uli fowa' God nagaso' Mosesani faloma anif basef du'wanif fagape mu'uli inimbai. Anen nanda'as na'amba nokolasa misi'ah ahamba biafih, apa' Juda maloma ipa' owa' Judaipaia mogataga si'i epen atitin dambaini. Ama mope opalef awanalef fegape atogon felefele'ma God.
49002016	Krais naga' lawag usi'igai ti'wanaegai nakolasa misi'ah ahamba biah hataga si'i alop atotop. Ea' ga' ananini natagwaha waf asasifi boufi lopa' fitapafi faga' hi'alaf.
49002017	Anen dei' nafi'i na'i basef bu'wafi nawalapef na'i, “Dei' ipa' pape opaf atof paloma Godi epes wapani. Anen na'ipipa basef ifimba fowa' pape laogona God pelelamana, paloma apa' Juda ananipai magape felefele'ma anini wapani.
49002018	Lagol Kraisi atogol apa' mini'ap biafip mape ufia'w alihi'wa mogafe'ma Ahamapa Goda Ambal bu'unai ananinai atona.
49002019	Ea' ipa' dei' ina ata' pape si'i laugunisi dalaisi itap akasi, owa'atin. Ipa' paloma esis amam nematawa mini'ap Godi, ea' wambota ananipai.
49002020	Ipa' pape si'i ipat Godi nape nagala'ata atapitai. Anen nanda'ata tatoma ilifa afa' aposel waloma amom profet nawafa si'i olalefa ipat atamba. Apa' Krais Jisas anen atona si'i olaf fagali'i banagafi endilisi ma ipat atamba.
49002021	Aolagaitama tatoma sisihita ma Krais, ea' banagota andeande' tape. Dei' God ata' nanda' ipat atamba nala'ata atin totaga lu'uta ma togape hilili'ma Dembinai atona.
49002022	Ipa' wapani pagape sisihipama Kraisi, dei' God nape nakolasepa atogon atapina paloma anis Kristen alipisi hiasi. Ea' nanda'epa pataga si'i ipat endilisi God nagapautai ma Ambal bu'unai ananinai atona.
49003001	Krais nakolasa mini'ap biafip Juda saloma esis owa' Judaisia sataga mini'ap atifip. Isimba atis dei' ae' Pol, Krais Jisas nanda'e anda' kalabusa egatopalopa ipa' epes fowa' pegelelama Godi.
49003002	Endilisi atis, apa' hiapai magape itapi natopalopapa dowaf. Amamba anen nase'e ma igimafiam enda' maol ewalapama egawalipipa.
49003003	Maol inimba anen nagasi'iani nagape na'amba. Basef ananifi bu'wafi fowa' ata' fandambaho', apa' dei' God nawalapamef alihif anda'ef bandef fail pas isi'i.
49003004	Ama i'i pigatalifa basef ifi'ima, atiasi pegawa okom ae'ami ma basef hiafi Kraisi fali' fape fandambahi'i.
49003005	Fowa' lifilafi God ina nawalapef alihifa anis epes, owa'. Apa' dei' Ambal bu'unai ananinai nawalapef alihifa afa' aposel waloma amom profet ananifai.
49003006	Basef ifimba bu'wafi Godi fagape na'amba. Esis hiasi owa' Judaisia hi'alas fowa' sogololama Godi saloma ipa' apataga atifipa paloma apa' Israel. Ea' ipa' hipai hi'alepa paloma apa' Juda mofa' hiahaom fasimi hiami God naga'i endilisi atis nogaso'apami ma lagol Krais Jisasi.
49003007	God nanda'e ape anda' maol agawalapa basef ifimba bu'wafi. Anen okom maimaili natopalope dowaf nowa' banagae, isimba atis dei' ape anda' maol inimba.
49003008	Endilisi atis ae' ape falafuwai agagi' endilisi ma amam nematawa hiasi Godi hi'alas. Owa' anen okom maimaili natopalope dowafa anda' maol awalipa esis sogololama Godi basef fasifi ma Krais. Basef ifimba faloma waf afamba bo'wes a'owa' sikila' gawa epes hiasi hi'alan, ea' ina la'ifisa sogogawa isimba kofagesa, owa'.
49003009	Ea' God natopalopas dowaf nihimba'masa okom ananimi maloma waf hiafi ananifi epes hiasi hi'alas. Okom amamba maloma waf afamba ananifi hiafi fowa' dambadamba sape sandambaho' safi'i sataga dei'. Apa' dei' nanda' hiahawes hiasi hi'alas sataga sagapani nase'e maol inimba agawalapa isimba sape sandambahi'i alihis.
49003010	Fowa' God ata' nambaho'was, apa' dei' na'i esis Kristen sios sagahapifanai sihimba'mamas amom dembami agufumi maloma hiahaom banagami hiami magape heveni mogawa gawa Godi. Gawa inimba hiani ananini naninani lu'win sa'win hi'alan.
49003011	Anen nanda'an na'amba atin si'i okom ananimi atom magape atapim dondoli maga'iama lagol dembinai ape'inai Krais Jisasi atogol.
49003012	Apa' mape sisihipama anen mahapifana. Isimba atis apa' ina ombal mahapa ma mogafe'ma God, owa'. Apa' ukup banagep endilisi ea' dei' mafe' felefele'ma anen.
49003013	Ea' dei' a'ipipa a'i, akafimi amamba dei' efa'ama egatopalapepa ami, na'amba piti amamba ukup iwanip pendahagas, owa'i. Pepe banagepa si'i ipa' dembipai. Dei' main, akafimi amamba ame'ama egatopalopepa.
49003014	Ae' nomonas sandanda'ma Krais nakolas apa' Juda maloma ipa' magataga atifipa, isimba atis dei' indiwa nembawa etawa andabeten anifela Ahame.
49003015	Apa' hiapai hi'alapa magape itapi maloma sagape ilifi wapani, apa' amam nematawa wambotagw hiagwi hi'alagw mofa' agof ape'igufi ma anen atona.
49003016	Ae' andabeten ahali'ana na'amba. A'i God notopalopepa ma banagami mogogala'i ananimi lu'wami a'owa'. A'i banagami ananimi atom mowa' banagaepa opalef ipe'ilifi nomona Ambal bu'unai ananinai atona.
49003017	A'i hapif ipe'ini atin Krais nope ipe'ilifi nomon atapina. Ea' andabeten ahali' Goda waf ukup pagapagailasafi fegape si'ifa ipa' ma fegewa' banagaepa pilutu banagepa pigaila waf afamba si'i nombalef lawag gahapila itap gogotawa banagoga.
49003018	A'i ipa' pefa' banagami peloma amam nematawa Godi hiasi pegegawa okom Kraisi naganagailipai, anamba lu'unai endilisi nafe' laona a'owa' nafe' wa'ol wa'ol nalota gani ilif a'owa' ea' nowala nafe' awin endilisi a'owa' nafe' atin.
49003019	Ea' andabeten ahali' God ambifa basef akutaifi na'amba. A'i ipa' pegawa okom anamba Kraisi endilisi, anamba nikila' gawa epes hiasi hi'alas. A'i ipa' pegawa okom anamba Kraisi ma pegape si'ipa a'owa' ma waf bu'wafi God okom maga'iefi hiafi hi'igalaf.
49003020	God anen banagonai. Banagami amamba ananimi dei' manda' maol opalef ape'ilifi nomoni, amamba banagem endilisi. Banagami amamba atom anen la'ifinai ma nonda' hiahaom hiami migikila' basef hiafi mandabeten magahali'anafi hi'alef faloma ukup apa' hiapai hi'alapa wapani.
49003021	Isimba atis dei' apa' Kristen sios magahapifanai munifela God mondasa'ma agol ananigili lu'wagola Krais Jisas lifilafi mofe' atin anaf owagama gani. Endilisi.
49004001	Basef ifi'i fagali'i endilisifi atif. Ea' dei' a'i efela ukup ipe'ipi dindinipa poe fe' ipe'ini negafe' dondo'ma waf usi'ifi okom Godi maga'iefi nofalapa ma mogailafi. Ae' anda' kalabusa maol inimba atin Dembinaii dei' a'ipipa na'amba afela nomonas ipe'isi.
49004002	Ipa' pendape lafel endilisi ma epes hiasi penda'as sa'ombemas. Esis sonda'mepa waf awafii, pindanindifa ukup ipe'ipi banagep pepe pititilis. Ipa' ina ukup pesafel awep, owa'i. Ukup pindapindaila sahin owan ipe'isi petopalopas pefa' nimanimi pelomas.
49004003	Ambal bu'unai Godi nakolasepa mape opalef atelef. Ea' dei' penda' maol banagambela pigahapila waf afambai sisihifa waf ukup awanipafi atef. Waf afamba opalef atifilifafi fandawalap fagape na'amba.
49004004	Alop atifip, Ambal bu'unai Godi atifina. Amamba na'amba atin si'i hiahawes atifis, God nali' nofalepa pape pegehafasi.
49004005	Dembinai atotona, hapif atifin, sa'of atifin.
49004006	God ahamapa apa' hiapai anen atotona nape dembinai ma apa' magahapifanai hiapai hi'alapa. Anen nagape anamba hiagoma hi'agalagini, ea' nape nomona apa' hiapai hi'alapa.
49004007	Apa' hiapai atona atin hi'alapa mofa' anom hiahaom fasimi ea', dondo'ma ikwaf Krais nawalogaf nagaso'apaf ea'i.
49004008	Si'i Buk Baibel naga'i na'amba na'i, “Nemaf afamba anen nagafe' gani ilif, nofa' epes hiasi sanda' kalabusi a' nafe' nalota ilif. Ea' naso'asa hiahaom fasimi esis.”
49004009	Basef faga'i, “Nagalota ilif,” kofagefa fa'i main? Ifimba fa'i anen nagali' nafi'i nowala gani awin endilisi a'owa' itap apa'e.
49004010	Ea' aman anamba atona nogowala itap awin endilisii dei' notambel nalota ilif wapani nafe' gani ilif a'owa' nikila' otaga ma nonda' hiahaom hiami hi'igalam si'im kwaifa anen atona.
49004011	Anen atona ea' naso'apa presen hiahaom fasimi na'amba. Anom amam nandandepama monda' maol aposel, a' anom nandandepama monda' maol profet. Ea' anom nandandepama monda' maola mofe' moga'ipasa basef bu'wafi Kraisi epes hiasi. Ea' anom naso'ama gawa mogape pastai tisa mugumafi esis Kristen mowalipasa basef bu'wafi figasindi'amonas andeande'.
49004012	Krais naso'apa hiahaom amamba fasimi ma monda' apa' amam nematawa Godi mondandombola mogape la'ifipama monda' maol bu'wani ananini. Apa' amam nematawa Godi si'i alop Kraisi, ma mondowa' banagama atin mogape.
49004013	Ea' mope mefe' mefe' ma anaf apa' hiapai magahapifanai mogataga opalef atelef endilisi ma hapif ape'ini noloma gawa atifina anen Nogamana Godi. Apa' magataga epes banagepa endilisi magahapifanai si'i epes dambes ea'i, motaga na'amba atin si'i ikwafa waf bu'wafi Kraisi atef.
49004014	I'i apa' mogataga na'amba, apa' ina ata' mope mondati si'i awasi gawa akasi wapani, owa'. I'i epes isimba sogogawa a'owa'i sanda' kikipai ma waf baso'aifii si'ipapa basef hiafi fafifafi, amambai ina monda' ukup ape'ipi bol atin pepe si'i naoh gwagakoto'ma kanu. Amamba ina mogoto'mapa monda'apa si'i fufin nufapusapa mafe' magafi'i, owa'atin.
49004015	Apa' ukup banagep, ea' mi'i basef endilisifi atifa waf ukup pigapigailasafi. Apa' mi'i basef endilisifi na'amba ma mila waf Kraisi bu'wafi hi'igalaf. Ea' motaga banagepa migikila' waf mali' magailafi. Apa' monda'as na'amba mefe' motaga dondo'ma ikwafa waf Kraisi, anen balagonama apa'.
49004016	Anen atona dembinai ma apa' Kristen hiapai. Ea' apa' Kristen hiapai si'i alop wa'awa'ap pagape atifip sisihipa pondatopalopa atin si'i gigisilimb begewa' banaga so'matagw hiagwi lu'ugw sa'ogw hi'agalagw. I'i alop wa'awa'ap hiapi hi'ilap ponda' maol pondahama ikwaf anen naga'iefi, alop apamba si'ip pandatopalopa atin pape banagep pikila' fowa' pagape. Alop apamba pataga banagep atina ukup pandaima atin.
49004017	Dei' a'i i'ipipa anif basef. Ipa' pape sisihipama Dembinai dei' a'ipipa dindinipa agol ananigili. Ipa' ina ata' pila waf afamba sogololama Godi sagailafi, owa'i. Hapaifi. Epes isimba ukup asasipi pandapoma waf falafifi atef.
49004018	Gawa ma ukup asasipi si'i akot atona. Esis sololama gawa fasini, sanda' du'waniga, opalef asasimi maso'as. Isimba atis dei' sape ando' laogona ambal namili Godi.
49004019	Esis ina ata' ambagof awagofa waf afamba awafi asasifi, a' owa'atin. Safe' sawis endilisi ma waf awafi fafifafi hiafi faloma waf awafi so'a waulafi ma sagaila waf alugufi hiafi hi'agalaf. Saila waf afambai atapisa ukup pegehafel endilisi ma sonda' waf afamba awafi wapani.
49004020	Apa' ipa' ina pelafa waf afambai ma Krais, owa'atin endilisi.
49004021	Ae' egawa endilisi ipa' pegawa basef Kraisi ea'. Ipa' pagape sisihipama anini, amom mawalipipa ea' ma basef ifimba endilisifi Jisas nigihimba'mapafi.
49004022	Fowa' ipa' pelafa basef ifimba na'amba. Dei' li'amonago opaf anamba apinai ma waf awafi ipe'ifi. Opaf anamba kofagonama waf baso'afi kowagalasafii, ea' waf afambai dei' fape fahambombagapa. Dei' ea' li'amonago opaf anamba apinai.
49004023	Ea' ukup ipe'ipi petaga dambaip pendaho'of
49004024	pefa' opaf dambaifi. God nanda' opaf anamba dambainai, nataga si'i anen atona ma waf bu'wafi endilisifi usi'if hilili' a'owa'i.
49004025	Ea' ipa' hipai hi'ilipa pendakwaha waf baso'afi ma piga'i basef endilisifi atifa epes hiasi. Dei' main, ipa' pegawa apa' hiapai hi'alapa mape alop wa'awa'ap ea' mataga alop atifip.
49004026	I'i opalef ipe'ilifi numbutilif fepe atapilif, ipa' a' solawaipa andeande'. Na'amba ipa' penda' waf awafi opalef numbutilif atapilif pefe' awin a' newala neso'. Na'ambai owa'i.
49004027	Na'amba piwisi' utama Satan.
49004028	Epes mamahisa sanda' wal atini, esis ina ata' sonda' wal wapani, owa'i. Esis dei' sondanda' maola lagof asasigufi ma atiasi sotagama hiahawesa sogaso'asas epes isimba hiahawes akasi.
49004029	Basef awafi ina fetaga malogof ipe'igufi, owa'i. Basef bu'wafi atif fendataga ma fegewa' banaga epes isimba owa' banagesia, dindi'i dondo'ma waf maif bu'wafi esis owa' banagesa sogailafia. Penda'as na'amba ma pegatopalopa epes isimba sogame' basef ipe'ifii.
49004030	Ipa' ina penda' anef waf awafi ma penda' Ambal bu'unai Godi nimanina, owa'i. Anen anol ametal Godi ma God nandandepepa ea' ma pagape ananipai atipa si'ipa ma anef nemaf notagwahipa ma waf awafi nofa'epa pitanimai pegape andeande'.
49004031	Ipa' pendakwaha waf hiafi awafi opalef awalifi migimigah, ukup numbutipi gigala basef findiwaifi awafi. Waf anamba aunai hianai nagahambombaga epesi.
49004032	Ipa' pendanda' waf sa'umbilifi ma esis alipisi pendatopalopas ea' piti uwahipis. Ipa' pendakwahomasa waf awafi esis sanda'mepafi ukup pese'epaf, si'i God nagakwahomepa waf awafi ipe'ifi ma agol Kraisi.
49005001	Ea' ipa' pindaila waf God nanda'afi. Anen okom maimailipa pape si'i awasi ananisi.
49005002	Ipa' pendafe' waf afamba ukup pagapagailasafi si'i Krais okom magaila apa', ma nalamona ambal ananili nagatopalopapa. Anen naso'ana alop ananipi God naga' nondolalimana si'i ofa bu'wani alogw fasigwi usihigwi gwaga'ani.
49005003	Apa' waf afamba hiahaof so'a waulafi, a waf alugufi kowagalasafi awafi, ipa' ina penda'af, owa'i. Basefa waf afamba ina fetaga kwasakwasala la'afena ipa', owa'i. Dei' main, ina' andeande'ma apa' amam nematawa Godi monda' waf afambai, owa'i.
49005004	Ipa' ina penda' basef awafi alugufi a basef putuputa'ifi a penda' basef asalufi awafi, owa'i. Waf afambai ina andeande', owa'atin. Andeande'ma ipa' piganifela God.
49005005	Ipa' pegawa ea' ma epes mamahisa sanda' waf awafi so'a waulafii, a epes mamahisa ukup awamiisii kowagalama hiahaom anis daiasii, a epes isimba kowagalasa hiahawes daiasii si'i sagaila god baso'amunai. Epes isimbai ina atiasi sifi'i suwis anamba God naloma Krais magala'ambemagoma, owa'atin.
49005006	Ipa' solawaipa andeande'. Na'amba peme' basef anis epesi atif solalamona ukup ipe'ipi pefe'ma waf afambai awafi. Dei' main, waf afamba na'ambaifi, God okom numbutinama epes isimba sanda'afi sogosambala basef ananifii.
49005007	Isimba atis dei' ina penda' waf afamba pendao'oma pelomas, owa'. Hapaifi.
49005008	Dei' main, fowa' ipa' ata' pagape waf awafi si'i owamb. Apa' dei' pape sisihipama Dembinai, isimba atis dei' nahaponepa papoma mogogala'i. Ipa' pendafe' si'i epes sogape alip haugumai.
49005009	Epes sagafe' alip haugumaii sawalapai waf fasifi usi'ifi, endilisifi hiafi hi'alaf.
49005010	Ea' ipa' pendondomaf pegawa waf maif Dembinai okom maga'iefi.
49005011	Ipa' ina peloma epes isimba sanda' waf awafi si'i owambi pendao'oma atogon atin, owa'i. Waf afambai wafifi atef, ina fegela gwa'aisi bu'wasi, owa'atin. Ipa' pindihimba'ma epes isimba hiasi waf afambai awafi.
49005012	Dei' main, ae' ina ewalapa basefa waf anamba aunai epes isimba sandambaho' sanda'ami, owa'. Ae' ambal aola iga'iaf atin dowaf wapani.
49005013	Apa' waf mamahefa nagwahis ileliwa mogala' magawalapafi, kofagefa fataga fape fandawalap.
49005014	Dei' main, hiahaom mamahoma mataga alihim mandawalapi, amamba mataga mape si'i mogogala'i. Isimba atis dei' anif basef fapan faga'i na'amba fa'i, “Ipa' epes paga'ihi dei' safel dasa'ma mehip pekwaha koh! Ipa' pesafel wandelef ea' Krais nese'epa mogogala'i mihihima ipa'.”
49005015	Ipa' pape mogogala'i ea'. Ea' ipa' pindundumafuma andeande'ma fe' ipe'ini. Ipa' ina pefe' si'i epes isimba gawa akasi, owa'i. Ipa' pendafe' si'i epes isimba gawaisi.
49005016	Dei' ipa' nogota ata' tapomepa ma penda' waf Godi. Ea' pendanda'af atapif lifilafi nogota ata'e. Dei' main, nimaguf ifi'i sanda' waf awafi atifafi.
49005017	Ea' ipa' dei' ina pepe si'i epes gawa akasi ukup pese'epa, owa'i. Pendegawa andeande'ma okom Dembinaii.
49005018	Ea' ipa' ina pea' embel banagimbeli pehaga pegaol, owa'i. Waf afambai fegahambombaga ipe'i. Ipa' pinda'i aho'ma Ambal bu'unai Godi nondape si'inama opalef ipe'ilifi.
49005019	Ea' pinda'i basef bu'wafi pinda'imef atin pendaloma esis alipisi ma penda' awalef bu'walefi fagape buk sami feloma awalef lotuwilifi feloma awalef fegewa' banaga ambagofa ukup epesi. Ipa' penda' awalef pesa'ma agol Dembinai banagambel malogufi ukup ipe'isi.
49005020	Dondol pendanifela ahamapa Goda hiahaom hiami ma agol Dembinai ape'inai Jisas Kraisi atogol.
49005021	Ipa' pindaila okom Kraisi ea' pendafe' lafela esis alipisi ipe'isi atapipa.
49005022	Ipa' nematawa pindaila ukupa basef amom wauhupipai si'i pagaila okom Dembinaii.
49005023	Dei' main, aman anen nape balaga nagali'ma ako'wi, si'i Krais nagape balaga nagali'ma sios amam nematawa Godi. Ea' esis hiasi si'i alop si'ip ananipi. Epes isimba anen atona nofa'as sotanimai.
49005024	Epes isimba sios safe' lafela Krais, ea' na'amba atin ipa' nematawa wapani, dondol pendape lafela amom wauhupipa ipe'imi.
49005025	Ipa' amam wapani, ukup pindapindaila wauhiamepa ipe'iwai, si'i Krais okom magamagaila sios amam nematawa Godi, naga' nalamona ambal ananili nagaho'ofas.
49005026	Anen nanda'as na'amba sogataga epes Godi atis be'es hilili' si'i nasa'opas embel sagataga bo'wesa basef ananifi.
49005027	Ama nonda'as sogataga bo'wes endilisi sogape ananisi si'isa alogw hiahaom awami akas. Ea' sope hilili' andeande', hiahaom awami hiahaom akas.
49005028	Dei' na'amba atina ipa' amam ukup pindapindaila awo wauhiamepa si'i ukup pagaila alop ipe'ipi atop. Aman ami okom magaila waulu'mana anani'wii, anen okom maila anen wapani. Dei' main, esis sataga atifis.
49005029	Apa' hiapai mogawa ina anona aman atotona nandaiwa'ma alop si'ip ananipi nahap nalamonap, owa'atin. Amam amamba hiami manda' gwa'aisi malagap mumafiap andeande', si'i Krais nugumafi sios amam nematawa Godi.
49005030	Dei' main, apa' epes wa'awa'apa alop ananipi.
49005031	-
49005032	Basef ifi'i fowa' fape fandambahi'i, lu'wafi nomonas hiesifi. Dei' fataga alihif si'i Buk Baibel na'ias naga'i, “Aman nokwaha mamasana ananisi nefe' nope atapina nogaloma waulu'mana anani'wi, esis bias sataga alop atifip.” Ae' okom mandanda' ma'i basef ifimba faga'i Krais atona naloma sios amam nematawa Godi.
49005033	Apa' basef ifimba kofagefa fa'ias na'amba wapani ma ipa' epes atona atin na'amba fa'i, “Ipa' amam hipai hi'ilepa ukup pindapindaila wauhiamepa ipe'iwai si'i ukup pagapagaila ipa' atipa.” Ea' ipa' nematawa hipai wapani pendasa'ma agofa wauhupipa ipe'imi pinifelom pindaila basef amamifi.
49006001	Ipa' awasi, ipa' pindaila basef mamasepa ipe'isii si'i pagaila basef Dembinaii. Waf afambai usi'if andeande'.
49006002	Dei' main, anif basefa mu'uli nape nagali'i Godi basef endilisifi atif fagapaini faga'ias na'amba fa'i, “Ipa' pindaila nomonas mamasepa ipe'isi ea' pesa'ma agofas.”
49006003	Basef ifimba faga'i na'amba ma esis sagaila nomonas mamasasi, “Ma ipa' pegape andeande' nogota laota itap apa'e.”
49006004	Ea' ipa' ahapas ina pehambombaga ukup awasi ipe'isi iwanip owa'i. Ipa' pindumafias andeande' piwalipasa basef Dembinaii penandonamasef pisindi'amonas.
49006005	Ipa' agof akipai panda' maol dowaf pagape lafela agufisii, ipa' peme' basefas pefe' lafelas ombal mehepamas. Ipa' penda' maol inimba pila basef asasifi andeande'ma ukup atifip si'i pagaila basef Kraisi.
49006006	Ipa' ina penda'asa naep asasipi dowadowafa pegambema ukup asasipi atip, owa'atin. Pendanda' maol inimba si'i panda' maol pagape lafela Kraisi. Penda'as na'amba atin si'i pagaila okom Godi ma nelelemb ipe'ilimbi.
49006007	Ipa' ukup pehafel endilisi pendanda' maol inimba andeande'. Ina panda' maola epes atis, owa'. Ipa' panda' maola Dembinai atona.
49006008	Dei' main, ipa' pegawa, i'i epen ami nenda' maol andeande', anaf Dembinai notalin noso'an hiahawes bu'wasi. Ea' nonda'as na'amba atina isimba agof akasi sanda' maol dowafi soloma isimba sanda' maol sogofa' otambai.
49006009	Ipa' agufipai pigimafi isimba agof akasi sanda'mepa maol dowafi, ipa' penda'as na'amba atina esis si'i panda'asa Dembinai atona. Ipa' pendkwahowa waf afamba sagaumbalisafi. Dei' main, ipa' pegawa Dembinai nagape heveni anen Dembinai ipe'inai, asasinai wapani. Anen ina nagawaloga agofa epesi ma naep ananipi, owa'atin. Anen nawaloga hiasi agufisi agof akasi hi'alasa ikwaf usi'ifi atef.
49006010	Dei' a'i isopama basef na'amba. Ipa' pagape sisihipama Dambinaii, pendape banagepama anen atona ma banagami lagola pipitagol atogol ananigili.
49006011	Ipa' pendala luwaguf hiami manda' wandafami God nagase'epami, ma pilutu banagepama pigali'amona waf awafi baso'afi Satani.
49006012	Dei' main? Apa' ina manda' wandaf maloma epes, owa'atin. Apa' manda' wandaf mapa' maloma ambagof gambefah awami mape magali'i ea' maloma amom agufumi awami a' amom ensel banagami awami maloma banagami hiami awami hi'alam mugumafi epes sanda' waf awafii itap apa'ii. Apa' mapa' maloma ambagof awami hiami magape la'afena otagai itapi.
49006013	Isimba atis dei' pendawisa luwaguf amamba banagami sanda' wandafami hiami God nagase'epami hi'indalepa. Ama nemaf afamba awefa, ipa' la'ifipama pigalutu banagepa ma pikila' gwamba anamba hianai pegatofana. Ama pikila' waf awafi hi'igalafa pigalutu banagepa atapipa.
49006014	Ipa' pilutu pendawisa luwaguf amamba na'amba. Ipa' pindahapila basef endilisifi usi'ifi si'i anota let ipa' pegewaho'atai. Ea' penda' waf fasifi usi'if hilili'i fepe alihif si'i sagala siaot banagonai sanda' wandafanai kapa nigili'ama mafatagw ipe'igwi.
49006015	Ea' penda' anef waf bu'wafi na'amba. Pendandombola pegewalapa basef bu'wafi Godi na'i epes sope ukup atifip sogalomana. Ipa' pefa' waf afamba banagafi pindalutu banagepa si'i esis sala su sagalutu banages.
49006016	Ipa' pendanda' waf afamba si'i hiahaom amamba sanda' wandafami ea' piwatani anef waf wapani. Pihapifa Krais tatala'ipa si'i pefa' walitap bandagigil panda' wandaf. Walitap anamba banagonai ma nogahagasa wambawa hikalimi hiami hi'igalam magafi'i aman anamba aunai. Wambawa amamba gwamba awani hiani.
49006017	God nofa'ai ipa' pigatanimai. Amamba ipa' ukup pendanda'mam pefa'am si'i pegowalo' hagw kapaigwi banagagwi balagah ipe'igahi. Ea' pindahapila bainat hikalinai Ambal bu'unai Godi nagasi'ipanai, anamba basef Godi atif.
49006018	Ea' lifilafi pendefa' banagami Ambal bu'unai anambai ma penda' beten naninani hiani pegahali' God. Ipa' solawaipa pendabeten pindumafuma datima. Ina pepoma noma'w, owa'. Pendabeten atapipa ma God notopalopa esis amam nematawa ananisi hiasi hi'igalas.
49006019	Ea' pendabetena ae' wapani ma nemaf mamahefa iga'ipasa basef God notopalopa malogol ae'agili ma basef egawalipasafi. Ama etalogofa ombal mogahe egawalipasa basef ifimba bu'wafi Godi fowa' fape fandambahi'i.
49006020	Ae' awalapa basef ifimba, dei' isimba atis mowa' lagof ae'agufi sen ape anda' kalabus. Maol ae'ani inimba. Ae' efa' malagol Kraisi ma egawalapa basef ifimba ananifi ma epes hiasi. Ea' pendabetena Goda ae' egatalogofa ombala banagewe igawalipasef si'i okom Kraisi maga'i.
49006021	Aman anamba Tikikus anen alipunai endilisi ape'inai, apa' ukup paga'ianai. Anen nape sisihinama Dembinai nanda' maol ananini datima. Anen atiasi nofo'o nowalapa basef ni'ipipa ae' dei' ape a'imama.
49006022	Ae' a'i esapa'ana nefe'mago ipa' ma atiasi pegegawa afa' wagape na'aii wape wa'imama ma nogowa' banagaepa.
49006023	Ae' a'i God ahamapa naloma Dembinai Jisas Krais monda'ago opalef ipa' alipipai hipai fepe atogon peloma God. Ea' a'i amom mese'epago waf afamba ukup pagapagailasafi feloma hapif bu'wani wapani.
49006024	Ea' a'i God notopalopepago dowaf nowa' banaga epes isimba mamahisa ukup pagapagaila Jisas Krais Dembinai ape'inai atapis sagapani. Waf epes isimba ukup pagailanafi afamba fagape atapifi, owa' hi'igalafia. Ea' ma'uf.
50001001	Ae' Pol aloma Timoti afa' biafa Krais Jisasi atofa wanda' maol ananinii. Wanda' basef ifimba fafe'mago ipa' amam nematawa Godi pagape Filipaii. Basef ifimba fafe'ma ipa' pape sisihipa pagaloma Jisasi paloma agufumi ipe'imi maloma amom magatopalopami wapani.
50001002	Afa' biafa wa'i God Ahamapa ape'inai noloma Dembinai Jisas Krais motopalopepa dowaf mowa' banagaepa monda' opalef ipe'ilifi fepe awanelef.
50001003	Nemaf mamahefa ae' okom mandanda' ma ipa', anifela God ae'anai ma ipa'.
50001004	Ae' sonahe ma nemaf mamahefa andabetena ipa' hipai.
50001005	Dei' main, ipa' panda' waf bu'wafi patopalope awalipasa basef bu'wafi Godi. Dambadamba ipa' pame' basef ifimba bu'wafi pahapilif pandala'ata atapipa palome pafi'i pafi'i pataga dei'.
50001006	Ea' ae' egawa endilisi, God nagafela maol bu'wani nomon opalef ipe'ilifii, atiasi nonda'an nefe' nefe' nimbifan afamba Krais Jisas nogotanimai.
50001007	Ae' ahapila ipa' okom ae'ami, egawa God notopalopepa dei' anaf wapani na'amba atin. Isimba andeande'. Dei' main, apa' mandala'atanima atina maol ananini. Nemaf afa'e dei' agape kalabus a'a nimaguf fafimba ali' agawalapa basef ifimba bu'wafi epes hiasi atopalopasa sogogawa basef ifimba endilisifi atif, nimaguf ifimba hiafi God natopalopapa dowaf, nowa' banagapa.
50001008	Ae' a'ias endilisi ma naep Godi. Anen nogawa okom uwahipimi Krais Jisasi masa'ma ae' ea' okom mohafel endilisi maimailipa ma igati ipa' hipai.
50001009	Ae' andabetena ipa' a'i ipa' ukup pila God pindaima atin peloma sahin owan hiasi ma waf afamba fegataga lu'ufa ipa' feloma gawa hiani neloma nomonas bu'wasi pegegawa basef Godi andeande'.
50001010	Andabetena atiasi pewaloga waf hiafi andeande' pegegawa waf mamahefa bu'wafi a'a awafi. Ama nemaf Krais nogafi'afii pegape be'epa hilili' kofagema akepa ma naep Godi.
50001011	Ae' andabetena waf usi'ifi Jisas Krais nagawalapafi atiasi fepe si'ifa ipa', fegaso'ana agol lu'wagili Goda epes hiasi sigati banagami mogogala'i ananimi.
50001012	Alipipai, dei' a'i ipa' pendegawa hiahawes isi'i sagatagama ae'i ma anda' kalabus, ina sasopama basef bu'wafi Godi, owa'atin. Isimba sanda'am mafe' lu'um lu'um a'owa', ma hiasi sogame'am.
50001013	Ea' soldia amamba Romumi misi'ah hiahi mugumafi ipat dembinai gavmani maloma anis epes sagape na'ai esis wapani sogawe anda' kalabusa agol Kraisi.
50001014	Esis sahin owan hiasi ukup papoma ae' anda' kalabus. Ea' opalef asasilifi banagalefa sagape sisihisa Dembinai, sakwaho ombal magahas dei' salutu banages atapis sikila' fowa' sape sagawalapa basef Godi.
50001015	Endilisi, anis daias kowalasa ae' egefa' agol aposel sondopambema sa'i sofa' agof lu'wagufi sogawalapa basef Kraisi. Apa' isimba sagalutu banagasi sa'i sonda' waf bu'wafi sotopalope ma sogawalapa basef bu'wafi.
50001016	Isimba sogawa ae' ape na'a ma egewa' banaga basef bu'wafi Godi. Ea' esis ukup paipaili sawalapa basef bu'wafi.
50001017	Apa' epes isimba kowagalasa ae'i dei' sawalapa basef Kraisi. Esis ina ukup pehafel endilisi ma sanda' maol sogasa'ma agol Kraisi, owa'atin. Esis sanda'am na'amba ma sogasa'ma agof asasigufi atogof. Sa'i sowatani anom nimanimi wapani ma ae' epe atapiwi enda' kalabus.
50001018	-
50001019	Owa' diago. I'i esis ukup pipila waf endilisifi ma sogawalipasa basef Kraisi a'a i'i anis ukup pipila waf owa' endilisifi ma sogawalipasef, andagalamas atin. Dei' main, sawalapa basef Kraisi atif. Ea' atiasi sonehe wapani ma isimba. Ipa' pandabetena ae' ea' Ambal bu'unai Godi Jisas Kraisi natopalope. Isimba atis dei' egawa atiasi ekwaha kalabus.
50001020	Ae' okom mandanda' egawa endilisi atiasi ae' ina ambal aola egakwaha basef Godi, owa'. Dei' wapani ae' okom banagema egawalipasa basef ananifi si'i fowa' anda'as. I'i epe namowe a'a egaga', ae' okom ma'i hiahaom anda'am alop ae'apii atiasi mosa'ma agol Kraisi lu'wagol.
50001021	Kofagema ma agape namowe na'amba. Epe namowe ma Krais atona. Apa' i'i egaga', epe andeande' elomana efa' hiahawes God nese'e poe bu'wani ikila' dei' agape.
50001022	I'i ata' egape namowe atapiwi itap apa'ema, bola enda' maol bu'wani Godi. Apa' ae' ata' ila ufia'w mamaho'wa? Ae' ina egawa'w.
50001023	Ae' okom biafima isimba. Ae' okom ma'i efe' epe eloma Krais. Na'ambai andeande' a'owa' ikila' poe itapani.
50001024	Apa' i'i ae' ata' epe itap apa'e, ae' la'ifiwi ma egatopalopepa. Na'ambai andeande' a'owa' ma ipa'.
50001025	Ae' egawa isimba endilisi. Ea' egawa atiasi ata' epe atapiwi enda' maol elomepa etopalopepa ma pendagala pihapifa Krais pigikila' fowa' pali' pagape.
50001026	Ama nemaf afamba efo'o etaga epe egalomepa, ipa' pendagala ma Krais Jisas a'owa'.
50001027	Dei' fe' ipe'ini nefe' usi'in nindaila basef bu'wafi Kraisi. I'i ae' egafe'mago ipe'ma, a'a i'i egame' basef atifa ipa' ma, ea' hapaimi. A'i ata' egawa ipa' palutu banagepa opaf atotof pendatopalopa atina pegasa'ma esisa sogahapifa basef ifimba bu'wafi
50001028	ma ipa' ina ombal mehepa ma bousi ipe'isi, owa'. Amamba mihimba'mas na'amba. Atiasi esis higililas hi'igalasi, apa' ipa' owa'. Atiasi God nofa'epa pitanimai pegape andeande'i.
50001029	Dei' main, God nase'epa waf fasifi ma penda' maol Kraisi. Anen ina nase'epa waf pagahapifanafi atef, owa'. Anen nase'epa waf afamba pegefa' akafimi wapani ma agol ananigili.
50001030	Fowa' ame' akafimi lu'wami ma agol Kraisi alutu banagewe si'i anda' wandaf. Amamba ipa' patolom pegawam. Ea' dei' pame' ae' ata' anda'am atin atapiwi. Ipa' pepe pendao'oma pelome ma maol Kraisi si'i wandaf afamba.
50002001	Ipa' pefa' banagami Kraisi a'a owa'? Ea' pegawa Krais okom maimailipa nanda' opalef ipe'ilifi fape awanelef a'a owa'? Ipa' pape ukup atifip paloma Ambal bu'unai Godi a'a owa'? Ea' ukup pandaima pandatopalopa atin a'a owa'? Endilisi, waf afambai fapomepa na'amba.
50002002	I'i na'ambaiai, dao' penda' dagala ae'ani nendataga lu'win endilisi ma waf na'ambaifi. Pepe opalef atifilif ukup atifip, pipila God noloma sahin owan ea' pendape opalef atelef endilisi.
50002003	Ipa' ina ukup pepoma ipa' atipa penda' maola anis epes sagasa'ma agof ipe'igufi lu'wagof, owa'i. Ipa' pendafe' lafela anis daias ea' ina pi'i pepe ilifa esis, owa'.
50002004	Ipa' ina ukup pepoma ipa' atipa, owa'. Ukup pindapindaila anis epes daias wapani soloma hiahawes mais esis ukup paga'iasi.
50002005	Ipa' pindahapila nomonas atifis si'i Krais Jisas okom mandanda'mas.
50002006	Anen nape God endilisinai atapina lifilafi, apa' ina okom mandanda' ma'i nohapila waf afambai atapina nope si'i God, owa'atin.
50002007	Anen nowa' alafugama waf afamba ea' dei' nataga epen endilisinai nofa' alop epesi nanda' waf afamba nataga agol akana nanda' maol nape lafela anis epes.
50002008	Esis satolona sati anen nataga epen endilisinai. Ea' nanda' anen nafe' lafela God naloma epes. Naila okom Godi atom nafe' nafe' ma nagaga' lawag usi'igai ti'wanaegai.
50002009	Ea' waf afamba atef anen nanda'afi dei' God nasa'mana nalota ilif endilisi a'owa'. Ea' naso'ana anagol agol atotogol gikila' agof hiagufi hi'alagof.
50002010	Anen naso'ana agol agalemba Jisasa anaf epes soloma ambagof maim hiasi sagape heveni a itap apa'e ilif awini hi'ilas sindiwa nembawa ma anen sogafela agol ananigili lu'wagol
50002011	sowalapa basef si'if na'amba si'i, “Jisas Krais anen Dembinai.” Sonda'am na'amba sosa'ma agol Ahamana Godi gogalota ilif endilisi.
50002012	Ea' ipa' alipipai ae'ipai, ae' okom maimailipa. Fowa' dondol ape agalomepa ipa' paila basef ae'afi. Ea' dei' wapani penda'as na'amba atin. Dei' ape laogon, ipa' penda'as atapis sondafe' a'owa' pikila' fowa' panda'as. God nanda' maol fasini nakwahomepa waf awafi nofa'epa pitanimai. Isimba atis dei' ipa' ombal mondahepa a'owa' penda' maola pigambifa maol inimba anen nanda'mepani.
50002013	Dei' main, anen nanda' maol opalef ipe'ilifi nomon. Anen atona nafela nomonas ipe'isi ma natopalopepa panda' maol si'i anen atona okom maga'ian.
50002014	Hiahawes ipa' pa'i pinda'asi, pekwaha basef dahihianamaefi feloma waf dowamba'ifi, dao' penda'am.
50002015	-
50002016	Penda'as na'amba ma pegape awasi Godi usi'ipa ma basefa waf awafi akepa. Dei' pape paloma epes mini'ap sagape itap apa'i, esis sakwaha waf usi'ifi asanda' waf awafi. Ipa' pape palomas pihimba'masa basef ambal namilifi si'i ondowa ogotawa ilifi ogogala'ma epes. Penda'as na'amba ma nemaf akutaifi Kraisi ae' sowenegahema ipa' ma egegawa ina anda' maol dowadowaf akwaha pepel ae'ani dowaf, owa'atin.
50002017	Ipa' pahapifa God panda' maol ananini, isimba si'i anis hiahawes ipa' pindalali pagaso'anas anini. I'i atiasi sehe ega' sokolo'wa esimbel ae'ambeli si'i anis sondolali sagakolo' ifat sa'utip, ea' hapaimi, ae' sonehe. Aho', ea' atiasi sonehe egaloma ipe'i.
50002018	Ea' na'amba atin ipa' wapani pendagala pelome.
50002019	I'i Dembinai Jisas ni'i aho', a'i atiasi ina nogota laota esapa' Timoti nefe'mago ipa'. Ma notanima nifi'i niga'ipi ipa' pagape andeande'ma sogowa' banagae.
50002020	Timoti anen opaf atof nalome. Okom ananimi malamafe' a'owa' ma nogatopalopepa ma pagahapifana banagepa. Ina anona aman nagape na'ai si'i anen, owa'atin. Anen atona.
50002021	Amom hiami mape magaloma ae'i mundumafi hiahaom amamumi atom ea' ina ukup paipaila mugumafi maol Jisas Kraisi, owa'.
50002022	Apa' Timoti ina si'i amom, owa'. Ipa' pegawa anen aman bu'unai, okom ma'i notopalopepa. Anen natopalope ma wagawalipasa basef bu'wafi Godi si'i awani nagatopalopa ahaman.
50002023	I'i afamba egegawa hiahaom hiami motagame mi'imama, dao' esapa'ana nefe'mago ipa' kwafalis.
50002024	Ae' ape sisihiwi ma Dembinai a'i anen atiasi nonda'me ufia'w ekwaha kalabus egafe'mago ipa'.
50002025	Ae' okom ma'i esapa' Epafroditus nofo'mago ipa'. Anen owame ae'anai. Anen afa' wandao'oma wanda' maol Godi atini walutu banagefama akafimi si'i soldia. Fowa' ipa' pasapa'ana nafi'i natopalope.
50002026	Nembel ananimbili balef a'owa' ma na'i nogatilipa. Ea' anen okom nimanima ipa' pagame' basefa aowas nanda'ana.
50002027	Endilisi fowa' anen awasina na'i noga'. Owa' God nati anen uwahipina. Apa' ina nati anen atotona uwahipina, owa'atin. Nati ae' uwahipiwi wapani. Anen nandaiwa' a'owa' ma opaf nimanifi foso'alowe ma Epafroditus nogaga'.
50002028	Ea' ae' okom ma'i a'owa' ma esapa'ana nogafe'mago ipa' ma' petolona pendagala ma opaf ae'afi awanef.
50002029	Ea' ipa' pendagala endilisi pegefa'ana ma agol Dembinaii. Pendasa'ma agofa amam na'ambaimi.
50002030	Dei' main, anen ina okom mandanda' ma nogape namona, owa'atin. Anen okom mohafela maol Kraisi ea' felefele' noga' ma nogatopalope. Anen okom mapome. Dei' main, ipa' papani laogon anen naha'ofepa nanda' isimba.
50003001	Ipa' alipipai, ae' a'i i'i basef ae'afi hi'ilif na'amba. Ipa' sonendahepa ma Dembinai. Ae' ina okom nimanima enda' basef ifimba atif doko' ali' aga'ipasafi, owa'. Ifimba fegala'ambemepa ma amam awami.
50003002	Ipa' solawaipa ma amam amamba manda' waf awafii si'i nombagw alupumii. Amom ma'i mi'ipipa dindinipa mohondo' ukup ipe'ipi pegatopa' alop ipe'ipi ma pigaila mu'uli fowa' God nagaso' Mosesani.
50003003	God atona nandandepapa mape ananipai. Ambal bu'unai Godi atona dei' manda' lotumana mafela agol Jisas Kraisi atogol. Apa' ina mahapifa waf sagatopa' alopafi fegatopalopapa, owa'atin.
50003004	Anis epes Juda ukup pa'i, “Apa' Juda epes bu'upai manda' waf ape'ifi hiafi andeande' datima si'i magatopa' alopafi.” Apa' owa', ae' ikila'asa waf afambai. Ae' Judaiwai endilisi.
50003005	Dei' main, nemaf afamba ata' sa'owe agape nimaguf 8-pelaif fagale'e amom matopa' alop ae'api. Ae' epen Israeliwai. Ae' wambota Benjamini. Ae' esimbel atembel esis Hibrui. Ae' Farisi, epen agaila mu'uli Godi fowa' nagaso' Mosesani. Ae' aila mu'uli inimba datima ikila' hiasi.
50003006	Ae' okom mohafel banagem a'owa' ma anda' maol Godi. Fowa' anda' maola agaha esis sios amam nematawa Kristen. I'i epes sowaloge ma waf agaila mu'uli inimbafi, ae' kofagema ake.
50003007	Apa' ae' okom mandanda'ma Krais atona ea' a'i hiahaom amamba hiami ali' anda'ami, amamba falafumi atom.
50003008	-
50003009	Ae' ina a'i hiahaom amamba atom, owa'atin. Ae' okom mandanda' ma Jisas Krais atona Dembinai ae'anai ma hiahaom hiami ali' anda'ami. Gawa inimba endilisini nikila'. Ea' ewa' alafugama hiahaom amamba hi'alam a'i falafumi atom si'i alapita. Ahapila Krais atona tatala'ina, ape sisihiwi ma anen. Ae' andaiwa'ma egefa' agol agalemba aman bo'owe hilili'i ma mu'uli esis Juda sagailani, owa'. A'i efa' agol usi'igili ma waf na'ambaifi. Ae' ahapifa Krais dei' God na'i ae' aman bu'uwai hilili'i.
50003010	Ae' a'i egawa Krais endilisi noloma banagami God nasa'mana nogosafelami. Ae' a'i elomana ondao'oma ma waf afamba ogofa' akafimi ma igahapila nomonas atifis isimba si'i anen okom magapomas nemaf afamba nagaga'afi.
50003011	Ae' a'i enda'as na'amba ma anaf God nogosa'me wapani wandof.
50003012	Ae' ina okom mandanda' a'i a' efa' waf afamba Kraisi hi'alaf ape bo'owe hilili', ata' owa'. Dei' ape sisihiwi ahapila waf afambai tatala'if. Dei' main? Anen nofale nandandepe ma egape ananiwai si'iwi.
50003013	Ipa' alipipai, ae' ina a' okom mandanda' a'i efa' waf afambai ea', ata' owa'. Ahapila okom atotom na'amba. Okom mase'e hiahaom hiami fowa'imi maloma hiahawes fowa' sagatagamai ea' dei' anda' maol banagambela egefa' hiahaom anafimi si'i epen nasagih mehipa nigikila'.
50003014	Ae' asagih mehip totol etaga alola egefa' agola waf bu'wafi. Isimba na'amba. Krais Jisas nanda' maol bu'wani natopalope ape sisihiwima anen. Dei' God nofale ma efe' egape lifilafi heven.
50003015	Apa' hiapai mahapila ukup pagataga si'i epes ea' dambesi ma waf bu'wafi, apa' a' ukup pendafe' atifipa basef ifi'i ali' anda'afi. Ama i'i ipa' anis nomonas daiasa, bola God nisindi'amona ukup ipe'ipi wapani.
50003016	Apa' mondape na'amba. Waf bu'wafi mogofa'af ea'i, afamba mondahapilaf sisihif.
50003017	Alipipai, ipa' hipai pindaila waf ae'afi. Ea' pendandepas andeande' epes sagaila waf afa'ifii ma pigailas.
50003018	Nimaguf hiafi a'ipipa basef ifimba ma bousi Kraisi ea'. Dei' na'amba atin a'ipipaef wapani aloma embif fetah naep ae'api. Epes hiasi saila waf awafi ea' sataga bousi ma basef bu'wafi Krais nagaga' lawag usi'igai ti'wanaegai.
50003019	Ukup asasipi pagapoma alop atona asasinai amamba si'i god asasinai. Esis sa'i esis atis agufisi sandagala ma waf naninani aunai ambagof awagufunai. Ea' ukup pandapoma hiahaom itapami atom. Epes isimba anaf higililas wambel awambili hel.
50003020	Apa' mape amam nematawa ilifapai, wambel ape'imbili heven. Ea' mape mohafa Dembinai Jisas Krais anaf nokwaha heven nisila'i ma nofa'apa mogatambel.
50003021	Anaf nondomba alop ana'e ape'inai a' notaga bo'ona nogala' gambigambis a'owa' si'i alop ananipi. Anen nonda'ama banagami ananimi atom. Banagami amamba nonda' hiahaom hiami mofe' mogape lafela anen atona.
50004001	Dei' ipa' alipipai ae'ipai, ae' okom maimailipa a'i itilipa apa' owa', pape laogona ae'. Kofagesa ma andagala, andagalama ipa' atipa si'i agol lu'wagili hiahawes fasisi anaf egefa'asi. Ipa' pindalutu banagepa ma Dembinai si'i basef ali' aga'ipipafi.
50004002	Ipa' nematawa bipa, Yuodia neloma Sintike, ipa' peme'. Ipa' pendataga opalef atelefa Dembinai.
50004003	Ea' dei' ahali' ina' aman alipunai endilisi nanda' maol Godi datimai, a'ipinago nendatopalopago nematawa awamba biawa. Awo atapiwa wandala'ata walome wanda' maol banagambela basef bu'wafi Godi. Ea' Klemen naloma anis daias ae'asi wanda' maol atin Godi, esis wapani sanda' maol salomafa. Agof asasigufi fape nomona buk ambal namili'wi agof epes sogape andeande' lifilafii fagaila'wi.
50004004	Dondol ipa' sonendahepa ma Dembinai. Ae' a'ias wapani, ipa' sonendahepamana.
50004005	Pendanda' waf sa'umbilifi ma epes hiasi sitilipa sogogawa ipa' paila waf bu'wafi afambai. Dei' main, Dembinai felefele' nifi'i.
50004006	Ipa' ina a' nomonas solasefe'ma hiahaom hiami mogatagamipai, owa'i. Ipa' pi'ipanam Goda hiahaom amamba. Pendandabetena anen pinifelona pihali'ana ma hiahaom ipa' ukup paga'iami.
50004007	Ipa' pape sisihipama Krais Jisas, dei' opaf awanifi God nagaso'apafi afikila' gawa hiani epesi hi'agalani fope folomepa fola'ambema opalefi ukup ipe'isi andeande'.
50004008	Alipipai, dei' ae' a'i enda' basef akutaifi ma ipa'. A'i ipa' ukup pendanda'ma anef waf na'amba. Hiahaom mamahoma endilisimi, usi'imi bu'wami moloma hiahaom bu'wami dondo' ma epes siganifelomi, ipa' ukup pendanda'ma amamba.
50004009	Waf hiafi ipa' patelef pame'af agawalipipafi, afamba ipa' pendanda'af lifilafi. Ea' God nagaso'apa opaf awanefii nope nolomepa.
50004010	Endilisi, fowa' ipa' ukup pandanda'ma ae', apa' ipa' ufia'w akepa ma pegatopalope. Apa' dei' pati ufia'wa patopalope pigihimba'me ukup ipe'ipi pagaila ae'. Ea' andagalama Dembinai a'owa'.
50004011	Ae' ina a'ias na'amba a'i ae' hiahawes ake, owa'atin. Dei' main, ae' egawa ea' na'amba. I'i hiahaom mamahoma motagame, hapaimi. Opaf ae'afi awanefa hiahaom amamba.
50004012	Fowa' agape na'amba. Anef nimaguf ape wafiwi, hiahawes ake. Anif nimaguf ahapila hiahawes hiasi. Ae' egawa ea' waf saga' gwa'aisi hiasafi faloma waf nolom magahasafi wapani. Ae' egawa waf afamba biafif sagahapila hiahaom hiami a hiahawes akasafi wapani. Ama nimaguf hiafi anamba hiagoma ape opaf fape awanefa hiahaom hiami na'ambaimi.
50004013	Krais nowa' banagae nase'e pepel. Isimba atis dei' la'ifiwi ma enda' hiahaom hiami hi'igalam.
50004014	Apa' ipa' panda' waf bu'wafi palome pandao'oma ma pegefa' nimanimi ae'ami.
50004015	Ea' ipa' amam nematawa Filipai, ipa' a' pegawa na'amba. Nemaf afamba ae' asefela maol agawalipipa basef bu'wafi Godi ma agakwaha anambel wambel bagape itap lu'upa ipe'ipi Masedonia, ina dei' anis Kristen sios satopalope. Ina anis Kristen sandao'oma salome ma waf afamba sagaso'asa hiahawes dowafi, ata' owa'. Ipa' atipa panda'af na'amba.
50004016	Ae' ali' agape Tesalonaika, ipa' patopalope nimaguf hiafi.
50004017	Apa' dei' ae' ina ahali'ipa ma hiahawes gwa'aisi mais, owa'. Ae' okom ma'i atiasi God nogwa waf bu'wafi ipa' pagatopalope afi nose'epa hiahaom fasimi.
50004018	Uga hiahaom maim ipa' pagasi'iami hiami mikila' ae' okom maga'iami. Hiahaom ipa' panda'am paso' Epafroditus nogofa'ami efa'am ea'. Amamba si'i ofa pindalalima God pagaso'anami alogw gwagami. Ea' ipa' paso'anam God, nofa'am opaf ananifi ambo'of.
50004019	God hiahaom hiamunai atiasi nuwatanimipa hiahaom amamba ipa' akepamami ma lagol Jisas Kraisi atogol.
50004020	God anen Ahamapa ape'inai. Ea' apa' minifelona mondasa'ma agol ananigili lu'wagol dondol lifilafi. Endilisi.
50004021	Ae' anda'mepago nemaf bu'wafi ipa' hipai amam nematawa Godi pagape sisihipama Krais Jisasi. Amom owape magaloma ae'i mandagala manda'mepago nemaf bu'wafi ipa'.
50004022	Ea' amam nematawa hiasi Godi sandagala sanda' nemaf bu'wafi ma ipa'. Esis isimba sanda' maol ipat Sisar gavman dembinai esis Romi, esis wapani sandagala ma sanda'mepago nemaf bu'wafi ipa'.
50004023	Ae' a'i okom Dembinai Jisas Kraisi naganagaila ape'i ma nagatopalopapa dowafi nope nondalomago ipa' lifilafi. Ea' ma'uf.
51001001	Ae' Pol, okom Godi atom nandandepe aposel anda' maol Krais Jisasi. Ae' aloma owame ae'anai Timoti wape na'a'e.
51001002	Ea' anda'mepago basef ifimba fafe'mago ipa' amam nematawa Godi pegape wambel Kolosii, ipa' alipipai pagape sisihipama Kraisi. Afa' biafa wa'i God ahamapa ape'inai notopalopepa dowaf nowa' banagaepa nonda' opalef ipe'ilifi fepe sa'ombel.
51001003	Nemaf mamahefa afa' wandabetena ipa', dondol afa' wanifela God anen Dembinai ape'inai Jisas Krais Ahamana. Afa' wanifelona ma pagahapifa Krais andeande'.
51001004	Dei' main, afa' wame' basef ea' ma ipa' na'amba. Ipa' pahapifa Krais Jisas ea' ukup ipe'ipi paipaila amam nematawa Godi hiasi hi'agalas.
51001005	Fowa' basef bu'wafi Godi ifimba endilisifi fatagamepa pame'efa hiahaom bu'wami ipe'imi dei' ma'oh magasasaepa heveni pape pegehafami. Hiahaom amamba bu'wami kofagema ma hapif ipe'ini naloma waf afamba ipe'ifi ukup pagapagailasafi.
51001006	Ama ganimba itap hiagoma basef bu'wami amamba mawalapai waf bu'wafi ma epes hiasi mataga lu'um atapim mikila' fowa'. Basef amamba manda'as na'amba atin si'i dambadamba mali' matagama ipa' pagame'am. Nemaf afamba ipa' pali' pegawa endilisi okom Godi nagatopalopepa dowafi, basef amamba mawalapai waf bu'wafi afamba fataga lu'ufa ipa'.
51001007	Ipa' pelafa basef amamba bu'wami, Epafras nagawalipipami a' pegawam. Anen epen bu'unai afa' ukup pagapagailanai nanda' maola Kraisi nalomafa wandao'oma wanda' maol atitini. Anen naha'ofafa nogatopalopa ipa' ea' numafi maol Kraisi andeande' datima.
51001008	Anen na'ipafa basef ifimba ma Ambal bu'unai Godi nanda'epa ukup pagapagaila amam nematawa Godi hiasi.
51001009	Epafras na'ipafa Ambal bu'unai Godi nanda' maol inimba bu'wani ma opalef ipe'ilifi. Ea' afa' biafa wapani wame' basef ifimba. Nemaf fagali'i wame'ef, afamba atef wasafela beten wanda'ana ipa' wafi'i wafi'i wataga dei'. Afa' ina wakwahipa, owa'. Wandabetena God notopalopepa nonda'epa pegape si'ipa ma gawa ananini endilisi. Gawa inimba Ambal bu'unai ananinai nagase'epani.
51001010	Wanda'as na'amba ma atiasi ipa' la'ifipama fe' poe ipe'ini negataga bo'wen endilisi dondo'ma waf Dembinaii. Wanda'mepa betena Anen negati waf ipe'ifi fenda' okom ananimi bo'oma ipa' nondagalaepa. Ama penda' maol naninani hiani bu'wani hi'igalana pegegawana andeande' pigikila' fowa' pali' pegegawana.
51001011	Afa' wanda'mepa beten wapani na'amba. Wa'i God nowa' banagaepa ma banagami ananimi fasimi mogogala' a'owa'i. Ama ipa' atiasi pigalutu banagepama pegefa' nimanimi mamahoma mogatagamepai ma sonogahepa ea' opalef ipe'ilifi ina fesafel a'owa', fepe sa'ombel.
51001012	Ea' ondabetena ipa' ma piganifela Ahamapa. Anen nanda'epa la'ifipa ma pegefa' hiahaom amamba fasimi anen nagandondombama ipe'i. Amamba anaf pefa'am peloma esis amam nematawa ananisi hiasi anamba anen nagala'ambemagon nogogala'ma.
51001013	Anen natagwahepa ea' ma banagami awami magape owamb akoti ea' nahaponapa mafe' mawis nomona maol Nogamanai nope Dembinai nugumafiapa. Nogamana anamba anen okom maga'iana a'owa'i.
51001014	Nogamana ananinai atona natagwahepa ma banagami amamba ma dei' makwaha waf awafi apa' manda'afi magape wahifipa.
51001015	Krais anen ea' na'amba atin endilisi si'i God anamba apa' owa' mogatolonaia. Anen balaga endilisi naomb nagali'ma hiahaom hiami God nanda'ami magape ilif itapi hi'alam maloma hiahaom ambagof fagapaumi maloma epes hiasi hi'alas.
51001016	God nanda' hiahawes isimba hiasi hi'alas sagape ilif itapi sataga sape lagol nogamanai atogol. Anen atona nanda' amom banagami hiami mape magali'i magape la'afena itapi otagai a agufumi dembami maloma amom dembami enseli maloma amom dembami banagami mugumafi ambagufi. Anen nanda' hiahaom amamba maloma epes hiasi dei' apa' magatolomi maloma hiahaom amamba apa' owa' mogatolom naepia. God nanda' hiahaom hiami mataga mape ma lagol nogamanai atogol ea' hiahaom amamba maloma epes hiasi ananimi atom.
51001017	Anen nape nali'ma hiahaom amamba hiami ea' hiahaom amamba mataga banagami ananimi atom nahapilam banagem mape atapim.
51001018	Anen Dembinai nape nali'ma esis sios amam nematawa Godi ea' si'i alop si'ip ananipi. Anen atona kofagonama sios sagape namis atapisi. Anen nali' dambadamba nogosafel wandofi. Ea' dei' anen atona nape nali'ma hiahaom amamba hiami numafiam.
51001019	Dei' main, okom Godi na'i waf faloma gawai banagami ananimi hi'alam mape nogamana atona. Dei' naso'ana amamba hi'alam anen mapomana atapim.
51001020	God nanda' hiahaom amamba hiami magape ilif itapi hi'alam maloma epes hiasi hi'alas wapani sataga be'es sapoma anen. God nanda'as na'amba ma esimbel Kraisi atembel balo nemaf afamba nagaga' lawag usi'igai ti'wanaegai.
51001021	Fowa' ipa' wapani ata' pape laogona God pewa' alafugahana. Ukup ipe'ipi ata' pefalana bounai ma panda' waf awafi.
51001022	Apa' Krais nataga epen nofa' alop epesi sahana naga', amamba atom God nanda'epa pataga alipipai opaf atof palomana ma ga' Nogamanai atin. Nanda'as na'amba ma nofa'epa pifi'mai anen pegape be'epa hilili', kofagema akepa ma naep ananipi.
51001023	Apa' ipa' pindahapifa basef bu'wafi Godi tatala'if atapipa ma pigalutu banagepa endilisi si'i olaf fagali'i fogowa' banaga ipati. Na'amba ukup pese'epama pegegawa endilisi anaf pegefa' hiahaom amamba fasimi basef bu'wafi faga'iami. Basef ifimba pagame'ef ea'i sawalipasafa epes hiasi sagape itapi hi'alas. Basef ifimba ae' Pol ataga aman anda' maola agawalipasafi.
51001024	Dei' ae' andagala ma efa' akafimi egatopalopa ipa' Kristen amam nematawa sios Kraisi, ipa' si'i alop si'ip ananipi. Anom akafimi apa' manda' maol Kraisi mogofa'ami, amamba ata' mape atapim. Dei' a'i imbifa amamba agame'am alop ae'api anda' maol Kraisi. Ae' a'i ewapanimana akafimi amamba ma anda' maol Kraisi.
51001025	Ae' ataga aman anda' maol agatopalopa sios amam nematawa Godi na'amba. God nandandepe dei' ataga aman anda' maol aga'ipipa basef hiafi ananifi hi'agalafi.
51001026	Fowa' nimaguf hiafi basef ifimba fape fandambaho'ma ukup esis misi'ah amam nematawa hiasii. Apa' dei' afataga fandawalap alihifa ukup esis amam nematawa Godi.
51001027	Okom ananimi magape na'amba. Anen na'i nihimba'mapa basef ifimba fasif a'owa' agol lu'wagilifi, fandawalap fatopalopa esis amam nematawa hiasi hi'agalas. Basef ifimba na'amba. Krais nape opalef ipe'ilifi nomona dei' pape pegehafa anaf pefa' mogogala'i ananimi pegalomana.
51001028	Ea' afa' wawalapa basefa Krais wawalipasef epes hiasi hi'alasa wasindi'amonasa gawa hiani naninani bu'wani. Afa' wa'i umbehagumai epes hiasi atona atin hi'ilas sogafe'ma Kraisa sogape epes ananisi endilisi sogape sisihisa anen.
51001029	Ea' dei' maol ae'ani anda'an numa'win a'owa' ma banagami hiami Kraisi manda' maol banagambel atapim nomon opaf ae'afii.
51002001	Ae' a'i ipa' pegawa na'amba. Ae' anda' numa'umi a'owa' ma atopalopepa paloma Laodisia saloma epes isimba hiasi ata' owa' sigati amaga ae'agaia.
51002002	Ae' anda'am ahifima opalef ipe'ilifi fegataga banagalef pegape ukup pindaima atina sahin owan ipe'isi. Ama ipa' pegefa' gawa fasini endilisi negewa' banaga hapif ipe'ini ma pegegawa basef Godi endilisifi atif. Ae' anda' maol inimba ma ipa' pegegawa basef ifimba Godi kofagefa fowa' fandambahi'i fa'i Krais atona.
51002003	Anen atona nanda' gawa bu'wani naloma nomonas fasisi Godi hiasi hi'alas mataga mandawalap alihim. Amamba fowa' mali' mape mandambaho' si'i epes sambe'am ma'oh mandambahi'i sagatalom otamba hiambai, dei' mandawalap alihima lagol Kraisi atogol.
51002004	Ae' a'ipipa basef ifimba. Ipa' solawaipa andeande'. Na'amba anin epen nembaso'mepa ma basef kikipaifi usiusihifi.
51002005	Endilisi ae' dei' ina ape alomepa, apa' nomonas ae'asi a si'i ape agalomepa andagalama sati ipa' pagalutu banagepa ma pagahapifa Krais andeande'.
51002006	Ipa' pahapifa Krais Jisas ea' pa'i anen Dembinai ipe'inai. Na'amba dei' a' pefe' pendape sisihipama anen.
51002007	Ipa' pindalutu banagepama anen si'i lawag gogotawa banagoga itap ea' si'i ipat tagatoma ilifa olaf banagafi. Ipa' pindahapifif banagepa basef amamba bu'wami pegelafami pikila' fowa' pali' pagahapifam ea' pindanifela God dondol.
51002008	Ipa' solawaipa andeande'. Na'amba anin epen a' nese'epa basef wafifi a basef gawaifi epes saga'iefi nembaso'mepa nehekelepa ma basef ifimba si'i sola mafis sogafe'ma isalef. Basef ifimba ina fataga Krais, owa'. Ifimba bafasapa ihasapa ape'isi saga'ipapafi fataga waf itapafi atef.
51002009	Ipa' solawaipa andeande'. Dei' main, ipa' apegawa waf Godi faloma gawai banagami ananimi hiami hi'alam mape Krais atona atapim, fowa' gani nafi'i nafi'i nataga afamba nagape itap apa'e mopaona atapim.
51002010	God nase'epa ambal namili endilisili lapaipa pape sisihipama Krais. Anen dembinai nape nagali'ma ambagof hiami banagami maloma ensel dembami magape la'afena itapi otaga hi'alam.
51002011	Ipa' pandaloma dog palomana. A pape sisihipama anen, pape si'i panda' waf afamba amom Juda magatopa'mama alopafi. Afamba ina waf epes sanda'afa alop atop dowadowaf wafifi, owa'. Krais atona nanda'mepaf natofa waf apifi ma nembel apinai.
51002012	Ipa' pefa' sa'of ea' pandaloma paloma Krais sawepa palomana. Ipa' pahapifa banagami Godi nagasa'ma Krais matmati, isimba atis dei' anen nasa'mipai wapani paloma Krais.
51002013	Fowa' ipa' paga' ea'. Dei' main, ipa' panda' waf naninani aunai ea' ipa' owa' Judaipaia pegelalama mu'uli God nagaso' Mosesani. Apa' dei' God nanda'epa pataga namipa paloma Krais ea' makwahomapa waf awafi apa' manda'afi hiafi hi'alaf.
51002014	Basef ifimba ma mu'uli God nagaso' Mosesani fagail buki fa'i akafimi apa' mogofa'ama waf ape'ifi faloma anif basef ahififa mogailafi, basef amamba hiami God a' nali'amonam si'i nandolam magail lawag usi'igai ti'wanaegai nalamonam hi'alam.
51002015	Lawag agamba anen natalogofa ambagof awami banagami maloma agufumi amamumi dembami magape la'afena itapi otagai mape lafela anen a' owa' banagema. Anen nikila'am ea' nowa'am sisihim nafe' nali'am nafe' amom mafe' magi'mana ea' epes hiasi sakola naep satolom sa'i epes falafumi.
51002016	Na'amba dei' ipa' ina pi'i aho'ma anona aman nosapaga ipa' ni'ipipa anin mu'uli ma waf saga' gwa'aisi embelafi ma anef nemaf lu'wafi sanda' lotuwafi a'a sonda' anis gwa'aisi ma awin dambaini negataga a'a nemaf Sabat sagapoma noma'wafi, owa'i.
51002017	Hiahaom amamba fowa' esis sagailami mondola'waifa hiahaom anaf migi' mogatagai, amamba dei' mataga ea'. Apa' hiahaom endilisimi atom, amamba Krais atona.
51002018	I'i epen mamahina nepe ninifa koh dahembe' ananini ma hiahawes anen nagatilisi a'a nembaso'mas ni'i anin sa'umbelini nagape lafela anis daiasi a'a nenda' lotu ma amom ensel, ipa' ina pi'i aho'ma epen inimba nepa'agaipa ma pegefa' hiahaom fasimi ipe'imi magasasa ipa' ilifi, owa'i. Epes na'ambaisi sasa'ma agof asasigufi lu'wagofa hiahawes sa'oh sandondo'ah sagatilisi ea' ukup papoma esis atis saila waf afamba itapafi.
51002019	Esis ina sahapila Krais sisihina anen nape nagali' endilisima ma ape'i, owa'. Anen balaga numafi gwa'aisi nalaga alop si'ip ea' nanda' gigisilimb mais so'matagw sandahapima atin alop si'ip. Ea' dei' God nanda' alop pataga lu'up banagep.
51002020	Ipa' paga' ea' paloma Krais ma pagakwaha waf awafi hiafi wafifi itapafi. Dei' maina ipa' ata' pailaf pagafe' si'i ipa' epes itapipai? Dei' maina ipa' ata' pagafe' lafela mu'uli na'ambaini? Hapaimi.
51002021	Mu'uli inimba naga'i na'amba na'i, “Ina' owa'i nihapilan, nea'an, newa'an nepe lagofa, hapaini.”
51002022	Mu'uli inimba na'i hiahawes embel gwa'aisi mais apa' maga'asi. Hiahawes isimba apa' ma'as ea' higilalas. Dei' main, mu'uli inimba epes atis ukup pandanda'man sawalapan sawalipa anis.
51002023	Endilisi, mu'uli inimba nataga si'i mu'uli gawa bu'wani nagapaini ea' na'ipapa nasa'mapa na'ipapa banagambel monda' lotu ma amom ensel a moha alop ape'ipi. Apa' owa', mu'uli inimba ina banagena netopalopapa mogatofa waf awafi alopi ma nembel apinai, owa'atin.
51003001	God nasa'ma ipa' ea' pape sisihipama Krais. Isimba atis ipa' ukup pendapoma hiahawes sagape otaga ilifi, anamba Krais nape agilinai felefele'ma lagol kwahisigili Godi.
51003002	Ipa' ukup pendanda'ma hiahawes sagape ilifi atapipa. Hiahawes sagape itapi owa', hapaisi.
51003003	Dei' main, ipa' paga' ea'. Ipa' pape sisihipama God, dei' ambal namili ipe'ili lape landabaho' si'i Krais dei' nape nandambaho'.
51003004	Krais kofagonama ambal namili ape'ilii anaf notaga nondawalap alihigima, ea' ipa' wapani petaga pefa' mogogala'i ananimi pelomana.
51003005	Ipa' pendaha waf anamba awasinai hianai itapanai nelelemb apimi noga', waf anamba na'amba. Waf so'a waulafi a waf alugufi awafi a waf afamba awafi ukup pigahafemafi a ukup pigapiga'i anis maefah anis epesi, waf afambai si'i waf sagaila god baso'amunai.
51003006	Epes sanda' waf afambai hiafi isimba atis dei' okom wandafunai Godi anaf notaga nogwamaf.
51003007	Fowa' ipa' atipa paila waf awafi afambai hiafi pape lafela waf afambai ukup pigahafemafi.
51003008	Apa' dei' ipa' pendakwaha anef waf awasifi hiafi na'ambaifi. Waf migimigahifi a ukup wandafipi a opalef awalifi ma pigaha anis, a waf basef awafi findiwaifi a basef awasifi alugufi.
51003009	Ipa' ina pembaso'ma esis sahin owan, owa'i. Dei' main, ipa' apakwaha waf hiafi awafi ma opaf apinai ea', apataga dambaipa. God nanda'epa pataga dambaipa ma opaf namufi.
51003010	Ea' dondol anen nanda'epa pataga dambaipa atapipa ma pegataga na'amba atin si'i anen nagape, anen nanda' opaf afamba namufii. Anen nanda'as na'amba ma ipa' pegegawana endilisi.
51003011	Ea' dei' Krais atona Dembinai nape nagali'ma epes hiasi hi'alas. Esis Griki Juda a anis owa' Judaisia, esis anoga diga, isimba sagail alupi sogololama waf bu'wafi, agufisi a' agof akasi, waf saga'iafa epes na'ambaisi falafifi atef. Krais atona Dembinai nape nali'ma epes isimba hiasi hi'alas, nape nomona epes sasisasi hi'alas.
51003012	God anen nandandepepa ea' pape amam nematawa ananipai okom maimailipa a'owa'. Ea' ipa' pendanda' waf bu'wafi na'amba. Ipa' pinda'i epes hiasi uwahipis atapipa petopalopas penda'as andeande'. Ipa' petalogofa ipa' pepe lafela anis daias, penda' waf sa'umbilifi ma esis ea' pepe pititi esis sonda'mepa waf fafifafi awafi ipa' ma tol pegape opalef awanelef.
51003013	I'i anin epen ipe'ini sahoman nenda'man waf awafi, ina a' negwamanaf waf awafi anen nanda'manafi, owa'i. Nenda'an sa'ombeman nekwahomana waf awafi ananifi okom mese'enaf. Dembinai a' nakwaha waf awafi ipe'ifi ea'. Ea' ipa' wapani penda'as na'amba atin.
51003014	Ipa' penda' waf afambai bu'wafi hiafi ali' aga'ipipafi pindailaf. Ea' penda' anef waf bu'wafi wapani. Ipa' ukup pindaila sahin owan ipe'isi ma waf afamba fakolasepa fanda'epa pagataga atifipai.
51003015	Krais naso'apa opaf awanafi apa' ea' opaf afamba atof fondomafia nelelemb ipe'ilimbi endilisi. God nofalepa pataga alop atifipa pegape opalef awanelef. Ipa' pindanifelona dondol.
51003016	Basef Kraisi fasif a'owa' fendape endilisi opalef ipe'ilifi nomon. Ipa' penda'as na'amba piwalipa esis sahin owan ipe'isi pisindi'amonasa gawa hiani naninani. Ipa' pendanifela Goda opalef ipe'ilifi pendagalamana. Ea' penda' awalef fagail sami ea' penda' awalef lotuwilifi a awalef fegewa' banaga ambagof ipe'igufii.
51003017	Hiahawes mamahisa ipa' atiasi piga'iasa basefi o penda' maolasi, isimba ipa' pendanda'asa agol Jisasi. Ama agol ananigil ipa' pendanifela God ahamapa.
51003018	Ipa' nematawa, ipa' pefe' lafela wauhupipa ipe'imi. Waf afambai dondo'ma ipa' Kristen pinda'afi.
51003019	Ipa' amam wapani, ipa' ukup pindapindaila wauhiamepa ipe'iwai. Ipa' owa'i penda' opalef awaulifi nimanilifa.
51003020	Ipa' batawisas wapani, pendame' basef mamasipai andeande'ma waf a basef asasifi hiafi hi'indalaf. Waf afambai fenda' okom Dembinai bo'om.
51003021	Ipa' ahapas, owa'i penda' opalef batawisipai nimanilif ukup numbutipa. Na'amba ukup asasipi iwanip.
51003022	Ipa' agof akipai pagape lafela anis epes panda' maolasi, pindaila basef ifimba hiafi agufisii. Na'amba penda' maola naep asasipi atip piga'i'ipas, owa'. Ipa' ombal mehepa ma Dembinai, dei' opalef ipe'ilifi fendape usi'ilifa maol inimba penda'an andeande'.
51003023	Ea' hiahaom mamahoma ipa' pinda'ami, amamba pendanda'am banagambel si'i panda' maola Dembinai atona. Ipa' ina panda' maola epes atis, owa'.
51003024	Dei' main, ipa' pegawa ea', anaf Dembinai nofalo'mepa nese'epa hiahaom fasimi ipa'. Amamba anen nandandepam ea' ma'oh masasa ipa' epes ananipai. Ipa' pape panda' maola Krais, Dembinai ape'inai.
51003025	Epen mamahina nanda' waf awafii anin anaf nefa' akafimi awami mondahama waf anin nanda'afi. Dei' main, God nawawaloga epes hiasi agufisi agof akasi hi'alasa ikwaf usi'ifi atetef.
51004001	Ipa' agufipai ma esis agof akasi sanda' maolipai, ipa' pendanda' waf bu'wafi hilili'ma esis. Ipa' pegawa Dembinai ipe'inai nape otaga ilif.
51004002	Ipa' pendabeten atapipa. Beten ipe'ini, ipa' ukup kilikala' pendape andeande' pendanifela God.
51004003	Ipa' pendabeten pihali' Goda nogatopalopafa wapani na'amba. Anen nusi'mafa uta afa' ma ogowalapa basef ananifi. Ama ogawalapa basef ifimba Kraisi fowa' fape fandambahi'i. Isimba atis dei' ae' ape kalabus.
51004004	Ipa' pendandabetena atiasi ae' egawalapa basef ifimba fandambahi'i fegataga alihif si'i okom Godi na'i ae' enda'am.
51004005	Esis sagape ando'a Kraisi, ipa' nomonas sondape andeande'ma fe' ipe'ini. Nimaguf mamahifa ufia'w kwogala ipa' piga'ipasa basef Kraisi, dao' pinda'ipasef.
51004006	Basef ipe'ifi dondol fendataga usihif fasifa pegagwa basefa epes hiasi hi'igalas dondo'ma hiahawes mais ukup asasipi pandanda'masi.
51004007	Tikikus anen sahomapa ape'inai endilisi ae' okom magamagailanai nanda' maol Dembinai datimai ae' alomana wandao'oma wanda'ani. Anen atiasi nefe'mago ipa' nowalapa basef ni'ipipaefa ae' dei' ape a'imama.
51004008	Ae' asapa'ana nafe'mago ipa' ma pegegawa afa' wape wa'imama ma nogowa' banaga opalef ipe'ilifi.
51004009	Anen no'wa Onesimus mefe'mago ipa', anen owamapa nagahapifanai afa' ukup pagapagailanai nanda' maol Godi datimai. Anen nape mini'ap ipe'ipi. Atiasi amom biam mi'ipipago hiahawes hiasi sagataga na'ai.
51004010	Aristarkus anen nanda' kalabus nalome, anen wapani na'iago nemaf fasifi ma ipa'. Ea' Mak wapani, nandataga Barnabasi, nanda'mepago nemaf fasifi ma ipa' wapani. I'i nogatagama ipa' ma, dao' ipa' okwanago si'i ae' aga'ipipago ea'.
51004011	Ea' Jisas agol wa'agol Justus, anen wapani nanda'mepago nemaf bu'wafi ipa'. Ama mini'ap Judai, amom atom manda' maol malome ma wigihimba'ma hiasi sogawis nomona maol Godi nope Dembinai nugumafias. Amom matopalope ma maol inimba.
51004012	Epafras anen nandagala nanda'mepago nemaf bu'wafi ipa'. Anen wapani mini'ap ipe'ipi, nanda' maol Krais Jisasi nogape lafelanai. Dondol nandabeten banagambela ipa'. Anen nandabetena God nonda' ipa' pigalutu banagepa si'i epes dembipai pegegawa God andeande'i ma pihapifif tatala'if pegaila okom Godi atapipa.
51004013	Ae' atowe egawa anen, na'amba dei' awalapana a'i anen nanda' maol numa'uni endilisi ma nagatopalopa ipa' paloma esis amam nematawa walemb ambalemba bialemb Laodisiai Hierapolis.
51004014	Luk dokta epen ape'inai ukup pagapagailanai, anen naloma Demas amom manda'ago nemaf bu'wafi ma ipa'.
51004015	Ipa' pese'aso dagala ma nemaf bu'wafi ae'afi ma esis alipisi sagape Laodisiai. Ea' penda'masago nemaf bu'wafi ma Nimfa kolomago esis Kristen sios sandakolas ipat ako'utai.
51004016	Ipa' pitalifa basef ifi'i ma ea' pesapa'ef fefe'mago esis Kristen sios sagape Laodisiai, ma esis wapani sitilif soga'if. Ea' basef ifimba ae' asapa'ef fagafe' ma esis Laodisiai, wapani, ifimba ipa' pitilif pi'if.
51004017	Ea' ipa' pi'ipago Arkipus na'amba pi'i, “Ina' nimafi maol inimba negefa'an ea' ma Dembinai andeande' nimbifan.”
51004018	Dei' ae' Pol ahapila pen lagol ae'agili atogol anda'mepago basef ifimba bandafi atif. Dei' anda'mepago nemaf bu'wafi ipa' hipai. Ipa' ukup pendanda' pendapoma ae' amom mowa'e sen ata' ape kalabus atapiwi. Ae' a'i okom lu'unai Godi notopalopago ipa' dowaf numafipago nope nolomago ipa'. Ea' ma'uf.
52001001	Ae' Pol aloma Sailas Timoti wape na'a'e. Ea' anda' basef ifimba fafe'mago ipa' Kristen pagape wambel Tesalonaikai. Ipa' pape paloma God ahamapa ape'inai naloma Dembinai Jisas Krais. Ipa' Kristen pape paloma amom ea' amamipai si'ipa. Afa' wa'i atiasi God notopalopago ipa' dowafa opalef ipe'ilifi fegape awanelef.
52001002	Nimaguf hiafi danda afa' wanifela God lifilafi ma ipa'. Ea' wa'i agof ipe'igufi wanda' betenepa.
52001003	Afa' ina ala'uta tahafa ma waga'ipa God ahamapa ape'inai ma hapif ipe'ini nigafilai waf fasifi ma ipa' owa'. Fowa' ipa' paso' nelelemba God naloma anis daias wapani. Ea' dei' panda' maol numa'wini. Ipa' ukup pape banagepa pehafa Dembinai Jisas Krais. Ea' wandabeten nimaguf danda ma ipa'.
52001004	Ipa' Kristen alipipai, God nase'epa nembel ipa'. Ea' afa' ogawa anen nosahe'epa ea' ananipai si'ipa.
52001005	Basef ifimba bu'wafi Godi fowa' ogofa'afii, ifimba ina fataga ma ipa' dowaf si'i anif basef wafifi, owa'atin. Ambal bu'unai Godi nowa' banaga basef ifimba ma banagami ananimi ea' wafi'i wa'ipipaef. Ea' fanda' ukup ipe'ipi banagep pahapifana banagepa. Waf fowa' wape walomepa wanda'afi, ipa' pegawaf.
52001006	Isimba atis dei' pegawaf apaila Dembinai. Hiahaom akafimi matagamepa, apa' owa' pefa' basef Godi, ea' Ambal bu'unai Godi nasa'mai opalef ipe'ilifi, andagalaepa.
52001007	Ea' pihimba'masa waf fasifi isimba hiasi anis amam nematawa sagahapifa Kraisi sagape itap apamba biefip lu'wagoma Masedoniai Akaia.
52001008	Basef Dembinaii ipa' paga'ipasafi fegal fa'i fafe' si'i wata ta'i tagafe' mehip. Ina fafe' Masedoniai Akaia atogon, owa'atin. Anamba hiagoma esis same' basefa ipa' pagahapifa God. Afa' ina wa'ipa epes isimba, owa'. Ipa' pali' paso' opalefa God andeande'.
52001009	Dei' esis atis sa'i basefa ipa' pandagala pa'i nemaf bu'wafi ma afa' ea' pame' basef afa'ifi fowa' afa' wanofa wagafe'mago ipa'. Esis sa'i ipa' apakwaha hiahaom amamba ambagof awami fowa' ipa' panda' lotumami. Ea' pambema opalef pafe'ma God. Ea' dei' panda' maola God endilisinai, owa' nogaga'ia, nagape atapinai.
52001010	Ea' esis sa'i ipa' pape pehafa Nogamana ananinai anaf nokwaha heven notanima nogafi'i. Anen Jisas, fowa' naga' God nafelanai wapani. Owagama God okom a' numbutinama epes ami sanda' waf awafii. Owa' dei' Jisas nelefatapa ea' ma okom anamba aunai.
52002001	Alipipai, ipa' pegawa ea', fowa' afa' wagafe'mago ipe'i, maol inimba afa' wanda'ani ina nenalo, owa'atin.
52002002	Fowa' wagali' wafe' wambel ambalemba Filipai ea' sanda'afa aofa alop afa'inai, wame' akafimi endilisi. Ipa' pegawa ea'. Owa' God afa'inai nowa' banaga nelelemb afa'ilimbi. Ea' afa' ina ombal mahafa wandafa'ma esis bousi, owa'atin. Afa' banagefa wafo'o wawalapa basef bu'wafi Godi ma ipa'.
52002003	Basef kofagefa waga'ipipafi ina wa'i onda' waf awafi ma ipa', owa'. Afa' ina waila basef ifimba putuputa'afi baso'afi wa'ipipaef, owa'atin.
52002004	God atona nagwambafa natolofa wape hilili' ea' naso'afa maol afa' ma ogowalapa basef bu'wafi ananifi. Ea' ifimba atif dei' wawalapef. Afa' ina wanda' maola epes siganifela maol afa'ini, owa'. Wanda' opeha God atona sonogahana ma maol ananini, anen atona nawalogafa nogawafa.
52002005	Ipa' pegawa basef waga'ipipafi afa' ina wa'i'ipipa, owa'atin endilisi. God natolofa nogawafa ea' afa' ina wanda' maol wambaho' basefa waf kowagalasafi, owa'atin.
52002006	Afa' ina wanda' opeha epes sogasa'ma agofafa, o anis daias o ipa' wapani piganifelofa, owa'atin.
52002007	Afa' wape aposel Kraisi endilisi. Anen nasapa'afa ma onda' maol ananini. Ea' dei' wi'i aho'ai, a' wi'ipipa dindinipa pegaso'afa anis hiahawes gwa'aisi mais. Apa' owa'atin. Nogota tatumba wape wagalomepa afa' wanda' waf nimanis endilisi ma ipa', si'i ano'w nemata'w kugumafi awasi akwa'usi andeande'.
52002008	Afa' ukup paipailipa a'owa'. Ea' wase'epa basef bu'wafi Godi. Ina wa'ipipa basef atif, owa'atin. Wase'epa opalef a'owa'. Ea' wanda'as dumbuli dombola oga' ogatopalopepa.
52002009	Endilisi atis ipa' alipipai pegawa isimba, afa' wanda' maol banagambela wagawalapa basef bu'wafi Godi ma ipa'. Ea' wanda' maol wapani umafi alop afa'ipi ma gwa'aisi mais. Wanda' maol owamb alipa ina opoma ipa' atipa ma ogofa' gwa'aisi maisa ipa', owa'.
52002010	Ipa' patilis pegawas ea' God wapani natilis nogawa ea' waf wanda'afa ipa' pagahapifa Kraisi. Waf afamba afa'ifi bu'wafi usi'ifi, ina' awafi, owa'.
52002011	Ipa' pegawa waf afamba si'i ahamas nanda'masaf awasi ananisi, ea' na'amba atin si'i afa' wanda'mepaf ipa' atona atin. Afa' wasa'ma wawalapefa nomonas ipe'isi, owa banagaipa.
52002012	Wa'ipipaef na'amba ma ipa' penda' waf fegafe' andeande'ma God nitilipa noganifelipa. Ea' nofalepa pafi'i piwis pegalomana anamba anen nagala'ambemagoma hiahaom ananimi atumi mogogala'ma.
52002013	Fowa' ipa' pefa' basef Godi malogof afa'igufi, ea' pahapifif. Basef ifimba ina pefa'ef si'i basef epesi atif, owa'atin. Pefa' basef ifimba endilisifi Godi. Ea' basef ifimba fatopalopa opalef ipe'ilifi, dei' paila waf bu'wafi. Ea' afa' wanifela God dondola ipa' pefa' basef ananifi pagahapifana andeande'.
52002014	Ipa' Kristen alipipai, pame' akafimi na'amba atin si'i esis sagahapifa basef Godi sagape itap lu'upa Judiai. Esis sahapifa Jisas Krais, ea' amam nematawa Godi. Isimba atis dei' esis Juda saso'as akafimi anisa alop asasipi na'amba atin si'i ipa' wambel atembel sagase'epa akafimi.
52002015	Esis Juda saha Dembinai Jisas naloma amom profet maga' ea' sanda' wandaf banagef sali'amonafa. Sogosambala waf God okom maga'iefi sahambombaga epes hiasi.
52002016	Ea' sasopama ufia'wa afa' uga'ipas basef Godi esis sogololama anini ma nowambilasi sotanimai sogape andeande'. Esis Juda sanda'as na'amba dei' sowatani waf awafi asasifi atapif fataga lu'uf a'owa'. Fowa' God natitilis dowaf apa' dei' okom wandafunai ananinai nafi'i natagamas nemaf akutaifi nonda'as awes lamonas.
52002017	Ipa' Kristen alipipai, esis Juda sali'amonafa nogota bandata ma wagape si'i awasi mamasas akasi. Endilisi afa' ina wati amagahipama, apa' ukup afa'ipi pape palomepa. Isimba atis dei' wanda' maol banagambel a'owa' ma uti ano'w ufia'wa ofo'o ugati amagahipama. Afa' ukup paipailipa a'owa' ma ugatilipa.
52002018	Ea' dei' wa'i ofe'mago ipa'. Ae' Pol anda'as nimaguf hiafi a'i efo'o, owa' Satan nahefamafa ufia'w.
52002019	-
52002020	Anaf Dembinai ape'inai nugafi'i wapani, dao' apa' mulutu nogohnaep ananisi. Afamba afa' ukup be'ep pepoma main? Ea' ondagala ma hiahawes mais fasisi? Owa'atin. Nemaf afamba afa' ondagalama ipa' atipa. Afamba afa' hiapai mofe' mope mogalomana.
52003001	-
52003002	Afa' dei' ina wame' anif basefa ipa' pape pa'imama, ata' owa'atin. Dei' wandaiwa'ma ata' ogape nogota laota na'a'e. Ea' wa'i afa' atofa biafa ope na'a wambel lu'wambili Atens, ea' wasapa' owamafa afa'inai Timoti wanda' maol atin Godi nofo'o ma niga'ipasa basef bu'wafi Kraisi. Wasapa'ana nafo'o nowa banagaipa notopalopepa ma pigahapifana banagepa.
52003003	Na'amba atiasi anipa pendafa'ma hiahaom amamba akafimi lu'wami, ea' pewa alafugaha God. Ipa' pegawa ea', God atona nandandepapa ma mogofa' hiahaom amamba akafimi.
52003004	Aho', fowa' afa' wape wagalomepa, wa'ipipa wa'i, “Anaf afa' ofa akafimi.” Ea' isimba dei' satagamafa si'i fowa' wa'ipipa pegegawas.
52003005	Ae' ina ata' epe esasa wapani, owa'. A'i a' efo'o. Ea' asapa' anona amana nafo'o nogogawa hapif ipe'ini ma nogatopalopepa. Na'amba aman anamba aunai Satan nanda' kikipai ni'i'ipipa ma waf awafi, ea' maol afa' wanda'ani nenalo dowaf.
52003006	Timoti nakwahepa ea' dei' atef nafi'mai afa', nawalapa basef fasifi ma afa'. Na'ipafa ma ipa' pahapifa Kraisa ukup pagapagaila anis epes daias. Ea' na'i ipa' pa'i petolofa, afa' wapani wa'i utilipa.
52003007	Ipa' Kristen alipipai afa'ipai, afa' wame' basef ifimba ogawa ipa' pahapilif pape. Ea' sonahafa ma ipa', wame' ipa' pahapifana pagape. Isimba atis sowa' banagafa ma nimanimi hiami ogofa'ami.
52003008	I'i ipa' pepe banagepama Dembinai, afa' wapani ope ondagala ambal namili endilisi.
52003009	Afa' sonahafa endilisi ma naep God afa'inai. Ipa' pahapifana la'ifipa. Ea' afa' wanifela Goda dagala nagaso'afani.
52003010	Dondol owamb alip afa' wanda' betenepa dindinipa wa'i ugati amagahipama ogogawa ipa' pahapifana banagepa a'a owa'? Afa' wa'i ofo'o ma ogatopalopepa pegaso'ana opalef God banagambela pegape andeande'.
52003011	Afa' wandabeten wahali' ahamafa afa'inai God naloma Dembinai Jisasa monda' ufia'w kogal motopalopafa ogafe'mago ipa'.
52003012	Afa' wa'i Dembinai notopalopepa ma waf afamba pendasoso'ama opalef ipe'ilifi hi'indalalef ea' pese'asalef esis hiasi wapani, waf afamba a' fendataga lu'wifa ipa', si'i afa' wali' wagase'epa nelelemb.
52003013	Wa'i ipa' penda' waf afambai ma God nogowa' banaga opalef ipe'ilifi. Ama anaf Dembinai ape'inai netambel nifi'i nogalumai esis hiasi sagahapifanai sagape hilili'i ma ipa' pegape be'epa hilili' diga basef akepa ma naep Godi ahamapa ape'inai.
52004001	Alipipai, fowa' afa' wa'ipipa wihimba'mepa waf ipa' pepe pefe' andeande' ma pigailafi, si'i God okom maga'iefi. Fowa' pailaf dei' wapani pilaf atapif. Ea' afa' wahali'ipa wasa'ma ukup ipe'ipi ma agol Dembinai Jisasa pilaf penda'af fefe' atin fetaga lu'uf.
52004002	Ipa' pegawa basef ifimba wagawalapefa ipe'i ma agol Dembinai ape'inai Jisas.
52004003	Okom Godi na'amba. Ipa' amam nematawa pepe be'epa hilili' ananipai atipa ma pindihi'ama waf afamba so'a waulafi.
52004004	Ipa' amam hipai, nemaf mamahefa pa'i pegaso' nematawa pila waf God naga'iefi pendaso'ama andeande' pepe hilili'. Nomonas sopaipa pimafi alop ipe'ipi andeande' datima ma waf awafi so'a waulafi akepa.
52004005	Waf afamba na'amba. Nelelemb ipe'ilimbi owa'i usihilimba waf awafi sanda' so'a waulafia, si'i isimba sogololama God sanda'afi, owa'i. Hapaifi.
52004006	Ea' ipa' amam ina a' penda' waf awafi ma esis sahin owan ipe'isi pefa' nematawa anom amami, owa'i. Dembinai okom wandafunai nagapomasi epes isimbai sanda' waf afambai ma na'i nogagwamasa waf afamba awafi esis sanda'afi. Fowa' afa' wawalapa isimba alihis wa'ipipas dindinip.
52004007	Dembinai God ina nofalapa ma monda' waf afamba awafi, owa'atin. Anen nofalapa ma mugaila waf fasifi hilili'i.
52004008	Basef Godi fa'i apa' ina monda' waf so'a waulafi, owa'atin. Ea' epes mamahisa sogowa' alafugaha basef ifimbai, ina sowa' alafugaha epes atis, owa'atin. Sowa' alafugaha God wapani. God atona nase'epa Ambal bu'unai ananinai.
52004009	Dei' afa' ina ata' onda' anif basefa ipa' ma waf afamba ipa' ukup pigapigaila esis hiasi sahin owanasafi, owa'atin. God nawalipipa hi'alepa ma waf afambai.
52004010	Ipa' pagaso'asa opalef esis sahin owani anamba itap lu'upa Masedoniai. Ipa' alipipai, afa' wa'ipipa dindinip wa'i, ipa' ukup pipila esis sahin owan isimba penda' waf afambai fetaga fefe' banagef.
52004011	Ipa' nomonas solasefe' banagesa pegape sa'ombel pigimafi hiahawes ipe'isi andeande'. Penda' maol lagof ipe'igufi si'i fowa' waga'ipipa.
52004012	Penda'as na'amba ma pegafe' andeande' naep esis isimba owa' ata' sombema nelelemb sogataga Kristenia. Ea' penda'as na'amba ma ina waowaola anis hiahawes, owa'atin endilisi.
52004013	Ipa' sahin owan, afa' wa'i ipa' pegawa andeande'ma amam nematawa isimba sagaga'i. Na'amba nelelemb ipe'ilimbi ukup pipilas pelopas si'i isimba sogololama hapifi sanda'am. Esis owa' sogawa ma sope sogasasa nemaf afamba anaf sotambel sogosafel wapani wandelefafia.
52004014	Apa' mahapifa Jisas, anen naga' sawana ea' notanima nosafel. Isimba atis dei' mogawa mahapifa Goda anaf nowambilai esis Kristen isimba sagahapifana endilisi ma sagaga'i sosafel wapani sufi'i sogalomai Jisas.
52004015	Afa' wawalapa basef Dembinaii atifa ipa' na'amba. Anaf Dembinai notanima nugafi'i, apa' amam nematawa ata' magape itapi ambagof ata' fagapaipai, apa' ina atiasi muli' mofe'ma esis isimba sagaga'i, owa'atin.
52004016	Dembinai nifi'i ni'i dindinip a'owa' ea' ensel Dembinai noga ni'i basef banagafi mehip, nufapula alof lu'unai Godi nonda'am nogal mehip. Nogota atamba Dembinai nokwaha heven nisila'i. Ea' sagahapifa Kraisi fowa' sali' sagaga'i, atiasi sili' sosafel.
52004017	Ama main owa', nemaf afamba atef Dembinai nofa'apa amam nematawa ambagof fagapaipai molota otaga ilif moloma amam nematawa isimba muti Dembinai. Ea' apa' hiapai mope molomana dondol lifilafi.
52004018	Isimba atis dei' pendewa' banagama atina nelelemb ipe'ilimbi ma basef ifimba.
52005001	Ipa' amam nematawa afa'ipai alipipai, afa' ina onda' anif basef laufi ma uga'ipipa nemaf afamba hiahawes isimba sogataga, owa'atin.
52005002	Ipa' pegawa ea' nemaf afamba Dembinai nigafi'afii. Anen nogafi'i nifi'i si'i epen nanda' wali nagafi'i owamba pa'oh pegelelamana.
52005003	Atiasi anis amam nematawa si'ias si'i, “Ea' dei' a' nemaf bu'wafi ma tol mogape andeande'.” Esis owa' si'ias na'amba owa', nogota atamba atota hiahaom mogahambombaga alop asasipii motagamas kwafalis atis, si'i nemata'w kwagame' akepa kogola batawin. Ea' esis ina atiasi sindihi'ama hiahaom amamba, owa'atin.
52005004	Apa' ipa' alipipai, ina ata' pagape owamb akuti si'i isimba sogololama Dembinaii, owa'. Ipa' ina bombolalasipa ma nemaf afamba fegataga si'i bombolagalasipa ma aman nanda' wali nagafi'i, owa'atin.
52005005	Ipa' epes hipai pagape lagala alipi. Ina si'i epes sagape owamb akuti, owa'atin.
52005006	Ea' ipa' ina penda'as si'i isimba anis ukup paso'as sa'oh sogololai, owa'atin. Andeande'ma apa' ukup talambi mope naep pegetawa.
52005007	Apa' mogawa esis isimba saga'ihi esis sa'oh owamb atomb. Ea' isimba sa' embela sahaga sagagauli sanda'am owamb atona.
52005008	Apa' mape si'i epes sagape alipi, nomonas sondapaepa mumafi alop andeande'. Apa' mofa' waf afamba mogahapifana banagepa ma mogaso'as opalef anis, si'i sanda' wandafi sofa' walitah sanda' wandafa magahagasa wambawa. Apa' mogawa basef amamba owagama God nofa'apa mogotanimai. Ukup pendanda' ma basef amamba si'i mogowalo' anota hat banagitai tigili'ama balagah.
52005009	Dembinai God ina nosaho'apa ma mogofa' okom wandafunai ananinai nogahambombagapa, owa'atin. Anen nosaho'apa ma Jisas Krais Dembinai ape'inai nowambelapa mogotanimai.
52005010	Fowa' anen naga' ma nogatopalopapa, i'i nemaf afamba anen nogotanimai mope ambagof fopaepa a'a moga', mofe' mope namepa molomana.
52005011	Dei' ipa' hipai pewa' banaga nelelemb ipe'ilimbi pendatopalopa atin si'i dei' pape panda'as.
52005012	Ipa' Kristen alipipai afa'ipai, afa' wa'ipipa na'amba, wa'i amom agufumi mugumafi esis Kristeni, anom manda' maol numa'wini malomepa matopalopepa. Ipa' pendafe' lafela amom. Dembinai nanda'am mape agufumi ipe'imi ma mogawa monda' nomonas ipe'isi usi'is.
52005013	Ipa' ukup pepoma maol amamini, ea' ukup pipilam be'ep pepomam endilisi. Ea' ukup atifip pindaima atin peloma esis sahin owan.
52005014	Ipa' Kristen alipipai afa'ipai, afa' wa'ipipago dindinip wasa'ma ukup ipe'ipi ma pegatopalopago isimba ala'uta nagahasi banagambel pi'ipasa sokwahago waf ala'uta nagahasanai. Ea' anis ambagof fondola'asi ma owa' siga'i anif basefia, ipa' pewa' banagasa siga'i anif basef. Ea' pewa' banaga anis owa' sogahapifana banagesia. Penda' waf sa'umbilifi ma esis hiasi.
52005015	Na'amba ipa' pegwamasa waf awafi anis epes sanda'mepaf ipe'i, owa'i. Dondol pilutu banagepa ma waf bu'wafi atef, pendanda'maf atin. Ea' penda'masaf isimba anis hiasi wapani.
52005016	Ipa' pendagala lifilafi.
52005017	Pendabeten pihali' God dondol owamb alip.
52005018	Ipa' pinifelona hiahawes hiasi. Ipa' pagape sisihipama Krais Jisasi, God na'i ipa' penda' waf fasifi pinifelonama hiahawes hiasi.
52005019	Ipa' ina pipihi' nif ifimba ma maol Ambal bu'unai Godi nanda'ani, owa'i.
52005020	Ipa' ina pewa' alafugaha basef Godi Ambal bu'unai nasa'mas saga'ipipafi, owa'i.
52005021	Pewaloga basef hiafi, ma pihapila basef fasifi atif tatala'if.
52005022	Ea' pindihi'ama hiahaom awami mamimami hiami.
52005023	God anen kofagonama nomonas awanisi. Ae' a'i anen atona nonda'epa pepe be'epa hilili' ananipai atipa. A'i anen numafi ambagof foloma alop nomonas ipe'isi andeande'ma waf awafi akepa, pegape hilili' ma nemaf afamba Dembinai ape'inai Jisas Krais nogotanimafii.
52005024	God nogofalipai, andeande' a'owa'. Basef feloma maol main na'ias ea' ma nonda'asi, atiasi anen nonda'as endilisi andeande' datimai.
52005025	Ipa' Kristen alipipai, pendanda' betena God nogatopalopafa.
52005026	Ipa' pendaso'ama lagof pendanda'ma nemaf bu'wafi peloma esis Kristen alipisi hiasi.
52005027	Ae' a'ipipa dindinipa agol Dembinaii, ipa' pi'i basef ifimba ma esis Kristen alipisi hiasi.
52005028	Afa' waga'ias na'amba wa'i, Jisas Krais notopalopepa dowaf nowa' banagaipago. Ea' ma'uf.
53001001	Ae' Pol aloma Sailasi Timoti wape na'a'e. Ea' anda' basef ifimba fafe'mago ipa' Kristen pagape wambel Tesalonaikai. Ipa' pape paloma God ahamapa ape'inai naloma Dembinai Jisas Krais. Ipa' Kristen pape palomam ea' amamipai si'ipa.
53001002	Ae' a'i ahamapa God noloma Dembinai Jisas Krais motopalopepa dowaf mowa' banagaipa ea' mope molomepago mese'epago opalef awanilifi.
53001003	Ipa' Kristen alipipai afa'ipai, afa' wa'i andeande'ma dondol waganifela Goda ipa'. Waf afambai usi'ifi. Dei' main, hapif ipe'ini nataga banagen a'owa' ea' ipa' hipai atona atin ukup pindaima atin. Ea' waf afamba fetaga fendafe' lu'uf a'owa'.
53001004	Waf afamba atef dei' afa' wasa'ma agof ipe'igufi la'afena amam nematawa Kristen. Wa'ias na'amba wa'i esis Tesalonaika sofa' nimanimi maloma akafimi hiami, apa' owa', sahapifa Jisas salutu banages.
53001005	Waf afamba ipe'ifi bu'wafi, God nihimba'mafa na'amba. Anen nawalogapa ma waf ananifi usi'ifi atef. Nanda'as na'amba ma niga'i ipa' bu'upai ma pigawis anamba anen nagala'ambemagoma. Dei' ipa' pefa' nimanimi maloma akafimi hiami. God atiasi nonda'epa be'epa ma pegape anamba nagala'ambemagoma.
53001006	Anaf God nonda' waf usi'ifi na'amba. Nogwamasa nimanimi esis sanda'mepam ipe'i.
53001007	Anen na'i notagwaha nimanimi amamba dei' ipa' pegefa'ami ea' notagwaha nimanimi afa'imi nonda'apa mopoma noma'w andeande'. Nonda'am nemaf afamba Dembinai Jisas nokwaha heven nogataga alihina nogalomai nif lu'wami feloma ensel amamba banagami.
53001008	Nemaf afamba God nohambombaga esis isimba sogololama anini soloma isimba owa' sigaila basef bu'wafi Dembinai ape'inai Jisasia.
53001009	Epes isimba atiasi sofa' akafimi awami na'amba. God nohambombagas lifilafi atapis. Ea' sope laogona nogohnaep Dembinaii, mogogala'i moloma banagami ananimi.
53001010	Nemaf afamba atiasi Dembinai notanimai nifi'i ma amam nematawa hilili'i ananisi sogasa'ma agol ananigili goloma mogogala'i ananimi, ea' amam nematawa sagahapifana sonohasa anen sogasa'ma agol ananigili. Nemaf afamba ipa' wapani penda'as na'amba atin. Dei' main, afa' wawalapa basef Godi la'afena ipa' ea' pahapifa basef ifimba endilisi.
53001011	Afa' ukup pandanda'ma isimba ea' dondol wandabetena God ape'inai ma nogatopalopepa. Afa' ogawa God nofalepa ea' wandabetena anen nonda'epa la'ifipa endilisi si'i anen nofalepa penda'as. Afa' wandabetena God nowa' banagaipa ma penda' waf afamba bu'wafi hiafi pa'i pinda'afi, ea' pendanda' maola pahapifa Krais panda'ani.
53001012	Afa' wandabetena ipa' ma atiasi pegasa'ma agol Dembinai ape'inai Jisasi ma nonda'as na'amba atin nogasa'ma agof ipe'igufi. Amamba motagama God ape'inai naloma Dembinai Jisas Krais mogatopalopepa dowaf mogowa' banagaipa.
53002001	Ipa' Kristen alipipai, afa' wa'i wi'i basefa Dembinai ape'inai Jisas Krais atiasi notanima nugafi'i wapani ma apa' mondakolas mogalomana. Dei' wahali'ipa na'amba.
53002002	Anis epes sa'ipipa sa'i nemaf Dembinai anaf nogafi'afii fataga ea'. Ae' ina' egawa. Basef ifimbai Ambal bu'unai Godi na'ipanef anin epen na'ipipaef a'a anin epen na'ifa okom ananimi atom a'a esis sa'i afa' wanda' basef ifi'i wasapa'ef fafo'o wa'ipasa basef ifimba? I'i pegame'asa basef na'ambaifima, ipa' ina pehafel gogolalasipa kwapete' kwafalis ea' ukup ipe'ipi nimanip a'owa', owa'i.
53002003	Ipa' ina peme' anin epen nembaso'mepa ma anif basefa Dembinai nogotanimai, owa'i. Nemaf Dembinai nogafi'afii, ina fetaga dowadowaf, owa'atin. Epes hiasi ata' sili' sonda' du'waniga soso'ana alafugah ea' aman aunai nogosambala mu'uli Godi notaga nondawalap. Ea' aman anamba owagama nefe' wambel awambili hel nif fagandifi.
53002004	Anen atiasi nohamasa hiahaom amamba hiami epes sanda' lotumami sagailam si'i Godi ea' nowa' alafuga ma hiahaom amamba. Ea' nosa'ma agol ananigili atogol lu'wagol, nonda' hiahaom amambai hiami mofe' lafel. Ea' nuwis nope ipat lu'unai Godi nowalapa basef na'amba ni'i, “Ae' atowe Dembiwai God.”
53002005	Fowa' ae' ape alomepa a'ipipa basefa hiahawes isimba. Ipa' ukup pase'epamas a'amon?
53002006	Ipa' dei' pegawa hiahaom isimba magahefa ufia'wa aman anamba aunai ma notaga nondawalap alihigima nemaf afamba God nandandepanafi.
53002007	Ipa' pegawa dei' banagami amamba mogosambala mu'uli Godi ata' manda' maol mandambaho' mape. Amamba ata' mapoma mondahama nogota atamba aman anamba nigili'ama ufia'w anani'wi atiasi nondaomb nogafe'.
53002008	Nemaf afamba aman anamba aunai nogosambala mu'uli Godi notaga nondawalap. Ea' nemaf Dembinai Jisas nogafi'afii nohana noga'ma malogol ambip ananimi atom moloma lait nogogala'i lu'unai ananinai.
53002009	Aman anamba aunai nogosambala mu'uli Godi atiasi notaga nondawalap alihigima ma banagami Satani atom. Ea' waf baso'aifi Satani ma nonda' maol banagani ametal banagani naninani si'i God nanda'ani.
53002010	Anen nanda' waf hiani baso'amunai ma waf awafi. Atiasi nombaso'ma esis sa'i higiligalasi. Apa' i'i epes isimba siga'i aho'ma basef endilisifi, dao' atiasi God nofa'as sotanimai sope andeande'. Owa', sandaiwa'.
53002011	Ea' atiasi God nosapa'i hiahaom amamba mogombaso'ma esisi ea' seme' basef amamba kwamaimi baso'ami asasimi sahapilam.
53002012	Esis amam nematawa hiasi ina ata' sohapifa basef endilisifi, a' owa'atin. Asonahasa sonda' waf awafi atef. Isimba atis atiasi sofa' hiahaom awami atoma basefa kot anaf Dembinai God nonda'masanai.
53002013	Fowa' gani dambadamba God nosahe'epa ea' ma nowambelepa pitanimai pagahapifa basef endilisifi. Ama banagami Ambal bu'unai ananinai nanda'epa be'epa hilili'. Ea' dondol wanifela Goda ipa'. Kristen alipipai, okom Dembinaii maimailipa.
53002014	Nemaf afamba afa' waga'ipipa basef bu'wafi Godi ma anen nofalepa nogase'epa nogogala'i Dembinai ape'inai Jisas Kraisi. Ma God nogasa'ma agola Dembinai ape'inai Jisas Kraisi gogaloma agof ipe'igufi wapani.
53002015	Ea' dei' ipa' Kristen alipipai pindalutu banagepa ma basef hiafi Godi waga'ipipaef malogufi o wagase'epaef okwatihi, ifimba ipa' dailaef.
53002016	Afa' wa'i Dembinai ape'inai Jisas Krais naloma God Ahamapa ape'inai ukup amamipi pipilapa ea' motopalopapa dowaf mowa' banagapa. Amom monda'apa na'amba, mowa' banagapa ma nelelemb ape'ilimbi lifilafi. Ea' matopalopapa mope mogohafa God nonda'apa mogape andeande' endilisi.
53002017	Ea' dei' afa' wa'i amom biam mowa' banaga opalef ipe'ilifi motopalopepa penda' waf fasifi hiafi ma piga'ipasa basef fasifi hiafi.
53003001	Ipa' Kristen alipipai, afa' wa'i ata' wi'ipipago anif basef daif wapani. Ipa' pendabetena Goda nogatopalopafa ma basef Dembinaii fendasauli' fegafe' kwafalis anamba hiagoma fegefa' agol lu'wagili si'i fowa' nanda'am la'afena ipa'.
53003002	Ipa' pendabetena afa' ma God nogatagwahofa ma lagofa epes isimba awasi sanda' waf awafii. Ipa' pegawa epes hiasi ina dei' sahapifa basef Godi, ata' owa'.
53003003	Apa' Dembinai naila basef ananifi andeande' nanda' hiahawes ananisi datima ma nowa' banagaipa numafipa ma aman aunai owa' la'ifinama nogahokola ipa'a.
53003004	Dembinai nasa'ma ukup afa'ipi ea' dei' ogawa ipa' na'amba. Waf hiafi wa'ipipa ma pinda'afi, afamba ipa' penda'af endilisi. Ea' anaf wapani ina pindaiwa'maf, owa'. Pilaf penda'af atin.
53003005	Afa' wa'i Dembinai nisindi'amona opalef ipe'ilifi ma pegegawa endilisi God okom maimailipa a'owa'. Afa' wa'i nemaf afamba nimanimi mogatagamepa, pindalutu banagepa ma pepel Kraisi atom penda' waf fasifi atef.
53003006	Ipa' Kristen alipipai, afa' wa'ipipa dindinip na'amba ma agol Dembinai Jisas Kraisi. I'i anis alipisi ipe'isi tol sope dowafa owa' seme' basef ifimba waga'ipasafi silifa, ipa' pindihi'amas pekwahis.
53003007	Ipa' pendegawa ma pigaila waf afa'ifi. Fowa' wape wagalomepa, ina tol wape dowadowaf, owa'.
53003008	Ina ofa' gwa'aisi dowadowafa ipa', owa'atin. Watalis atin wa'as. Ea' wanda' maol banagambel wanda' ahifimi hiami a'owa' owamb alipa ina wapoma ipa' atipa pelagafa ogape, owa'.
53003009	Afa' wi'i ogofa' gwa'aisi ma ipa', God na'i andeande'ma okom ananimi. Apa' afa' wandaiwa'ma ogofa' gwa'aisi ipe'isi, owa'. Afa' wanda'as na'amba ma pigati waf afa' wanda'afi ma petelef pigailaf.
53003010	Ipa' pegawa fowa' wape wagalomepa afa' wase'epa mu'uli na'amba. Na'i epen owa' nenda' maolia, ipa' ina pefagaman pese'an anis gwa'aisi, owa'atin, hapaini.
53003011	Afa' ina wa'ipipa na'amba dowaf, owa'. Wame' basefa anis sagape la'afena ipe'i ina sanda' maol, owa'. Tol sape dowaf. Esis sandapoma basef atom usiusihimi ma hiahaom anis daiasi atom.
53003012	Agol Jisas Kraisi Dembinai ape'inai afa' wa'ipipa dindinipa mu'uli inimba ma epes isimba sagape dowafi, wa'i osa'ma nomonas asasisi ma sonda' waf na'amba. Esis ata' sope andeande'ma sonda' maola sogatagama gwa'aisi asasisi atis dei'.
53003013	Apa' ipa' Kristen alipipai, ipa' ina ala'uta tehepa ma penda' waf bu'wafi, owa'i.
53003014	I'i anin epen owa' nila basef ifimba hiafi afa' wanda'afia, ipa' pendegawa epen inimba andeande'. Ea' pindihi'aman pepe laogona anin. Ama anin ambal aola waf ananifi. Dei' main, anin ina naila basef afa'ifi, owa'atin.
53003015	Apa' ina pefalan pi'i bouni ipe'ini, owa'i. Ukup pepoma anin si'i alipini ea' pi'ipana negegawa waf afamba awafi ma negakwahef.
53003016	Afa' wa'i Dembinai anen kofagonama opaf awenafi dondol nondase'epa okom awanami ma mamahagoma ipa' pepe pegafe'ma. Afa' wa'i Dembinai nope nolomago ipa' hipai.
53003017	Anen nanda' basefi nase'e pen ae' Pol anda' basef ifimba ma lagol ae'agili, a'i nemaf bu'wafi ma ipa'. Ametal inimba ae'ani ma basef ifimba hiafi ae'afi, anda'ef na'amba atin.
53003018	Afa' wa'i Dembinai ape'inai Jisas Krais notopalopago ipa' hipai dowaf nowa' banagaepa. Ea' ma'uf.
54001001	Ae' Pol anda' pas isi'i. God nowambilai apa' mutanimai mope andeande' ea' mape mohafa anaf owagama mugati Krais Jisas. Amom biam mandandepe ma'ipi dindinipa agape aposel Krais Jisasi.
54001002	Ae' anda'menago basef ifimba ina' Timoti, ina' nahapifa God dei' nataga nogame ae'inai endilisi. Ae' a'i God noloma Krais Jisas dembinai afa'inai muti uwahipina motopalopena dowaf mowa' banagaena, opaf ine'ifi fope sa'ombel.
54001003	Fowa' ae' afo'o itap lu'upa Masedonia ma aga'ipina dei' na'amba atin, a'ipina wapani. Ina' ata' nendape atapina na'amba Efesusa niga'ipa anom amam dindinipa ina a' mi'ipasa anif basef baso'afi, owa'i. Mi'ipasa basef Godi atif.
54001004	Amom mokwaha basef ambas amamba talimi dowadowafa basef mamimami hiami saga'i agof isimba bafa'w ifa'w asasisi. Basef amamba magalalamona nomonas asasimi, magafela ukup asasimi sa'i basef sandahihianamaefami, amamba ina mogowa' banaga maol Godi, owa'. Maol inimba natagama mogahapifa God atona.
54001005	Apa' mu'uli inimba dei' aga'ipipani, i'i esis sohapilan silan, malogof fagape opalef asasilifi nomoni, fa'ipas fihimba'masa waf asasifi ina awef, owa'. Esis sahapifa God endilisi. Ama atiasi waf afamba hiafi fesa'ma ukup pigapigaila God nogaloma anis daias wapani.
54001006	Apa' anom amam ukup paso'ama waf afambai bu'wafi. Ea' dei' mololama basef bu'wafi ma'i basef wafifi atif.
54001007	Amom ma'i mopoma mogawalipas mu'uli Godi si'i anom dembami tisa ma'i, “Basef afa'ifi endilisifi atif.” Apa' amom ina mogawa basef ifimba maga'iefi mogawa kofagefa wapania, owa'.
54001008	I'i apa' mogawa mu'uli Godi milan, na'ambai andeande'.
54001009	Apa' mondogawa isimba wapani, mu'uli inimba ina nafi'mai epes isimba sagape andeande'i, owa'atin. Inimba nafi'mai epes sanda' waf awafii, sogosambala mu'uli inimbai owa' sogape lafela amom agufumia. Ea' anis sogowa' alafugaha Godi sanda' waf awafii. Anis saga'i waf Godi hapaifii, ma sagaila waf itapafi atefi. A anis saha ahapas mamasas sagaga'i, saha anis daidaias wapani sagaga'i.
54001010	Anis sanda' so'a wauli ma waf afamba awafii, a anis sagahambombaga anis amam nematawa si'i fowa' Sodom sanda'afi. Ea' anis sakwalopa anis epes sambaho'was sape anis daias safi'i satalisa sonda'mas maol. Ea' anis sambaso'ami, ea' anis sambaso'am saga'i basef endilisi gani ilifi. Ea' anis sanda' waf afambai, faloma anef waf hiafi awafi fapa' fagaloma basef endilisifii. Mu'uli Godi nafi'i naga'i epes isimba sanda' waf awafi.
54001011	Basef ifimba fape basef bu'wafi God a nase'ef ae' ma egawalapef. Basef ifimba bu'wafi fa'ipapa God bu'winai endilisi kofagonama dagalai, naloma hiahaom mogogala'i.
54001012	Dembinai ape'inai Krais Jisas nase'e banagami, okom mapoma ae' bu'uwai anda' maol ananini, nanda'e alutuma maol inimba, ea' anifelona.
54001013	Endilisi, fowa' dondol a'i basef anda' salamala agol ananigili, apa' aloma esis Kristen, anda' du'wanigama anen. Apa' ae' ina egawa andeande', owa' ihapifanaia, ea' dei' anda' waf afamba awafima anen atapiwi ape. Isimba atis dei' natolowe uwahipiwi natopalope.
54001014	Dembinai ape'inai natopalope dowaf nowa' banagae dei' ahapifana okom maimailana aloma hiasi.
54001015	Anif basef endilisifi atifa epes hiasi some'efa sogahapifif. Basef ifimba na'amba. Krais Jisas nisila'i itap apa'e ma nofa'apa epes manda' waf awafi mokwahomapaf mutanimai mogape andeande'. Ae' ea' ma'uwi ali' anda' waf awafi ikila' anis daiasi ea' ma'uwi ae' atowe.
54001016	Isimba atis dei' God na'i uwahipigama ae' ali' ma Krais Jisas na'i nihimba'masa anen ina okom wandafunama ae' ulal, owa'. Ae' anda' waf awafi ikila' anis daias, apa' owa' anen nape nohafe nogota lautai ma itanima igafi'mai anen. Ama owagama hiasi sogati ae' ma esis wapani sohapifana sogofa' ambal namili sogape andeande' lifilafi.
54001017	Anen dembinai King nagape dondol lifilafii. Anen owa' nogaga'ia, epes owa' la'ifisa sogatolonaia. Anen atona God endilisinai. Ae' a'i agol lu'wagili banagami mogogala'i mondapoma anen atona dondol lifilafi. Endilisi.
54001018	Nogame ae'inai Timoti, dei' ase'enago basef ifimba nenda' maolanafi. Ae' okom mandanda'ma basef Godi fowa' amom profet Ambal bu'unai Godi nasa'mam maga'ipinafi. Ina' nila basef ifimba, nenda' wandaf banagambel andeande' neloma esis bousi.
54001019	Wandaf afamba ina' banagena nigahapifa God nenda' waf usi'ifi hilili', ma malogol gagape opaf ina' nomoni ina gihimba'mena anef waf awafi ina' nanda'afi, owa'. Anis epes sowa' alafugaha waf afambai bu'wafi. Ea' dei' hapif asasini papalalan ea' awasin si'i sip palalap pagail otamba awasip pagala naoh.
54001020	Epes hiasi sanda' waf afambai, amam biam Himeneusi Aleksander hapif amamini a' awen. Ae' andaiwa'mam ali'amonam mafe' lagof Seteni ma mogogawa gawa fasini. Anda'am na'amba amom ina a' monda' basef findiwaefa agol Godi, owa'i.
54002001	-
54002002	Maol inimba ae' a'i esa'ma okom ine'imi nenda'ani, basef fagali'i na'amba. Ipa' pendabeten pefala God pihali'ana, pinifelona ma epes hiasi pendabetena anen nogatopalopa esis soloma amom king dembami moloma gavman dembami wapani. Ipa' pendabeten na'amba ma apa' hiapai tol mogape opalef awanelef, mogaila waf Godi usi'if hilili'i.
54002003	Beten inimbai bu'wani ma naep Godi, notanima nogofa' apa' mogape andeande'i. I'i apa' monda' waf afambai mondabeten, anen sonahana ma apa'.
54002004	Anen na'i nofa'i epes hiasi sotanimamai anen sope andeande'ma sogogawa basef endilisifi kofagefa.
54002005	Apa' mogawa God atotona nape. Ea' anona aman nagape la'afena God naloma epesi, anamba aman endilisinai anen Krais Jisas.
54002006	Anen fowa' God nandandepana ea', nakwaha ambal ananili atola natala apa' epes hiapai nakwahomapa waf awafi mogotanimai. Nemaf afamba dondo'afi Krais nihimba'mapa God na'i nowambilai epes hiasi sogotanimai.
54002007	Ea' dei' God nanda'e ape aposela egawalapa basef bu'wafi ananifi. Ae' a'i endilisi, ina ambaso'am. Anen nanda'e ape dembiwai tisa ma epes anep mini'ap sogololama Godi ma sogahapila basef ifimba endilisifi.
54002008	Ea' dei' ae' a'i epes hiasi walemb hielimbi sondabeten. Ae' okom ma'i esis hiasi sondape bo'wes hilili', sokwaha ukup wandafipi peloma migimigah sondabeten.
54002009	Ae' a'i awo nematawa wapani ondanda' klos mais bu'wasi atis, sondahama awo dondo'. Ina onda'as bandabandas a'owa' sotambel bimbitagw, owa'i. Awo ina ondagala sosaf anambai, ofalo'ma balagah alop si'ipa bahigis mamimami hiami moloma sosaf gol fasimi si'i kapai, owa'. Klos isimba sagalotamas a'owa' otamba hiambai owa'i otalisa, hapaisi.
54002010	Apa' nematawa wa'i basef wa'i ogape awasi Godi, awo ondanda' maol bu'wani hiani naninani. Maol inimba si'i sosaf awoufi endilisifi.
54002011	Nemaf mamahefa ipa' penda' lotu main, nematawa awo ondawalipama ogaila waf afamba sa'umbilifi ea' osopama malogofa ogofa' basef andeande'.
54002012	Ae' ina a'i aho'ma ano'w nemata'w kope dembe'wi tisa kope kwili' kowalepa amoma basef, owa'. Nematawa osopama malogof ondame' basef atif.
54002013	Basef kofagefa fagape na'amba. Fowa' God nali' nanda' aman Adam, ama main nanda' Iv kwagi'.
54002014	Adam ina nahapifa basef baso'afi, owa'. Nemata'w kwahapifa basef baso'afi, ea' kwataga nemata'w kwanda' waf awafii.
54002015	Waf nematawa onda'afi afamba. Awo ondahapifa God endilisi ea' ukup pipila anis daias otopalopas, ea' ondape bo'owa hilili'ma ugumafi awo andeande'ma waf awafi akawa. I'i uhapila waf afamba wilaf atapiwa, God atiasi nokwahomawa waf awafi nofa'awa utanimai ogape andeande'. Ma ogola awasima, atiasi notopalopawa ogolas andeande'.
54003001	Basef ifimba endilisifi. I'i aman ami ni'i nogape dembinai nugumafi esis Kristen sios Godi, anen okom monda'i maol fasini a'owa'.
54003002	Ea' aman ami nope nugumafi siosi nondape andeande' a'owa' ma epes ina siti anef waf awafima anen, owa'. Anen noso' nemata'w atoto'w. Ina nea' embel okom moso'ana, owa'. Anen nomonas sondapaona nundumafi alop ananipi andeande'. Anen nindaila okom bu'wami atom nonda' waf hiafi usi'ifi. Anen okom mi'i hiasi alipisi atis ananisi hi'ilas nondaso'as gwa'aisi. Anen nope notaga tisa bu'winai ma basef bu'wafi atif.
54003003	Ina nea' embel banagimbeli hiambel, owa'. Ina okom wandafuna kwafalis, owa'. Nonda' epes sa'ombemas. Ina nohas atin, owa'. Ina okom mi'i moni a'owa'.
54003004	Anen numafi awasi waulu'mana andeande', ea' nonda' awasi ananisi sila basef ananifi, ma sonda' agol ananigili gogape andeande'.
54003005	Aman mamahonama owa' nugumafi awasi soloma waulu'mana andeande'ia, anen ina notaga nope agilinai numafi sios Godi, owa'.
54003006	Aman anamba nagataga Kristen dambanai ina nope dembinai numafi sios, owa'. Na'amba nonda' du'wanigama God nili'amonana si'i nagali'amona Satan.
54003007	Aman agol bu'wagilinai ma amam nematawa sogololama Godi, dao' aman anamba notaga nope numafi sios. Apa' anen i'i owa' agol bu'wagilinaia, atiasi anen ambal aola waf awafi ea' nofe' nuwis isag anamba Seteni ea' nofa'ana.
54003008	Ea' na'amba atina amam amamba magatopalopa agufumi siosi, amom ukup pendape usi'ipa maol amamini. Amom ina mi'i malogof biagof, owa'. Ina mea' embel banagimbeli hiambel a'owa' mohagamogaol, owa'. Ea' ina mombaso'mas molomas mofa' otamba anis epesi, owa'.
54003009	Basef ifimba endilisifi fowa' fandambahi'i dei' fataga fandawalap alilihif, amom mondahapilif sisihif atapif. Ea' malogof fagape opalef amamilifi nomoni fendape hilili' andeande'.
54003010	Pigali' ata' pegwamba maol amamini. Ama piti monda'an andeande'ma, dao' a' mope monda' maola sios.
54003011	Ea' na'amba atina wauhiamam amamuwai ukup pendapaowa andeande'ma maol awo onda'ani. Awo ina ondaha basefa anis, owa'i. Ondape andeande' ina wea' embel numbutimbeli wain hiambel, owa'i. Dondol ondanda' waf bu'wafi atef.
54003012	Amam monda' maol siosi, wauhiamam amamuwai ato'w atin. Amom mundumafi awo oloma awasi amamisi andeande'.
54003013	Amom mogape monda' maola siosi, i'i monda' maol fasini, atiasi mofa' agof fasigufi. Ama banagem mogowalapa basef bu'wafi, mihimba'mas amom magahapifa Krais Jisasi.
54003014	Endilisi ae' a'i efe'mago ina' kwafalis, apa' dei' ata' anda' basef ifimba ina'.
54003015	Ma i'i owa' efo'o etaga ulala, ina' nitigu basef ifimba ea' negawago waf afamba esis sagape andeande'afi ma wambota atamba Godi. Wambota atamba esis sios Godi ambal namili lagapaunai. Sios Godi si'i olaf banagafi fogowa' banaga basef endilisifi.
54003016	Endilisi atis, basef ifimba kofagefa lu'wafi a'owa'. Owa' anin epen la'ifina negegawefa, owa'. Fandambaho' fape fafe' fafe' dei' God nihimba'mafaef alihif. Basef ifimba na'amba. Anen nataga epen endilisi nofa' alop epesi, nataga nandawalap. Ambal bu'unai Godi nihimba'mapana anen aman bu'unai nagape hilili'i. Amom ensel Godi matolona. Basef ananifi fafe'ma esis wambotagw amam nematawa hiasi sogololama Godi. Esis epes itapasi sahapifana. Ea' God nofa'ana nalota heven nape mogolala'i ananimi.
54004001	Ambal bu'unai Godi na'i basef alihif na'amba. Anaf owagama anis epes sokwaha sagahapifa basef endilisifi Godi. Ea' aseme' malogofa epes isimba ambagof awami magambaso'ami sila basef ambagof awami maga'iami.
54004002	Anom amam magambaso'ami mawalipasa basef ifimba baso'afi. Malogof fagape opalef amamilifi nomoni faso' si'i saofa otamba sagasambagof. Amom ina atiasi ata' momeme'ma waf awafi mogawaf, a' owa'atin.
54004003	Atiasi muwalipasa basef ifimba ma esis sigihi'a waf sandaso'amafi sigihi'a anis gwa'aisi epes saga'asi wapani. Apa' gwa'aisi isimba God atona nanda'asa apa' epes mahapifana mogogawa basef endilisifi. Amambai, apa' mofa'am minifela Goda moga'am.
54004004	Hiahaom hiami God nanda'ami, bu'wami atom. I'i minifelonamam, andeande' mofa'am. Ina mokwahom, owa'.
54004005	Dei' main, basef Godi faloma beten sanda' gwa'aisi isimba sataga bo'wes hilili'.
54004006	Ina' i'i negaso'asa basef ifimba esis Kristen alipisima, dao' atiasi nepe epen bu'winai nenda' maola Krais Jisasi. Ea' nefa' banagami lu'wami ma basef fagasa'ma hapif ine'inii ma gawa nefa'an nagailani.
54004007	Apa' esis amam nematawa saga'i numunefisa basef atom wafimi, newa' alafugamam. Ina' nendelafa waf Godi andeande' nendegawam.
54004008	Ina' negawa, waf afamba niwalipa alop si'ipa ponda' maol pigiawi, isimba la'ifis kwasala ma sogatopalopapa. Apa' ina' nendelafa waf Godi dao', banagef endilisi ma fegatopalopapa ma waf hiafi. I'i ina' nelafa waf Godi, afamba fatopalopa apa' epes hiapai ma dei' magape itap nogota ata'e, ea' fetopalopapa anaf heven wapani.
54004009	Basef ifi'i endilisifi atifa epes hiasi si'i awi ma seme'ef sogahapififi, ifimba na'amba.
54004010	God anen ambal namili lagapaunai. Anen na'i nowambilai amam nematawa hiasi hi'ilas sotanimai sogape andeande'. Ea' dei' endilisi atis nowambilai epes mamahisa sagahapifanai. Dei' mape mohafana ma'i endilisi nogofa'apa. Isimba atis dei' manda' maol numa'uni endilisi.
54004011	Ina' nese'asago basef ifimba fefe'mago esis amam nematawa, ea' niwalipas dindinipa sigailif.
54004012	Esis sati ina' ukup pandanda' pa'i, ina' ata' sa'winai, apa' ina si'i ina' aman falafunai, owa'atin. Ina' nendape si'i ametal bu'wani ma esis Kristen sigaila waf bu'wafi ine'ifi ma fe', poe, ki, hapif ine'isi, soloma waf afamba okom magaila anis deindeiasafi, soloma waf bu'wafi hilili'i.
54004013	Nogota atamba ina' ata' nepe atapina nehafago ae'. Ina' nenda'ago maol banagambela nigatalifa basef Godi alihigima ma epes hiasi, ea' nesa'mago ukup asasipi ma waf sonda'afi ea' niwalipas ni'ipaso andeande'.
54004014	Fowa' agufumi mugumafi siosi mawamona lagofena. Ambal bu'unai Godi nasa'ma manda'mena beten ea' anom amam ma'i basefa presen inimba anen nagasi'inani. Dei' nenda' maol banagen nindimafi presen andeande' inimba God nali' nagase'enan dowafi.
54004015	Dondol ina' nindimafi maol inimba banagena atapina nendapoman. Ama epes hiasi sigati waf ine'ifi fegataga fasif.
54004016	Solawaina andeande'ma waf ina' nanda'afi, ma basef ifimba nigawalipasafi. Dondol ninda'am na'amba atapina banagambel. Ina' i'i nenda'as na'amba, atiasi God notopalopena neloma esis sogagahembe'ma basef malogol ine'igili, nowambelepa pitanimai pegape andeande'.
54005001	Ina nenda' megahogaha amam hagami niga'ipam diga lu'ugai, owa'i. Nisindi'amonam ni'ipam basef sa'umbilifi, nenda'as si'i nanda'manas ahamena ine'inai. Ea' nisindi'amona amam amamba sa'umi si'i nagasindi'amona owapena ine'imi.
54005002	Nisindi'amona nematawa hagiwai si'i nagasindi'amona ma'mena ine'ikwi. Ea' nisindi'amona nematawa sa'uwai si'i nagasindi'amona haniti'mina ine'ikwi, ma waf usi'ifi.
54005003	Basefa nematawa alifiwai faga'i na'amba. Nematawa awamba, i'i owa' anin epen numafiawaea, ina' nendanda'asawa andeande' nimafiawa.
54005004	Apa' i'i ano'w nemata'w alifi'wi anis awasi akwa'usi a'a bafasa'w akwa'usi sope esis ata' sondogawa andeande' na'amba. Maol asasini nigali'i sumafi ahasas mamasas asasisi atis ata' sili' ma sogagwa wiaf fowa' sugumafias. Esis sonda'as na'amba saila basef Godi. Aho', God okom ma'iaf a'owa' waf afambai.
54005005	Apa' i'i ano'w nemata'w alifi'wi ato'w gwaigwai'w kogape, ako'w konda'as na'amba. Ako'w kogawa endilisi God atiasi nogatopalopa'wi ma waf fasifi, kofala God lifilafi owamb alipa beten akwa'uni.
54005006	Apa' i'i ano'w nemata'w alifi'wi kwila okom akwa'umi atoma kwandagala alop atop dowaf, ako'w si'i kwagaga'i.
54005007	Ina' nesa'ma nomonas nematawai ma ugaila basef ifimba, ma awo atiasi ogape hilili'. Ama anin epen ina ni'ipawa ni'i awo wanda' waf awafi, owa'.
54005008	Epen ami owa' nigimafi esis esimbel atembel ananisia, anin ina atiasi nimafi esis wambota atota endilisi mamasan ahasan soloma batawisan. Epen inimba nakwaha hapif a' nataga epen awani endilisi nikila' isimba owa' sogahapifa Godia.
54005009	-
54005010	I'i anowa nematawa wahupawa magaga'awai awo ina onda' so'a waol, owa'. Ope andeande'ma anis daias sotolowa siga'i wagape andeande'i. Onda' maol bu'wani ma ugumafi batawisawa, ogaso'as gwa'aisi epes ogatopalopa esis Kristen wambota Godi, umafi awasi awausi andeande' ope onda' maol hiani bu'wani naninani ofe' ofe' otagama afagof 60-pelaiguf, dao'. Nematawa awamba nenda' agofawa negawawa ma negaso'awa gwa'aisi. Nematawa wanda'as na'ambai atowa ina' nenda' agof awaugufi fil okwatiha negatopalopawa.
54005011	Apa' ina' owa'i nenda' agofa nematawa awamba awo ata' sa'uwai aiawaiwai alifiwai, owa'. Hapewai. Ama nemaf mamahefa awo wi'i ugi'ma nomonas awousi ondagala alop awoupi atop wi'i ogaso' anom amam wapanima dao', ea' diamawago. Awo nomonas isimbai sapaowa, dei' ea' wakwaha wafa basef bu'wafi Kraisi fowa' wagahapilafi.
54005012	Dei' wakwaha basef bu'wafi banagafi fowa' wa'if wagaloma Kraisi. Wanda' waf afambai awafi, na'amba kofagefa awoufi.
54005013	Ea' anef waf awo wanda'afi wapani. Wanda' waf afamba ala'uta tahasa sanda'afi, ea' wafe' wawis ifagw hi'alagw. Awo ina ala'uta tahawa atin dowaf, owa'. Wakwalopa basef anis daiasi wanda'ef pi'ipe'ef wafe'agon hi'alagon. Ea' wawalapa basef fafifafi ina andeande'ma apa' muga'if, owa'.
54005014	Isimba atis dei' a'i nematawa awamba ata' aiawai kwasakwasalai atiasi oso' amam wapani ma ola awasi umafias ogape ifagw awaugwi atogw. A'i awo ina onda' anom maefah awami motagama esis bousi ma siga'i anif basef awafi ma apa', owa'atin.
54005015	Ina' negawa anowa nematawa wahupawa magaga'i, wakwaha ufia'w fasi'wi wafe' waila Satan.
54005016	I'i anota wambota nemata'w akwambai ako'w Kristena anowa nematawa alifiwai ope, ea' Kristen akwamba kumafiawa. Ako'w konda'as na'amba esis sios ina noma'w nohasa sugumafawa, owa'atin. Na'ambai andeande'ma sios sugumafi nematawa kwahuwai awo atowa wagapani.
54005017	Agufumi mamahoma mugumafi ipa' Kristen monda' maol andeande'i, ipa' pinifelom penda'am andeande' pimafiam pese'am gwa'aisi mais bif atif mikila' anom deiom. Agufumi manda' maol Godi magawalipasa basef kofagefa ananifi ipa' pindimafiam na'amba atin andeande'.
54005018	Basef fagape Buk Baibeli faga'ias na'amba fa'i, “Ina' owa'i nesopama malogofa bulmakau manda' maol magafa'asa witi, owa'.” Ea' anif basef wapani na'amba fa'i, “Aman nanda' maoli anen nogofa' anis hiahawes du'wanisa maol ananini.”
54005019	I'i anin epen atitin ni'i, “Agilinai anamba nugumafi esis Kristeni nonda' waf awafi, ina' owai' neme'anama basef ananifia, hapaini. I'i epes bias a'a wanis isi'i basef ifimba ma waf awafi anen nanda'afi, dao' ina' neme'as.
54005020	Apa' i'i anom agufumi monda' waf awafi, ina' nisindi'amonana dindinipa naep esis Kristen hiasi. Ma anis daias ombal mogahasa waf afambai, ma ina sonda' ambambai, owa'.
54005021	Ae' anda'epa ina' andeande'ma nogohnaep Godi naloma Krais Jisas maloma amom ensel God nandandepami. Ina' nindaila basef ifimba andeande'. Ina' owa'i ninifala anom sa'umi ni'ipam mehipa. Ea' owa'i nenda' anom dembami sa'ombemam ni'ipam sa'umbela, owa'i. Niga'ipas na'amba atin. Ea' owa'i ninifala anis epesa, a nenda' anis alipisi sa'ombemasa. Niga'ipas na'amba atin.
54005022	Ina' owa'i nifa'i anona aman kwafalis nenda'ana nope agilinai ma esis Kristena, owa'. Nili' negawana, nendondoma anen nanda' waf bu'wafi a'a nanda' waf awafi. Na'amba anis epes sitilina netopalopa anona nanda' waf awafi, si'i ina' wapani nanda' waf awafi. Ina' solawaina ma negape hilili'.
54005023	Ina' nekwaha waf afamba nega' embel atembel wafimbel dowaf. Andeande'ma noga' wain kwaia'wina negatopalopa opaf ine'ifi ma negatofa aowas inimba dondol nanda'inai.
54005024	Waf awafi anis epesi fape alihifa esis fafe' fali'as sogawaf kwafalis atis. Apa' waf awafi anisi fape fandambaho', ama main afataga fandawalap.
54005025	Ea' na'amba atin, anef waf fasifi wapani fape fandawalap. Apa' anef waf fasifi ina fandawalap ulal, ata' owa'. Afamba wapani ina fandambaho'w dondoli, owa'.
54006001	Ipa' Kristen agof akipai panda' maol dowaf pagape lafela anis daiasi, ipa' ata' ukup pendanda' na'amba. Dembami mugumafi ipe'i, ipa' pinifelam pi'i bu'wami pesa'ma agof amamugufi peme' basef amamifi. Ama anis epes daias ina atiasi si'i basef awafi ma agol Godi, ma waf ipa' Kristeni, owa'.
54006002	Ipa' agof akipai panda' maol dowadowafi ma amom agufumi dembami anom Kristen, ipa' ina ukup pendanda' na'amba pi'i, “Anom Kristen sahopafa atom ea' hapaimi, osambala malogof amamugufi.” Owa'atin. Ipa' ukup pendanda' na'amba pi'i, “Amom Kristen ea' afa' ukup pipilam, onda' maol amamini andeande', ukila' maol wanda'ana amom agufumi owa' Kristenia.” Dei' main, ipa' agof akipai patopalopa amom Kristen ipa' ukup pagapagailami. Timoti, basef ifimba ina niwalipasef nesa'ma ukup asasipi newa' banagas. Dondol ina' niwalipa esis amam nematawa ma sonda' waf fasifi, ea' nesa'masa sonda'am.
54006003	-
54006004	Basef dembinai Jisas Kraisi fawalipapa andeande'ma waf Godi. I'i anona aman nokwaha basef ifimba ma nowalipa esisa anif basef daif owa' fefe' dondo'ma basef ifimba fasisi usi'ifi Jisasia, apa' mogawa aman anamba na'i nonda' du'wanigai. Anen ina nogawa kwasakwasala, owa'atin. Anen nomonas awasisinai. Anen okom manda'i waf afamba nondopambema nogalomasafi atefa, nifitap nondalomasa basef kofagefa. Basef ifimba atif fagawalapa waf afambai. Opalef awalefa anis daindaias, sonda' findiwa, ma sogape ukup aweawep pegapoma sahin owan.
54006005	Epes isimba sandanda' na'ambai, ukup asasipi paolas endilisi, ea' ina sahapila basef fasifi endilisifi, owa'. Ea' sa'i basef sapa'ef sandahihianama saloma anis. Ea' sa'i, “Ufia'w akwamba Godi ufia'w sogofa' uga'wi.”
54006006	Endilisi atis, epen ami nigaila waf Godi, ma anin okom mondanda'ma hiahaom ananimi ni'i. Ea' ma'um a' dondo'ma anin ea', opaf ananifi fope awanef nepe andeande'.
54006007	Apa' mogawa, mamamapa olapa magataga itap apa'e, nemaf afamba apa' ina mofa' anom hiahaom mafi'i, owa'. Anaf mogaga' wapani ina atiasi mofa' anom maefah mofe' molomapa itap apa'e, owa'atin endilisi.
54006008	Apa' anis gwa'aisi luwaguf mais soga'omepa, apa' mi'ias mi'i, “Ea' ma'wis isimba ea' andodo'ma apa'.”
54006009	Apa' epes ukup pape sa'i sogofa' uga maina hianai, esis atiasi sowa ma gwamba anamba aunai, si'i huguf sandowam sambaho'wam magapoma mafisi ma mofe' mowala mopoma sogaham. Ea' atiasi ukup mamimami awami motagamasa hiahaom awami monda' esisa ukup moso'as higiligalas lamonas endilisi.
54006010	Waf afamba ukup piga'i moni a'owa', kofagefa ma waf hiafi awafi. Anis epes ukup lu'um ma'ima'i moni a'owa', ea' waf afambai fahondo'as sakwaha sagahapifa Jisas asafe'ma waf awafi. Ea' sofa' akafimi hiami lu'wami awami a'owa'.
54006011	Apa' ina' aman Godi, newa' alafugama hiahawes isimba nefe' nila waf afamba bu'wafi. Ea' nenda' maola negefa' waf usi'ifi endilisifi Godi, nihapifa Jisasa okom mogamogaila anis daias. Ama nigalutu banagena ma waf awafi anis sonda'menafi. Ina' nenda' waf sa'umbilifi ma anis epes daias.
54006012	Nigahapifa Krais si'i anin epen nasagih mehip nagaloma anis. I'i anin nesagih mehip nefe' nikila', atiasi nefa' hiahawes. Ina' wapani na'amba atin. I'i nihapifana banagena, anaf nepe andeande' lifilafi. Ina' nihapila okom amamba ambal fasili lagape dondoli fowa' God nofalena ma negofa'ali. Anen nofalena nemaf afamba ma negawalapa hapif inimba ine'ini naep epes hiasi sanda' lotuma Godi.
54006013	-
54006014	God naso'am ambal hiahaom hiami ea' Jisas Krais nawalapa basef kofagefa andeande'ma nogohnaep Pontius Pailat gavman dembinai. Naep Godi naloma Jisas Krais dei' ase'ena maol inimba na'amba. Ina' nimafi nomonas ine'isi andeande' nindaila basef ifimba Godi datima. Alogw owa'i gwilifa, ea' epes ina sonda' findiwa ma basef ifimba. Nimafif nendape na'amba atin nefe' netaga afamba Dembinai ape'inai Jisas Krais nogataga alihina.
54006015	Nemaf afamba God naga'iefi nosapa'ana nifi'i. God atona kofagonama dagalai, anen atona Dembinai King nugumafi epes hiasii, soloma hiahaom hiami hi'igalami. Anen king Dembinai ma king hiamii, a' Dembinai ma dembami hiamii.
54006016	Ea' anen atona owa' nogaga'ia, nagape mogogala'i lu'wami endilisii. Ea' apa' dei' ina la'ifipama mogafe' felefele'ma anen, owa'. Dei' anin epen owa' netelonaia. Owagama wapani, owa' anin la'ifina nogati anona, owa'atin. Ae' a'i agol ananigili lu'wagili goloma banagami ananimi mondapoma anen atona lifilafi dondol. Endilisi.
54006017	Ina' ni'ipa epes isimba hiahaom hiamisi ma itap ana'e ina sonda' du'waniga sohapifa hiahaom amamba mamimami hiami awasim kwafalisi, owa'atin. Ina' ni'ipa epes isimba ma sogahapifa God endilisi, dao' andeande'. Anen atona nagaso'apai hiahaom hiami fasimi manda' ukup ape'ipi pagataga sonogahapi.
54006018	Ina' kipa epes isimba hiahaom hiamisi, sonda'ama sogatopalopa maol fasini. Esis dondol sowala hiahawes asasisi sofe'ma anis epes.
54006019	I'i sonda'as na'amba, andeande'ma atiasi sogakolasa hiahaom fasimi atom mogatopalopas anaf owagama. Sonda'as na'amba, sogofa' ambal fasili endilisi.
54006020	O nogame Timoti, ina' solawaina nindimafi basef ifimba God nagase'enafi andeande' datima. Newa' alafugama basef ifimba baso'afi wafifi saga'i basef gawaifi. Basef ifimbai fa'i fegahambombaga waf Godi.
54006021	Anis epes sahapifa basef ifimba baso'afi sa'i, “Apa' mogogawai.” Apa' owa' dei' sakwaha sagahapifa God andola sape. Ae' a'i God notopalopepa dowaf nowa' banagaipa. Ea' ma'uf.
55001001	-
55001002	Ae' Pol anda' basef fafe'mago ina' Timoti, ae' okom magamagailinai. Ina' nahapifa God dei' nataga nogame ae'inai. Okom Godi atom dei' ape aposel Jisas Kraisi. Basef Kraisi endilisifi atif, naso'apa ambal namili apa' magape sisihipama anini. Ae' a'i amom biam motopalopena dowaf mowa' banagaina, ea' muti uwahipina monda' nembel ine'imbili bepe sa'ombel.
55001003	Esis ihase ae'asi saila waf Godi, dei' ae' wapani ailaf. Ea' malogol gagape opaf ae' nomoni ina gihimba'me anef waf awafi anda'afi, owa'. Beten ae'ani owamb alip dondol ae' okom mapomena anifela God.
55001004	Ae' okom mapoma ambif fagaluwi naep ine'ipi, okom mohafel a'owa' a'i ata' efo'o itilina sonehe endilisi.
55001005	Ae' okom mandanda'ma hapif ine'ini, inimba endilisini, ina baso'amini, owa'. Hapif inimba fowa' nali' napoma iha'mena ine'ikwi Lois kwaloma ma'mena Yunis. Ea' egawa endilisi, hapif inimba dei' napoma ina' wapani.
55001006	Fowa' ae' awamona lagofa balaga ine'igai ma God nagase'ena hiahaom fasimi ananimi. Ea' dei' a'i esa'ma nomonas ine'isi ma okom mogapoma hiahaom amamba fasimi magapoma ine'i, si'i sugufapula nif fagandif lu'wif.
55001007	Ambal bu'unai God nagaso'apanai ina nonda'apa ombal mogahapai, owa'atin. Anen naso'apa waf afamba mugalutu banagepamafi ma ukup pigapigaila anis daias mugumafi alop ape'ipi andeande'.
55001008	Ina' owa'i ambal aola niga'ipasa basef Dembinai apa'inaia. Ea' owa'i ambal aola ae' wapania, owa'atin. Ae' anda' kalabusi, epen dembinaii. Ina' nefa' banagami Godi ma banagena nefa' nimanimi nelome ogawalapa basef bu'wafi ananifi.
55001009	God nofa'apa mutanimai mogape andeande'. Anen nofalapa amam nematawa ananipai atepa mogape be'epa hilili'. Ina okom mapoma waf bu'wafi apa' manda'afi nofalapa, owa'atin. Okom ananimi atom maimailapa nofalapa natopalopapa dowaf. Fowa' dambadamba ina dei' nanda' itap, ata' owa', Jisas Krais naso'apa okom apa' natopalopapa dowaf.
55001010	Apa' dei' nogota ata'e Krais Jisas nafi'i nofa'apa motanima magape andeande'i, anen nataga alihina ea'. Dei' maol ananini God natopalopapa dowaf nogowa' banagapa ea' nataga alihin. Krais Jisas nikila' banagami magapoma ga'i, ea' basef bu'wafi Godi fihimba'mapa ambal lagape andeande' lifilafii.
55001011	Anen nali' nanda'e apoma maol inimba egawalapa basef fasifi ma epes hiasi. Ae' aposel God nasapa'e agawalapa basefi, ae' tisa dembiwai anda' maol Jisasi.
55001012	Isimba atis dei' efa' akafimi amamba. Apa' ae' ina ambal aola amamba, owa'atin. Ae' egawa aman anamba agahapifanai. Ae' egawana endilisi anen banagonai ma nugumafi hiahaom hiami moloma epes hiasi ananisi hi'ilas ae' agaso'anas lagof ananigufi. Ea' isimba sope bo'wes andeande' sefe' sotagama nemaf afamba lu'wafi fegataga.
55001013	Basef ifimba fasifi hilili'i ina' nagame'emef malogol ae'agili, basef ifimba si'i anol ametal fasini ma nigihimba'mena waf fasifi negawalipa epesafi. Ina' nihapifa Jisas Krais endilisi ea' okom mimilana nenda' waf na'amba nihapila basef ifimba tatala'if.
55001014	Nimafi basef ifimba bu'wafi endilisifi God nagase'enaef lagof ine'igufi ma nigimafiefi. Ambal bu'wali Godi nape nomona apa', notopalopena numafina ma maol inimba.
55001015	Ina' negawa epes hiasi sagape itap lu'upa Asiai, saloma amom biam Figelusi Hermogenes sakwahowe safe'.
55001016	Ae' andabetena Dembinai ma ata' nogati Onesiforus naloma wambota ananisi uwahipis. Dei' main, dondol nanda' okom ae'ami mape andeande'. Anen ina ambal aola ae' ape anda' kalabus, owa'atin.
55001017	Anen nafi'i Rom nanda' maol lu'wani nala' nolaome, nagatolowe.
55001018	Ae' andabetena Dembinai ma nogati anen uwahipina nemaf afamba lu'wafi. Anen natopalope nimaguf hiafi wambel ambalemba Efesus, isimba ina' negawas andeande' a'owa'.
55002001	Nogame ae'inai, dondol ina' nepe banagena ma Krais Jisas notopalopena dowafa banagami amamba nagaso' apa' magape sisihipama anini.
55002002	Basef hiafi ina' name' agawalapefa nogohnaep epes hiasii, ifimba newalapefa anom amam gawaimi mogogawa basef andeande'i, ma muga'ipa anis daias datima.
55002003	Ina' nendape banagena a'owa' si'i aman anamba soldia nindalutu banagena nindaila Krais Jisas. Nefa' nimanimi amamba neloma afa' anofa soldia ananifai ma maol inimba.
55002004	Aman anamba nagape si'i soldiai, ina nahapila maol naninani, owa'atin. Nandanda' maol inimba soldiai fasini atina na'i dembinai soldia ananinai okom muga'i maol ananini.
55002005	Na'amba atin, aman ami nondopambema noloma anis nogasagihi, nondaila waf afamba esis sagasagihafi. Ama nikila' nogofa' hiahawes isimba fasisi sasagih sikila'ma sogofa'asi. Apa' anen i'i owa' nigi'ma waf afamba sagasagihafi andeande'a, atiasi ina nofa' hiahawes isimba, owa'atin.
55002006	Aman nanda' maol lu'wani aofi ma nugumafiaf andeande'i atiasi nili' nogofa' gwa'aisi aof afambai nikila' anis daias.
55002007	Ina' okom mondapoma basef ifimba aga'iefi. Atiasi dembinai nondogamena okom ine'imi, ea' negawa basef ifimba hiafi kofagefa.
55002008	Dondol ina okom mopoma Jisas Krais, anen naga' ea' notanima nosafel wapani. Anen wambota atamba Deviti, si'i aga'iasa basef bu'wafi Godi.
55002009	Ae' awalapa basef ifimba fasifi. Isimba atis dei' sa'i ae' auwai, sase'e akafimi mamimami awami. Aho' sanda'e anda' kalabus wapani. Apa' basef Godi ina fanda' kalabus fape, owa'atin endilisi.
55002010	Ea' ewa' banaga okom ae'anai ma egalutu banagewe dondol egatopalopa epes isimba God nogosaho'as ea' ananisii. Ae' a'i God notopalopa esisa nofa'as sogotanimai ma Krais Jisas soloma mogogala'i banagami magape lifilafii.
55002011	Apa' mundahapifa basef ifimba endilisifi sisihif. “I'i endilisi apa' a' maga' malomana, bola apa' mosafel mope namepa molomana wapani.
55002012	Apa' i'i mope banagepama mogofa' nimanimi hiamima, anaf dao' mope si'i king dembipai molomana. I'i mogowa' alafugahana ma, anen wapani anaf nowa' alafugahapa.
55002013	I'i apa' mi'i apa' alipipai milana, ma owa' mugailanai, basef ifimba ape'ifia, ea' apa' hapaipai. Apa' anen atona nagaila basef ananifi endilisi datimaii. Ina atiasi nokwahif nombaso'ma anen, owa'atin endilisi.”
55002014	Dondol ina' nesa'ma ukup asasipi ma basef ifimba. Ni'ipas banagambela naep Godi, ipa' ina pi'i basef pepa'ef pelomasa basef mamimami, owa'. Waf afambai ina fetopalopas kwasakwasala, owa'atin. Waf afamba atiasi fegahambombaga isimba sogame'afi.
55002015	Ina' nenda' maol Godi banagambela negataga aman nanda' maol endilisii, ma ambal ine'ili ina aola maol inimba, owa'. Nenda'as na'amba ma God okom bo'oma ina' ma niga'i basef ananifi usi'if endilisi.
55002016	Ina' nindihi'ama basef awafi. Ifimba ina basef Godi, owa'. Basef amambai atiasi monda' esis sogafe' ufia'w anamba aunai ma sogowa' alafugaha God.
55002017	Basef asasifi awafi atif atiasi afetaga lu'wif si'i ilambeh awami, monda'as motaga lu'um endilisi. Tisa asasimi biam Himeneus naloma Filetus manda' waf afamba, maga'i basef mamimami wafimi.
55002018	Amam amamba mololama basef endilisifi ea' ma'ias ma'i, “Apa' motanima mosafel ea', ina ata' motanima mosafel wapani, a' owa'atin.” Basef ifimba atif amom mahambombaga ukup banagapi anis sagahapifa Godi.
55002019	Apa' dei' God nawa olaf banagafi ea', dei' fape. Olaf afamba anif amef failaf faga'i na'amba fa'i, “Dembinai nogawa andeande'ma epes isimba ananisi.” Ea' anif wapani fa'i, “Epes mamahisa saga'i agol Dembinaii, a' sondakwaha waf awafi.”
55002020	Ipat lu'utai nomon dis amamba hiami esis sanda' kapa fasini gol o silva main mogogala'i sanda'ami. Apa' anom sanda' lawah sanda'am, anom sanda' itap sanda'am. Anom sanda'ama maol fasini, si'i sando gwa'aisi saga'as. Apa' anom sanda'ama maol awani falafini, sagala alapitami.
55002021	Ea' dei' epen ami nekwaha waf afamba awafi ma nepe bo'wen hilili', inimba atiasi nepe si'i dis isimba sanda' maol bu'wani atinasi. Ea' Dembinai notopalopan nepe hilili' nenda' maol ananini. Ea' anin nendandombola nenda' maol naninani bu'wani hiani.
55002022	Dondol ina' nendafa'ma ukup amamba awasimi magataga ma amam amamba sa'umii. Nenda' maol bu'wani banagena nihapifa God nigaila waf usi'ifi feloma okom mogamogaila anisafi. Ea' nila waf opaf fogape sa'umbili, negaloma epes isimba opalef fagape bo'walef hilili' sogofala Dembinaii.
55002023	Apa' ina' newa' alafugama basef amamba mamimami awami dowadowafi ma epes isimba ukup magaso'asi gawa akasi. Dei' main, ina' negawa ea', basef ifimbai atif fagawalapa ukup mamimami wandafumi ma'i mandahihianamai.
55002024	Aman anamba nanda' maola Dembinaii ina ni'i anif basef wafifi nifitapef neloma anis, owa'i. Anen niti amam nematawa hiasi uwahipis noso'as opaf. Anen nondape dembinai tisa, nosopama okom numbutinai, nope nititi esis sonda'mana waf awafi.
55002025	Anen nuwalipas sa'ombel nisindi'amona nomonas nimanisa epes isimba sondaiwa'manai sogosambala basef ananifii. Anen nonda' maol na'amba notopalopas, anaf sombema nelelemba sogogawa basef endilisifi andeande'.
55002026	Fowa' Satan nowalo'as isag ananigai, ma sagaila malogol ananigili. I'i esis sogawa basef ifimba endilisifi, bola ukup asasipi petaga alihip wapani ma sokwaha isag anamba Seteni sogafi'mai God.
55003001	Ina' nendegawa, atiasi nimaguf akutaifi nimanimi awami endilisi a' motaga.
55003002	Nimaguf ifimba epes a' ukup pepoma esis atis, ea' ukup pindatiti moni mais asasisi a'owa', sosa'ma agof asasigufi atogof, sonda' du'waniga, sonda' epes findiwasa God. Ea' sosambala basef mamasasi ahasas asasisi. Ina atiasi sinifela Goda waf fasifi, a' owa'atin. Sosambala waf fasifi hilili'i.
55003003	Ea' ina atiasi ukup pipila anis daias, owa'. Ina atiasi sokwaha waf awafi anis daias sanda'masafi, owa'atin. Atiasi esis ina ukup pese'asa migimigaha siga'i basef awafi, owa'atin. Ea' sonda'i'ipama anis daindaiasa waf awafi. Esis ea' ukup pi'i esis atis ina atiasi sumafi alop asasipi andeande', a' owa'atin. Sohambombaga epes isimba bu'wasi, sowa' alafugah sondaiwa'ma waf bu'wafi.
55003004	Ea' sonda' alipisi asasisi sofe'ma lagof bousii. Ea' esis kwafalis sila waf awafi asasifi atef, ukup pepoma esis atis si'i dambesi. Ea' nomonas sisila dagala naninani aunai a'owa' ma alop asasipi atop. Ina ata' ukup pi'i God, a' owa'atin.
55003005	Epes isimba atiasi sohapila waf Godi alop atona asasinai ando' atogon, apa' ukup asasipi nomon sondaiwa'ma God sowa' alafugaha banagami ananimi. Ina' nindihi'ama epes isimbai.
55003006	Anom amam amambai mandambaho' nimanis mafe' magi'ma nematawa awamba nomonas owa' sogapaowa andeande'ia mawis ifagw awaugwi, ea' mola'ata nomonas awausi. Nematawa awambai waf awaufi fanda' nomonas awausi nimanis a'owa'. Ea' ukup awaupi pesafema awami mamimami mahondo'awa.
55003007	Nematawa awamba dondol wanda' maola ogofa' basef, apa' ina ogawa basef kofagefa endilisifi, owa'atin.
55003008	Fowa' Janisi Jambris manda' naumbih maloma Moses, mowa' alafugahana. Na'amba atin dei' epes isimba sanda' naumbiha basef endilisifi sowa' alafugahef. Ukup asasipi ea' aowasip endilisi a'owa', ea' hapif asasini sambaso'am atin. Esis ina sahapilif endilisi, owa'atin.
55003009	Apa' waf afamba amamifi ina fataga lu'wif a'owa', owa'atin. Dei' main, atiasi epes hiasi siti waf gawa akafi amamifi si'i fowa' gani sagati waf afambai gawa akafi ma amam amamba Janisi Jambris manda'afi.
55003010	Apa' ina' nafe' nagaloma ae'i, nagame' basef ifimba aga'ipasef ea'i. Ina' negegawa fe' ae'anii, ma basef hiafi kofagefa ae'afi. Ina' negawa ae' ahapifa God banagewe, dondol a'ipasa basef ananifi sa'ombel, okom ae'ami ina wandafum, owa'. Ina' negawa ae' okom magamagaila anis daindaiasi, alutu banagewe efa' nimanimi.
55003011	Ina' negawa waf awafi hiafi esis sanda'meaf ae'i, ma akafimi amamba egefa'am walemb ambalemba wanelemb Antioki Aikoniam a Listrai. Ina' negawa hiahaom nimanimi sanda'meam egefa'ami. Apa' Dembinai natagwahowe ma hiahaom amamba hiami nimanimi.
55003012	Aho', epes ami soloma Krais Jisas sisihis sogapani ma sogaila waf Godi, bousi asasisi atiasi sonda'as kwapete'as.
55003013	Ea' amam awami maloma amom magambaso'ami atiasi mombaso'ma epes hiasi. Ea' aman anamba aunai nombaso'ma amom wapani. Ea' waf amamifi atiasi fetaga awef endilisi a'owa'.
55003014	Apa' ina' nihapila basef ifimba nefa'ef nagahapilifi. Ina' negawa apa' amam nematawa mamahepama magawalipina basef ifimbai.
55003015	Ea' ina' negawa isimba wapani. Fowa' ina' ata' awani negawa gawa fasini ma Buk Baibel hilili'i ea'. Buk akwamba la'ifi'wi ma kogase'ena gawa fasini neloma nomonas fasisi ma ina' nigahapifa Krais Jisasa God notopalopena nofa'ena nigatambili.
55003016	Ambal bu'unai Godi atona nasa'ma nomonas amom profeti manda' basef ifimba hiafi fagape Buk Baibeli. Basef ifimba fasifi ma fegaso'apa gawa, figihimba'mapa waf awafi ma mogakwahef, a figasindi'amona fe' ape'ini, figawalipapa ma mogolafa waf usi'ifi.
55003017	Basef ifimba fanda'apa epes Godi banagepa la'ifipa endilisi, ma monda' maol hiani fasini ananini.
55004001	Anaf Jisas Krais nowaloga epes hiasi dei' ata' sagape namisi, soloma isimba sagaga'i wapani. Naep Godi naloma Krais Jisasi, dei' a'ipina banagambel a'i Krais Jisas anaf notaga nondawalap alihina naep hiasii ea' nope Dembinai ma anamba anen nagala'ambemagoma. Isimba atis dei' a'ipina dindinip,
55004002	Ina' ni'ipasa basef Godi atapina. I'i nemaf afamba esis sondandombola sogame' basef, dao' ni'ipasef. Apa' i'i nemaf mamahefa esis owa' sondandombol some'efa, ea' diamaso, apa' ina' ni'ipasef atin. Ni'ipasefa fegatalogofa basef ifimba baso'afi. Ni'ipas dindinipa sogakwaha waf afamba awafi asasifi. Ea' nefela ukup newa' banagas, niwalipasa waf awanafi sa'umbilifi atef.
55004003	Anef nemaf fegataga, atiasi asondaiwa'ma sogofa' basef usi'ifi Godi, a' owa'atin. Ea' a' sila ukup asasipi atip sofa'ai anom tisa hiami asasimi, ma moga'ipasa basef ifimba esis isimba ukup pa'i sogame'ef aligah asasigahii.
55004004	Ea' sowa' alafugaha basef endilisifi seme' basef amamba mamimami falafumi wafimi.
55004005	Apa' ina' dondol nomonas sope sogawa alihisa nigimafi alop. Nemaf afamba nimanimi mogatagamena nendape banagena nenda' maol newalapa basef fasifima esis amam nematawa sogololama Godi. Nenda' maol inimba ma negatopalopas, nenda'an endilisi hi'indalan.
55004006	Ina' negawa, nogota atamba atataga ma sehe egaga'. Esimbel ae'ambeli ba'i kolo'olambel belo sehe ega', ma indilali egaso' God. Nemaf fetaga ma ae' egakwaha itap apa'e.
55004007	Ae' endepambema asagih afa' andeande'. Ae' ahapifa Krais banagewe, asagih andeande', dei' ataga alol.
55004008	Dei' ametal hiahawes isimba sasagih sigikila'i sogofa'asi isimba sandandombol sapome. Ametal alamba na'amba. Atiasi Dembinai nofale ni'ipi ni'i, “Ina' aman nagape hilili'i.” Dembinai anen aman hilili'i nogawalogasi ma nemaf afamba. Nemaf afamba lu'wafi atiasi anen nese'e ametal alamba. Ea' ina neso' ae' atowe, owa'atin. Anen noso'asam isimba epes mamahisa ukup pipila anen notaga nondawalap sogatolonai.
55004009	Dei' ina' ulal nifi'mai ae' kwafalis.
55004010	Dei' main, Demas okom ma'ima'i waf itapafi isimba atis a' nakwahowe nafe' Tesalonaika. Kresens nafe' itap lu'upa Galesia, ea' Taitus nafe' itap lu'upa Dalmesia.
55004011	Dei' Luk atona nape nalome. Ina' ne'wa Mak nolomena nifi'i nehapomeana. Dei' main, andeande'ma anen nogatopalope ma maol Godi.
55004012	Ae' asapa' Tikikus nafe' Efesus.
55004013	Ina' nigafi'i nifa'mai saket anamba launai anamba akwahona na'ihi Troas ipat Karpusi. Anamba ina' nindifa'mianai. Ea' anom bukifah ae'ami wapani nifa'miami, buk amamba sanda' agwafih mafisim sanda'am sanda'awai. Awamba nindifa'miawai atin nifi'i endilisi.
55004014	Aleksander aman nanda' brasi, nanda' megahahe endilisi. Anaf Dembinai nogwamana akafimi anen, mondahama waf anen nanda'meaf ae'i.
55004015	Ina' wapani solawaina ma aman anamba. Anen natalogofa basef ifimba afa'ifi a'owa'.
55004016	Ali' agwa basefa kot atamba esis sanda'meatai, ea' ina anin epen atitin nalutu nalome nemaf afamba natopalope, owa'atin. Epes ae'asi hiasi sakwahowe. Ea' andabetena God na'amba, a'i ina a' okom mopoma waf afamba awafi asasifi ma sagakwahowe nemaf afamba anda' kotefi, owa'.
55004017	Apa' owa', Dembinai numafii ape ea' nase'e banagami. Isimba atis dei' awalapa basef fasifi a'if la'ifiwi endilisi ea' epes isimba hiasi owa' Judaisi sogogawa basef Godia, dei' same'ef hi'alas. Ea' God nelefate ma malogol mafin anamba lu'unai laion.
55004018	Atiasi Dembinai nelefate ma waf afamba awafi hiafi esis sonda'meaf ae'i, ea' atiasi nofa'e itanima nohapone epe anamba God nagala'ambemagoma gani heven nugumafiasa. Ae' a'i banagami mogogala'i mondapaona dondol lifilafi. Endilisi.
55004019	Ina' nese'ago dagala ae'ani ma Akwila noloma Prisila, ea' esis isimba wambota Onesiforusi.
55004020	Erastus ata' napani atin Korin. Ea' Trofimus aowas nanda'ana akwahona napani Miletus.
55004021	Ina' ulal nifi'i kwafalis. Na'amba ina' nepomai nemaf afamba fufin lu'wani nagaluwafi. Yubulus naloma Pudens a Linus a Klodia esis alipisi Kristen isimba hiasi sanda'mepago dagala sandagalamago ina'.
55004022	Ae' a'i Dembinai nope nolomago ambal fasili ine'ili ea' notopalopepa dowaf nowa' banagaipago. Ea' ma'uf.
56001001	Ae' Pol anda' maola Godi ea' ae' aposel Jisas Kraisi. Anen nandandepe ea' ma igawalipasa basef ananifi. Anen nasapa'e ma egewa' banaga esis amam nematawa mamahisa nandandepas ea' ananisii ma etopalopas sohapifana sogogawa basef endilisifi ma sigaila waf ananifi.
56001002	Ae' anda' maola agatopalopa hapif asasini ma esis sogawa ma sonohas sope sogohafa ambal alamba namili sogape andeande' lifilafi. Fowa' gani God ata' owa' nonda' anin mae netaga itap apa'ea, anen a' nali' na'ias ea' ma nogaso'apa ambal alamba apa'. Anen ina nagambaso'ami, owa'atin.
56001003	A'i owa' main, nogota atamba anen atona nandandepata ea'i, anen a' nasa'ma amam amamba mogawalapa basef ananifii alihif. God anen nofa' apa' mogotanimai, anen na'ias ea' dei' nase'e maol inimba ma egawalapa basef ifimba.
56001004	Ae' anda' basef ifimba fafe'mago ina' Taitus. Ina' nahapifa God ea' na'amba atin si'i apa' hiapai magahapifana. Isimba atis dei' ina' nogame ae'inai endilisi. Ae' a'i God ahamapa noloma Krais Jisas anen nofa'apa mogotanimai, amom biam motopalopena dowaf nembel ine'imbili bepe sa'ombel.
56001005	Ae' akwahina napani Krita negandondomba maol inimba ata' owa' nimbifana ma atiasi nendandepa anom agufumi mugumafi esis Kristeni walemb hielimbi, si'i fowa' aga'ipina. Ea' basef amamifi fagape na'amba.
56001006	Anona aman i'i owa' nonda' anef waf awafima naep esis amam nematawaia, ma anen noso' nemata'w atoto'w ma batawisana ananisi sohapifa Krais esis basef akasa, esis ina sonda' anef waf awafi, esis batawis sope andeande' sogame' basefi, dao' amom monda' waf na'ambai. Ina' nonda'am mope agufumi.
56001007	Ina' negawa agufumi mugumafi esis Kristeni, amom mugumafi maol Godi. Ea' amam amambai fe' poe amamini andeande'ma atiasi esis amam nematawa ina solomam siti anef waf awafi amamifi, owa'atin. Anona aman ama amom agufumi, anen ina a' nonda' du'waniga, a okom wandafuna kwafalis, owa'. Anen ina nea' embel nohaga nogaol nohas atin, owa'i. Anen ina okom mohafel mi'imi'i a'owa' ma monda' waf awafi ma mogofa' otamba, owa'atin.
56001008	Anen nundumafi epes isimba mamahisa sugafi'i laugunii analemb walembi. Anen okom munda'i waf fasifi atef. Ea' nomonas sopaona mundumafi alop andeande' datima. Ma anen nigaila waf fasifi hiafi Godi ea' nope hilili'. Anen nundumafi okom ananimi atom datima andeande'.
56001009	Anen nondahapila basef ifimba bu'wafi apa' magawalipasafi andeande'. Ea' anen la'ifinama nuwalipa anis epes nosa'ma ukup asasipi nogowa' banagasa basef ifimba usi'ifi. Ea la'ifinama niga'ipa isimba sogosambala basef usi'ifii ma sogameme'ma basef asasifi ina endilisifi, owa'atin.
56001010	Aho', epes hiasi ina sagi'ma basef, owa'. Sosambalif. Esis sanda' basef dowaf sa'iam sambaso'ma anis epes. Esis hiasi wambota Judai sagatopa' alopi.
56001011	Esis sandanda' na'ambai, esis sa'i sombaso'mas sogofa'asa otamba moni mais anis epesi. Ea' sawalipa anisa waf afamba apa' mandaiwa'mafi. Esis sanda' waf afambai atef dei' sahambombaga wambotagw epes hiasi. Ea' ina' nesopama malogof asasigufi isimba sanda'am na'ambai.
56001012	Fowa' anona aman Kritinai anen gawainai si'i profet, na'ias na'amba na'i, “Fowa' gani endilisi, esis Krit sape epes sagambaso'ami ea' dei' wapani ata' sape na'amba atin. Esis si'i mafis magail alupi awami. Ala'uta nahas a'owa', tol sa'oh dowaf ea' sa' gwa'aimi hiami.”
56001013	Basef ifimba endilisifi. Ea' ina' nenda'epasef dindinipa, seme'ef sogogawa endilisi waf awafi asasifi ma ata' sogambema nelelemb. Ama hapif asasini ata' netaga negafe' usi'in.
56001014	Ama esis sogakwaha basef mamimami falafumi esis Judai ma mu'uli epes isimba sogowa' alafugaha basef endilisifii.
56001015	Ukup epes isimba nelelemb usi'ilimba waf fasifii, hiahawes hiasi hi'alas bo'wes hilili' ma esis. Apa' nomonas epes isimba nelelemb awasilimbi ma esis owa' soghapifa Kraisia, opalef asasilifi owa' anin mae be'ena, owa'atin. Ukup asasipi paloma malogof fagape opalef asasilifi nomoni a' awasim a'owa'.
56001016	Malogof asasigufi saga'ias na'amba sa'i, “Apa' mogawa God.” Apa' fe' asasini, nawalapa esis sogowa' alafugaha Godi. God anen nandaiwa'ma esis endilisi. Epes isimba sogasambala basefi, ina la'ifisa atiasi sonda' anef waf bu'wafi, owa'atin.
56002001	Apa' ina' ninda'ipa esis amam nematawa ma basef fasifi ma waf asasifi findaila basef ifimba usi'ifi. Ina' niga'ipas na'amba.
56002002	Amam hagami owa'i mea' embel mohaga mogaola. Amom ukup pendanda' andeande'ma waf usi'ifi hilili'i ea' nomonas sopaom mundumafi alop andeande' datima. Amom mondape andeande'ma hapif amamini negape bo'wen atina waf afamba ukup pandaimafi a waf afamba ukup pigaila Godafi a waf afamba pigalutu banagepa ma nimanimi hiami.
56002003	Ea' awo nematawa hagiwai wapani ondafe' usi'iwa hilili'. Awo owa'i ondaha basefa anis unda'i'ipamasa, owa'. Awo owa'i wea' embel hiambeli ohaga ogaola. Awo ondape si'i tisa nagawalipasa waf bu'wafi.
56002004	Awo hagiwai wihimba'ma nematawa awamba ata' sa'uwai kwasakwasalai ma onda' waf na'amba. Ukup awaupi pipila amom wahupawa awaumi moloma awasi awausi.
56002005	Ea' awo undumafi nomonas awausi andeande'ma ogape bo'owa hilili' endilisi. Ea' undumafi ifagw awaugwi andeande' ma otopalopa amom mogoloma awasi awausi. Awo ondape lafela amom wahupawa awaumi. Awo ondanda' waf afamba hiafi bu'wafi hi'indalafa epes ina siti anin maol awauni awena sonda' basef Godi findiwaef, owa'atin.
56002006	Ea' na'amba atin, ina' nesa'ma ukup amam amamba ata' sa'umi kwasakwasalai newa' banagama nomonas sopaom mugumafi alop andeande' datima.
56002007	Ina' atina nenda' waf bu'wafi atefa amom mutilina ma mugailina monda' waf hiafi fasifi. Maol inimba nigawalipa epes, ina' owa'i ni'if feloma basef awafia, owa'. Ni'ipas basef bu'wafi endilisifi atif. Okom ine'imi mopoma waf usi'ifi atefa nenda' maol inimba nigawalipas dondol.
56002008	Ina' ninda'i basef usi'ifi atifa, anis epes ina siti anef waf awafi ma maol inimba, owa'. Ama esis bousi atiasi sogofa' ambagof awagufi. Dei' main, esis ina siti anef waf awafi ma afa' ma siga'i anif basef awafi, owa'.
56002009	Ina' a' ninda'ipa isimba agof akasi sanda' maol dowafi ni'ipas ni'i, esis some' basef agufumii silif sondafe' lafela amom. Ea' sondanda' maol bu'wani naninani hiani amom ukup paga'iani. Esis ina a' sogwa anif basefa agufumi sohahali'am, owa'.
56002010	Esis ina a' sokwalopa anis hiahawes amamisi, owa'i. Esis sondaila basef amamifi andeande' datima. Ama atiasi esis sogafela agola basef ifi'i apa' magawalapefa esis epesi lu'wagol. Basef ifi'i Godi nowambilai apa' mutanimai mogape andeande'i.
56002011	Apa' mogawa okom Godi lu'unai naganagaila ape'i ma nagatopalopapa dowafi anamba nataga nandawalap ea', epes hiasi misi'ah hiahi agufisi saloma agof akasi hi'alas satolona. Ama nofa' apa' amam nematawa nokwahomapa waf awafi mutanimai mogafe'ma anen.
56002012	Waf God nagatopalopapa dowafafi fawalapa apa' ma mokwaha waf afamba mogowa' alafugaha Godi, ea' mokwaha nomonas amamba awami ma waf itapanai, apa' ukup pepe pendanda' pefe' andeande' mumafi alop ape'ipi mugaila waf Godi dei' nogota ata'e.
56002013	Nogota atamba apa' mape masasa dagala anamba lu'unai mape mogohafanai. Aho', apa' mape mohafa glori banagami mogogala'i God Dembinai ape'inai nofa'apa mogotanimai, anen Jisas Krais anaf notaga nondawalap.
56002014	Krais anen nakwaha ambal fasili ananili ma nagatala apa' natagwahepa ma waf aunai hianai mogosambala mu'uli Godi. Anen na'i nondombasa apa' ma mogataga epes ananipai atipa bu'upai, ukup pehafela monda' maol banagambela mogaila waf hiafi fasifi.
56002015	Dondol ina' ni'ipasa basef ifimba. Ea' newa' banagasa sigailif ni'ipas dindinip si'i anona dembinai agol lu'wagilinai. Ea' nepa'aga waf nesa'ma ukup asasipi amam amamba owa' mugaila waf fasifia. Ae' andaiwa'ma anin epen niga'i ina' aman falafunai, owa'.
56003001	Ina' dondol banagenama negasa'ma esis amam nematawa ma sogape lafela amom gavman dembami, amom banagami mugumafi esisi ma sogaila basef amamifi. Ea' esis sondandombola sonda' maol hiani fasini.
56003002	Esis owa'i sonda' anin epen findiwana basef awafia. Esis ina a' sifitap, owa'i. Sope opalef awanelef. Dondol esis sogape sonda' waf sa'umbelifi atefa epes hiasi.
56003003	Ina' negawa fowa' apa' wapani owa' anis nomonas be'esa, apa' mogosambala basefi ea' Satan nambaso'mapa. Apa' mape lafela waf naninani aunai nelelemb mogohafema maemaefah awami ma alop sonogahap. Apa' mafe' maloma waf anamba ukup aoma anis epesi ma kowagalapama hiahaom asasimi. Esis sofala apa' naumbih asasipai ea' apa' wapani manda' naumbih malomas.
56003004	Apa' God, anen nofa'apa mogotanimai ea'i, anen alipunai apa' epesi okom maimailapa. Nogota atamba waf afamba ananifi afataga fendasali alihif,
56003005	anen ina okom mandanda'ma anef waf usi'ifi apa' manda'afi, dei' nofa'apai, owa'atin. Nomonas uwahipimi ananimi atom nofa'apa mutanimai. Anen nasa'opapa ea' mataga awasi dambaipai, Ambal bu'unai Godi naso'apa ambal namili apa'.
56003006	Ama maol Jisas Kraisi, anen aman nofa'apa mogotanimai, God naso'apa Ambal bu'unai ananinai nafi'i hiana a'owa' ma apa' si'i nagakolo'wai banagami ma apa'.
56003007	Anen nanda'as na'amba ma naga'i apa' epes be'epa hilili'i ma okom anamba Jisasi atona lu'unai naganagaila ape'i. Ea' nandandepapa ma mofa' ambal namili mogape andeande' lifilafi. Ea' apa' mahapifana mape mosasam.
56003008	Basef ifimba endilisifi ma apa' hiapai mogahapifif. Ae' a'i newalapa basef ifimba ni'if dindinipa epes isimba sagahapifa God ea'i ukup pendanda'ma sugalutu banagesa waf fasifi. Basef ifimba ma Jisas Krais naloma God, ifimba bu'wafi ma fegatopalopa epes.
56003009	Apa' basef amamba mamimami iwanimi esis sa'iama sogosambala waf fasifii, sa'i sondahihianama saga'i agof hiagufi bafasas akupas asasisii dowadowaf, sogafitapa mu'uli fowa' God nagaso' Mosesani, amambai ina' nindihi'amam. Dei' main, apa' mogawa amambai ina motopalopapa magawalapa anef waf bu'wafii, owa'.
56003010	Epen mamahina nanda' esis Kristen sandawal sagataga biafisi, inimba negesambala basef bu'wafii. Ina' nisindi'amona nomonas ananisi dindinip atetef a'a bif. Ama anin owa' neme' basef ine'ifia, dao' nekwahin newa'an alafuga.
56003011	Ina' negawa epen na'ambaini a' nakwaha ufia'w fasi'wi ea'. Waf awafi ananifi fihimba'mapa mogawa anin epen awani.
56003012	Anaf ae' i'i esapa' Artemas a'a Tikikus nogafe'mago ina', ina' ulal nifi'mai ae' mehip wambel ambalemba Nikopolis. Ina' negawa ae' a'ias ea' ma igapani Nikopolis nogota atamba aotama asaf lu'wafi figalatai.
56003013	Ina' numafi Senas nogogawa mu'uli esis Romi noloma Apolos andeande'. Ea' netopalopama hiahawes amom mofa'as mogafe' walemb hiagoma ma atiasi ina waowaola anis maefah ufia'w, owa'atin.
56003014	Ea' esis Kristen amam nematawa ape'isi sondalafa waf sugalutu banagesafi ma maol fasini naninani sogatopalopa epes isimba hiahawes akasi. Na'amba esis Kristen tol sope dowaf ea' ukup pese'asa sonda' waf bu'wafi Godi.
56003015	Amam nematawa sape sagalome na'ai esis sandagala salomago ina'. Ina' nendagala nelomago epes mamahisa ukup pagapagaila afa'i sahapifa God sagalomafai. Ae' a'i God notopalopago ipa' dowaf nope nolomago ipa' hipai hi'ilipa nowa' banagaipa. Basef ea' ma'uf.
57001001	Ae' Pol, ae' anda' kalabusa maol Krais Jisasi. Owamafa afa'inai Timoti nape nalome na'a'e. Ea' anda' basef ifimba fafe'mago ina' Filemon, alipunai afa'inai ma wanda' maol atin Godi. Ukup afa'ipi paipailina a'owa'.
57001002	Ae' anda' basef ifimba ma ina' naloma amam nematawa Godi sandakolas ipat ine'itai saloma haniti'mafa Apia kwaloma aman anamba Arkipus, nanda' maol Godi banagambel si'i soldia naloma afa' biafa.
57001003	Ae' a'i ahamapa God noloma Dembinai ape'inai Jisas Krais amom motopalopepa dowaf mowa' banagaepa monda' opalef ipe'ilifi fepe awanelef.
57001004	Dondol ae' anifela Goda nimaguf hiafi a'i agol ine'igili andabeten.
57001005	Dei' main, ae' ame'asa ina' nahapifa dembinai Jisas endilisi ea' okom ine'imi maimaila amam nematawa Godi hiasi hi'alas.
57001006	Ae' andabeten ahali' God a'i ina' ni'ipasa hapif ine'ini kofagena newa' banaga anis daias. Ina' nenda'as na'amba ma negegawa andeande' hiahaom bu'wami apa' magape sisihipama Kraisi mogofa'ami.
57001007	Owame ae'inai, ina' okom maimaila amam nematawa Godi ma negewa' banaga opalef asasilifi. Ea' ae' sonahemena a'owa' ma waf afamba ine'ifi ea' fewa' banaga opaf ae'afi awanef a'owa'.
57001008	Ea' okom ae'ami ma'i na'amba. Endilisi, ae' ape aposel banagewe ma agol Kraisi iga'ipina dindinipa nenda' anef waf usi'ifi.
57001009	Apa' ae' andaiwa' ma iga'ipina dindinip, owa'. God okom maimailafa ea' afa' wapani ukup paipaila epes hiasi. Isimba atis dei' ahali'ina. Ae' Pol, hagewe ea' dei' ape anda' kalabus anda' maol Krais Jisasi,
57001010	ae' ahali'ina ma nogame ae'anai Onesimus. Ina' niti anen uwahipina. Nogota atamba ape anda' kalabus, ae' a'ipana basef Godi. Ea' nahapifa Krais a' nataga nogame ae'anai.
57001011	Fowa' anen ina nanda' maol bu'wani ma ina', owa'atin. Ea' nandaiwa'mana. Apa' dei' a' la'ifina ma nonda' maol bu'wani ma nogatopalopa afa' biafa.
57001012	Dei' ae' esapa'ana notambel nefe'mago ina'. Ea' okom ae'ami mefe' molomanago.
57001013	Ae' anda' maol awalipasa basef bu'wafi Godi ea' sanda'e anda' kalabus. Ea' ae' a'i ela'ata Onesimus nope na'a nolome atapina noho'ofena ma nogatopalope.
57001014	Apa' i'i ina' nindaiwa'ma ela'atana nope nogalome ma, hapainai. Ae' andaiwa'ma iga'ipina dindinip. Ae' a'i ina' ni'i aho'ma okom ine'imi atoma anen nope nogalome.
57001015	Onesimus a' nakwahina nogota bandata nafe' anagona bola nefa'ana notanimai nope nolomena lifilafi dondol.
57001016	Ea' dei' anen ina ata' nagape lafela anis epes agol akanai, owa'atin. Anen a' nataga owamena endilisi ma Krais dondo'ma ukup pigapigailana endilisi. Aho' ae' okom maimailana. Apa' ina' atiasi okom mimilana a'owa', ni'i owamena ine'inai ma agol Dembinaii.
57001017	I'i ina' okom mondanda'ma ae' ni'i afa' wandao'oma endilisi wanda' maol Kraisi, dao' a' andeande'ma ina' nefa' Onesimus notanimago sonehenamana si'i na'i negefa' ae'.
57001018	I'i anen nonda' anef waf awafi ma ina' a'a nonda'mena anof wiaf fopomena, dao' ae' egwamonaf.
57001019	Dei' ae' Pol ahapila pen lagol ae'agili atogol anda' basef ifimba bandafi atif, ae' atiasi egwamona wiaf afamba. Endilisi ina' wapani nape si'i a' negewaola anof wiafa ae'. Wiaf afamba ina si'i otamba mais, owa'atin. Afamba ambal ine'ili atol. Dei' main, fowa' a'ipina basef bu'wafi nahapifif nefa' ambal namili nape andeande'.
57001020	Ea' owame alipinai, ae' ihali'ina ma agol Dembinaii, ina' ninifela Onesimus si'i owamena nagahapifa Kraisi. Afa' sahin owan wagahapifa Kraisi atofa. Ea' ina' nenda' opaf ae'afi fotaga bo'of newa' banagai sonehe.
57001021	Anda' basef ifimba, a' egawa endilisi ina' atiasi nigaila basef ifimba ae'afii. Ea' ae' dei' anda'ago basef ifimba ma ina'. Ea' egawa anif basef wapani, ina' atiasi nenda' anef waf bu'wafi endilisi fikila' isimba dei' a'ipina pas isi'i a'i ina' nenda'asi.
57001022	Ea' anif basef wapani. Ae' okom mandanda' a'i God atiasi neme' beten ipe'ini nokwaha ae' efe'mago ipa' wapani. Ea' dei' ina' nendondomba anagon nopomago ma ae' efo'o epe egalomena.
57001023	Epafras anen nape nanda' kalabus naloma ae' ma agol Krais Jisasi. Anen nanda'menago dagala nefe' nelomago ina'.
57001024	Ea' amom manda' maol magalumai, Mak naloma Aristarkusi Demasi Luk, amom wapani manda'menago dagala ina'.
57001025	Ae' a'i Dembinai Jisas Krais netopalopepa dowaf nowa' banagaipa ma waf afamba fepe felomago ambagufi ukup ipa' hipaii. Ea' ma'uf.
58001001	Fowa' gani God na'ipa akusapa bafasapa ape'isi na'amba, na'ipas nimaguf atef atin na'ipa amom profeta ufiawa hiawai mawalapas ma'ipasas.
58001002	Apa' dei' nogota ata'e a si'i nogota atamba anaf tigi' togatagai endilisi, nawalapa basef na'ipapa malogol Nogamana ananinai. God nandandepana ma nemaf akutaifi anen a' nope dembinaima hiahaom hiami ma itap ana'e moloma esis amam nematawa wapani. Anen atona nofa'as numafias. Fowa' gani God na'i aho' ma nogamana ananinai nanda' hiahaom hiami ambagof fagapaumi maloma ambagof akami magape ilif itapi hi'alam mataga magape.
58001003	Nogamana atona nogogala'i lu'unai Godi nahihimapa a'owa', anen ea' na'amba atin si'i God endilisi. Basef ananifi banagafi ifimba atif nowa' banaga hiahaom amamba hiami hi'alam. Anen atona nanda' apa' epes mataga be'epa hilili' nanda'asa ea', dei' nape lagol banagagili Godi wa'ol, God banagonai nugumafi hiahaom hiamii.
58001004	Isimba atis dei' nataga Dembinai endilisi nikila' amom ensel hiami hi'alam. Dei' main, agol agalemba nogofa'agola ahamanai gikila' agof amom enseli ea' fasifasigil a'owa'.
58001005	Dei' main, fowa' God ina na'ipa anona ensel ananinai na'i, “Ina' nogame ae'inai, ae' Ahamena ine'iwai endilisi,” owa'. Basef ifimba na'ipa Nogamana ananinai atona. Ea' God na'ias wapani na'i, “Ae' atiasi etaga ahamana ananiwai, anen nope Nogame ae'anai.” God ina na'ipa anona ensela basef ifimba, owa'atin. Na'ipa nogamana ananinai atona.
58001006	Afamba God naga'ipa nogamana ananinai nape nagali'ma hiahaom hiamii, na'ias wapani na'i, “Amom ensel hiami Godi mondanda' lotu ma anen atona hi'indalam.”
58001007	Apa' basef ifimba God naga'ipa amom enselafi na'amba na'i, “Anen nanda' amom ensel mataga si'i fufin, nanda'am manda' maol ananini mataga si'i nif ileliwa fagalilif.”
58001008	Apa' Nogamana ananinai na'ipana na'i, “O God, ina' nape banagonai Dembinai nugumafi hiahaom hiamii, ea' anaf nepe atapina na'amba atin dondol lifilafi. Waf usi'ifi hilili'i atef ina' dei' nape Dembinai ma anamba ina' nagala'ambemagoma.
58001009	Ina' okom magaila waf bu'wafi usi'ifii nandafa'ma waf awafi sogosambala mu'uliefi. Ea' dei' God, anen God ine'inai si'ina, nandandepena nase'ena dagala lu'unai a'owa'. Apa' epes hiasi hi'alas ina sandagala si'i ina', owa'atin.”
58001010	Ea' God na'ias wapani na'i, “Dembinai, fowa' dambadamba ina' atina nanda' itap pataga, lagol ine'igili atogol ganda' ilif otaga wapani nataga nape.
58001011	Amamba anaf higililam, apa' ina' negape atapinai. Amom molomofe' mofe' anaf motaga apim si'i luwaguf apifi.
58001012	Anaf ina' nila'watefam si'i sindiwa luwaguf sagakolasif, ea' amom moho'ofam si'i luwaguf. Apa' ina' dondol atapina negape na'amba atini, ea' ina anaf hagena nogota ine'itai, owa'atin.”
58001013	God ina na'ipa anona ensel ananinai na'i, “Ina' nepe na'a'e lagol kwahisigili ae'agili wa'ol banagogoma,” owa'atin. Anen na'ipa nogamana atona na'i, “Ina' nepe atapina nefe' nefe'ma nemaf afamba ae' enda' bousi ine'isi sogafe' lafela bo'wagah ine'igahi.” God ina na'ipa anona ensela basef ifimba, owa'atin. Na'ipa nogamana ananinai atona.
58001014	Dei' amom ensel mamahoma? Amom ambagof bu'wagufi manda'mana maol Godii. Anen nasapa'am mafi'i ma mogatopalopa epes isimba dei' God nofa'as sogotanimai ma anaf sogofa' poe bu'wani.
58002001	Jisas nikila' amom ensel a'owa'. Isimba atis dei' apa' mondahapila basef ifimba ananifi apa' magame'afi sisihif mondailif dindinip. Na'amba ambepama basef ifimba mondahagas mokwahona.
58002002	Fowa' gani God na'ipa amom ensela basef ananifi, ea' ma'ipipaef fandawalap endilisi. Dei' basef ifimba fape banagefa epes mamahisa sosambalifa owa' silifa, esis sofa' akafimi amamba mondahama du'waniga asasinai ma sogosambalif.
58002003	God nagwamasa akafimi lu'wami esis sogosambala basef ananifii ensel amamba maga'ipasafi. Dei' ipa' ukup pandanda' pa'imama? I'i pegewa' alafugaha basef ananifi dei' natopalopapa nofa'apa mogape andeande'i, anaf ipa' pefa' pefe' pindihi'ama akafimi amamba pi'imama? Owa'atin endilisi. Pefa' akafimi pelomas. Dei' main, amamba nakwahomapa waf awafi natopalopapa mogotanimai, ina sa'umi, owa'atin. Lu'wami endilisi. Dembinai atona nali' nawalapam alihima anis epes. Epes isimba sihimba'mapa ma mogogawa basef amamba endilisim atom.
58002004	Ea' God nowa' banaga basef amamba ma ufiawa hiawai wawiwawi. Ano'w nihimba'masa ametal naninani hiani banagani. Apa' ano'w nanda' banagami lu'wami mamimami si'i anen atona nanda'ami. Ea' ano'w akwamba nawalogamasi hiahaom fasimi dowaf Ambal bu'unai ananinai nagaso'asami, naila okom ananimi atom nandahamam dindi'i dondo' na'amba ma nigihimba'mapa basef amamba endilisimi atom.
58002005	God ina nanda' amom ensel mape dambema mugumafi waf hiafi dambaifi Jisas nagawalapef ea'i, dei' aga'ipipafi, owa'atin.
58002006	Apa' anif basef fagail Baibeli fowa' anona aman nawalapef naga'iefi na'i, “God, epes esis mamahisa ma ina' okom magapomas? Esis falafisi atis, ina' atina nimafias.
58002007	Ina' nanda' amom ensel mape dambem banagema esis nogota bandata dowaf. Ina' naso'asa agol lu'wagili galoma gawa fasini a'owa'.
58002008	Ea' nanda' hiahaom hiami mafe' lafela esisa sugumafiam.” Basef ifimba fagail Baibeli fa'i, “Aho', God nanda' epes sagape itapi sape dambes sumafi hiahaom hiami magape itapi.” Basef ifimba fa'i hiahaom hiami magape itapi kofagefa fa'i hiahaom hi'alam. Apa' dei' ina mati epes sagape itapi sape dambes sumafi hiahaom chi'alam, ata' owa'.
58002009	Apa' dei' mogawa Jisas! Fowa' nogota bandata God nanda'ana nafe' lafela amom ensel. God nati apa' uwahipipa natopalopapa dowaf, dei' Jisas nofa' akafimi lu'wami naga' ma apa' hiapai hi'agalapa. Isimba atis dei' God naso'ana agol lu'wagili nanda'ana nataga dembinai king nogala' a'owa'.
58002010	God anen Dembinai nanda' hiahaom hiami mataga mape numafiama banagami ananimi mape andeande'. Ea' andeande'ma naga'i aho'ma Jisas nogame' akafimi nanda' ufia'w bu'wakwi ma apa'. God nanda'am na'amba ma nokolasa apa' epes hiapai nofa'apa mogafe' heven mugati mogogala'i ananimi. Dei' main, Jisas atona nanda' ufia'w ma nokwahomapa waf awafi nofa'apa mogotanimai.
58002011	Anen atona nanda'apa amam nematawa mataga be'epa hilili' malomana wambota atotota ahamapa atotona. Isimba atis dei' anen ina ambal aola nofalapa naga'i sahin owan ananipai, owa'atin.
58002012	Si'i anen na'ias naga'i, “God, ae' atiasi ewalapa agol ine'igili ma esis sahin owan ae'asi. Ae' enda' awalef esa'ma agol ine'igili ma esis hiasi sunduwa'anima atogon hi'igalas.”
58002013	Ea' na'ias wapani na'i, “Ae' ahapifa God banagewe.” Ea' anif wapani na'if na'i, “Ae' ape aloma awasi ae'asi God nagasi'iesi.”
58002014	Epes anen nogofalapa awasi ananipai, epes itapasi sogolapai. Isimba atis Jisas wapani nataga epen na'amba atin si'i apa' epes itapasi sogolasi. Anen nataga epen na'amba ma naga' nogahambombaga aman anamba Satan banagona nanda' epes hiasi sagaga'i.
58002015	Jisas natagwaha amam nematawa hiasi dondol ombal mahasa ga', magahapilas sisihisi. Owa' anen natagwahisa ombal amamba magahasi.
58002016	Dei' main, anen ina naga' natopalopa amom ensel, owa'atin. Anen naga'ma nagatopalopa epes sagataga wambota mini'ap Abrahami.
58002017	Isimba atis anen nataga na'amba atin endilisi si'i owasana ananisi ma nagataga pris dembinai nape nagali'ma pris hiamii. Anen aman naga'i uwahipigama ape'i nanda' maol Godi andeande' endilisi ma nogatofa okom wandafunai Godi nagapoma amam nematawa hiasi sanda' waf awafii.
58002018	Anen atona name' akafimi ea' nofa' gwamba hiani natagamana na'i nenda'ana nonda' waf awafii. Ea' anen la'ifinai ma nogatopalopa epes isimba gwamba nagatagamasi.
58003001	Ipa' alipipai epes Godi, anen nagape ilifi nogofalipai, ipa' peme'. Ipa' ukup pendanda'ma Jisas, anen aposel nogape pris Dembinai ma waf faloma basef kofagefa apa' ea' mahapilaf magawalipasafi.
58003002	Anen naila okom Godi nanda' maol God nandandepanana nonda'ani, si'i fowa' Moses nanda' maol ananini datima natopalopa epes hiasi Godi hi'alas.
58003003	Aman anamba Jisas, God naso'ana agol lu'wagili gikila' agol lu'wagili Mosesi, si'i epes sagaso'ana agol lu'wagili aman nanda' ipat bu'utai nagala'atai itap apa'ii. Apa' esis ina safela agola ipat atamba lu'wagol, owa'atin.
58003004	Endilisi, ifagw hiagwi hi'alagw epes sala'agw. Ea' epen okom kilikala'ma nanda' hiahaom hiami hi'agalami, anen God atona.
58003005	Endilisi, Moses nanda' maola nagatopalopa epes Godi hi'alas datima andeande' nanda'an si'i nanda' maol Godi, ea' na'i basef nawalapefa hiahawes anaf owagama God noga'iasi.
58003006	Apa' Krais nape nogamana naila basef endilisi a'owa' nanda' maol datima ma nogape Dembinai nugumafi epes wambota Godi. I'i dondol apa' mohapifana banagepa mi'i endilisi anaf mofa' hiahaom amamba fasimi dei' mape mogohafami, dao' endilisi apa' a' mape wambota ananipai.
58003007	Ea' dei' apa' mondame' basef Ambal bu'unai Godi naga'iefi andeande'. Anen naga'i na'amba na'i, “Dei' nemaf mamahefa ipa' pegame' malogol ananigili,
58003008	ipa' ina apesopama nelelemb ipe'ilimbi sisihilimb a'owa', si'i fowa' bafasepa sanda'am sogosambala basef Godi ma sanda' okom ananinai numbutina, owa'i. Nogota atamba esis sagape anamba wafigima fataupigima esis sagwambana a'owa' sasopama nelelemb.
58003009	Esis bafasepa ipe'isi sati banagami hiami ae' anda'ami anamba wafigima ma afagof hiagufi 40-pelaiguf. Apa' owa', owa'atin. Esis sandanda' ae' gwambai gwambae endilisi a'owa'.
58003010	Esis sanda'me isimba atis, ae' dei' okom numbutimas endilisi a'i, ‘Lifilafi ukup asasipi paso'asa ufia'w bu'wakwi sololama'w. Esis ina ata' saila waf bu'wafi ae'afi, a' owa'atin.’
58003011	Ea' ae' okom numbutima esis a'i basef endilisifi atif banagafi a'i, ‘Anaf esis ina ata' sifi'i suwis sopoma noma'w solome, owa'atin endilisi!’”
58003012	Alipipai ae'ipai, ipa' solawaipa andeande'. Na'amba anin sahin owan la'afena ipa' a' okom mimila waf awafi nekwaha hapif ananini newa' alafugama God nagape namona atapinaii.
58003013	Na'ambai owa'i. Apa' ipa' pendewa' banagama atina waf awafi ina fembaso'ma anin epen atitin ipe'ini ninda'ima opaf ananifi sisihif. Penda'as na'amba atin nimaguf danda nogota ata'e God naga'i, “Dei'i” penda'as pilas pendape atapipa.
58003014	Apa' fowa' mali' mahapifana, ea' dei' mondahapifana sisihipa atapipa, mefe' motagama mogaga'. I'i apa' monda'as na'amba atapipa, dao' apa' a' amam nematawa endilisi Kraisi, ma anaf mofa' hiahaom fasimi mogalomana.
58003015	Si'i basef fagail Baibeli doko' aga'ipipafi faga'ias fa'i, “Dei' ipa' i'i pegame' basefa malogol ananigilima, ipa' ina pesopama nelelemb ipe'ilimbi sisihilimb a'owa' si'i fowa' pegewa' alafugaha Goda panda' okom ananinai numbutina, owa'i.”
58003016	Fowa' epes ami same' basef malogol Godi sowa' alafugahana sanda' okom ananinai numbutina? Epes isimba hiasi fowa' Moses nofa'asi sakwaha Isip sagafi'i, ea' isimba atis.
58003017	Afagof agwafomba hiagufi 40-pelaiguf God okom numbutima ami? Anen okom numbutima epes isimba sanda' waf awafii, ea' saga' lamonas anamba wafigima fataupigima, isimba atis.
58003018	God na'i anis epes na'i basef endilisifi atif banagafi ma esis ina a' sefe' suwis sopoma noma'w solomana. Na'i epes mamahisa? Anen na'i isimba atis.
58003019	Ea' dei' apa' mogawa esis ina atiasi la'ifisa sefe' suwis sopoma noma'w sogalomana, owa'atin. Dei' main, esis ina sahapifana, owa'.
58004001	Basef Godi banagafi endilisi dei' ata' fape atapif. Anen naga'ias na'amba na'i, “Ipa' pefe' piwis anamba sogapoma noma'wa ae'agima.” Apa' a' ombal mondahapa. Na'amba God niti anin epen atitin ipe'ini okom mohan nelelama amamba nefe' higililan, owa'.
58004002	Dei' main, apa' wapani mame' basef bu'wafi si'i fowa' esis Israel sagame'afi. Apa' esis same'ef dowadowaf, ina sahapifif, owa'atin. Ea' basef ifimba bu'wafi sagame'afi ina fatopalopas kwasakwasala, owa'atin.
58004003	Amam nematawa magahapifa Godi apa' dei' mafe' mawis mapoma noma'w maloma God, si'i anen naga'ias na'i, “Ae' okom numbutim ea' a'i basef endilisifi atif banagafi a'i, esis ina suwis sopoma noma'w solome, owa'atin endilisi!” Fowa' nanda' itap apa'e hi'alap ea' napoma noma'w nogota laota nafi'i nafi'i nataga dei'. Anen napoma noma'w nasasa esis suwis sopoma noma'w sogalomana. Owa', esis ina sawis, owa'atin.
58004004	Anif basef God fowa' naga'iefi ma nemaf afamba fagafe'ma 7i sagapoma noma'wafi, faga'ias na'amba fa'i, “God nanda' maol hiani hi'alan ea', nemaf afamba fagafe'ma 7i fataga, napoma noma'w.”
58004005	Basef ifimba doko'ifi God naga'ias wapani na'i, “Esis ina sefe' suwis sopoma noma'w solome, owa'atin endilisi.”
58004006	Esis amam nematawa isimba fowa' sagame' basef bu'wafi ina safe' sawis, owa'. Dei' main, esis ina sahapifana endilisi, owa'. Apa' basef ifimba ata' fape atapif fa'i endilisi anis epes atiasi asofe' suwis sopoma noma'w soloma God.
58004007	Isimba atis dei' ea' nandandepa anef nemaf daiaf wapani. Ea' nofala nemaf afamba na'i dei' atef. Ea' afagof hiagufi fafe'ma ea', God nawalapa basefa nemaf afamba na'i basef ananifi doko'ifi ma malogol Deviti na'amba na'i, “Dei' ipa' i'i pegame' basefa malogol ananigilima, ipa' ina pesopama nelelemb ipe'ilimbi banagelemb a'owa', owa'i.”
58004008	I'i nemaf afamba fowa' Josua nonda'as suwis sopoma noma'wai, anaf God ina ni'i anef nemaf daiaf, owa'atin. Apa' owa' owa'atin. Esis ina sawis, owa'.
58004009	Isimba atis dei' mogawa waf afamba mogapoma noma'wafi ata' fape atapifa apa' epes amam nematawa Godi. Waf afamba si'i God nagapoma noma'w nemaf afamba fagafe'ma 7i.
58004010	Dei' main, epes mamahisa sofe' suwis sopoma noma'w sogaloma Godi esis asambifa maol asasini ea' sapoma noma'w, si'i fowa' God nambifa maol ananini ma nagapoma noma'w.
58004011	Ea' dei' apa' mondanda' maol banagambel mofe' muwis mopoma noma'w mondalomana. Na'amba anin epen ape'ini nesambala basef Godi newa ma waf awafi anaf higililan si'i fowa' esis sanda'ama sowa higilagalas lamonas.
58004012	Dei' main, basef Godi na'if atapif fagapani, ea' banagef atapif. Ifimba hikalif a'owa' fikila' bainat hikakalina wa'owa'ili fapisila epes fagawis nomon endilisii. Basef ifimba fawis fafe' la'afena ukupi ambagof asasisi sondowatanimama a' fafe' fawala so'matagwi gonat la'afisa. Ea' fawaloga ukupi nomonas ape'isi nomon.
58004013	Ina anom hiahaom God nanda'ami atiasi mondambaho'ma anen, owa'atin. Hiahaom amamba hiami hi'alam ea' mandawisi' mape mandawalap alihim endilisi ma naep ananipi. Ea' anaf apa' mi'ipana waf maif hiafi hi'ilaf apa' manda'afi.
58004014	Apa' anona pris Dembinai ape'inai nape nagali'ina pris hiamii nafe' nawis heven endilisi nape naloma God. Anen Jisas, Nogamana Godi. Ea' dei' apa' mondahapifa waf mahapifa God magawalapafi tetele'if.
58004015	Pris anamba Dembinai anen la'ifinama nogati apa' uwahipipa, nogota mamahotama apa' owa' banagepama mogahagasa waf awafia, ea' alop owa' la'ifipa ma monda' maola. Hiahaom hiami hi'alam mataga magagwamba ape'i, amamba mali' mataga magwamba anen wapani ea'. Apa' anen ina nanda' anef waf awafi, owa'atin endilisi.
58004016	Isimba atis apa' dei' ukup banagep mondafe' felefele'ma God, ombal mogahapa owa'i. Anen nagatopalopa apa' dowafi ma magape andeande'i. Ea' apa' mofe'ma anona atiasi niti uwahipipa notopalopapa dowaf nugumafiapa nogota mamahotama mogofa' nimanimi akafimi awamiatai.
58005001	Waf afamba fowa' sandandepa pris hiami dembami mape magali'ma pris hiamii na'amba. Anota nogota sandandepa anona sanda'ana napoma maol Godi ma nogofa' malogof epesi nugalutu naep Godi. Esis saso'ana hiahawes fasisi naso' God nondolalimanama nogakwaha waf awafi esis sanda'afi.
58005002	Anen pupulina ea' ina banagona ma nonda' waf bu'wafi atef nimaguf danda, owa'. Isimba atis sanda'ana dei' la'ifinama nogatopalopa esis sagakwaha ufia'w Godi nonda'as sa'ombemas.
58005003	Anen pupulina, isimba atis dei' nondolali ma God nagakwaha waf awafi ananifi faloma waf awafi esis amam nematawai wapani.
58005004	Maol inimba nondolalima Godi nogofa' agol lu'wagilii. Ea' ina anona aman la'ifina ma nogofa' maol inimba okom ananimi atom, owa'atin. God nili' nofalana, dao' nohapila maol inimba, si'i fowa' nogofala Eran.
58005005	Krais wapani na'amba atin. Anen ina nasa'ma agol ananigili atogol nataga pris dembinai, owa'atin. God atona nandandepana nanda' maol inimba, ea' na'ipana na'i, “Ina' Nogame ae'inai. Dei' awalapena alihina asa'ma agol ine'igili lu'wagol.”
58005006	Ea' God na'i basef du'wanif wapani na'ias na'amba na'i, “Ina' nepe pris Dembinai dondol lifilafii nendelalimai na'amba atin nendahama Melkisedek.”
58005007	Fowa' Jisas ata' nagape epen endilisi itap apa'e, nandabeten nagahali' God, la'ifinai ma nofa'ana nokwaha ga' ma nogape namona. Nandabeten, nofalana mehip nalef nape hiafi. Anen natalogofa anen atona nafe' lafela God. Ea' dei' God name'anama beten ananini.
58005008	Endilisi Jisas Nogamana Godi, owa' anen name' akafimi, ea' amamba atom mawalipana endilisi ma waf nagaila okom Godi.
58005009	Anen nataga nogamana Godi bo'ona endilisii. Isimba atis dei' anen kofagonama epes sagaila basef ananifii nokwahomas waf awafi sofa' ambal namili sogape andeande' lifilafi.
58005010	God nandandepana ea' na'i, “Ina nepe pris Dembinai nendelalima ae' na'amba atin nendahama Melkisedek.”
58005011	Basef hiafi Melkisedeki ata' fape ea' dei' a'i i'ipipaef. Apa' owa' dei' ipa' ina pandagala ma pegegawa basef Godi kofagefa, owa'atin. Ea' dei' ae' maol lu'wani ahifin a'owa' ma igihimba'mepa basef ifimba kofagefa.
58005012	Dei' nogota ata'e ea' ma ipa' pegape dembipai tisa pigawalipa anis daias. Apa' owa' owa'atin. Ipa' gawa du'wanin atina ukup ipe'ipi, ea' anona aman ata' nowalipipa wapani ma basef fagali'i Godi. Ipa' ina banagepa pegegawa basef lu'wafi Godi si'i paga' gwa'aisi banagasi, ata' owa'. Ipa' ilama ata' pegegawa basef fagali'i Godi atif si'i paga' nomagof atogof.
58005013	Apa' mogawa epes mamahisa saga' nomagof atogufi, esis sagape awasi sa'wisi atis. Isimbai ina dei' la'ifisa sogawaloga waf bu'wafi awafi, ata' owa'.
58005014	Apa' gwa'aisi banagasi sapoma epes isimba ea' sagataga dambes banagasi atis. Epes isimba ea' sawalipa ukupi nomonas asasisi atis hihif dondola dei' banagesa sogawaloga waf bu'wafi awafi.
58006001	-
58006002	Apa' ina ata' atapipa mi'i basef ifimba fagali'i Kraisi atif timbi tambel, owa'. Apa' ina mi'i basef ifimba fagali'i mi'i, apa' mondambema nelelemba God mowa' alafugaha waf hiafi awafi fanda' epes higiligalasi ea' mondahapifa Goda basef fafifafi sagapisi'asa embeli sandabeten sagawamona lagofa anis epes, faloma epes hiasi sagaga'i sogosafel wapani, a anaf God nowawaloga epes hiasi ma sogape atapis wambel bu'wambili beloma awambili. Apa' ina mope monda' basef ifimba atif kikif atapif timbi tambel, owa'. Apa' ata' mofo'o atefas ea' monda' basef fegewa' banagasi mi'if si'i isimba dambes ea'i.
58006003	I'i okom God mi'i isimbaiai, dao' monda'as na'amba atin.
58006004	Epes isimba sowa ma waf awafi sogowa' alafugaha Godi, ina ano'w ufia'wa esis sotanima sifi'i sogambema nelelemb wapani, owa'atin. Esis sali' sofa' nogogala'i Godi, sofa' presen hiahaom fasimi magafi'i heveni ea', a sofa' Ambal bu'unai Godi napais.
58006005	Ea' sambama basef Godi sameme'mef, asogawef fasif a'owa', sameme'ma maol banagani dambaini hiani alipisi Kraisi sanda'ani.
58006006	I'i esis sowa ma waf awafi, sowa' alafugaha God a'owa', ina ata' ano'w ufia'wa esis sotanimai sifi'i sogambema nelelemb wapani, a' owa'atin. Waf afamba esis sanda'afi atef, dei' sandola Nogamana Godi nail lawag usi'igai ti'wanaegai wapani ma sagahambombagana. Esis sowa' alafugaha God sanda' waf na'ambai, sanda' epes hiasi sanda'ana findiwana ma basef awafi.
58006007	Anep itap asaf falai lifilafi fanda'ap panda' gwa'aisi sataga salo andeande'ma sagatopalopa amam nematawa sanda' maol itap aof afambai, itap apamba God nanda'ap pape andeande'.
58006008	Apa' anep itap daiap panda' otalef wandafilifi atelef hielef fagatagai, apamba falafalafipi awasipi. Ea' felefele'ma God nogahambombaga itap apamba ma anaf fegandep nif lu'wafi.
58006009	Ipa' alipipai ae'ipai endilisi, dei' ae' a'ipipa basef ifimba nimanifi, apa' owa' ae' egawa endilisi anaf ipa' ina awepa higililipa na'amba, owa'atin. Ae' egawa God anaf notopalopepa nofa'ipai pepe andeande'.
58006010	God ina epen aunai ma atiasi okom mogaso'ana opeh hiahi ipa' panda'ahi, owa'atin. Ipa' ukup paipailana. Isimba atis dei' sasa'mai ipa' ma panda' maol inimba ma pegatopalopa amam nematawa ananisi. Ea' dei' ata' panda'as na'amba atapipa.
58006011	Ae' okom ma'i ipa' hipai atona atin ukup kilikala' pelele' na'amba atin pefe' pefe' petagama nemaf afamba Krais nogafi'afii ma pegegawa endilisi anaf anen nogofa'i ipa'.
58006012	Ae' a'i ipa' ina ala'uta tehepa, owa'i. Ipa' pindaila waf epes isimba sagahapifa God endilisii ma esis owa' ukup iwanip kwafalisa, sogofa' hiahaom bu'wami fowa' God na'iasa basef nagala' lapafi na'i nogaso'asam epes ananisii.
58006013	Fowa' God naloma Abraham ma'i basef endilisifi magala' lapafi. Ea' ina anona aman daiana dembinai nikila' God, ama God noga'i basef ifimba endilisifi atifa agol ananigili atogol, owa'atin. Ea' dei' God na'i basef ifimba nagala' lapafi endilisifi atifa agol ananigili atogol.
58006014	Anen na'i, “Dei' ae' a'i endilisi atis, etopalopena enda' wambota bafasena ine'isi sigi' sogatagai sotaga hias a'owa'.”
58006015	Ea' Abraham name' basef ifimba dei' ina ala'uta tahana kwafalis, owa'atin. Nape nasasa hiahaom fasimi God fowa' na'i noso'anam mugaila basef ifimba magala' lapafi.
58006016	Waf epes saga'i basef endilisifi atif saga'if banagafi afamba. Epes saga'i basef ifimbai ma agol anona dembinai nikila' esis. I'i anin epen niga'i basef ifimbai, anin nasopama malogofa epes mamahisa sa'i sogapa'aga basef ananifii.
58006017	Fowa' God na'i nihimba'mas okom ananimi mape atapim alihima awasi ananisi anaf sogofa' hiahaom fasimi si'i naga'ipas basef ananifi nagala' lapafi. Na'i nihimba'masa anaf anen ina nonda' anif dambaifi feha'ofa basef ifimba ananifi, owa'atin. Ifimba atif. Isimba atis dei' na'ias banages endilisi atisa agol ananigili atogol nogowa' banaga basef ifimba nagala' lapafi.
58006018	Anen na'i basef ifimba nagala' lapafi, ma main na'i anif basef na'ambaif atini naga'i endilisi atisafi. Basef ifimba biafif faga'ias na'amba atin dei' fape atapif, ina anin mae neloma anis soho'ofef, owa'atin endilisi. Anen na'ipapa basef ifimba ma fegewa' banaga nelelemb ape'ilimbi endilisi, apa' amam nematawa mafa' mafe' mandambaho' felefele'ma anini. Anen na'ipapa basef ifimba ma mogohapifif tatala'if mogawa endilisi mogahapila hiahaom fasimi mape mogohafami.
58006019	Gawa inimba ma apa' mogogawa endilisi anaf mohapila hiahaom fasimi, nagape na'amba. Gawa inimba banagani fasini mape magasasani inimba na'ambai nogombalo' opalefi ambagof ape'isi si'i sanda' anka nogombalo' sip lu'wapi nahapilap sisihip atapip pagala embel ilif. Gawa bu'wani inimba nawis hi'alan newala gani nomon bo'wagon hilili'ma lowaf lu'wafi alafugaifa sandolaf fagail si'i uta ipat Godi lu'unai heven nomon.
58006020	Anamba Jisas nali'apa nafe' nawis ipat anamba nomon ma nogatopalopapa. Anen nataga pris dembinai dei' nape atapina dondol lifilafi na'amba atin si'i Melkisedek.
58007001	Aman anamba Melkisedek anen king dembinai nugumafi anembel wambel Salemi, anen pris nondolalima God Dembinai nagape ilif endilisii. Fowa' Abraham nanda' wandaf naha anom king dembami nali'amonam nafe' ma notanima nafe' wambel owa' Melkisedek natolona ea' nofalo'mana nowa' banagona.
58007002	Ea' Abraham nawaloga hiahawes gwa'aisi mais ananisi hi'alas ilifunamais atona atin, naso'ana du'wanis ilifunamais safe'ma Melkisedek. Apa' dei' mambema agol agalemba Melkisedek, basef kofagefa biafif. Anif fa'i king dembinai nanda' waf usi'ifi atef datimaii. Ea' anif fa'i anen king dembinai nogaso'apa opalef awanelifii. Dei' main, anen king dembinai nugumafi wambel ambalemba Salemi, dei' mambema basef ifimba ma Salem ma'i opalef awanelef.
58007003	Anen Ahamanai ma'mana akana. Anen bafasana wambota ananisi akana. Ea' nemaf ma'mana kogolanafi owa', ea' nemaf nagaga'afi wapani owa' sogawafa. Anen nape si'i Nogamana Godi, nape pris dembinai nogape atapina dondol lifilafii.
58007004	Dei' ipa' ukup pendapoma Melkisedek, anen agol lu'wagilinai endilisi. Dembinai bafamapa ape'inai nagali'i anen Abraham. Anen natambe' hiahaom hiami bu'wami atom nogofa'ama wandafi nawaloga ilifunamaim atona atin ea' nakolasom ondot atota naso'anam mafe'ma Melkisedek.
58007005	Amom wambota awasi bafapana Livaii anom a' mofa' maol inimba pris. Ea' mu'uli inimba God nagaso' Mosesani na'ipa amom atom manda' maol inimbai na'amba na'i amom a' mondowaloga hiahawes isimba hiasi du'wanis ilifunamais atona atin esis Israeli. Esis Israel sahin owan amamisi endilisi, ea' esis bafasana awasi Abrahami wapani. Apa' owa', owa'atin, amom Livai mofa' gwa'aisi mais hiasi du'wanis ilifunamaisa esis sahin owan amamisi.
58007006	Apa' Melkisedek ina nataga wambota amamutai, owa'. Apa' owa', anen nogofa' hiahawes du'wanis ilifunamais hiasi Abraham nogawalogasi. Ea' Melkisedek nofalo'mana na'ipana nowa' banaga aman anamba basef bu'wafi God nala' lapef fagapomanai.
58007007	Apa' ea' mogawa, aman nogofalo'manai nape ilifa aman anamba nogofa' blesin inimbai.
58007008	Amom Livai manda' maol mondolalima Godi mofa' hiahawes du'wanis ilifunamais, amom anaf mogaga'i atom. Apa' Melkisedek nofa' hiahawes sagawalogasi du'wanis ilifunamaisi, anen nagape namunai dondol lifilafii, si'i buk Baibel naga'i.
58007009	-
58007010	Apa' ilama muga'ias na'amba. Fowa' Melkisedek nagatagama Abraham ufia'wafi, Abraham naso'ana hiahawes isimba nogawalogasi ilifunamais du'wanis safe'ma Melkisedek. Ama main, Livai bafapana magi' mataga manda' maol inimba mofa' hiahawes isimba ilifunamais du'wanis esis Israel sagawalogasi. Ea' na'amba atin si'i Livai nagaso'ana du'wanis Melkisedeka lagol Abrahami. Dei' main, nemaf afamba Abraham nagaso'anas Melkisedekafi, Livai owa' ata' solana notagaia, ata' nape opalef nomon bafapana Abrahami.
58007011	Fowa' esis amam nematawa sofa' basefa mu'uli inimba God nagaso' Mosesani. Kofagonama mu'uli inimbai amom wambota Livai mahapila maol inimba pris. Apa' i'i maol inimba amom pris manda'ani ilama nenda' esis amam nematawa sotaga bo'wesa naep Godiai, dei' maina ata' anona pris dambainai nogataga wapani si'i Melkisedek, apa' ina si'i Eran? Owa'atin.
58007012	Basef ifimba dei' fape banagef na'amba. I'i amom pris monda' hu'ufi ho'of anaf nemaf, ea' dao' basefa mu'uli inimba wapani a' nenda' hu'ufi ho'of na'amba atin.
58007013	Dembinai ape'inai basef ifimba faga'ianai, anen anota wambota daiata. Wambota ananitai ina a' anona fowa' nanda' maola belita amom magaofa mafis mais mondolalima Godatai, owa'atin.
58007014	Apa' mogawa, Dembinai ape'inai nataga wambota Judai. Apa' Moses ina na'i anom wambota atambaimi motaga mope pris, owa'atin.
58007015	Apa' mati anona pris dembinai nataga, naho'ofa amom pris magali'i, fataga anen si'i Melkisedek. Basef ifimba ma mu'uli inimba fataga faha'ofa mu'uli inimba nagali'i dei' fandawalap alihif na'amba.
58007016	Anen ina nataga prisa anin mu'uli epesi, a'a wambota mamahotama, owa'. Anen nataga prisa banagami ambal namili lagapaunai lifilafi dondoli.
58007017	Dei' main, basef fagail Baibeli faga'i anen fa'i, “Ina' nepe pris dembinai dondol lifilafi nendahama Melkisedek.”
58007018	God nelefata mu'uli inimba nagaso' Mosesani ea'. Dei' main, mu'uli inimba owa' banagena negatopalopa apa'a, owa'atin.
58007019	Mu'uli inimba ina nanda' anis epes sataga bo'wes hilili' ma naep Godi, owa'atin. Ea' dei' God nandogwa ano'w ufia'w, akwamba bu'wakwi kwikila' mu'uli inimba, dei' ufia'w akwamba ato'w apa' mofe' felefele'ma anen.
58007020	Afamba God nandandepa Jisasa mogataga pris Dembinai, ina nanda'ana nosaho'ana dowaf, owa'atin. Anen na'i basef endilisifi atif naga'if banagafi ea' nandandepana. Amom pris fowa'imi ina nandandepam na'amba si'i anen, owa'.
58007021	Apa' God na'i basef endilisifi atif naga'if banagafi ea' nanda' Jisas nataga pris dembinai. Anen nataga pris nemaf afamba God na'ipana naga'i, “Dembinai na'i basef endilisifi atif naga'if banagafima anaf anen ina noho'ofa okom ananimi wapani, owa'atin. Ina' nepe pris dembinai dondol lifilafi.”
58007022	God na'i basef ifimba naga'if banagafi. Isimba atis dei' Jisas nataga Dembinai kofagonama basef bu'wafi dambaifi God nagala' lapafi fikila' basef fowa' nali' nagala' lapafi.
58007023	Fowa' amom pris amom hiami. Dei' main, amom anaf mogaga'i ina la'ifima mogape atapim, owa'.
58007024	Apa' Jisas dei' nogape namona atapina dondol lifilafii. Isimba atis dei' a' nape pris Dembinai atapina.
58007025	Isimba atis dei' anen la'ifinai nofa' esis amam nematawa sogotanimai felefele'ma Goda agol ananigili, ma sogape andeande' lifilafi. Dei' main, anen nogape ambal lagapaona lifilafii nandabetena God nogatopalopas.
58007026	Pris Dembinai na'ambainai, la'ifina endilisi ma nogatopalopapa. Anen bo'ona hilili'i, waf awafi akana. Anen okom bu'wamunai, dei' nape laogona epes awasi sanda' waf awafii. God naso'ana agol lu'wagili nikila' ilif a' ilif a'owa'.
58007027	Amom pris dembami fowa'imi mondolalima God nimaguf hiafi dondol. Magali' ata' mondolalimana ma nagakwaha waf awafi amamifi. Ama main, magi' mondolalimana ma nagakwaha waf awafi esis amam nematawai. Apa' Jisas ina nanda'as si'i amom, owa'atin. Anen nondolali ma God nemaf atetef dowafa waf awafi epes hiasii ea' ma'um. Ama naso' anen atona nagafe'ma God.
58007028	Mu'uli inimba God nagaso' Mosesani nesaho' amam amamba owa' la'ifima monda' waf bu'wafi nimaguf dandaia ea' mape pris dembami. Apa' basef ifimba endilisifi atif God naga'if banagafi, ifimba fataga fagi'ma mu'uli inimbai, fandandepa Nogamana ananinai, anen nagataga bo'ona hilili' atapinai.
58008001	Basef ifimba anda'afi fape fagali'i, kofagefa na'amba. Apa' ea' anona pris Dembinai nape nagali'ma pris hiamii na'amba atin si'i basef fagali'i faga'iana. Anen nagape sia bu'wani Dembinaii wa'ol banagagoma felefele'ma lagol kwahisigilima gani heven.
58008002	Anen nahapila maol inimba nondolali ma God ipat lu'unai ananinai. Ipat anamba lotu'unai endilisinai. Anona aman ina nala' ipat anamba, owa'atin. Dembinai atona nasa'mana notawa.
58008003	Fowa' God nandandepa amom pris dembami mofa' hiahawes fasisi gwa'aisi mafis sasisasi ma mondolalimana. Ea' Dembinai ape'inai wapani nofa'i anis hiahawes nondolalimanasi.
58008004	I'i anen itapanaiai, anen ina dei' nope pris Dembinai, owa'. Dei' main, amom hiami ea' mape pris manda' maola mogofa'i hiahawes isimba hiasi mondolalima God, si'i mu'uli nagaso' Mosesani naga'ias. Apa' owa'atin, anen ina nape nanda' maol inimba itap apa'e, owa'.
58008005	Amom mahapila maol inimba mondolalima Godani manda' maol ipat ananinai fowa' sanda' lotuwanai nondola'waif dowafa ipat nani endilisinai hilili'i nagape heveni. Isimba atis afamba Moses na'i nogala' ipat anamba sogowalo' selanai, God na'ipana na'i, “Ina' solawaina ombal mondehena andeande'ma atiasi nenda' hiahaom hiami hi'ilam migi'mam mondahamam dindi'i dondo' endilisi si'i ametal inimba ae' igihimba'menam halafuta Sainaii.”
58008006	Apa' owa', Jisas ea' nanda' maol inimba nondolalima Godani ea' maol inimba a' nikila'an endilisi maol amom pris fowa'imi manda'ani. Dei' main, anen nape la'afena Godi epes ananisi ma basef ifimba dambaifi God nala' lapef nagalomasafi. Ea' dei' basef ifimba dambaifi fikila' basef fowa'ifi God nala' lap nagaloma Mosesafi. Isimba atis dei' basef ifimba dambaifi fataga fawalapai basef bu'wafi endilisifi God nogowa'ef sisihifi fikila' fowa'ifi.
58008007	I'i basef ifimba fowa' God nala' lap nagaloma Mosesafi fepe be'ef atapifai, dei' basef ifimba God nagala' lapafi fagafe'ma bifi, maol fenda'ani owa' anina. Apa' owa', owa'atin.
58008008	Owa' God nawalapa waf awafi epesi, ea' na'i, “Ae' Dembiwai a'i, ‘Peme! Anaf anef nemaf atetef enda' anif basef dambaifi ela' lapef egaloma esis mini'ap wambota Israeli ma mini'ap Judai wapani.
58008009	Basef ifimba dambaifi ina fandahama ifimba anif fowa'ifi ala' lapef a'if agaloma esisi, owa'atin. Fowa' ala' lapa basef ifimba alomasa, afamba agahipa lagof asasigufi ma efa'as sakwaha itap lu'upa Isipi sagafe'. Apa' esis ina saila basef ifimba ala' lap agalomasafi, owa'atin. Ea' dei' andambema ewa'asa alafuga esis.’ Ae' Dembiwai aga'ias na'amba.
58008010	Anaf nimaguf ifimba hi'ilif, ama main, ae' enda' anif basef ela' lapef eloma mini'ap esis Israeli. Basef ifimba kofagefa na'amba. Anaf enda' mu'uli ae'ani nepe opalef asasilifi nomon, ea' enda'an nepe ukup asasipi nomon. Ea' epe God asasiwai, esis sope amam nematawa wambota ae'asi.
58008011	Anaf esis amam nematawa hiasi atona atin maol akasa sogawalipa esis alipisi asasisi sogaloma sahin owan asasisi siga'i, ‘Ipa' pendegawa Dembinai’, owa'atin. Dei' main, nogota atamba epes hiasi a' sogawa ae' andeande' hi'ilas, awasi sa'wisi soloma isimba ea' dambesi wapani.
58008012	Anaf ae' iti esis uwahipis ea' etopalopas dowaf sotanimai sope andeande', ea' ili'amona waf awafi esis sanda'afi. Ea' waf afamba awafi asasifi anaf ae' ina ata' okom mondanda'maf wapani, a' owa'atin.”
58008013	Basef ifimba dei' nagala' lapafi God nofalef na'i basef ifimba dambaifi, fanda' ifimba fowa' nagala' lapafi dei' fataga apif ea'. Hiahawes sagataga apisi isimba sataga hages, ea' sope nogota bandata ma higililas hi'igalas.
58009001	Basef fagali'i God nagala' lapafi, anen nanda' anif basefa mu'uli na'ipasana anona ipat bo'ona hilili'i nogotawa itap apa'e ma sonda' lotuwanai.
58009002	Ipat anamba sanda' sel sanda'ana. Sawalogon biafigin wa'ol nape nagali'ii sofalagon sa'i, “Bo'wagoma hilili'i”. Hiahaom maga'oh anamba nomoni, amamba wanifim. Anona ileliwa wagataganai sanda' gol sanda'ami naloma anota belita magawamona bret mondolali magaso'anota Godi.
58009003	-
58009004	Apa' wa'ol lowaf alafugifa sowaolaf fetaol fawalogon figili'ama ganimba wa'ol momo'w nomone'wai, anamba sofalagon sa'i, “Bo'wagon hilili' a'owa'ma.” Hiahaom maga'oh na'amba nomoni amamba. Belita manda' gol manda'atai, pris mondolalima Goda hiahawes nogoh ambul alogw fasigwi gwagasatai taloma anis bokis atitis basef God nagala' lapafi fagalasi. Bokis isimba sanda' gol sanda'asi ea' ande'esa si'isa gol atona. Bokis isimba nomonesa sala anol botol si'i malep sanda' gol sanda'api. Anis gwa'aisi esis Juda fowa' saga'as anamba wafigimai sofalas saga'i manai sala botol alamba nomon. Botol alamba lala bokis isimba laloma kalamuta Erani fowa' dahanamb kigalalamba soh hagatagambi. Saloma otamba biamba sagandondombamba hilili'i ma God fowa' nanda' basef ifimba nala' lap nagaloma esis Judafi fagailami. Isimba sala bokis isimba nomon.
58009005	Apa' hiahaom magatoma ilifa bokis isimba ando'i amamba. Anom hiahaom biam si'i enseli sanda' gol mogolala'i sagandombami mondola'waifa God nalutu nagalomas. Amamba matoma ilifa bokis isimba. Bihinagof fandagiam malo'mamam na'amba lafel mondolali magakolo' esimbel bagali'amona okom wandafunai Godima. Apa' dei' ae' ina la'ifiwi ma iga'i basefa hiahaom amamba kofagema egenandonaef hi'igalef, owa'atin.
58009006	Esis sanda' hiahaom mape alihima, nimaguf danda amom pris mawis ipat anamba nomon rum wa'am ando' mondolalimana.
58009007	Apa' ganimba nomon wa'ol nagape atina saga'i, “Bo'wagoma hilili' a' owa' ma”, owa'. Anamba pris dembinai atona nape nagali'ma pris hiamii nafe' nagawis nemaf atetefa afagof danda. Apa' ina nafe' nawis dowadowaf, owa'atin. Anen nofa' esimbel atembel mafisi nafe' nawis ganimba nomon nagape atina. Esimbel ambalemba nofa'ambela nondolalima Goda nogakwaha waf awafi ananifi ata' fili', ea' waf awafi esis amam nematawai wapani. Waf afamba esis owa' sogawa andeande' sonda'afa.
58009008	Pris anamba nawis nanda' maol inimbai ma Ambal bu'unai Godi nigihimba'mapa na'amba. I'i ipat anamba nomon wa'ol nape nagali'ma ata' anin maol nepe ma sonda'anai, dao' ufia'w akwamba ma apa' mofe' mugawis ganimba saga'i, “Bo'wagoma hilili' a'owa'ma”, akwamba ina kwataga kwandawalap alihi'w, ata' owa'.
58009009	Ipat anamba nihimba'mapa nogota ata'e dei'itai, nondola'waif nihimba'mapa basef na'amba. Dondol epes hiasi sanda' lotuma God sofa'ai hiahawes isimba fasifi gwa'aisi mafis sasisasi sondolali sagaso' Goda nagakwaha waf awafi asasifi. Apa' isimba ina la'ifisa sonda' malogof fagape opalef esis nomoni andeande'ma fegataga bo'walef endilisi, owa'atin.
58009010	Waf afamba sondolalimanafi kofagefa afamba. Waf saga' gwa'aisii embelafi faloma waf sa'ofaifi ma sotofa alogw awagwi sogataga be'esa naep Godi. Isimba hiahawes alop atopasi, God naso'as mu'uli inimba ma silan atapis sefe' sotagama nogota atamba nogaha'ofa hiahaom dambaimi.
58009011	Dei' Krais nafi'i ea', nataga pris Dembinai nape nogali'ma pris fowa'imi hiamii. Ea' numafi hiahaom amamba mataga magape ea'i. Anen ea' nafe' nawis nomon endilisi ipat anamba agol lu'wagilinai, bu'winai endilisi nikila' ipat atamba selitai fowa'itai togotawa itap apa'ii. Apa' ipat anamba dei'inai ina notawa itap apa'e, epes sanda'ana sagala'ana lagof asasigufi, owa'atin.
58009012	Krais nawis nomon ipat anamba nafe' ganimba nomon nagape atina saga'i, “Bo'wagoma hilili' a'owa'ma”. Anen nanda'am na'amba nemaf atetef, ea' ma'um. Apa' anen ina nofa' esimbel memem baloma bulmakaum nogami nawis ipat anamba, owa'atin. Anen nawis nondolalima Goda esimbeli alop ananisi atis si'is, ea' ma'wis isimba atis. Anen nanda'am na'amba natala apa' natagwahepama waf awafi fagawasi'apai ma mogape andeande' dondol lifilafi.
58009013	Nemaf mamahefa anis epes alogw gwailasa naep Godi, amom pris maha bulmakau suwafumi maofam mofa' esimbel amamibeli baloma agamb na'ol bulmakau numa'inai maga'atonai. Ea' mowali'masam epes isimba. Manda'as na'amba epes isimbai sataga bo'wesa alop atop ando'a naep Godi.
58009014	Apa' esimbel Kraisi bikila' isimba a'owa'. Krais ina nanda' anef waf awafi, owa'atin endilisi. Ambal bu'unai Godi nagape namona dondol lifilafii natopalopana ma nondolalima God naso'ana anen atona hi'agalana. Isimba atis dei' esimbel ananimbeli ina bandombasa alop atop ape'ipi ando', owa'. Ambalemba bandombasa malogof fagape opalef ape'ilifi nomoni bo'walef hilili' pelele' a'owa' ea' bakwaha waf naninani wafinai ma apa' dei' mugahapila maol God nagape namunai.
58009015	Isimba atis dei' Krais nape la'afen numafi basef ifimba dambaifi God nagala' lapafi. Anen naga' ea' ma natala esis amam nematawa nogatagwahisa waf awafi esis sanda'afi nogota atamba sagape lafela basef God nali' nagala' lapafi. Ea' dei' amam nematawa mamahisa nogofalasi ma sagagi'manai, esis sofa' ambal alamba namili sogape andeande' lifilafi dondol. Amamba ambal namili si'i fowa' God naga'i endilisi atisa sogofa'ami.
58009016	Epen mamahina okom mondanda' niga'i basef ifimba banagafi ma epes mamahisa anaf sogofa' hiahawes ananisii afamba anin nigaga'afi, nanda' basef ifimba lapafi fail anop okwatip. Ama nogamana ananinai ni'i nigaila basef ifimba ma nogofa' hiahawes ahamanai, dao' anen nili' nindihimba'mas endilisi ma ahamana ananinai naga' ea'.
58009017	Dei' main, i'i ahamana nogaga', basef ananifi lapafi nanda'ef fagape okwatipi fape banagef fandawalap. Apa' i'i anen ata' nogape namona, basef ifimba ina dei' banagef, owa'. Ata' pupulif.
58009018	Isimba atis basef ifimba fowa' God nagala' lapafi owa' fetaga fendawalap dowafa. Amom maha mafis makolo' esimbel amamimbeli bewa' banaga basef ifimba, dao' fape banagef fandawalap alihif.
58009019	Moses fowa' nali' na'ipa esis amam nematawa Juda hiasi basef hiafi ma mu'uli Godi hi'alef, ama main, nofa' esimbel bulmakau nogami baloma memei baloma embel baloma awif sipsipif akwahimi maloma lawag sa'uni saga'i hisopi agufugama nalam dis esimbel ambalemba bagalasi nuwali'ambela amam nematawa isimba hiasi saloma buk akwamba mu'uli inimba Godi nagapau'wi wapani.
58009020	Ea' na'i, “Esimbel ambalemba begewa' banaga basef ifimba God nagala' lapafi, ifimba na'ipipaefa pigailifi.”
58009021	Moses nowali' esimbel na'amba atin bail ipat anamba sanda' lotuwanai naloma hiahaom amamba hiami hi'alam sanda'am sanda' lotumanam God ipat anamba nomoni.
58009022	Basef ifimba ma mu'uli inimba fa'i felefele'ma hiahawes isimba hiasi hi'igalas a' mosa'opas esimbel atembela sogataga bo'wes hilili'. Apa' i'i esimbel owa' biliwia, God ina nokwaha waf awafi epes sanda'afi, owa'atin endilisi.
58009023	Ipat anamba naloma hiahaom amamba sondolali sanda' lotuma Godami, amamba mondola'waifa hiahaom amamba endilisimi magape heveni. Mu'uli Godi na'i hiahaom amamba itapami motaga bo'om hilili'ma esimbel ambalemba atembel. Apa' hiahaom amamba endilisimi magape ilifi mikila' amamba itapami. Isimba atis dei' God na'i hiahaom amamba endilisimi magape ilifi a' mondataga bo'om hilili'ma esimbel dambaimbeli bigikila' esimbel fowa'imbeli.
58009024	Apa' Krais ina nawis ipat anamba Godi epes sagala'ana lagufi, nondola'waifa ipat anamba endilisinai nagape ilifi, owa'atin. Anen nafe' nawis heven atogon, anamba dei' nataga alihina nape atapina ma naep Godi nandabeten nagatopalopapa.
58009025	Nemaf atetef afagof danda pris dembinai nape nagali'ma pris hiamii itap apa'e nofa' esimbel mafisi nawis nomon nondolali ma God. Nawis nomon ganimba wa'ol nagape atina saga'i bo'wagon a'owa'ma. Esimbel ambalemba ina' a' ananimbeli ma alop ananipi, owa'. Apa' Jisas ina nawis nomon naso' anen atona nondolalima God afagof danda si'i amom pris manda'am, owa'atin.
58009026	I'i anen nonda'am na'ambaiai, anen a' nofa' akafimi nimaguf hiafi timbi tambel fowa' dambadamba God nanda' itap apa'e nifi'i notaga dei'. Apa' owa'atin. Apa' dei' felefele'ma nogota ahi'igalata Krais nataga itap apa'e ma nagaso'ana anen hi'agalana nondolalima Goda nogokwaha waf awafi apa' epesi. Nanda'am nemaf atetef ea' ma'um.
58009027	Epes hiasi hi'ilas anaf soga' atetef owagama sulutuma basef lu'wafi God nonda' kotimasafi.
58009028	Ea' na'amba atin si'i Krais naso'ana anen hi'agalana nondolalima Goda nemaf atetef nagakwaha waf awafi epes hiasii. Anaf wapani nigi' notambel nifi'i. Apa' anen ina nifi'i ma nogakwaha waf awafi, owa'. Nifi'i ma nogofa' epes isimba sape sogohafanai.
58010001	Apa' mati mu'uli God nagaso' Mosesani nondola'waif dowafa hiahaom bu'wami ma'i anaf migi' mogatagai. Hiahawes isimba apisi ina endilisi, owa'. Isimba sondola'waif dowafi. Ea' dei' mu'uli inimba na'i esis ata' sondolalima God afagof danda ani, ina la'ifina nisindi'amona esis sogafi'i felefele'ma God sondagalamana ma sogataga bo'wes endilisi, owa'atin.
58010002	I'i mu'uli inimba nenda'as be'es endilisiai, dei' ina ata' sondolalima God wapani, owa'. Apa' owa', owa'atin. I'i esis sifi'i sonda' lotumana asotaga be'es sondolalimana atinai, malogof fagape opalef esis nomoni ina fihimba'masa waf awafi asasifi, owa'. Apa' owa', owa'atin.
58010003	Afagof hiagufi danda hiahawes mafis mais sondolalima Godasi sagasa'ma ukup asasipi ma sogogawa waf awafi asasifi atapif fapomas.
58010004	Esimbel bulmakau noganai baloma memei ina la'ifima mogakwaha waf awafi esis sanda'afi, owa'atin endilisi.
58010005	Ea' afamba Krais nagafi'i itap apa'e anen na'ipa God na'i, “Ina' nandaiwa'ma esis soha mafis sofa'ai hiahawes mais sifi'i sondolalima ina', owa'. Apa' ina' nandondomba anop alopa negase'eap ae'.
58010006	Mafis saham saga'atama sondolalima ine'ami maloma hiahawes mafis mais sondolalimamenasi ma negakwaha waf awafii, amambai ina' nandaiwa'mam.
58010007	A'i owa' main a'i, ‘God, ina' dei' netolowe. Si'i fowa' amom profet manda' basef fail buk faga'iasa ae', dei' ea' afi'i ma igaila okom ine'imi atom.’”
58010008	Krais nali' ata' na'ipa God na'i, “Ina' nandaiwa'ma mafis mais saham sanda'am sandolalima ina' belita sondolalima ine'atai. Mafis maim amamba sondolalima ine'mami ma negakwaha waf awafii, amambai ina' nandaiwa'mam.” Apa' owa' mu'uli God nagaso' Mosesani na'i esis sondolalimana atin sondape atapis.
58010009	A'i owa' main, Krais nagi' na'ipa God na'i, “Ina' natolowe. Ae' afi'i ma igaila okom ine'imi atom.” Ea' dei' God natofa mafis maim fowa'imi magali'i sondolalimaminami. Apa' dei' nahapona waf afamba Krais nagaila okom Godi atom fape banagef faha'ofa amamba fowa'imi.
58010010	Jisas Krais naila okom Godi hi'alam datima naso'ana alop ananipi nondolalimana nemaf atetef ea' ma'um. Isimba atis dei' nanda'apa mataga ananipai atepa be'epa hilili'.
58010011	Amom pris hiami hi'alam malutu manda' maol nimaguf hiafi danda. Amom mondolali ma God ea' manda' inimba atin nimaguf hiafi timbi tambel. Apa' owa' ofa inimba ina banagen nakwaha waf awafi, owa'atin.
58010012	Apa' aman anamba nondolali atetef, nagaso'ana anen atona nondolalima Goda nagakwaha waf awafi, amamba atom atapim mope dondol lifilafi. Anen nanda'am na'amba ma ea', dei' nape naloma Goda wa'ol lagol kwahisigili banagagili.
58010013	Anen nape na'amba atapina nape nasasa nemaf afamba God nonda' bousi ananisi sogafe' lafela anen.
58010014	Dei' main, Krais naso'ana alop ananipi atop God nondolalimana nemaf atetef, ea' amamba atom nanda' epes sataga bo'wes hilili' sogape dondol lifilafi. Epes isimba anen dei' nape atapina nanda'as anaf sogataga bo'wes hilili'.
58010015	Ea' Ambal bu'unai Godi wapani nawalapa basefa apa' na'amba nali' na'i,
58010016	“Dembinai na'i, nogota atamba ata' hi'ilata tili', ma main dao', ae' enda' anif basef lapafi elomas. Basef ifimba na'amba. Anaf atiasi ae' a' enda' mu'uli ae'ani hiani nepe nelelemb asasilimbi ea' enda'an nil ukup asasipi.”
58010017	Ama main nagi' nowatani basef ifimba na'i, “Ae' dei' ina atiasi mondanda'ma awami asasimi moloma waf awafi esis sanda'afi, a' owa'atin.”
58010018	God nokakisa waf awafi nakwahef ea'. Dei' maol inimba sofa'ai mafis mais sondolali ma Goda waf awafi a' owa'atin endilisi.
58010019	Ea' dei' ipa' alipipai, esimbel Jisasi atembel dei' apa' ukup banagep. Ea' owa' ombel mohapa ma mofe' mugawis nomon anamba God nagapoma bo'wagoma hilili' a'owa'ma.
58010020	Apa' dei' ilama mofe' mugawis anamba ufia'w akwamba dambai'wi ambal namili'wi. Ufia'w akwamba Jisas atona nawala lowaf anamba lu'unai nogotaol si'i utai nandogwa'w kwagal nawis nomon. Lowaf anamba alop ananipi atop.
58010021	Dei' apa' anona pris dembinai nugumafi amam nematawa Godii. Anamba Jisas atona.
58010022	Isimba atis dei' apa' mondafe' felefele'ma Goda waf afamba. Apa' mondakwaha waf hiafi baso'afi ma opalef ape'ilifi ea' mohapifana endilisi. Ukup pendapoma Krais, anen nuwali' esimbel ananimbeli nelelemb ape'ilimbi ma nogandombaselemb. Malogof fagape opalef ape'ilifi nomoni ina fihimba'mapa fawalogapa ma waf awafi ape'ifi, owa'. Apa' ukup pendapoma anen a' nasa'opa alop ape'ipi embel kalagembeli.
58010023	Apa' mondahapila hapif ape'ini mundawalapan alihina hiahaom fasimi apa' mape mogohafami. Isimba apa' mondahapilas sisihis, ea' ina mondahagas, owa'i. Dei' main, apa' ea' mogawa, hiahawes mamahisa God naga'i basef endilisifi atifi atiasi nigi'mif nonda'as datima.
58010024	Apa' mondasa'ma ukup esis sahin owani, ma ukup pigapigaila esis amam nematawa sonda' waf fasifi.
58010025	Apa' ina ukup pese'apama waf mondakolas mogaloma esis alipisi si'i anis epes sanda'as, owa'i. Apa' mondowa' banagama atin ea' mondanda'as atin atapis mindikila' fowa' manda'as. Dei' main, ipa' ea' pegawa nemaf Dembinai nogafi'afii a' fafi'i felefele'.
58010026	I'i apa' mogawa basef endilisifi ea' ma dei' apa' mila ukup ape'ipi atipa mofe' monda' waf awafi atapipamaf, i'i monda'as na'amba, ina atiasi a' anin ofa daiana negakwaha waf awafi ape'ifi, owa'atin endilisi.
58010027	Atiasi apa' ombel mohapa a'owa' endilisi mope mosasa nemaf afamba God nogawaloga apa' ma nosapa'apa mogafe' nif amamba lu'wami a wandafum a'owa'i moga' bousi isimba Godi.
58010028	Apa' ea' mogawa, epen mamahina nimbisila' mu'uli inimba God nagaso' Mosesani, ma epes bias a'a wanis sitilina sowalapa waf awafi anin nanda'afi, esis ina atiasi siti anin uwahipin, owa'atin. Esis ea' sola'apan sohan negaga'.
58010029	Dei' ipa' ukup pandame' pa'imama ma epes mamahisa sogowa' alafugaha Nogamana Godi? Epes isimba atiasi sofa' nimanimi lu'wami a'owa' mikila' epen inimba nigimbisila' mu'uli inimba God nagaso' Mosesani. Esimbel Kraisi anol ametala basef God nagala' lapafi fanda' epes isimba ananisi atis bo'wes hilili'i. Owa' epes isimba sanda'as na'amba sa'i esimbel ambalemba Kraisi falafimbeli dowaf, sa'i ga' Kraisi falafini atin. Ea' sanda' basef findiwaefa Ambal bu'unai Godi natopalopapa dowaf nugumafiapai.
58010030	Dei' main, apa' ea' mogawa epen inimba a' na'i, “Waf pegagwa waf awafiafi, maol ae'ani. Ae' atowe bola egwamasaf.” Ea' na'ias wapani na'i, “Ae' atowe Dembiwai anaf ewawaloga esis amam nematawa ae'asi ma kot basef lu'wafi.”
58010031	I'i God banagona nagape namona atapinai nogahapila apa' tatala'ipa ma nogagwamapa waf awafi, amambai dei' ombal lu'wami endilisi mogahepamam kwapati'i.
58010032	Apa' ipa' ukup pendapoma nogata fowa', afamba ipa' pegefa' mogogala'i Godi. Nogota atamba ipa' pefa' nimanimi akafimi lu'wami a'owa'. Owa' owa'atin. Palutu banagepa ma pagali'amona wandafa waf awafi.
58010033	Anif nimaguf sanda'epa palutu naep amam nematawa la'afisa, ea' sanda' basef awafi findiwaefa ipa', sase'epa akafimi nimanimi atom naep asasipi. Ea' anif nimaguf sanda'as na'amba atina anis amam nematawa daias. Ipa' palutu palomas patopalopas.
58010034	Ipa' pati esis amam nematawa sagape kalabusi uwahipis pefa' akafimi palomas. Ea' nemaf afamba esis salolo' lagofapa sofa'mepa hiahaom ipe'imi, ipa' sonahepa ma batap tol pagapomas. Dei' main, ipa' ea' pegawa, hiahaom ipe'imi bu'wami endilisi ata' mapomepa amamba anaf mogape atapim dondoli. Amamba mikila' endilisi hiahaom amamba sogofa'mepami.
58010035	Ea' dei' ipa' ina pekwaha waf bu'wafi ukup pagalutu banagepamafi, owa'i. Waf bu'wafi ea' afamba atef, God anaf nogwamepa hiahaom fasimi ma ipa'.
58010036	Ipa' pindalutu banagepa ma pigaila okom Godi ma pegefa' hiahaom fasimi fowa' God a' na'iam ea' endilisi ma nogasi'ipami.
58010037	Aho', ina ata' nogota laota. Nogota kwasala'uta dowaf, “Ama aman anamba na'i nogafi'i, anen atiasi a' nifi'i. Anen ina atiasi nupani halehale, owa'atin.
58010038	Apa' epes fasisi ae'asi kofagema ma sogape namis atapis na'amba. Esis sahapifa ae'. Epen mamahina nendahagasa nekwaha negahapifa ae'i, atiasi okom ae'ami ina bo'oma anin, owa'atin.”
58010039	Apa' ina epes ombel mahapa mandahagas makwaha magahapifa God ama atiasi higiligalapa lamonapai, owa'atin. Apa' epes magahapifanai mofa' ambal namili mogape andeande'i.
58011001	Waf kofagefa ma apa' mogohapifa God na'amba. Nelelemb ape'ilimbi ea' bahapila hiahawes isimba apa' mahapifana mape mogohafasa anaf sigi' sogotagai soloma anom hiahaom anaf God nogaso'apami. Ea' hiahawes isimba naep ape'ipi owa' mogatilisia, apa' nelelemb ape'ilimbi begawa endilisi hiahawes isimba sape.
58011002	Amom fowa'imi mahapifana na'amba, isimba atis dei' God na'iam na'i, “Waf amamifi bu'wafi.”
58011003	Apa' mahapifana, isimba atis dei' mogawa God nanda' hiahaom magape ilif itapi matagama basef ananifi atif. Ea' apa' mogawa hiahaom hiami apa' ea' magatulumi, amamba God nanda'ama hiahaom amamba apa' owa' mogatolom naepia.
58011004	Abel nahapifa God. Isimba atis dei' nofa'i anis hiahawes nondolalima Godasi be'es endilisi sikila' hiahawes Kain nondolalima Godasi. Aho', Abel nahapifa God, ea' amamba atom God na'i anen epen bo'ona hilili'i. God na'i aho'ma hiahawes Abel nondolalimanasi na'i hiahawes isimba fasis. Abel naga' ea', apa' waf ananifi nagahapifa Godafi si'i malogol ata' fihimba'mapa waf bu'wafi atapina nape.
58011005	Enok nahapifa God ea' dei' God nofa'ana nafe' nalota heven. Anen ina nape naga', owa'atin. Epes sala solaomana sa'i sogati anini, apa' ina satolona, owa'. Dei' main, God nofa'ana. Isimba na'amba atin si'i buk Baibel naga'ias na'i, “Fowa' God ata' owa' nofa'anaia, nogota atamba Enok nali' naila okom Godi.”
58011006	Epes owa' sogahapifa Godia, esis ina atiasi sila okom Godi, owa'atin. Dei' main, i'i epes ami si'i sogafe' felefele'ma Godi, esis sohapifa God sondogawa endilisi anen nagape namona atapinai. Ea' sohapifana ma nogaso'as hiahaom bu'wami epes isimba sala sogolaomana banagambili.
58011007	Noa nahapifa God dei' nihimba'mana basefa hiahaom anaf migi' mogatagai, hiahaom amamba anen owa' ata' notolom nogogawamia. Anen nail basef Godi nanda' ano'w galaho'w lu'wakwi. Galaho'w akwamba Noa nao'wa ako'w awasi ananisi safe' sawis sagapau'wi sape andeande', ina awes, owa'. Anen nahapifa God. Isimba atis si'i nanda' kotima esis amam nematawa sagape itapi hi'alas. Anen nahapifa God. Isimba atis ea' nofalana na'i aman bo'ona hilili'i, si'i nanda'masas epes isimba hiasi mamahisa sagahapifa anini.
58011008	Afamba God nofala Abraham nokwaha wambel ananimbili nogafe' itap anaf anen na'i nogaso'anapi anen nahapifana. Isimba atis nail basef Godi nafe'. Anen ina nogawa anamba nogafe'ma, owa'. Apa' anen nahapifana atin dei' nafe'.
58011009	Anen nahapifana ea' nafe' nape itap apamba fowa' God na'i endilisi atis na'i nogaso'anapi. Anen nape itap apamba si'i anen anota wambotai. Nape ifagw seligwi naloma Aisaki Jekop, amom biam anaf mogofa' itap apamba mogalomanai, si'i fowa' God nali' naga'i basef ifimba lapafi.
58011010	Dondol Abraham okom ma'i ata' niti wambel taun inimba pohawa mais banagasini wambel banagambili gani ilif. God atona gawainai anen okom mandanda'ma nonda' wambel ambalemba, ea' nanda'ambel.
58011011	Sera ako'w asa'w ea' ina kola awasi, owa'atin. Nogota kogola awasiatai ea' tafe' hi'alata. Apa' owa' ako'w kwahapifa God. Isimba atis dei' God nanda'akw banage'wa kogola awani. Dei' main, ako'w kwahapifana endilisi ma basef anen nagala' lapafi, kwa'i anen atiasi nigi'mif nonda'as datima si'i naga'if.
58011012	Ea' dei' aman anamba atotona, anen ea' hagona felefele'ma nogaga', ea' nataga ahama awasi afe'usi hiasi a'owa' anaf sigi' sogatagai. Esis sataga hias a'owa', sondahama ondowa wagape ilifi, waloma ko'onaga goga'oh naoh akatai. Epes ina la'ifisa sigiambas, owa'atin.
58011013	Epes isimba sahapifa God atapisa sape safe'ma sagaga'i. Ina sali' sofa' hiahaom fasimi amamba God na'i endilisi nogaso'asami, nemaf afamba sagape, ata' owa'atin. Esis sahapifana endilisi salutu laogon sandagalam si'i sagatolom ea'i. Ea' sawalapa basef sa'if sa'i, “Apa' mape itap apa'e si'i epes analemb walimbi. Apa' mafi'i mape nogota bandata itap apa'e.”
58011014	Epes saga'i basef ifimbaii, apa' ea' mogawas, sa'i sowando'ma itap asasipi si'ip.
58011015	I'i ukup asasipi ata' pape pandanda'ma wambel ambalemba fowa' sakwahembel sagafi'iai, dei' esis ata' ufia'w kwagala sotambel sogafe'agon.
58011016	Apa' dei' esis ina sanda'as na'amba, owa'atin. Nelelemb asasilimbi behafema anep itap daiap, fasifasip a'owa' pikila' anamba fowa'igima. Anamba anen heven atogon. Isimba atis dei' God ina ambal aola epes isimba saga'i, “Ina' God apa' manda' lotuminai,” owa'atin. Anen nandomba anambel wambel taun ea' ma epes isimba sagahapifanai sofe' sogapaogon.
58011017	Abraham nahapifa God a'owa' ma basef ifimba nala' lapef nagalomanaefi. Ea' dei' God nagwamba Ebrahama nogaso'ana Aisak nondolalimana ma God. Endilisi, Abraham nape nasasama noha nogamana ananinai nondolalimana.
58011018	Apa' owa' God nali' na'ipana na'i, “Esis wambota Aisaki atis anaf sofa' agol wambota ine'isi.”
58011019	Abraham okom mandanda' na'amba na'i, “I'i ae' egahana afunama, ea' hapainai, bola God nogasa'mana wapanii.” Ea' dei' apa' mi'ias mi'i isimba si'i God nasa'ma Aisak notambel nosafili matmat wapani ma Abraham notambel nogofa'ana.”
58011020	Aisak nahapifa God. Isimba atis dei' nofalo'ma Jekopi Iso nowa' banagama hiahaom fasimi na'i anaf mogatagamai.
58011021	Jekop nahapifa God, ea' dei' afamba felefele'ma na'i nogaga', nofalo'ma nogaopana Josepi biam nowa' banagam. Anen nandahi'amon nasisil nindiwa balaga nandagalama God.
58011022	Josep nahapifa God. Isimba atis dei' felefele'ma na'i nogaga' anen na'i basefa anaf esis Israel sokwaha itap lu'upa Isip sogafe'. Ea' na'ipasa sogawa bihitagof alop ananisi wandof.
58011023	Mamasana Mosesi sahapifa God. Isimba atis dei' ma'mana kolana ea' sambaho'wana atin nape aomb wanemb. Dei' main, esis bias satolona fasifasina a'owa' endilisi. Esis ina ombal mahasa King dembinai Fero ma mu'uli ananini, owa'.
58011024	Ama main, Moses nataga dambena, nahapifa God. Isimba atis dei' okom mandanda' nandaiwa'ma esis sofalana siga'i nogama nemata'w akwamba King Fero nogamana, owa'.
58011025	Na'i nondofa' nimanimi na'amba atin nondaloma esis wambota atota Godi. Nandaiwa'ma nogaila waf awafi ma nope nondagala nogota atamba bandata.
58011026	Anen okom mandanda' ma'i i'i anen nogofa' ambal awali ma agol Kraisi, amambai a' fasimi endilisi mikila' moni hiani naloma sosaf fasinai hiana haona esis Isipi. Dei' main, anen okom mapoma hiahaom amamba fasimi a'owa' anaf God na'i endilisi nogaso'anami.
58011027	Moses nahapifa God. Isimba atis dei' nohafel nakwaha itap lu'upa Isip. Anen ina nandafa'ma okom wandafunai King Feroi, owa'atin. Anen si'i nagati aman anamba esis owa' la'ifisa sogatolona naep asasipia. Ea' dei' nape banagona.
58011028	Anen nahapifa God dei' naila basef ananifi ma gwa'aisi isimba lu'wasi Pasova, naha sipsip nanda' lotuma God. Ea' nuwati' esimbel bail utagw ilifa wa'owa'ol afamba ensel anamba nogaha awasi amam esis Isipi ina atiasi noha esis Israeli, owa'.
58011029	Esis Israel sahapifa God. Isimba atis dei' satopa' naoh agiligwa Embel Akwahimi mandahagas momba' monafa ea' safe' akata si'i itap fatauguma. Ea' esis Isip sati esis salutu la'afen, sagi'mas safe' owa' embel betanima bandahapima baofanas ea' bahas saga' lamonas hi'alas.
58011030	Esis Israel sahapifa God, isimba atis dei' safe' sanogama indalelemba sanda' otamba sanda'ami wambel Jeriko tulif sail wik si'igai, nimaguf 7-pelaif, ea' indalelemb ambalemba guligatam mowa itap.
58011031	Nemata'w akwamba kwanda' so'a waola amami Rahap, ako'w kwahapifa God. Isimba atis dei' amam biam mandambaho' mafi'i magatologini kumafiam andeande'. Ea' dei' ako'w ina afu'w kwaloma epes isimba wambelisi sogosambala Godii, owa'atin.
58011032	Apa' dei' ae' ata' iwatani basef mamahifa wapani? Owa'atin. Nogota ina laota ma ata' iga'i basefa Gideon, Barak, Samson, Jepta, Devit naloma Samyuel maloma amom profet, owa'.
58011033	Amom amamba, magahapifa Godi. Isimba atis dei' malutu banagem mikila' wandaf matalogofa soldia amom king dembami hiamii. Mape dembami mumafiasa waf usi'ifi ea' mofa' hiahaom bu'wami God na'i nogaso'amami. Ea' masopama malogofa mafis amamba laion wandafumi lu'wami.
58011034	Ea' mahefa nif lu'wafi faganda'ef. Amom mafa' mafe'ma bainagw mindihi'amam ea' ina mapisilam, owa'. Amom mape pupulim ama main, owa' mofa' banagami. Ea' mataga banagem endilisi ma wandaf matofa amom soldia hiami misi'ah esis anota wambotai.
58011035	Anom amam ea' magaga'i motambel mosafel wapani, mamamam amamuwai watolom wao'wam. Anis epes sanda' kalabus ea' esis bousi sahambombaga alop asasipi endilisi a'owa', felefele'ma sogaga'. I'i esis sigaila basef asasifima, bola sokwahis sefe' wahifis. Apa' owa', esis ina saila basef asasifi, owa'atin. Esis ukup papoma anaf sotanima sogosafel matmata sogofa' ambal namili, na'ambai andeande' a'owa'.
58011036	Anis sofa' nimanimi ma esis bousi sa'i basef findiwaifi ma esis, sahas kwapete'as. Ea' anis, sowa'as sen sanda'as sape sanda' kalabus.
58011037	Anis, bousi sakwaha otamba sahas afis. Ea' anis, sanda'as kwapete'as endilisi. Anis sofa' so satopa'as alop asasipi biafis atis. Ea' anis, sahas bainatagw saga'. Ea' anis sagahapila Godi sowaho' alop mafis sipsipi memei si'i luwaguf safe'. Esis a' hiahawes hiasi akasa alop asasipi. Ea' bousi sanda'mas waf awafi endilisi saso'as nimanimi.
58011038	Ea' dei' safa' safe' ganigani sandambaho' itap wafigima epes akagoma. Anis sandambaho' halafutagw, anis sandambaho' otamba lu'wami magal magawis nomoni, a itap fagagatagoma. Esis amam nematawa fasifasis a'owa'i. Isimba atis dei' epes itapasi ina bo'wesa sope sogalomas, owa'atin.
58011039	Epes isimba hiasi hi'alas sagahapifa Godi. Isimba atis dei' sofa' agof fasigufi ma naep ananipi. Apa' esis ina dei' sofa' hiahaom amamba fasimi fowa' God na'iam ea' na'i endilisi nogaso'asami, ata' owa'atin.
58011040	Dei' main, fowa' gani God okom mandanda' nandondomba anom hiahaom fasimi a'owa' ma apa'. Hiahaom amamba mikila' hiahawes esis fowa'isi sagahapifanai sa'i sogofa'asi. God nanda'am na'amba ma anaf esis sotaga be'es endilisi sofa'am sogalomapa.
58012001	Dei' apa' si'i main? Esis epes fowa'isi sagahapifa Godi salutu salipapa si'i ilagw lu'wami maso'alepa magala'ambemapa sihimba'mapa waf sagahapifanafi. Isimba atis apa' dei' mondakwaha hiahaom amamba manda' apa' nimanipai, moloma waf hiafi awafi fagawasi'apai. Ea' mondowa' banaga nelelemb ape'ilimbi ma mosagih banagambel mondololai'ma sagih bu'wani inimba God nandandepana mugasagihani.
58012002	Naep ape'ipi pelele' do' pindati Jisas atona anen kofagonama hapif ape'inii, nowatanian netaga andeande'ma mohapifana banagepa atapipa mogape. Fowa' anen okom mapoma dagala anaf na'i nogofa'ani, dei' nalutu banagona. Ea' nofa' lawag usi'igai ti'wanaegai naga'. Anen okom mapoma atiasi nofa' akafimi lu'wami nogaga' lawag agamba, isimba falafisi atis. Anen ina ombal mahana ma ga' inimba, owa'atin. Ea' dei' nape felefele'ma sia Godi lagol kwahisigili nape banagona.
58012003	Ipa' ukup pendanda' andeande'ma akafimi amamba fowa' nogofa'ami. Epes isimba sanda' waf awafii sowa'ana alafugah Jisas endilisi sanda'ana kwapete'ana. Owa' anen nalutu banagona a'owa'. Ipa' ukup pendapoma isimba ma ina pupulipa ala'uta tehepa, owa'i. Pendape banagepa.
58012004	Ipa' papa' paloma waf awafi ma pagatalagofaf, apa' ipa' ina dei' papa' pafe' patagama wandaf lu'ufa sahepa esimbel kolo'walambalepa paga', ata' owa'atin.
58012005	A'i ipa' ukup pase'epa ma basef ifimba God nanda'efa ipe'i ma nefela ukup ipe'ipi nogowa' banagaipa? Anen dei' nofalepa batawis ananipai, na'i, “Awasi ae'ipai, nemaf mamahefa Dembinai nogase'epa akafimi ipe'ma nogasindi'amonepama, ipa' ina pi'i akafimi amamba anen nagase'epami falafumi, owa'. Nemaf mamahefa ni'i nogase'epa nimanimi ma nigasindi'amonepa, ukup ipe'ipi ina iwanip, owa'i.
58012006	Dei' main, epes mamahisa Dembinai okom mogamogailas a'owa'i anen nanda'as na'amba atina sonda' waf ananifi usi'ifi. Ea' epes mamahisa numafias niga'i awasi ananisii, nahasa nogasindi'amonasa waf usi'ifi wapani ma sogawaf andeande' sogailaf.”
58012007	Nemaf mamahefa akafimi lu'wami mogatagamepa, ipa' pindalutu banagepa pi'i aho'ma God nogasindi'amonepa. Anen nonda'mepa waf afambai si'i awasi ananisi. Dei' main, ahapa awasii ina mape matitilis sanda' waf awafi, owa'atin.
58012008	Ahapas hiami masindi'amonasa same' basef silifa sogape andeande'. Apa' i'i ahamepa owa' nisindi'amonepaea, ipa' ina awasi ananipai endilisi, owa'atin. Ipa' si'i pagataga dowafa amam hiamii.
58012009	Ipa' ukup pendapoma anif basef wapani ifimba. Apa' itapapai hiapai hi'alapa ahapapa ape'imi masindi'amonapa ea' manifelom masa'ma agof amomugufi. Isimba atis dei' apa' andeande'ma mogafe' lafela Ahamapa nagape ilifi numafi ambagof ape'igufi ma mogofa' ambal namili.
58012010	Amom ahapapa ape'imi itapami, masindi'amona waf ape'ifi nogota bandata dowaf, mandahama ukup amamipi. Apa' God nasindi'amonapa ma nogatopalopapa endilisi ma mogofa' waf bu'wafi ananifi atef hilili'i.
58012011	Ahamapa naso'apa akafimi ma nagasindi'amonapa, afamba apa' ina mandagala, owa'atin. Ukup ape'ipi iwanip a'owa'. Nahapa nasindi'amonapa ma nonda' hiahawes fasisi sogatagamapa. Hiahawes isimba na'amba. Atiasi monda' waf bu'wafi atef usi'ifi, nelelemb ape'ilimbi sa'ombel.
58012012	Ipa' sa'ma lagof ipe'igufi dowagof ama gigisilimb banagelemba penda' maol Godi. I'i nembawa bo'wagah ipe'igahi akepigah hokwaepa, ipa' dowagah mehip ea' pilutu banagepa dog.
58012013	Ipa' penda' ufia'w ipe'ikwi usi'ikw kofe'. Ama atiasi epes bo'wagah aogahisi ina awes hi'ilas, owa'atin. Atiasi sogataga be'es wapani.
58012014	Ipa' dei' pendanda' maol banagambela pigaila waf opalef fegape sa'ombel pegaloma epes hiasii. Ea' pindaila waf afamba usi'if hilili'i, pegape Dembinaii atipa si'ipa. Epen waf afambai akani, anaf anin ina niti Dembinai, owa'atin.
58012015	Ipa' solawaipa andeande'. Na'amba anin alipini ipe'ini newa ma waf awafi nelelama God nagatopalopapa dowafa nowambilapai magape andeande'. Na'amba anin alipini ipe'ini nenda' waf awafi si'i lawag augai gail gogola gwa'aisi numbutisii, ea' nese'epa nimanimi ipa' nenda' ipa' hipai petaga awepa ma naep Godi.
58012016	Na'amba anin epen atitin nila waf awafi so'a waulafi. Ipa' solawaipa andeande'. Na'amba anin epen atitin nese'ana alafuga God si'i fowa' Iso nanda'asa nagatala gwa'aisi nogota bandata, ea' nakwaha hiahaom bu'wami ahamana nandondombam magapomanai.
58012017	Ipa' pegawa, anen na'i notambel nefe'ma nogofa' hiahaom amamba bu'wami owa', God na'i owa'atin. Iso nanda'am lef atin napoma nogofa'i hiahaom amamba, owa' a' owa'atin. Ufia'w akana ma notanima nombema nembel nogowa' alafugama waf awafi wapani.
58012018	Dei' ipa' ina pataga pape felefele'ma anis maefah patilis pagahapilas lagof ipe'igufi, si'i halaf afamba Sainai, owa'atin. Halaf afamba nif lu'wami, a owamb akot alialinai endilisi a fufin lu'unai banagonai,
58012019	a alof nogogali, a anagol malogol gaga'i basefi. Esis amam nematawa Juda sagame' malogol agalemba ganda' basefi, esis ombal mahas sa'ipa Moses dindinip na'amba sa'i, “Apa' mandaiwa' ma mogame'ana wapani.”
58012020	Dei' main, esis ombal mahas endilisi a'owa' ma basef ifimba God nagaso'asef esisi. Anen naga'i na'amba na'i, “I'i anin epen o anin mafin ami nefe' negatolasa halafuta atambai, andeande'ma esis sogahan otamba ma negaga'.”
58012021	Esis ombal mahas kwapete' endilisi ma hiahaom amamba sagatolomi. Hiahaom amamba lu'wami a'owa' manda' Moses ombal mahana kwapete'a nogatolom. Ea' na'i, “Ae' bolale kwapete' ombal mahe ma egatolom.”
58012022	Ipa' ina pataga hiahaom amamba, owa'atin. Ipa' ea' pataga halafuta Saion, wambel lu'wambili taun God nagape namona atapinai. Anamba Jerusalem dambaigima nagape heveni. Ipa' patagama ensel hiami hiami a'owa' mandatama mape mandagala.
58012023	Ipa' pafi'i pandakolas paloma epes Godi, awasi ananisi sagali'i. God nanda' agof asasigufi fape wambel ambalemba ilif. Ipa' pafi'i felefele'ma God, anen jas dembinai nowalogas hi'igalasi naloma ambagof epes fowa' God naga'i be'es hilili'i.
58012024	Ea' pafi'i felefele'ma Jisas, anen nagape la'afen nugumafi basef lapafi dambaifi. Ea' pafi'i esimbel ananimbeli fowa' nuwali'ambela ipa', nogowa' banaga basef ifimba lapafi. Esimbel ambalemba bawalapa ano'w ufia'w bu'wakwi a'owa'. Basefa ufia'w akwamba fikila' a'owa' basef Ebeli. Dei' main, basefa esimbel Ebeli fefala Goda nogagwa waf awafi. Apa' esimbel Jisasi atembel God nakwaha waf awafi okom maso'anaf.
58012025	Ipa' solawaipa andeande'. Na'amba pewa' alafugaha aman anamba dei' naga'ii. Fowa' gani itap apa'e God naso'asa banagafi endilisi esis amam nematawa, owa' sosambala basef ananifi. Fowa' nogota tatumba sogosambalif, ina la'ifisa sofa' sofe' sindihi'ama okom wandafunai Godi, owa'atin. Fowa' God na'if itap apa'e apa' dei' nape heven na'i basef banagef a'owa' ma apa'. I'i apa mowa' alafugaha anen, anaf apa' wapani ina la'ifipa ma mofa' mefe' mindihi'ama okom wandafunai ananinai, owa'atin endilisi.
58012026	Fowa' God nagaso'ana mu'uli ananini Moses, malagol ananigili gakoto'ma itap apa'e. Apa' dei' na'ipapa na'i, “Anaf ae' ikoto'ma itap anef nemaf wapani. Apa' ina ikoto'ma itap atep, owa'. Ikoto'ma itap peloma heven wapani.”
58012027	Basef ifimba faga'i, “Anef nemaf wapani,” fihimba'mapa na'amba. Hiahaom fowa' God nanda'ami anaf nokoto'mam mefe' higililam hi'ilam. Apa' anom hiahaom fasimi ma poe bu'wani owa' mondokoto'ia amamba banagem mope atapim.
58012028	Isimba atis apa' mundanifela God. Dei' main, dei' apa' mawis God nagala'ambemagoma anamba epes ina la'ifisa sogakoto'magon, owa'atin. Apa' monda' lotumana mondasa'ma agol ananigili ma waf ombal mogohapamafi ma mogaila okom ananimi atom.
58012029	Dei' main, God apa' manda' lotumanai, anen a' si'i nif lu'wami fagando hiahaom awami hi'agalam.
58013001	Ipa' Kristen, ukup pindaima atina sahin owan ipe'isi atapipa.
58013002	Ipa' ina ukup pese'epama pegatopalopa esis epes anambel wambelisi sogafi'i ifagw ipe'igwii, owa'i. Ipa' pegawa, fowa' gani anis epes sanda' waf afambai, ma sagatopalopa anis daiasi, esis sofa' anom ensel safe' sumafiam ifagw asasigwi. Esis ina sogawa sa'i amom ensel mafi'i, owa'. Sa'i owa' epes atis itapasi.
58013003	Ipa' a' ukup pendapoma esis alipisi sagape sanda' kalabusi si'i ipa' ea' panda' kalabus pagalomas. Ea' ukup pendanda'ma epes isimba sogofa' akafimi nimanimi alop asasipii, petopalopas si'i ipa' atipa pegefa' akafimi alop ipe'ipi pegalomas.
58013004	Ipa' amam nematawa pandaso'ama ea'i, penda' waf afamba fetaga fendape hilili'. Ipa' ina penda' waf awafi alugufi, owa'i. Dei' main, ipa' pegawa anaf God nogwamipai waf awafi ma amam nematawa sanda' waf so'a waulafii, saloma amam nematawa isimba sagahambombaga daso'amaii.
58013005	Ipa' ina pila waf awafi afamba ukup pegehafela moni a'owa', owa'i. Hiahawes ipa' pagahapilasi, isimba ipa' a' ukup pendanda' na'amba pi'i, “Na'ambai andeande'. Isimba atiasi dondo'ma apa'.” Dei' main, God na'ias na'i, “Ae' ina anaf okom mose'e ipa' ewa'epa alafuga, owa'atin endilisi.”
58013006	Ea' dei' apa' mondowa' banaga nelelemb ape'ilimbi ea' mi'ias na'amba minda'i, “Dembinai nagatopalopa ape'i. Apa' ina ombal mohapa, owa'. Atiasi epes la'ifis sonda' maina apa'? Owa'atin endilisi!”
58013007	Ipa' nomonas sondapoma amom agufumi ipe'imi fowa' magawalapa basef Godi ma ipe'i. Ipa' ukup pendanda'ma fe' bu'wani amamini ea' pefe' pila waf amom magahapifa Godafi.
58013008	Jisas Krais nape na'amba atin si'i nambati', ea' dei' wapani, ea' nope atapina anaf dondol lifilafi.
58013009	Ipa' solawaipa. Na'amba anif basef hiafi fafifafi fifi'i felamona opalef ipe'ilifi ea' pekwaha ufia'w Godi. I'i opalef ape'ilifi fegape atapilifa waf God nagatopalopapa dowafafi numafiapa magape andeande'i, na'ambaifi andeande'. Opalef ape'ilifi ina banagalefa mugaila mu'uli epesi ma gwa'aimi mamimami, owa'atin. Waf afambai sagaila mu'uli inimbafi ina fatopalopa amam nematawa sagailafi, owa'atin.
58013010	Apa' anota belita tape sondolalima Goda, atamba Krais atona naso'ana alop ananipi si'ip nondolalimap naso'anap God. Apa' amom pris mondolalima God ipat atamba selita sanda' lotuwatai, amom ina la'ifima moga' gwa'aisi ma belita atamba, owa'atin.
58013011	Pris anamba dembinai nape nagali' ma pris hiamii anen atona nofa' esimbel amamba nawis ipat nomon wa'ol, nagape atina bo'wagon hilili'ma, nondolalima Goda nogakwaha waf awafi. Apa' mafis alop si'ina mofa'an mawisi manda' nif maofam ando'ma anamba esis Israel sagapoma.
58013012	Isimba atis Jisas wapani nofa' akafimi noga' wambel indambel uta ando'ma nagasa'opas nanda'as bo'wes hilili'ma esimbel ananimbeli.
58013013	Ea' dei' apa' wapani mondafe'ma anen indalelemb ando', ma monda' ambagof ape'igufi awagof si'i anen fowa' nagame' ambal aol.
58013014	Dei' main, apa' mogawa itap apa'e apa' ina anambel wambel taun nagape atapini, owa'atin. Apa' dei' mape manda'as mowando'ma wambel taun inimba anaf na'i nigatagai.
58013015	Isimba atis dei' mosa'ma agol Godi lu'wagol mondaso'ana dagala atapina ma agol Jisasi, mondanda'am na'amba si'i hiahaom bu'wami mondolalimanami. Apa' mondolalimana na'amba. Mondaso'ana malogof ape'igufi anen a mogawalapa basefa agol ananigili.
58013016	Ipa' ina ukup pese'epama penda' waf fasifima esis amam nematawa, owa'i. Ea' hiahawes saga'oma ipe'i pendawalogas pese'asa du'wanis epes isimba hiahawes akasi. Dei' main, God okom maga'iaf a'owa'i waf afambai si'i hiahawes bu'wasi ipa' paso'anasa pindalalimanasi.
58013017	Amom agufumi ipe'imi, ma'i motopalopepa, ea' mumafi ipa' dondol. Ama anaf amom mogawalapa basefa Goda maol hiani manda'ana mugumafi ipe'ani. Isimba atis dei' ipa' pindaila basef amomifi ea' pendape lafelam. I'i penda'mamas na'amba ma amom sonohama monda' maol inimba ma ukup amamipi ina iwanip melef atin, owa'atin. I'i amom monda'an mogaloma ukup iwanipi, amambai atiasi ina motopalopepa, owa'atin endilisi.
58013018	Ipa' pendabetena God nogatopalopa afa'. Afa' ogawa malogof fagape opalef afa' nomoni fihimba'mafa wape usi'ifa andeande'. Ea' dei' wa'i ofe' waf usi'ifi hilili'afi nimaguf hiafi dondol.
58013019	Ae' okom ma'i a'owa' ma ipa' pendabetena God nogatopalope ma atiasi itanima egafe'mago ipa' kwafalis.
58013020	God anen kofagonama okom awanimi. Anen nasa'ma Dembinai ape'inai Jisas nosafel wapani. Esimbel bagalo Jisasi begewa' banaga basef Godi nagala' lapafi fagape atapif dondoli. Esimbel ambalemba atembel Jisas nataga Dembinai numafi esis Kristen si'i nugumafi sipsipi.
58013021	Ae' a'i God nowa' banagaipa nese'epa waf bu'wafi hiafi ipa' ma pigaila okom ananimi atom. Ea' a'i anen nonda' opalef ape'ilifi nomon ama mogawalapa waf hiafi fasifi anen okom maga'iafi ma banagami Jisas Kraisi atom. Ea' a'i epes hiasi sosa'ma agol ananigili lu'wagol dondol lifilafi. Endilisi.
58013022	Ipa' alipipai, ae' a'ipipa dindinip, pembe' aligah pendagahembe'ma basef anda'afi ma efela ukup ipe'ipi egewa' banagaipa. Dei' main, basef ifi'i ae' anda'efa ipe'i, ifimba bandembandef.
58013023	Ae' a'i ipa' pendegawago, esis ea' sakwaha owamapa ape'inai Timoti, ea' ina ata' nanda' kalabus, a' owa'atin. I'i anen nifi'i nogatagama ae' kwafalisa, dao' atiasi afa' biafa ofo'o atin utilipa.
58013024	Ipa' penda'mamago nemaf bu'wafi afa'ifi ma amom agufumi hiami ipe'imi molomago esis amam nematawa Godi hiasi hi'indalas. Esis Kristen alipisi sagape Italii sanda'mepago nemaf bu'wafi ipa'.
58013025	Ae' a'i God notopalopepa dowaf ea' nope nolomago ipa' hipai nowa' banagaipa. Ea' ma'uf ifimba.
59001001	Ae' Jems, ape lafela God naloma Dembinai Jisas Krais anda' maola amom atom. Anda' basef ifimba fafe'mago ipa' epes hipai Godi misi'ah 12-pelaih. Ipa' pagakwaha walemb kofagama ipe'imai ma pafe' pagape walemb hiagoma itap apa'e pape panda' maol naninanii. Ae' anda'mepago dagala nafe'mago ipa'.
59001002	Ipa' sahin owan ae'ipai, nimaguf mamahifa gwamba mamimami motagamepa, ukup ipe'ipi pinda'i amambai andeande' sonendahepamam.
59001003	Dei' main, ipa' pegawa ea' gwamba mogogwamba hapif ipe'inii, amamba manindifa ipa' ma pigalutu banagepa ma gwamba nimanimi akafimi awami.
59001004	Ea' ipa' pindalutu banagepa ma waf afamba fegataga bo'ofa ipa' ma atiasi pegataga andeande' a'owa', waf awafi akepa. Ama waf hiafi Godi fegapoma ipa' hi'igalafa, ipa' ina waowaola anef waf atetef, owa'atin.
59001005	I'i epen ami waowaola gawa bu'wanii, anin nendabeten nihali' Goda nogaso'anan. Dei' main, anen nagaso'asa hiahaom hiami dowafa epes hiasii, ina niginifala epes isimbai, owa'atin.
59001006	Apa' epen inimba anin nendahapifana endilisi ma nendabeten negahali' God. Ina a' nepe okom bimbiafim, owa'i. Anin nendahapifana banagona. Epen ami nagape ukup bimbiafimi, anin ina nahapifif la'ifin, owa'atin. Okom ananimi si'i embel naoh fufin naolama manda'am lasiali' atin magape.
59001007	-
59001008	Epen inimba ina a' okom mondanda' ni'i atiasi Dembinai noso'ana anom hiahaom, owa'atin. Okom ananimi mandawal biafim mandapoma waf hiafi anin nandanda'afi atef ea' ina nape okom atifim, owa'.
59001009	Sahin owan Kristen mamahina kwahuni anin a' sonondahana God nasa'man nogatopalopan dei' a owagama wapani.
59001010	Apa' Kristen mamahina hiahaom hiamini, anin a' sonondahana God nanda'an nagafe' lafela nagahapifa Krais. Dei' main, epes hiahaom hiamisi atiasi soga' si'i afis sagataga otalefi sagape nogota bandata ma ea' sala'of sogowa.
59001011	Ipa' pegawa awin alipini natafi ma owaf fagaha otalef afalemba ma ala'ulif hi'agalalef. Afis sagatagai sala'of ea' sosaf afisi a' aona. Epes isimba hiahaom hiamisi sonda'am na'amba atin. Afamba sonda' maola bisnisi atisi, asoga' si'i sosaf afisi fagaga'.
59001012	Epen ami nalutu banagena gwamba nimanimi magatagamani, anin sonahan. Dei' main, afamba anin nigikila' gwamba waf aunai naninani ea' hi'igalanai, anaf anin nefa' hiahaom fasimi si'i prais. Amamba na'amba. Ambal namili God nagala' lapali ma nogaso'asal epes mamahisa ukup pagapagaila anini.
59001013	I'i anin epen anona gwamba nogwambana nenda' waf awafi, anin ina a' ni'i God nanda' anin dei' nanda' waf afamba, owa'i. God ina nahondo' anin epen nanda' waf afamba awafi, owa'atin. Ea' ina anis epes la'ifisa sohondo'ana nonda' waf awafi, owa'atin.
59001014	Apa' ukup awami ape'imi atom mafelapa makikipapa ma mafe' mowa magatolo'w isalef si'i anin mafin alupini nafe' natolo'w isag sisihin nagape.
59001015	Ea' ukup ape'imi mohafel manda'apa manda' waf naninani aunai. Ukup amamba awami si'i ano'w nemata'w kogofa' opafa waf awafi si'i awasi akwa'usi. Owagama waf afamba awafi fetaga lu'uf, fenda'apa moga'.
59001016	Ipa' sahin owan, ae' okom maimailipa. Na'amba ipa' pembaso'ma ipa' atipa.
59001017	Hiahaom fasimi hiami hi'alam si'i preseni, amamba ahamapa ape'inai naso'apam misila'i heven. Anen nanda' mogogala'i hiami magape heveni mape. Apa' God ina nanda' ambagof laogof bandagufi nanda' hu'ufiho'of, owa'atin. Anen nagape atapina na'amba atini.
59001018	Anen nandaila okom ananimi atoma basef ananifi endilisifi ma apa' motaga mope mogali'ma hiahaom amamba anen nanda'ami.
59001019	Ipa' sahin owan ae'ipai, ipa' nomonas sopoma basef ifimba na'amba. Ipa' hipai pendandombol kwafalisa pegame' basef. Apa' ina pi'i anif basef pegwaef kwafalis, owa'i. Ea' ina a' ukup numbutip kwafalis, owa'i.
59001020	Dei' main, waf afamba epes ukup numbutipafi figalai waf awafi. Ina fagawalapai waf bu'wafi usi'ifi Godi, owa'atin.
59001021	Isimba atis dei' ipa' kwahago waf alugufi feloma waf aunai hianai hi'indalanago. Waf anamba aunai epes hiasi sanda'ana dondoli. Ea' pinindifa ipa' pepe lafela Goda pegefa' basef ifimba ananifi fagape nelelemb ipe'ilimbi. Basef ifimba banagafi ma figawambilai ipa' pitanima pigafi'mai God.
59001022	I'i pegame' basef Godi atin dowaf, ipa' pambaso'ma ipa' atipa. Amambai hapaimi. Ipa' peme'ef pilif, dao' andeande'.
59001023	Epen ami negame' basef Godi dowafa owa' nigailifia, anin si'i anin epen daian napelaga glas nagati amaga ananigai.
59001024	Anin natologa ea', nandambema nagafe' kwafalis atis, ina ata' okom mandanda'ma amaga gandati, owa'atin.
59001025	Apa' basef mu'uli Godi fegatagwaha apa' epesa mogakwaha waf awafii, ifimba usi'if hilili'i. Epen mamahina niti mu'uli inimba kofagena andeande' atapina ma nigailani, atiasi nepe na'amba. I'i neme'an nilan andeande', dao' epen inimba God nofalo'man nonda'an sonogahana maol main anin nanda'ani.
59001026	I'i anin epen ni'i, “Ae' anda' lotu endilisi agaila Godi” ma anin i'i owa' nimafi malogol ananigili andeande'a, epen inimba nambaso'ma nembel ananimbili atembel. Ea' dei' hapif ananini ma lotu main falafini atin.
59001027	Waf lotuwafi be'ef hilili'i kofagefa akafa nogohnaep ahamapa ape'inai Godi, afamba na'amba. I'i anis awasi mamasas akasi esis atis sogape, a'a nemata'w alifi'wi ako'w ato'w kogape kwahu'w, apa' mofa' nimanimi asasimi motopalopasa otamba gwa'aisi mais. Ea' mundumafi fe' ape'ini andeande' ma waf awafi itapafi ina fenda' nelelemb ape'ilimbi betaga awalemb, owa'atin.
59002001	Sahin owan ae'ipai, ipa' pahapifa Dembinai ape'inai Jisas Krais, anen dembinai nogogala' a'owa' gani heveni. Ea' dei' ipa' ina petopalopa epes isimba agufisi atis ea' pewa' alafugaha epes agof akasi, owa'i. Penda'asas dondo' na'amba atin.
59002002	Basef ifimba kofagefa na'amba. I'i anona aman hiahaom hiamunai nonda' trausis siot sosaf fasifi nogala ring gol faf ananifi ma nogawis ipat atamba panda' lotuwatai nomon, ma i'i anona aman kwahuna ma otamba luwaguf maisi nogawisi wapani, ipa' atiasi penda' main?
59002003	I'i ipa' penda' aman anamba luwaguf mais fasisi pendagalana pi'ipana pi'i, “Ina' fi'i poe sia bu'wani na'a”, ama i'i aman anamba kwahunai pi'ipana piga'i, “Ina' nilutu gani”, a'a “Nepe gani itap felefele'ma bo'wagah ae'agahi”,
59002004	i'i ipa' penda'am na'amba, atiasi kofagema awami ipe'imi. Ipa' pawawaloga sahin owan ipe'isi ma ukup ipe'ipi, apa' ipa' ina pawawalogas paila waf usi'ifi dondo' atin, owa'. Ipa' pawawalogasa ukup awapi atip.
59002005	Ipa' sahin owan ae'ipai, ipa' peme'! God nandandepa epes isimba kwahusa otamba maisi ma dei' sape sisihis sagahapifana atapis sagape si'i epes isimba hiahaom hiamisi. Anen nandandepasa sogofa' hiahaom fasimi anamba anen nagala'ambemagoma. Hiahaom amamba na'i basef endilisifi atif banagafi nogaso' epes mamahisa ukup pagapagailanai.
59002006	Apa' ipa' paha iwana epes isimba kwahusa otamba maisi. Epes mamahisa saha iwana ipa' sase'epa akafimi sanda'mepa kot? Esis hiahaom hiamisi atis.
59002007	God nase'epa agol fasigili Krais ea' ipa' ananipai. Epes isimba atis sa'i basef awafi sanda' findiwama agol agalemba.
59002008	Dembinai King ape'inai nugumafi apa' hiapai, anen naso'apa basefa mu'uli ananini fagape Buk Baibeli. Basef ifimba faga'ias fa'i, “Ipa' ukup pipila epes mamahisa sagape felefele'ma ipe'i si'i ipa' ukup pagapagaila ipa' atona atin.” I'i ipa' pigaila mu'uli inimba, ipa' panda' waf bu'wafi hilili'i.
59002009	Apa' i'i ipa' petopalopa anis, pewa' alafugaha anis, mu'uli inimba atin nanda' kotimipa ma panda' waf afambai pegasambala mu'uli inimba.
59002010	Dei' main, epen ami nila basefa mu'uli hiani hi'ilana nasambala anin mu'uli inimba atitin anif basef do'wanif kwasala'uf, epen inimba kofagema ananimi si'i nagawala mu'uli inimba hiani hi'agalan.
59002011	Dei' main, anen naga'i basef ifimbaii na'i, “Ipa' owa'i peha anis epes soga'a.” I'i ipa' owa' penda' waf afamba so'a waulafia, apa' paha anin epen naga', ipa' apataga epes aopa pegasambala mu'uli Godii.
59002012	Owagama God nowawaloga apa' ma anin mu'uli daian nanda'apa mogape wahifipai. Ea' dondol ipa' pinda'i basef penda' waf fendahama mu'uli inimba.
59002013	Dei' main, epen ami owa' niga'i uwahipigama anis epesia, owagama God ina niti epen inimba uwahipina nemaf afamba nogowaloga anin, owa'atin. Apa' ami nigati anis epes uwahipisi, God anaf ina nowaloga epes isimba ni'i awasi, owa'atin. Waf afamba muga'i uwahipigamasafi fikila' a'owa'.
59002014	Ipa' sahin owan ae'ipai, i'i anin epen ni'i, “Ae' agahapifa Kraisi” ma waf ananifi owa' bo'wefa, ea' hapif ananini falafini atin. Hapif inimba na'ambaini ina banagani ma atiasi God nofa'an nogatanimai, owa'atin.
59002015	Hapif inimba falafini nagape na'amba. I'i anis sahin owan sape sonda' luwaguf awafi a gwa'aisi akasi, ea'
59002016	anin ipe'ini ni'ipa epes isimba ni'i, “Ipa' opalef awanelef pefe' pifa'i luwaguf ipe'ifi pewahe'ef pembaho' alop ipe'ipi pefe' pea' gwa'aisi bu'wasi!” I'i ipa' piga'ias na'amba ma, basef ifimba ipe'ifi owa' fetaga endilisia. Atiasi basef ifimba ipe'ifi fetopalopas fi'imama? Owa'atin. Falafifi atif.
59002017	Hapif na'amba atin. I'i anin epen nihapilif dowaf ama owa' nenda' waf bu'wafi feloma hapif ananinia, hapif inimba ananini awasin a' naga'.
59002018	Apa' anin atiasi ni'i, “Ina' epen nagahapifa Kraisi apa' ae' anda' waf bu'wafii.” Dei' a'ipa anin epen daian na'amba a'i, “Ina' ata' nihimba'me hapif inimba ine'ini waf bu'wafi owa' fetaga figalomania. Waf bu'wafi ae' anda'afi atiasi ihimba'mina hapif ae'ani.”
59002019	Ina' nagahapifana na'amba na'i, “God atotona nape.” Ina' na'ias na'amba, dao' andeande'. Ambagof awami wapani magahapifana na'amba atin ea' ombal maham bombol atin kwapete'.
59002020	Ina' aman okom nagaolinai, ina' nagahapifa Jisas atin, ama owa' nenda' waf bu'wafi wapania, hapif inimba ine'ini falafini atin. Dei' ina' na'i negawa isimba kofagesa? Dei' a' i'ipina.
59002021	Fowa' gani akunamapa ape'inai Abraham na'i nonda' ofa ma nogamana ananinai Aisak nondolalimana ma Goda belita atamba sondolalima Goda. Isimba atis dei' God na'ipana na'i anen aman bo'ona hilili'i. Anen nanda' waf bu'wafi dei' God na'ipana basef ifimba na'amba.
59002022	Ina' negawa a'a owa'? Hapif Abrahami naloma waf bu'wafi anen nanda'afi isimba sanda' maol atogon. Ea' waf bu'wafi anen nanda'afi fatopalopa hapif ananini nataga alihin andeande'.
59002023	Ea' basef ifimba fagail buk Baibeli fataga alihif fandawalap. Basef ifimba fa'i, “Abraham nahapifa God, dei' God nofalana na'i anen aman bu'unai hilili'i.” Ea' God nofalana na'i, “Anen alipunai ae'anai.”
59002024	Basef ifimba Baibelifi fihimba'mepa dei' ipa' pegawa hapif atin God ina na'i epes bo'wes hilili'i, owa'atin. Esis sahapilif endilisi ma sanda' waf bu'wafi wapani, dao' anen nofalas na'i epes bu'wasi hilili'i.
59002025	Nemata'w akwamba Rehab kwanda' waf so'a waulafi, ako'w na'amba atin. God nati waf bu'wafi ako'w kwanda'afi dei' okom mapoma'w na'i ako'w nemata'w bo'okw hilili'i. Waf bu'wafi akwa'ufi kwatopalopa amom Juda mandambaho' magafi'ii ea' kwihimba'mam ano'w ufia'w daia'w mafe' wahifim.
59002026	Ea' basef ifimba fagape na'amba. I'i alop atopa ambal owa' lopaopa, alop apamba poga' ea'. Isimba ea' na'amba atina epen ami nagahapilif dowafi ma owa' nenda' waf bu'wafia, hapif epen inimbai aowasin si'i nagaga'i.
59003001	Ipa' sahin owan ae'ipai, na'amba ipa' hipai petaga gawaipai tisa atipa, owa'i. Dei' main, ipa' pegawa anaf owagama God a' nowaloga afa' tisa wagawalipas basef bu'wafii banagambel a'owa'. Apa' anis Kristen daias, nowawalogas sa'ombel kwasakwasala.
59003002	Apa' hiapai nimaguf hiafi dondol owa' migi'ma hiahawes mimbifasa, owa'atin. I'i anin epen ina nanda' waf awafi ma basef ananifi, anin epen bu'wani hilili'i. Anin la'ifina nigimafi alop poloma nomonas ananisi hi'igalas andeande' wapani.
59003003	Ipa' pegawa apa' manda' waf afamba ma hos na'amba. Apa' masapa' ain nape malogof hosi nomona monda' hosa mogame' basef ape'ifi mogaila ukup ape'ipi ma mamahogoma apa' mogafe'ma.
59003004	Dei' ipa' ukup pendanda' ma sip lu'wapi. Sip apamba lu'wapi ea' fufin lu'unai nasapa' sip anamba, apa' stia sa'usa'uni. Kepten nugumafi sipi nambemana nagafe' anamba anen na'i nogafe'ma. Nanda'am na'amba ma stia inimba sa'usa'uni.
59003005	Ea' na'amba atina afega sa'wini nagape alop nomoni. Anin na'i basef mamimami hiami a'owa' magasa'ma agof epesi ma maol hiani esis sanda'ani. Dei' ipa' ukup pepoma nif. Nif figandif sa'ofa fegataga lu'uf banagef a'owa' atiasi alup lawah lu'ugahi fendogwah fesopamagah hi'ilagah.
59003006	Afegah ape'igahi nomoni ea' na'amba atin si'i nif ifimba hagape la'afena alop ape'ipi hawalapai waf naninani aunai. Ea' handa' epes si'is ukup paloma nomonas alop sataga awes sanda' waf awafi. Hawalapai waf hiafi ape'ifi ma fe' poe ki ape'isi awes hi'alas si'i nif fandif fagataga lu'uf. Nif ifimba fataga wambel awambili hel atogon.
59003007	Mafis mamimami alupumi, amiguf a uguf ea' hiahaom hiami magape naoh embel owini, epes sofa'ami sali'atam sanda'am mogawa mame'as mape lafela esis. Dei' wapani esis ilama sonda'am na'amba.
59003008	Apa' malogof epesi owa'atin. Ina anin epen la'ifina nigimafiagof, owa'. Dondol malogol gatageamb gape atapigil ga'i basef awafi, si'igila nombot marasin aunai naha epes sagaga'i.
59003009	Malogof ape'igufi atogof maso'ma agol Dembinai Ahamapa ape'inai, apa' owa' ma'i basef awafi wapani, fagahambombaga sahin owan ape'isi God nanda'as sagape na'amba atin si'i anini.
59003010	Malogof agwafomba atogof fa'i basef fasifi fasa'ma agol Godi ea' fa'i basef awafi wapani. Ipa' sahin owan ae'ipai, penda'as na'amba owa'i.
59003011	-
59003012	Sahin owan ae'ipai, anif basef waminif atini ifimba. Ina anembel embel ifata atotota embel fasimbeli baloma numbutimbeli betah ifata atotota, owa'atin. Ea' anoga lawag fik ina la'ifiga ma gil gogola anis gwa'aisi daias oliv, owa'atin. Ea' analef mandelef sa'utip grep pagailalifi ina la'ifilifa fil fegela anep sa'utip daip fik, owa'atin. Na'amba atin si'i embel naoh ina la'ifimbela bendambema begataga embel atembel ku'umbimbel, owa'atin.
59003013	Epen ami ipe'ini nomonas gawaisi ma gawa hiani, anin nendape na'amba. Fe' ananini a' nihimba'mas gawa ananinai anis epesa nenda' waf bu'wafi fegaloma maol bu'wani. Maol inimba anin nanda'ana negape lafela epesa nigaila waf gawa bu'wanifi.
59003014	I'i ukup ipe'ipi kowelep pepoma pegefa' hiahawes uga otamba mais anis daiasi, ina pelaepa anisa sigaila basef ipe'ifi atifa waf kikipaifi, ipa' ina pasa'ma agof ipe'igufi, owa'i. Ipa' penda' waf afambai piga'i ipa' atipa gawaipai, ipa' pambaso'mas. Na'ambai hapaimi. Gawa inimba ipe'ini ina endilisini, owa'.
59003015	Gawa inimba ina nafi'i heveni, owa'. Nataga itap apa'e ma opalef apimi maloma aman aunai Satan atona.
59003016	Epes mamahisa ukup pepoma esis atis si'i sogofa' agof lu'wagufi ma uga mais hiasi ma sonda' waf kowagalasafi, epes isimbai ina sagape andeande'i, owa'atin. Esis ina sandakolas saloma anis epes atogon atin, owa'. Sanda' lopa' fitap atina sanda' waf naninani aunai.
59003017	Apa' gawa nagafi'i heveni nawalapa waf fasifi afamba. Fape fagali'i, ukup epesi pape be'ep hilili'. Ea' waf bu'wafi hiafi wapani na'amba. Epes sagape opalef awanelefa opalef atelef sagaloma anis daias. Ea' sanda' waf sa'osa'ombilifi sati uwahipis endilisi ea' sanda' waf bu'wafi ma sagatopalopa anis epes. Esis ina malogof biagof sa'i anif basef, owa'. Sa'i basef endilisifi atif. Esis ina sanda' waf biafif sanifela anis sosambala anis, owa'. Esis ukup pa'i hiasi na'amba atin.
59003018	Epes mamahisa sanda' maol sowalipa epesa sogape opalef atifilifi isimba si'i apa' magawa gwa'aisi saga'asi. I'i esis sonda' maol inimba ma waf opalef fagape atogini, maol inimba nowalapai waf be'ef hilili'i si'i gwa'aisi sagataga andeande'i.
59004001	Waf mamahefa kofagefa ma fanda' ipa' panda' lopafitap nagape la'afena ipe'i? Ukup awapi atip pasa'ma ipa' dei' panda' lopafitap atapipa opalef nelelemb nomon, alop ando' wapani. Ea' isimba atis.
59004002	Ipa' ukup pa'ipa'i hiahawes hiasi sasisasi, apa' ipa' ina pefa'as, owa'atin. Ea' dei' ukup numbutip paha epes saga'. Ipa' kowalepama hiahaom hiami anis daiasi, apa' ipa' ina la'ifipa pefa'am, owa'atin. Ea' ipa' panda' lopafitapa pa'i pegefa'am. Apa' owa', owa'atin. Dei' main, ipa' ina pahali' Goda amamba, owa'.
59004003	Afamba ipa' pandabetena pegefa' hiahaom amamba, ipa' ina pefa'am, owa'atin. Dei' main, ukup ipe'ipi ina pape be'ep atifipa pagahali' God, owa'. Ipa' ukup pandanda'ma pefa' hiahaom penda'am da' kwahoma ofah inimba ukup ipe'ipi atip.
59004004	Ipa' pakwaha waf Godi ea' pafe'ma waf awafi si'i amam nematawa sagakwaha waf usi'ifi daso'amaifi ma sanda' waf awafi so'a waulafi. Ipa' pegawa isimba. I'i epen okom mugaila waf itapafi a'owa'i, anin nanda' naumbih nefala God bounai. Dei' apendegawef. I'i epen ami okom mugaila waf itapafii, anin dei' nataga bouni Godi.
59004005	Ipa' ina pi'i basef Godi fagail buk Baibeli falafifi, owa'i. Basef ifimba faga'i na'amba fa'i, “Ambal alamba ape'ili God naso'apal lagapaipai landa'apa ukup pandanda' ma waf afamba kowagalasafi a'owa'.”
59004006	Apa' God natopalopapa dowaf nowa' banagapa. Waf afamba Godi banagef fikila' si'i basef Baibeli faga'i fa'i, “God nosambala epes isimba sanda' du'waniga sogosambala anini ea' natopalopa epes isimba saganindifa esis sagape lafela anini.”
59004007	Ea' dei' ipa' pinindifa ipa' pendafe' lafela God. Ipa' pendewa' alafugaha Satana anen atiasi nokwahipa nofa' nogafe'.
59004008	Ipa' pifi'i felefele' endilisi ma Goda anen atiasi nigafi'i felefele' endilisi ma ipa'. Ipa' panda' waf awafii, pekwaha waf awafi ipa' panda'afi si'i epes sagasa'opa lagof asasigufi bo'wagof hilili'. Ipa' epes malogof biagufi, ipa' pekwaha waf afamba ea' penda' ukup ipe'ipi be'ep.
59004009	Ipa' pendanda' opalef ipe'ilifi nimanilifa waf awafi ipa' panda'afi, pewa pelef mehipa waf afambai pekwahef ea' hapaifi. Ea' ipa' dei' panda'iafi, pembema nelelemb pendalef. Ipa' dei' sonagahipai, ipa' pendanda' opalef ipe'ilifi nimanilifa waf afambai awafi.
59004010	Ipa' pinindifa ipa' pepe lafela Dembinai ma anen nosa'mepa nogowa' banagaipa.
59004011	Ipa' sahin owan ae'ipai, ipa' owa'i pendawaloga atina waf ipe'ifia. Epen niga'i basef awafima anin alipinii, a'a newawaloga sahin owan ananini, epen inimba anin na'i basef awafi nawaloga mu'uli Godi. I'i ipa' penda' basef awafi pewaloga mu'uli inimba, ina ata' paila mu'uli inimba, a' owa'atin. A pape si'i dembipai jas pawawaloga mu'uli inimba.
59004012	God atotona nawalapa mu'uli ananini ea' anen atona dembinai jas nogawaloga epesi. Anen atona la'ifinai ma nofa'apa mokwaha waf awafi mogotanimai ea' la'ifinai ma nogohambombagapa wapani. Ea' dei' ipa' epes mamahipama ma pela' basef pegawaloga epes isimba sagape felefele'ma ipe'i? Na'ambai hapaimi.
59004013	Anipa ipa' paga'i na'amba pa'i, “Dei' a'a naman afa' ofe' wambel lu'wambili taun ganii a' ope onda' maola bisnis afagol atotogola ogofa' otamba hiambai.” Ipa' paga'ias na'ambai, peme' basef ifimba.
59004014	Ipa' ina pegawa atiasi hiahawes mais sotagamepa naman, owa'atin. Ambagof ipe'igufi ata' pagape namipa fandahama si'i main? Ipa' si'i nogoh gwataga gwagape nogota bandata dowafa hi'agalagw atetef.
59004015	Ipa' a' ukup pendanda' pi'i, “I'i okom Godi mi'i aho'ai, atiasi ope namofa onda' maol inimba a'a anin daian.” Piga'ias na'ambai, dao' andeande'.
59004016	Apa' dei' ipa' panda'i diga lu'unai gigal pasa'ma agof ipe'igufi atogof. Waf du'wanigaifi afambai hiafi awasifi.
59004017	Ea' ipa' pendegawa andeande'. Epen ami negawa ma nenda' waf fasifii ma anin owa' nenda'afa, anin nanda' waf awafi.
59005001	Ipa' hiahaom hiamipai, ipa' peme' ae' dei' a'ipipa! Ipa' ukup pepoma nimanimi akafimi anaf mogatagama ipe'i ea' pewa pendalef mehip a'owa'.
59005002	Hiahawes ipe'isi uga sosaf maim ipe'imi a' lolowam mape ea' totoloh mahahape' luwaguf maim ipe'imi hi'alam.
59005003	Moni ipe'ini gol silva waimba nasagiham a' awasim. Waimba anamba atiasi nihimba'mepa basef si'i anin epen niga'ipipa waf awafi ipa' panda'afi fataga fandawalap. Ea' waimba anamba atiasi nonda' alop ipe'ipi si'i nif fagandipa. Ipa' pakolasa otamba uga maim, apa' owa', nimaguf akutaifi afataga felefele'ma God nonda'mepa basef.
59005004	Ipa' peme'. Ipa' ina paso'am otamba amom manda' maol magala' gwa'aisi aof ipe'ifi, owa'. Ipa' panda' wala otamba amamimbai, pendame' lef amamini. Amom malef mehipa otamba amamimbai ea' lef amamini nafe' natagama aligah Dembinai God banagonai ma hiahaom hiamii a' name'.
59005005	Nogota ipa' pagape itap apa'e, poe ipe'ini bo'wen pefa' hiahawes fasisi a'owa' pa' gwa'aisi hiasi sanda'epa pataga lu'ulu'upa. Apa' owa', nemaf afamba si'i sagaha mafis lu'wasi atiasi afetagamepa fehambombagepa.
59005006	Ipa' panda' basef baso'afi pasapaga epes bo'wes hilili'i pahas saga'. Apa' epes isimba basef akas. Ina sindiwamepa wandaf, owa'.
59005007	Sahin owan ae'ipai, ipa' banagepa pindalutu banagepa opalef awanelef pesasa nemaf afamba Dembinai nogotanimai. Ipa' a' ukup pendanda'ma anona aman ahama aofi. Anen nasasa anef nemaf gwa'aisi bu'wasi sogatalisa otamba hiambai sogataga. Anen opaf awanef nalutu banagona nape nasasa nogota laota ma asaf filai fenda' gwa'aisi hiasi sogataga aof afamba.
59005008	Ipa' wapani pendewa' banaga nelelemb ipe'ilimbi pepe opalef awanelef. Dei' main, nemaf Dembinai nogotanimafi felefele'ma fegataga.
59005009	Ipa' ina pendewaloga atina waf ipe'ifi, owa'i. Na'amba atiasi God nowawalogepa. Dembinai jas nape felefele'ma uta.
59005010	Sahin owan ae'ipai, ipa' ukup pendapoma amom profet, fowa' magawalipasa basef Godi ma agol Dembinaii. Amom opalef awanelef malutu banagema nimanimi akafimi lu'wami magatagamami.
59005011	Apa' ma'i amom malutu banagem dei' sonaham. Ipa' pegawa aman anamba Job. Anen nalutu banagona opaf awanefa nimanimi magatagamana. Nape atapina nogota laota, Dembinai natopalopana. Anen na'i uwahipigama apa' a'owa' ea' okom maimailapa.
59005012	Ipa' sahin owan ae'ipai, basef fagali'i ipa' pigailafi ifimba. Ipa' owa'i pi'i heven a'a itap apa'e a'a anis maefaha pewa' banaga basef endilisifi piga'i gani ilifa, owa'i. Ipa' ina pewa' banaga basef endilisifi pi'i gani ilif, owa'i. I'i ipa' ukup piga'i, “Aho'” a pi'i, “Aho'”. I'i piga'i, “Owa'”, a pi'i, “Owa'”. Ea' God nowawaloga ipa' ma basef ifimba ipe'ifi.
59005013	I'i anin epen ipe'ini neme' nimanimi akafimi maim, anin a' nendabeten nindahali' God. I'i ipa' anin epen sonohan, anin a' nendanda' awalefa negasa'ma agol Godi.
59005014	I'i anin epen ipe'ini aowas nenda'an, anin nendefala amom agufumi siosi mifi'i monda'man beten mohali' God mokolo'wa wel fasili alop ananipi ma agol Dembinaii. Ama nonda' epen inimba bo'wen.
59005015	I'i amom mohapilif endilisi mondabeten mohali' Goda, epen inimba atiasi bo'wen. Dembinai notopalopan nasafel wapani. I'i epen inimba nenda' waf awafi, atiasi God nokwahef okom moso'anaf.
59005016	Isimba atis dei' ipa' pendawalapama waf awafi ipa' panda'afi atin ea' pendakolas pendanda' beten atina God nonda'epa be'epa. I'i anin epen bo'wen hilili', beten ananini banagen a'owa'.
59005017	Aman anamba Elija fowa'inai, anen aman si'i apa' epes sagape itapi. Anen okom mapoma God ea' nandabeten nahali'ana ma nogasopama asaf, ea' ina falai itap asasipi nogota laota afagof si'igufi wanogof du'wanigili.
59005018	A'i owa' main, nandabeten nahali' God wapani, otaga gaso' akutiga asaf falai ea' gwa'aisi sataga itap salo andeande' wapani.
59005019	Sahin owan ae'ipai, i'i anin epen ipe'ini nekwaha nagahapifa basef endilisifi Godi, ma anin epen daian netopalopan nefa'an nitanimai, dao' ipa' a' ukup pepoma basef ifimba.
59005020	Epen ami netopalopa anin nanda' waf awafii ma negakwaha waf ananifi nigatanimai, epen inimba natopalopan nefa'an natanimai nape andeande' nakwaha negaga'. Isimba atis God dei' nakwaha waf awafi hiafi anin nanda'afi okom maso'anaf hi'alaf. Ea' ma'uf.
60001001	Ae' Pita anda' maol Jisas Kraisi, anen nandandepe aposel. Ae' anda'ago basef ifimba fafe'mago ipa' amam nematawa anen nosahe'epa ea'i. Ipa' epes Godi ea' pakwaha wambel kofagama pafe' pailas pagape itap lu'upa wanifip biafip agufipa Pontusi Galesia a Kapadosia a Esiai Bitinia.
60001002	Fowa' gani Ahamapa God nogawepa nosahe'epa ea' ananipai. Ambal bu'winai ananinai atona nanda'epa pataga ananipai atipa be'epa hilili'. Anen nanda'epa na'amba ma pigaila waf Jisas Kraisi anen nasa'opepa esimbel ananimbeli pataga be'epa. Ae' a'i God notopalopepago dowaf nowa' banagaipa ma opalef ipe'ilifi fegape awanelefa pegape si'ipa atapipa ma waf afamba.
60001003	Apa' mondasa'ma agol Godi, anen God ahama Jisas Krais Dembinai ape'inai. Anen okom lu'unai nainailapa nati uwahipipa endilisi. Ea' nasa'ma Jisas Krais nosafel matmat, isimba atis God nanda'apa mataga dambaipa ea', ma mope namepa mogogawa endilisi anaf anen nofa'apa mogotambili.
60001004	Ea' dei' mape mohafana anaf nogaso'apa hiahaom fasimi a'owa'. Amamba bo'om endilisi, ina atiasi aom folo'ogalam lamonami, owa'atin. Amamba mogape bo'om atapimi, God nambe'am ma'oh masasa ipa' otaga ilif.
60001005	Hapif ipe'ini atin God nala'ambemepa ma anaf nofa'epa pigatanimai. Anen na'i notanima nofa'ipai, isimba sandandombola anaf sotaga sondawalap alihigima nemaf akutaifi.
60001006	Ipa' dei' pandagala a'owa' ma isimba, apa' owa' dei' nogota ata' bandata dowaf gwamba naninani natagamepa ma nagase'epa akafimi.
60001007	Akafimi amamba matagamepa ma God nogwamba hapif ipe'ini nonda'an negataga bo'wen banagen. Ipa' a' ukup pendapoma otamba gol, amamba fasimi sagatalom moni lu'wanii. Apa' hapif ipe'ini nikila' gol amamba a' fasin a'owa'. Gol amamba anaf higiligalami apa' owa', esis saofam nifa mogataga bo'om. Hapif ipe'ini wapani na'amba atin netaga bo'wen banagena gwambai akafimi mogatagamipai. God nogawamba hapif ipe'ini ma nendawalap negataga bo'wen banagena. Ama anaf Jisas Krais notaga nondawalap alihina, atiasi God nese'epa agof lu'wagufi foloma basef bu'wafi niganifalipamafi ma agili ametal lu'wani.
60001008	Ipa' ina dei' pati Jisas, apa' owa' ipa' pahapifana pandagalamana endilisi. Dagala inimba a' fasini a'owa' nagafi'i ilifi a' nikila' dagala hiani itap apa'ini. Ea' epes ina la'ifisa sowalapan soga'ian malogof asasigufi, owa'atin endilisi.
60001009	Dei' main, ipa' pape pahapilif dei' hapif inimba ipe'ini nawalapa hiahaom dei' pape pegefa'am atapimi. Hiahaom amamba na'amba. God nowambelepa nokwahomepa waf awafi pitanimai.
60001010	Anaf God nofa'apa mogotanimai, amamba fowa' amom profet maga'i basef ifimba ma anen dei' natopalopapa dowafa magape andeande'. Amamba amom ma'i anaf motagama ipa', God nandandepepa ma pegefa'ami. Ea' manda' maol banagambel ukup kilikala' papoma basef ifimba faga'i anaf anen nofa'apa mogotanimai.
60001011	Ambal bu'unai ananinai nagape nomona amomi na'i basef alihifa anaf Krais nogofa' akafimi hiami mamimami ma nogofa' agol lu'wagili. Ea' amom ukup pandanda' mahahali' ma'i, “Nemaf mamahefa amamba mifi'i motaga?”
60001012	Apa' God nihimba'mam ea' amom ina manda' maol mogatopalopa amoma basef ifimba, owa'atin. Manda' maol matopalopa ipa', ma'i basef ifimba ma hiahaom bu'wami anaf mogatagai. Apa' dei' anom daiam magawalipipa basef bu'wafi Godi ma'ipipa hiahaom amamba atom. Ma'ipipa ma banagami Ambal bu'unai ananinai nigisila'i otaga ilifi. Amom profet amamba, ina amom atom ukup pa'i basef ifimba mogawef, owa'atin. Ensel wapani ma'i mogawef.
60001013	Ea' dei' ipa' pendondomba nomonas ipe'isi ma penda' maol bu'wani, pindimafi alopi nomonas ipe'isi pendape andeande'. Ea' pihapilif pendape ukup kilikala' pehafa Jisas Krais anaf notaga nondowalap alihinama notopalopepa dowaf nowambelepa pigitanimai.
60001014	Ipa' pindaila waf Godi si'i awasi sagaila basef mamasasi. Fowa' ipa' gawa akepa ata' pape waf afamba awafi ukup pagahasafi. Dei' ipa' ina ata' pila waf afamba wapani, hapaifi.
60001015	God nogofala ipe'i, anen bo'ona hilili'i. Ea' ipa' wapani pendape na'amba atin si'i anen, pepe ananipai atipa andeande' hilili' ma fe' poe inimba ipe'ini hi'indalan.
60001016	Dei' main, Baibel naga'ias na'amba na'i, “Ae' ape hilili' bo'owe. Ea' ipa' wapani pendape ae'ipai atipa usi'ipa hilili'.”
60001017	Ipa' pefala God paga'i anen “Ahamapa”. Ahamapa anamba anen ina okom mapoma agof ape'igufi lu'wagof sa'ogof ea' nawaloga apa', owa'atin. Anen nawawaloga apa' na'amba atina ikwaf usi'ifi atetefa waf mamahefa apa' manda'afi. Isimba atis ipa' ombal mondahepama God penda' lotumana pendafe' usi'ipa nimaguf mamahefa ipa' pailas pagape dowaf itap apa'i.
60001018	Ipa' pegawa ea' fowa' ipa' ata' pape panda' waf awasifi wafifi pegefa'afa bafasepa ihasepa ipe'isii. Apa' dei' owa', God natalipa natagwahipa ma waf afamba awafi. Anen ina natalipa ma hiahaom atiasi mogataga awasim higiligalami si'i otamba fasimbai silivai gol, owa'atin.
60001019	Anen natalipa natagwahipa ma pegape wahifipa esimbela ga' Kraisi atin. Esimbel amamba bo'om lu'um a'owa'. Krais naga' si'i fowa' esis sagaha sipsip noganai sondolalimana ma God. Sipsip anamba bo'ona a'owa'i ea' ina anin ametal awasini natomana, owa'atin endilisi. Anen bo'ona hilili'i.
60001020	God owa' ata' nonda' itap apa'e petagaea, anen nogawa Krais nandandepana ea' ma nogaga' si'i sipsip anamba. Nimaguf ifimba hiafi dei' fagi' fagatagai, anen nataga nandawalap alihina ma nogatopalopepa.
60001021	Anen atona natopalopepa dei' pahapifa God anen nasa'ma Krais nosafel matmata nagaso'ana agol lu'wagili anen. Isimba atis dei' pahapifa God atona pegawa endilisi anaf anen atona nofa'epa pitanimai.
60001022	Ipa' paila basef ifimba, isimba atis dei' sanda' opalef ipe'ilifi fasilif. Ea' dei' ipa' panda' waf afamba ukup pagapagailasafi panda'af endilisi. Ipa' ina panda' uhuf pembaso'am alipipai ma alop atop, owa'. Apa' dei' ipa' pendanda' waf afamba banagambel pindikila' fowa' panda'afi. Ea' ukup pindaima atin a'owa' pendaloma esis.
60001023	Dei' main? Ipa' ina pataga dambaipa si'i awasi sagataga mamasas itapasi sagaga'i, owa'atin. Basef Godi atif anen nanda'epa nolaepa pataga dambaipa. Basef ifimba ambal namili lagapaifi fagape namif dondoli, dei' ipa' pataga dambaipa ea'.
60001024	Si'i Baibel na'ias naga'i, “Amam nematawa hiasi hi'alas si'i otalef ea' sosaf asasifi si'i afis sagataga dowaf itapi. Otalef alilifi afis wapani mala'of mogowai,
60001025	apa' basef Dembinaii fagape atapif dondol lifilafi.” Basef ifimba basef bu'wafi esis sagawalapefa ipe'i.
60002001	Ipa' pendombasa ipa' hilili' ma waf hiafi baso'afi paga'i malogof biagufi a ukup kowagalapafi faloma waf afamba piga'i basef awafi alafugaha anis daias. Waf afamba awafi, ipa' pendakwahef.
60002002	Ipa' pendape ukup pindaila basef Godi si'i awasi ata' sogolas dambaisi ukup pagaila saga' nomambeh atembihi. Ipa' dondol iap pese'epama piga'i basef Godi atif be'ef hilili'i, owa' sombema anin mae awani nigalomefia. Basef ifimba fenda'epa dambepa banagepa ma anaf God notopalopepa pitanimai pegape andeande'.
60002003	Endilisi, ipa' pagwamba Dembinai pandondomana ea' pegawana ma waf ananifi bu'wafi endilisi.
60002004	Anen si'i otam ambal namili lagapaumi. Ipa' pindafi'mai anen, otam amamba esis amam nematawa sandaiwa'mam sanda'am lifilefatam maga'ihi. Apa' God nosaho'am ea' na'i otam amamba fasimi endilisi.
60002005	Ipa' wapani si'i otamba ambal namili lagapaimbai. God nape nanda'epa atapina ma pegataga be'epa si'i anota ipat bu'utai ananitai. Ama ipa' pegape epes bu'upai penda' maol pindalalima God. Ea' pindalali pese'ana ukupi ambagof ipe'isi sefe'ma anen. Ipa' pindalali penda'as na'amba, okom Godi ma'i isimba andeande'ma maol inimba Jisas Kraisi.
60002006	Dei' main, basef fowa' God naga'iefi fagail buk Baibeli faga'ias na'amba fa'i, “Peme', ae' andandepa otam atotom fasimi sagatalom moni lu'wanii mape magali'i ma mogowa' banaga ipati. Dei' ae' ambe' otam amamba mape wambel lu'wambili Saion. Epes mamahisia sogahapifa anini, esis ina atiasi ukup nimanip, owa'atin.”
60002007	Otam amamba fasim endilisi agol lu'wagili ma ipa' pagahapifanai, apa' isimba owa' sogahapifanaia anif basef fapomas faga'ias na'amba fa'i, “Otam amamba amom magala' ifagwi mandaiwa'mam melefatam maga'ihi, dei' mandambema mataga otam mape magali'i mogowa' banaga ipat atambai.”
60002008	Ea' anif wapani fa'ias fa'i, “Anaf otam amamba monda' anis epes sowa.” Esis sendesembaolam asowa. Dei' main, esis ina same' basef Godi sailif, owa'atin sosambalif. Esis sosambalif si'i fowa' God nali' nandandepasa sendesembaola sogowa.
60002009	Apa' ipa' pape wambota Godi nogosahe'epa ea'i. Ipa' panda' maola dembinai king Jisas Krais pindilalimana si'i pris. Ea' pape amam nematawa Godi atipa mini'ap hiasi ma ganimba hiagoma. God nosahe'epa ea' ananipai atipa ma pegewalapa banagami fasimi moloma agol lu'wagili ananigili. Anen nofalepa ea' nanda'epa pakwaha owamb akot pagafi'mai mogogala'i fasimi ananimi.
60002010	Fowa' ipa' ata' pape epes falafipai atipa, apa' dei' ea' epes ananipai atipa. Fowa' ipa' ina pegawa God nagati uwahipipa ma dei' pagape andeande', ata' owa'. Apa' dei' pegawa God nati uwahipipa natopalopepa pape andeande'.
60002011	Ipa' alipipai ae'ipai endilisi, ae' a'i i'ipipa dindinip, ipa' si'i epes analemb walembipai pafi'i pailas pagapani pape nogota kwaia'uta ma itap apa'e. Dei' ipa' pendewa' alafugaha waf awafi ukup awapi pigahafemafi, fa'i fepa' fegaloma ambagof ipe'igufi.
60002012	Ipa' pepe pefe' andeande' pendanda' waf fasifi usi'ifi ma nogohnaep esis epes sogololama Godi. Ama nemaf mamahefa esis siga'i basef awafima ipa', atiasi siti waf bu'wafi ipe'ifi ea' sinifela waf afamba si'i bu'wafi. Ama main, nemaf akutaifi anen nogafi'afi ma esis sogasa'ma agol ananigili lu'wagol.
60002013	Ipa' petalogofa ipa' hi'ilipa pefe' lafela agufumi dembami hiami hi'alam magape dembami ma itap apa'i. Pepe lafela pigaila waf Dembinaii. Pendape lafela dembinai gavman nagali'ma esis Romi.
60002014	Amom gavman dembami wapani, God atona nanda'am mapoma moha epes isimba sanda' waf awafii mogasindi'amonas, ea' mogasa'ma agofa isimba sanda' waf fasifii.
60002015	Okom Godi na'i ipa' penda'as na'amba. Anen na'i ipa' penda' waf fasifi ma fegasopama malogofa epes isimba ukup mahas magaolasi saga'i basef gawa akafii.
60002016	Ipa' ina agof akipai pape lafela anis epes daias, owa'atin. Ipa' pape wahifipa a pape lafela God atona. Ipa' pegawa isimba pendape andeande' si'i pagape wahifipai. Apa' ipa' ina pembaso'am penda' uhuf pewalo' waf afamba sagape wahifisafi usi'ifi fasifi feso'ala waf awafi pandambaho' panda'afi, hapaifi. Ipa' pendape andeande' si'i pape panda' maol Godii.
60002017	Ipa' pendagala pasa'ma agofa epes hiasi hi'indalas penda'as andeande'. Ea' ukup pindapindaila Kristen sahin owan ipe'isi. Ipa' a' ombal mondahepama Goda penda' lotumana andeande'. Ea' pendasa'ma agol king gavman dembinai nagali'ma esis Romi.
60002018	Ipa' panda' maola anis epesi pendafe' lafela dembami amamba ipe'imi ma maol hiani. Ipa' peme'am ea' ombal mondahepamam pesa'ma agof amamugufi. Ipa' ina penda'as na'amba ma amom bu'wami manda' waf sa'umbilifi atom, owa'. Penda'as na'amba ma anom manda' waf awafi akafifi wapani.
60002019	God anaf nofalo'mepa ma isimba i'i ipa' pilutu banagepa pila okom ananimi ma akafimi esis sogase'epam dowadowafi.
60002020	Apa' i'i ipa' penda' waf awafi sogahepama waf afambai ma pilutu banagepa pititilis, anaf ipa' pefa' main fasini ma waf afambai? Owa'atin. Apa' i'i ipa' penda' waf usi'ifi fasifi ma esis sonda'mepa waf awafi, dao' God okom mi'i waf afambai ea' nofalo'mepa ma isimba.
60002021	God nofalai ipa' ea' ma pigaila waf afambai pegefa' akafimi ma waf bu'wafi ipa' panda'afi. Dei' main, Krais atona name' akafimi ma nagatopalopapa. Ea' nihimba'mepa waf afamba bu'wafi ananifi ma pigailaf.
60002022	“Anen ina nanda' anef waf awafi, owa'. Ina na'i anif basef baso'afi ma malogol ananigili, owa'atin.”
60002023	Nemaf afamba esis sanda'ana findiwana anen ina nagwamas nanda'as findiwas, owa'atin. Afamba anen nagame' akafimi lu'wami anen ina naumbelis, owa'. Anen naso' anen atona hi'alana nafe'ma lagof anen aman anamba nogawaloga epes andeande' datimai.
60002024	Krais anen atona naga' nail lawag usi'igai ti'wanaegai ea' nofa' hiahaom awami ape'imi ma alop ananipi. Anen nanda'ama apa' mogape si'i saga' sagakwaha waf awafi hi'agalaf. Ama apa' mogape namepa ambal lopaipa mugaila waf usi'ifi hiafi.
60002025	Esis sahambombaga alop ananipi sanda'ana melegw atogwana, isimba atis dei' nanda'apa be'epa wapani. Fowa' ipa' pelelama ufia'w si'i sipsip owa' sugumafiamia. Apa' dei' ipa' pitanima pafi'i ma Dembinai nugumafi ipa' paloma ambagof ipe'igufi andeande' si'i anona nugumafi sipsip nugumafiam andeande'.
60003001	Basef ifimba fagali'i fa'i ipa' pendape lafela dembami gavman moloma agufisi ipa' panda' maolasi. Ea' na'amba atin ipa' nematawa pagaso' amami pendape lafela amom wauhupipa ipe'imi. I'i anom owa' ata' mugaila basef Godia, ipa' pila'ipam pihimba'mama waf bu'wafi atef atapipa. Ipa' ina pi'ipam anif basef. Apa' pihimba'mama mugati waf bu'wafi ipe'ifi atefa amom mila basef Godi mogahapifana.
60003002	Dei' main, amom atiasi miti ipa' nematawa ombal mehepa ma Goda pila waf fasifi usi'ifi atefa pegafe' andeande' hilili'ma amom mogambema opalefa God.
60003003	Ipa' ina pendefalo' sosaf hiahaom mamimami alop atopami ma monda' ipa' pindati fasifasipa si'i pegefalo'ma balagah ipe'igahi, owa'i. Ipa' ina pendefalo' a'owa' sosaf atona wafinai si'i bahigis mais fasifasisi a gol mogogala' gambigambis a klos sosaf fasifasinai nagailami ma hiasi sitilipa siga'i fasifasipai, owa'i, hapaimi.
60003004	Sosaf ipe'ifi na'ambai, ipa' pendefalo'ma opalef ipe'ilifi nomona ukup nomonas ipe'isi ma waf bu'wafi usi'ifi endilisifi. Sosaf afambai ina atiasi awasifi, owa'atin. Fogape atapif lifilafi na'amba. Nelelemb ipe'ilimbi begape awanelemb a ambagof ipe'igufi tol fogape andeande'ma waf sa'umbilifi. Sosaf afamba nomonafi lu'wafi a'owa' ma naep Godi.
60003005	Nematawa fowa'iwai mini'ap Godi awo wahapifif wape wa'i endilisi God anaf nigaila basef ananifi datimai. Sosaf awaufi na'ambai, wanda' na'amba wanda' waf bu'wafi opalef nomon ea' wafe' lafela wauhupawa awaumi.
60003006	Sera kwanda'as na'amba atin. Ako'w kwahapifa aman akwa'unai Abraham ea' kofalana kwa'i Dembinai akwa'unai. I'i ipa' penda' waf fasifi usi'ifi ma owa' ombal mehepama hiahawes mais si'i sogatagamepai, ipa' dei' ea' ihawama'w ako'upai.
60003007	Ipa' amam wauhupawa wapani pindimafiawa ma gawa bu'wani, ukup pendanda'ma alop awaupi ina banagep, owa'. Ipa' penda'awa andeande' pasa'ma agof awaugufi. Dei' main, awo wapani dei' walomepa ogofa' ambal namili God nogose'epal dowafi. Ipa' penda'mawas na'amba ma ina anis maefah sili'ama beten ipe'ini, owa'atin.
60003008	Basef ifimba fetambel na'amba. Ipa' hipai pendape opalef atelef ea' ukup pindaima atin pila sahin owan.
60003009	Ipa' ina penda' waf awafi fendagwama, owa'i. I'i esis siga'ipipa basef findiwaifi, ipa' ina pegwamasef, owa'i. I'i esis sonda'mepa waf awafi, ipa' pegwamas penda'mas waf fasifi atef pi'ipas basef bu'wafi ma God nogofalo'mas. Dei' main, God nofalepa ea' ma pegefa' hiahaom fasimi anaf nogofalo'mepami.
60003010	Si'i basef Godi fagail Buk Baibeli fa'ias na'amba faga'i, “Epen mamahina ni'i sonahana ambal namili ma okom mi'i negati nemaf bu'wafi, anin nindihi'ama basef nili'ama malogol ananigili andeande'.
60003011	Anin nendambema nefa'ma waf awafi, ea' nenda' waf bu'wafi atef. Ea' anin okom mondaila opaf fogape awanef fogaloma Godi epesi ea' nenda' waf afambai fefe' fepe banagef.
60003012	Dei' main, Dembinai anen nape naep paila epes isimba sogape hilili'i ma waf bu'wafi ea' numafias andeande'. Dondol anen nagahembe'ma beten asasini, apa' isimba sanda' waf awafii anen nandambema nanda' megahahas.”
60003013	I'i ipa' ukup pi'ipi'i a'owa' ma penda' waf fasifi atef, ina a' anin epen la'ifina nenda'mepa waf awafi nehambombagepa, owa'atin endilisi.
60003014	I'i ipa' pefa' akafimi ma waf fasifi ipa' panda'afi, ipa' pendagala a'owa'. Ipa' ina a' ombal mehepama epes ea' ina nomonas iwaiwanis, owa'i.
60003015	Ipa' ukup pendapoma Krais atona nope Dembinai hilili'ma opalef ipe'ilifi penda' lotumana. Ea' penda' dumbulidombol pendape lifilafi ma pewalapa basef kofagefa alihif pegagwamasef epes ami sogahali'ipamafi ma hiahaom fasimi pape pegehafami.
60003016	Apa' ipa' pegwamasef peloma opalef awanilifi ea' penda'as andeande' pinifelis. Ipa' penda' waf bu'wafi ma malogof fagape opalef ipe'ilifi nomoni ina fihimba'mepa anef waf awafi, owa'. Penda'as na'amba ma esis siga'ipipa basef awafi ma poe bu'wani pagaila Kraisani ma esis ambagof awagofa basef ifimba awafi asasifi.
60003017	Dei' main, andeande'ma ipa' pegefa' akafimi ma waf usi'ifi fasifi. Amamba mikila' wafa pegefa' akafimi ma waf awafi ipa' panda'afi. I'i okom Godi ni'i ipa' pefa' akafimi amamba ma waf bu'wafi dao', andeande'.
60003018	Ipa' a' ukup pendapoma Krais anen naga' atetefa nagakwaha waf awafi ipe'ifi ea' amamba ma'um. Aman atotona bu'unai naga' ma nagatopalopa epes hiasi sanda' waf awafii ma nili'as sogafe'ma God. Alop ananipi, sahana naga'. Apa' ambal ananili, nosafel nape namona.
60003019	Ambal ananili atol ea' nafe' nawalapa basefa amom ambagof amamba sagawasi'am dindigimi epes isimba
60003020	fowa' sogosambala Godi, anen nanindifa okom nape nasasa afamba Nowa nanda' galaho'wafi. Galaho'w akwamba epes kwaia'wis sawis sape andeande', 8-pelais ina saga' ma embel lu'wami, owa'atin.
60003021	Embel amamba lu'wami mondola'waifa sasa'of sogofa' baptais matopalopepa pegape andeande'. Amamba ina masa'opa alogwa alop atop ando'i, owa'atin. Amamba anif basef endilisi banagafi apa' ma'if magaloma Godi, ifimba fatagai malogof fagape opalef nomoni bo'walef hilili'i. Amamba mofa'epa pigatanimai ma banagami amamba atom Jisas Krais notanima nogosafelami.
60003022	Anen ea' nafe' nalota ilif otaga nape wa'ol felefele'ma lagol kwahisigili Godi banagagoma. Ea' amom ensel hiami maloma agufumi banagami mugumafi ilifi mape lafela anen atona.
60004001	Krais nofa' akafimi alop ananipi ea' ipa' wapani a' ukup banagep na'amba atin si'i anen. Dei' main, epen mamahina ipe'ini negefa' akafimi ma alop ananipii, anin nakwaha waf awafi ea'.
60004002	Ea' dei' nogota ata'e ipa' ata' pagape itap apa'e, ipa' pefe' pila okom Godi atona nola'ambemepa nope pefe' pefe' petagama pegaga'. Apa' okom aunai epesi nogohafema waf awafii, owa'i, hapainai.
60004003	Fowa' ipa' pape nogota launai ea' pafe' paila waf naninani aunai esis sogololama Godi ukup maga'ianai. Waf afamba na'amba, waf so'a waulafi, ukup pegehafela waf awafi a saga' embel banagimbeli ma ukup magaolas a safe' sagape anamba sanda' gwa'aimi saga' embel banagimbeli nogota lautaima a sandakolas saga' embel banagami mamimami a sogosambala basef Godi ma sanda' waf awafi a safe' sanda' lotuma god baso'amunai. Nogota tatumba pafe' pagaila waf anambai dei' ahi'alata.
60004004	Dei' epes isimba sogololama Godi gogolalasis sati ipa' owa' pendao'oma pelomas penda' waf anamba hianai aunaia. Ea' dei' asa'ipipa basef awafi findiwaefa ipa'.
60004005	Anen nandandombol ea' ma nogawaloga epes isimba sagapani soloma isimba ea' sagaga'i. Esis anaf sowalapa waf awafi asasifi sogwamana basef anen a waf afamba kofagefa esis sanda'afi.
60004006	Isimba atis fowa' basef bu'wafi Godi afafe' fatagama epes isimba sagaga'i wapani. Ama God nogawaloga esis si'i anaf nogawaloga epes hiasi hi'igalas. Basef ifimba bu'wafi fafe' fatagama esisa sogape namisa ambagof asasigufi si'i God nagape namona.
60004007	Nogota hiahaom ma'i hi'igalamatai ea' tafi'i felefele'. Isimba atis ipa' a' ukup pindapaipa andeande' pelele' kilikala' ea' pindimafi alop ipe'ipi andeande'ma ipa' la'ifipa ma pendabeten.
60004008	Basef lu'wafi fape fagali'ma basef hiafi hi'agalafi ifimba. Ipa' ukup pindaima atina sahin owan banagambel a'owa'. Dei' main, waf afamba ukup pindaima atinasafi faso'ala waf hiafi awafi ea' fikila' waf hiafi hi'alaf.
60004009	Ipa' pinda'i aho'ma anef waf afambai petopalopa anis alipisi daindaias sogafi'i ifagw ipe'igwii pimafias andeande'. Ipa' ina opalef awalefa esis, owa'i.
60004010	Ipa' hipai atona atin apefa' presen naninani fasini hiani Ambal bu'unai Godi nagase'epani. Ea' pindimafi presen inimba ipa' atona atini andeande' datima ma pegatopalopa esis sahin owan. Pimafian na'amba.
60004011	Ami negawalapa basefi, anin a' ninda'if si'i nagawalapa basef Godi atif. Ea' epen nenda' maola negatopalopa anis daindaiasi, anin nendanda'ana banagami amamba God nagaso'anami. Ama epes hiasi sogati maol inimba hiani fasini hi'igalana sondagala sogasa'ma agol Godi ma Jisas Krais atona. Agol lu'wagili goloma banagami mogogala'i hiami ananimi atom dondol lifilafi. Endilisi atis.
60004012	Ipa' Kristen alipipai endilisi, anom gwamba lu'wami mi'i mogatagama ipa', apa' ipa' ina pi'i amamba a' anom daiam endilisi matagamepa ea' pesafel gogololasipa ma amamba, owa'i. Akafimi amamba ipa' pefa'am paloma Krais.
60004013	Ea' ipa' sonondahepa ma pegame' akafimi amamba. Ama anaf agol lu'wagili ananigili goloma mogogala'i ananimi mogataga, nemaf afamba ipa' pendagala endilisi a'owa'.
60004014	I'i anis siti ipa' pilutu banagepama Kraisa si'ipipa basef awafi findiwaifi, dao' andeande' ipa' pendagala. Dei' main, akafimi amamba mihimba'mepa Ambal bu'unai Godi dei' nogala' napaipa.
60004015	Ae' andaiwa' endilisi ma anin epen ipe'ini neha anin epen daian nega' a'a nenda' wal o nenda' waf awafi fafifafi a'a ni'i nepe nilinili' ma maol anis daiasi, owa'i. Ae' andaiwa'ma anin epen ipe'ini nenda' anef waf afambai awafi ma sogaso'an akafimi. Amambai owa', awasim.
60004016	Apa' i'i ipa' pefa' akafimi ma pagataga Kristen, dao'. Ipa' ina ambagof awagofa amamba pendafa'mam, owa'i. Ipa' sonehepa pindanifela Goda pegefa' agol Kraisi.
60004017	Nogota atamba atataga ea' ma dei' God nogawaloga esis mini'ap ananipi ma basef lu'wafi. I'i God nili' nogawaloga apa' mugali', anaf nigi' nowaloga epes isimba sogosambala basef bu'wafi ananifii sope atiasi si'imama? Esis asofa' akafimi lu'wami.
60004018	Si'i basef Godi fagail Baibeli faga'ias fa'i, “I'i ahifima epes bu'wasi sotanimai sogape andeande'ma, dei' epes isimba sogowa' alafugaha Godi soloma isimba sanda' waf awafii anaf sondanda' si'imama? Esis asope awes sofa' akafimi lu'wami.”
60004019	Ea' epes mamahisa sogofa' akafimi ma sagaila okom Godii, isimba sonda'as na'amba. Esis ea' sondape usi'is atis solo ambagof asasigufi fope lagof Godi, anen nanda' epes hiasi sataga sagapani naila basef ananifi datima atapina.
60005001	Ipa' agufipai pigimafi esis Kristeni, ae' a'i esa'ma ukup ipe'ipi ewa' banagaipa. Ae' wapani ae' agiliwai igimafi esis Kristeni. Fowa' ae' alutu agati Krais nogofa' akafimi a' egegawami. Ea' anaf wapani ilutu elomepa ma mugati mogogala'i lu'wami mogatagai. Dei' a'ipipa dindinip na'amba a'i
60005002	ipa' pindimafi amam nematawa God nogasi'ipasi andeande' si'i amom mugumafi sipsipi manda'as. Ea' ipa' ukup pehafel endilisi ma pigimafias si'i okom Godi ma'i penda'as. Ipa' pendanda' maol ananini andeande' datima, ina penda'an ukup pepoma pegefa' otamba atemba, owa'. Opalef ipe'ilifi fendasafel endilisi ma penda' maol Godi.
60005003	Ipa' owa'i pepe si'i epes sogofa' agof lu'wagufi ma pegape dembipai pegetalogofa esis amam nematawa isimba Godi ipa' pigimafiasia, owa'i. Ipa' pendape hilili' andeande'ma esis sitilipa sigaila waf ipe'ifi.
60005004	Ama Dembinai nugumafi amam nematawa si'i sipsip Godi notaga nondawalap alihinama ipa' pegefa' hiahaom bu'wami mogape andeande' lifilafii, agol lu'wagilimi. Amamba ina atiasi awasim higiligalami, owa'. Mogape atapimi.
60005005	Ea' na'amba atin ipa' amam sa'upai awamipai wapani, ipa' pinindifa ipa' pefe' lafela amam amamba agufumi dembami mugumafi ipe'i. Ea' pendefa' waf afamba pinindifa ipa' pendafe' lafela amom sahopepa ipe'imi pendatopalopa atina waf bu'wafi. Dei' main, basef fagail buk Baibeli faga'ias na'amba fa'i “God nowa' alafuga epes isimba sanda' du'waniga ma sagasa'ma agof asasigufi atogof. Apa' anen natopalopa epes isimba sagatalifa agof asasigufi fagafe' lafela anis daiasi ma sagape sa'umbili.”
60005006	Ea' dei' ipa' pindatalifa ukup ipe'ipi pendafe' lafela God pepe lafela banagami ananimi. Ama nemaf mamahefa anen okom muga'iefi fegataga ma nosa'ma agof ipe'igufi noganifelipa.
60005007	Hiahaom nimanimi monda'epa awipai, pese'anam mefe'ma God atona. Dei' main, anen bu'unai banagonai nugumafi ipa' andeande'i.
60005008	Ipa' pimafi alop ipe'ipi solawaipa andeande'. Satan aman aunai bounai ipe'inai anen nandahama si'i mafin lu'unai wandafunai laion nagail alupi. Anen naha nafe' noga nogalef mehipa na'i niti anis epes nohas noga'as.
60005009	Ipa' pihapifana pilutu banagepa ma pewa' alafugahana pigali'amonana. Dei' main, sahin owan ipe'isi sagape itap hiagomai esis sofa' akafimi na'amba atin.
60005010	God anen kofagonama waf afamba hiafi hi'alaf nagatopalopapa dowafafi. Ipa' sisihipama Krais, isimba atis dei' God nofalepa ma pegape mogogala'i banagami ananimi magape dondol lifilafii. Apa' dei' ipa' pame' akafimi nogota bandata. Ama main owa', anen atona nisindi'amonepa petaga be'epa, ea' nowa' banagaepa pilutu banagepa si'i olaf banagafi fogowa' banaga ipati.
60005011	Banagami hiami hi'alam ananimi atom dondol lifilafi.
60005012	Ae' a'ipa owame Sailas nanda'ago basef ifi'i ae'afi bandafi fafe'mago ipa'. Ae' ati anen nanda' maola Krais datimai. Ea' a'ipipago basef amamba endilisimi God nagatopalopapa dowafami. Dei' lutu atapipa ma amamba. Anda' basef ifi'i a'i asa'ma ukup ipe'ipi egewa' banagaipa.
60005013	Esis amam nematawa Kristen sahin owan ipe'isi sagape wambel Babiloni, God nandandepas ea' sagalomipai. Esis sasapa'o dagala basef bu'wafi fafe'mago ipa'. Nogame ae'anai Mak wapani sonahana ma ipa' ea' nasapa'o basefa dagala ananini ma ipa'.
60005014	Ipa' pindahapima atin ukup pindaima peloma ipa' Kristen alipipai hipai atona atin hi'indalepa. Ama penda' waf afamba ukup pigapigailasafi. Ae' a'i God nonda'epa opalef awanelef, ipa' mamahipama pagape sisihipama Kraisi. Ea' ma'uf.
61001001	Ae' Saimon Pita anda' maol Jisas Kraisi, anen nandandepe aposel. Ae' anda'ago basef ifimba ma ipa' amam nematawa pegefa' hapif fasini lu'wani na'amba atin si'i afa' ogofa'ani. Hapif inimba ipa' pefa'ana waf bu'wafi hilili'i Jisas Kraisi, anen God ape'inai nowambelapa mogotanimai.
61001002	God natopalopepa dowaf ea' nanda' opalef ipe'ilifi fape sa'ombel awanelef. Ae' a'i amamba mondape si'ima ipa' ma ufia'w akwamba pegegawa God noloma Jisas Krais Dembinai ape'inai.
61001003	Krais nofalepa ma pefa' banagami mogogala'i ananimi atom pegalomana. Ama banagami God nagaso'anami atom anen naso'apa fe' bu'wani hiahaom amamba fasimi hi'alama mope andeande' mogaila waf Godi. Krais nanda'apa na'amba ma ufia'w akwamba mogogawa anen atona.
61001004	Banagami mogogala'i amamba atom anen naso'apa basef ananimi naga'i endilisi atinami. Basef amamba lu'wami fasimi a'owa'. Basef amamba atom ipa' pataga la'ifipama pegefa' ambal namili ma waf Godi pegalomana. Ama pefa' pefe' pindihi'ama hiahaom amamba awami mataga manda' ukup pegehafel a'owa' ma waf awafii mape itap apa'e manda' epes awasii.
61001005	Ipa' ukup pepoma hiahawes isimba pendanda' maol banagambel endilisi dondo' ma ikwafa pepel ipe'ini piwatania hapif ipe'ini penda' waf bu'wafi atef. Ea' piwatania waf afamba bu'wafi ma pegefa' gawa bu'wani.
61001006	Ea' piwatania gawa inimba ma waf nomonas sondapaipa pimafi alop andeande' datima. Ea' piwatania waf pigimafi alopafi ma waf pigalutu banagepamafi, pegefa' nimanimi. Ea' piwatania waf pigalutu banagepamafi ma penda' waf pegasa'ma agol ananigili.
61001007	Ea' waf afamba hiafi bu'wafi fagali'i piwataniaf feloma waf ukup pindaima atina sahin owanafi. Ea' waf afamba ukup pindaima atinafi piwatania waf bu'wafi pegatopalopa sahin owanafi.
61001008	Ipa' pegawa Jisas Krais dembinai ape'inai anen kofagonama waf afambai hiafi hi'alaf. I'i waf afamba fepe ipa' banagefa fetaga lu'uf a'owa' fikila' pali' panda'afi, gawa inimba ipe'ini ina atiasi nepe dowaf, owa'atin. Atiasi a' netaga nefe' lu'win newalapai waf fasifi hiafi.
61001009	Apa' epen mamahina waf afambai akani, anin ina atiasi niti hiahawes sagape lauguni negawas, owa'atin. Anin si'i naep pagaso'ani ea' okom maso'an God nasa'opana nagakwahomana waf awafi hiafi anin nali' nanda'afi.
61001010	Ea' ipa' penda' waf bu'wafi penda' maol banagambel endilisi pindikila' fowa' pali' panda'ana pagaila basef ifimba fowa' God nofalepa nosahe'epa ma pagape ananipai atipa. Penda'as na'amba ma pegegawa endilisi God nofalepa nosaho'epa ea'. I'i ipa' pelam penda'am atapipa, atiasi ina pewa ma anef waf awafi, owa'atin.
61001011	I'i ipa' pigailam, dao' andeande'ma anaf God nonda' ufia'w kogal alihi'wa pendagala pefe' pigawis anamba anen nagala'ambemagoma nagape atapigin lifilafima. Anen atona nagatopalopapa ma dei' magape andeande'i.
61001012	Endilisi, ipa' pegawa hiahawes isimba ma basef ifimba fagali'i ea' pahapifif banagepa ma basef ifimba endilisifi palutu la'ifipamef. Owa' owa'atin, ae' a'i ata' inda'ipipa atina egasa'ma ukup ipe'ipi ma pendanda'ma basef ifimba.
61001013	Nimaguf hiafi hi'ilif ae' epe namowe elomepa itap apa'e, okom mandanda' a'i i'ipipa timbi tambela egasa'ma ukup ipe'ipi ma basef ifimba.
61001014	Ae' egawa nogota bandata ma atiasi elamona ambal ae'ali ma sehe egaga' si'i Dembinai ape'inai Jisas Krais nigihimba'me ea'.
61001015	Isimba atis dei' a'i enda' maol banagambel dondo' ma ikwafa pepel ae'ani enda' ano'w ufia'wa anif nimaguf hiafi ae' egaga', ipa' ukup pendanda'ma basef ifimba pepe pegegawef.
61001016	Afa' wa'ipipa ea' pegawa banagami Dembinai ape'inai Jisas Kraisi ma anaf notanima nifi'i nogoloma banagami lu'wami. Apa' afa' ina waila anom basef numunefis dowaf epes gawaisi saga'iami wa'ipipa basef ifimba Kraisi, owa'atin. Afa' watolona endilisi nogofa' banagami mogogala'i fasimi Godi ma naep afa'ipi, isimba atis dei' wa'ipipa.
61001017	Afamba afa' wape wagalomana halafuta atamba, wati anen nofa' agol lu'wagili galoma banagami mogogala'i fasimi ma lagol Ahamana Godi. Nemaf afamba anagol malogol ga'i gatagai God nagapoma gafi'mai Jisas ga'i, “Anamba Nogame ae'anai okom magamagailana a'owa'i. Okom ae'ami bo'oma anen.”
61001018	Afa' wape walomana halafuta atamba God nandandepatai bo'wagoma ea' wame' basef ifimba malagol agalemba ga'i gagatagai ilifi.
61001019	Afa' atofa ukup pandanda'ma basef ifimba God naga'iefi wame'ef afamba wagape halafuta atamba. Basef ifimba fewa' banaga basef fowa' amom profet maga'iefi ea' wahapilif banagef wa'i endilisi atis. I'i ipa' peme' basef ifimba amamifi ukup kilikala' pepemef, dao' andeande'. Dei' main, basef ifimba si'i anin nagwapin fagandini nape negegala' akoti. Ea' negala' nape atapin nafi'i nataga a' lala. Ama ondo'w kuhimbitai'wi lagalama'wi kogohafili opalef ipe'ilifi nomon.
61001020	Apa' ipa' ata' pendegawa basef ifimba atapipamef. Ina anona profet atotona naila okom ananimi atom dei' na'i anif basef kofagefa amom profet fowa' manda'ef fagail buk Baibeli, owa'atin.
61001021	Dei' main? Fowa' ina anin epen atitin na'i anif basef mogofa'efa Godi ma okom ananimi atom, owa'atin. Ambal bu'wali Godi atona nasa'mai nomonas amom profeti nasindi'amonam ea' mofa' malagol ananigili ma'i basef ifimba.
61002001	Fowa' anom profet magambaso'ami mataga la'afena esis amam nematawa Israel mambaso'masa basef baso'ami. Dei' na'amba atin atiasi anom amam magambaso'ami mosafel la'afena ipa' wapani ea' mondambaho' mifi'i mombaso'mepa mi'ipipa basef mamimami hiami baso'ami magahambombaga epesi. Dembinai anen fowa' naga' ma natala amom amamba nagatagwahoma waf awafi ma mogape andeande'. Apa' owa', amom mowa'ana alafugah wapani. Atiasi monda'as na'amba atin, owa' kwafalis atis mohambombaga amom atom motaga aom.
61002002	Amom manda'as na'amba atiasi anis amam nematawa hiasi sila waf naninani aunai amamunai. Ea' anis epes daias siti waf awafi amom magambaso'ami manda'afi ea' sosambala basef bu'wafi si'i basef awafi atifa waf bu'wafi endilisifi Godi.
61002003	Amom amamba kowagalami endilisi, isimba atis atiasi monda' basef baso'afi ukup amamipi atip paga'iefi ma mogofa' otamba mais ipe'isi. Apa' fowa' God a' nogawa nandandepa anef nemaf fapomam ea' ma nogawaloga amoma anaf higiligalam lamonam. God nandondomba anom maifah mogalamona amom endilisii ata' mape atapim mohafa amom. Ina ma'oh molola, owa'atin.
61002004	God ina niambali' amom ensel mamahoma fowa' manda' waf awafii, owa'atin. Anen a' nali'amonam miliana wambel awambili hel. Ea' nowa'am sisihim mape atapim anamba akotigima mape masasa nemaf God nogowalogamafi.
61002005	Anen ina niambali' esis amam nematawa fowa'isi sogowa' alafugahanai sape andeande', owa'atin. Anen nanda' embel lu'wami matef mahas afis hi'alas. Anen numafi Noa atotona nagawalipasa basef bu'wafi Godii nofa'ana naloma epes 7-pelais wapani nofa'as sotanimai sape andeande'.
61002006	Ea' nahambombaga epes hiasi sagape walemb bialembi lu'walimbi Sodomi Gomora wapani. Epes isimba walemb ambalembai God nahagon naofagon nif lu'wafi ea' agambeh atembeh hotawa. Anen nagwamasa waf awafi esis sanda'afi nanda'as si'i anol ametala akafimi lu'wami epes mamahisa sogosambala basef ananifii anaf sogofa'ami.
61002007	God natopalopa aman anamba bu'unai Lot numafiana nofa'ana notanimai nape andeande', ina aona lamonana, owa'. Anen okom nimanim endilisima waf awafi so'a waulafi alugufi amom manda'afi, mogosambala basef Godii.
61002008	Aman anamba bu'unai Lot nape la'afisa nalomas dondol name'ama waf awafi amom manda'afi nalomam natelef. Okom ananimi a' nimanim a'owa' ma waf afamba amom mogosambala basef Godii manda'afi.
61002009	Basef ifimba fa'ipapa alihif fa'i Dembinai nugumafi epes bu'wasi sagaila waf ananifii andeande'. Nemaf mamahefa gwamba maim mogatagamas, anen nogawa ea' ma nigili'amasa sogape andeande'ma gwamba amamba. Apa' anen nahapila esis sanda' waf awafii ma nogagwamasa akafimi ma waf awafi esis sanda'afi sope atapis sofe' sotagama nemaf afamba anen nogawalogasafi.
61002010	Basef ifimba endilisi atis fapoma epes mamahisa ukup pegehafema waf alugufi alop atopafi ma ukup pa'i basef Dembinaii saga'i falafifii. Epes isimbai anaf sofa' akafimi lu'wami a'owa'. Amom magambaso'ami manda' du'wanigama magaila ukup amamipi atipi masa'ma agof amamugufi atogof. Amom ina ombal maham kwasakwasala manda' anom ensel awami magape ilifi findiwam, owa'.
61002011	Apa' amom ensel bu'wami banagami endilisi mikila' amom amamba magambaso'ami, amom ina magwas manda' ensel amamba awami findiwam manda' kotimama naep Dembinai, owa'atin.
61002012	Hiahawes amom magambaso'ami owa' mogogawasia, amom ma'i basef awafima isimba. Amom si'i mafis magail alupi ukup owa' pigapaumia magaila alop atop wafipii. Mememi mola mafis isimba ma anis epes sowando'mam sofa'am soham afum higiligalam ea' na'amba atina amom amamba wapani anaf awasim higiligalami.
61002013	Amom manda' waf naninani aunai maso'as akafimi anis epes daias. Ea' anaf God nogwamama mogofa' akafimi wapani. Amom ukup pandanda'ma waf afamba saga' gwa'aisi embel maisafi faloma waf awafi so'a waulafi a sonohas endilisi ma sonda' waf afambai alip. Ea' ma' gwa'aisi maloma ipa', apa' waf awafi amamifi si'i anol ametal aluguli awali la'afena ipa'. Amom mape malomepa mandagalama waf awafi amom manda'afi.
61002014	Dondol naep amamipi petaoma nematawa wanda' waf awafii lifilafi ma monda' waf awafi mogalomawa, amom ina makwaha waf afamba, owa'atin endilisi. Amom maga'i'ipa anis epes daiasa mombemefas sonda' waf awafi. Amom mogawa endilisima waf afamba awafi kowagalasafi ma hiahawes anis epes daiasi. Anaf God nohambombagam endilisi.
61002015	Amom mowa' alafugaha ufia'w usi'i'wi, isimba atis dei' ukup paolam a'owa'. Amom maila waf anona aman Balami, Beor nogamana. Anen okom mohafela nanda' waf awafi ma nogofa' otamba hiambai.
61002016	Owa' neme' basef banagafi fa'ipana dindinipa nogokwaha waf afamba awafi. Basef ifimba donki ananini atin nega na'ipanaef si'i epen naga'i nasopama ufia'wa waf afamba awafi ukup pagahasafi profet anamba na'i nonda'afi.
61002017	Amom amam na'ambaimi si'i waiwa amamba magal mogowalai itapi embel akami. Amom mandahama si'i ilagw fufin lu'unai nufapusam nawalom magafe' atona biana daindai. God nandondomba akot lu'unai endilisi alialina a'owa'i ma anaf amom mogapaogon.
61002018	Amam amamba manda' du'waniga gigal ma'oh dowadowafa basef falafalafifi awafi amamifi. Amom maga'i'ipa anis epes daindaiasa waf ukup pigahafemafi ma so'a waola waf naninani aunai alop atopi. Amom manda' waf afambai ea' mambemefa anis epes ata' dei'aol sataga sa'i sogakwaha waf awafi epes isimba sogololama Godi sanda'afi ea' mambemafas saila amom.
61002019	Amom ma'ipa anis epes ma'i, “I'i ipa' pila basef afa'ifi, dao' ipa' atiasi pepe andeande'ma ina anis maefah sowasi'ipa, owa'. Pepe wahifipa.” Apa' owa' amom magape lafela waf awafi, amamba mawasi'am sisihim. Dei' main, i'i anis maefah sombemefa anin epen, atiasi epen inimba ea' atapin nepe lafela hiahawes isimba sagambemefani.
61002020	I'i epes mamahisa sokwaha waf awafi hiafi itapafi fanda' epes awasii sogogawa Dembinai ape'inai Jisas Krais nowambelapa mogotanimai, ma i'i waf afambai awafi fehekela esis wapani ma fiwasi'as sisihisa, anaf asope atapis na'amba. Sagali' sape awasis sisihisa waf awafi, ata' sape awes kwasakwasala. Apa a'i owa' sagi' sanda' waf awafi wapani, ea' sape sisihis awes endilisi ma waf awasifi.
61002021	I'i esis ina sofa' gawa ma ufia'w akwamba ma owa' sogawa mu'uli bu'wani Godia, ata' sope awasis kwasakwasala. Apa' dei' sowa' alafugahana ea', anaf sope awes endilisi a'owa'.
61002022	Waf afambai fagatagamasi asi'i anif basef endilisifi epes gawaisi saga'iefi faga'i na'amba fa'i, “Nombat totanima tafe' taga' tagago'wami atatimi wapani.” Anif wapani faga'i, “Bol lafe' lasa'of ea' ma main, owa' lotanima lafe' lambani itap walambuf folo'wagalagoma wapani.”
61003001	Ipa' alipipai endilisi, basef ifi'i fagafe'ma bifi anda'ef fagail okwatihi fafe'mago ipa'. Basef ifimba biafif fagali'i faloma ifi'i ase'epaef ipa' ma fegasa'ma nomonas fasisi ipe'isi ma pegegawa basef ifimba.
61003002	Ea' ae' a'i ipa' ata' ukup pendanda' wapani ma basef ifimba fowa' amom profet Godi magawalapafi. Ea' ukup pendanda'ma basef banagafi Dembinaii, nowambelapa mogotanimaii, ipa' ea' pegefa'ana lagof afa' aposel ipe'ifai.
61003003	Ipa' ata' ukup pagawa isimba sindali'. Nimaguf ifi'i fagagi'i anom amam monda'iafipai motaga migi'ma ukup awapi amamipi ma waf amamifi. Ea' monda'iafipa na'amba
61003004	mi'i, “Anen na'i basef endilisifi atif na'i nogafi'i wapanii. Apa' dei' anen ata' nape ani? Nogota fowa' dambadamba bafasapa sagaga'atai hiahaom amamba hiami hi'alam ata' mape atapim na'amba atin si'i fowa' dambadamba itap apa'e pagataga mafi'i mataga dei'.”
61003005	Apa' nomonas amamisi mandaiwa', dei' owa' mogawa hiahawes isimbaia, owa'atin. Amom ina ukup pandanda'ma fowa' gani God na'i atina nanda' itapi otaga sataga sagape, owa'. Anen nanda' itap pandahi' pataga pape la'afena embel.
61003006	Owa' God nanda' embel lu'wami mataga itap maofanap hi'alap mahambombaga epesi hiahaom magape itapi hi'alam.
61003007	Basef Godi ea' ifimba atif dei' fili'ama hiahaom magape ilifi maloma epes saloma hiahaom magape itapi hi'alam dei' ata' mape atapim masasa nif fegandom nemaf afamba God nogawaloga epes isimba sogowa' alafugaha anini ma nonda'as higiligalas.
61003008	Ipa' alipipai endilisi, ipa' owa'i ukup pese'epama anis hiahawes atifisa. Okom Dembinaii na'i nemaf atetef a' si'i afagof hiagufi 1,000-pelaiguf ea' afagof 1,000-pelaiguf fandahama si'i nemaf atetef.
61003009	Dembinai ina nanda' maol lalag atina nogawalapai hiahaom anen okom mandanda' na'i endilisi atisa nonda'ami si'i anis epes ukup pandanda'ma maol sanda'an lalag atin, owa'atin. Anen nandaiwa'ma anin epen atitin higiligalan. Anen okom ma'i epes hiasi hi'ilas sombema nelelemb sondafe'ma anen. Isimba atis dei' anen okom mapoma ipa' dei' nape nasasaipa palomas.
61003010	Apa' nemaf Dembinai nogafi'afii anaf fifi'i si'i epen nanda' wali nagafi'i. Nemaf afamba otaga bendagola mehip ahigililam. Ea' hiahaom amamba hiami magapaunai wapani atiasi ea' fendom fesopamam hi'ilam. Itap apa'e wapani peloma hiahaom hiami sanda'am magape itapi anaf nif fendom fesopamam hi'ilam.
61003011	Endilisi hiahaom amamba anaf higililam hi'ilam na'amba. Apa' ipa' atiasi penda' main? Ipa' pepe pindaila waf usi'ifi bu'wafi hilili'i atef ea' pila waf hiafi Godi.
61003012	Ipa' penda'as na'amba ukup dag pepe pendehafa nemaf lu'wafi Godi, pendanda' maol ananini banagambela pegemaso' nemaf afamba fegataga. Nemaf afamba atef anaf otaga fendena fitai'wana ea' nif lu'wafi a'owa' fendo hiahaom amamba hiami magape otagai hi'ilam motaga mumbul mefe' si'i embel.
61003013	God na'i basef endilisifi atifa nonda' otagai itap dambaisi ma waf usi'ifi atef fegapaogoma. Apa' dei' ea' ukup dag mape mohafa isimba atis.
61003014	Alipipai ae'ipai endilisi, ipa' ukup dag pape pegehafa hiahawes isimbai. Ea' ipa' pendanda' maol banagambel pindimafi ipa' pegape be'epa hilili' andeande'ma waf awafi akepa ma naep Godi, pape opaf atof pegalomana.
61003015	Dembinai ata' nimanis nape nasasa apa' epes hiapai hi'alapa. Ea' dei' ipa' ukup pendapoma basef ifimba anen nowambelapa mogotambili. Isimba na'amba atin si'i basef ifimba hiafi sahomapa Pol apa' ukup pagapagailanai nanda'ef fagafe'ma ipe'i. Anen nanda' basef ifimba ma gawa bu'wami endilisi God nagaso'anani.
61003016	Aho' basef hiafi anen nanda'afi ma nemaf afamba Dembinai nogafi'afii nanda' ifimba atif. Apa' anif basef nanda'ef fagail buki ahifif endilisi ma mogogawa kofagefa. Basef ifimba ahififi, epes isimba gawa akasi ma owa' sugalutu banagesia isimba salalamona basef ifimba faloma anif daif hiafi wapani fagail Baibeli. Ea' esis atis sandahambombaga esisa anaf lamonas hi'igalas.
61003017	Alipipai endilisi, ipa' pegawas ea' hiahawes anaf sigi' sogatagai. Ea' pindumafuma andeande'. Na'amba amam amamba magambaso'ami ma mogosambala mu'uli Godi mohondo'epa pewa ma anef waf awafi.
61003018	Apa' ipa' pape waf afamba Dembinai Jisas Krais nagatopalopapa dowafafi, nowambelapa mogotanimai pegawaf ea'. Ea' pendalutu banagepa ma waf afamba feloma gawa inimba Kraisi pindikila' fowa' pali' pape panda'as. Ae' a'i agol lu'wagili fasigili atogol dei' atapigil gopomana gofe' anaf owagama wapani. Endilisi.
62001001	Afa' wanda' basef ifimba ma anona aman agilinama Basef, anen nagaso'apa ambal namili lagapaipai. Aman anamba fowa' gani dambadamba nagapani. Afa' wame' basef ananifi ea', watolona naep afa'ipi wahapilana lagof afa'igufi.
62001002	Ambal alamba namili lataga ea' afa' watolol naep afa'ipi. Isimba atis dei' afa' wawalipipa ma ambal alamba lagape dondol lifilafii. Ambal alamba fowa' lape laloma Ahamapa ea' dei' lataga alihigima watolol.
62001003	Hiahaom amamba afa' watolom wagame'ami dei' wa'ipipam ipa' wapani ma pegape nembel atotombel pegalomafa. Afa' wape wambota atota waloma Ahamapa nagaloma Nogamana ananinai Jisas Krais.
62001004	Afa' wanda' basef ifimba ma atiasi dagala ape'ini negataga lu'win si'ina apa'.
62001005	Basef ifimba afa' wame'anamef na'amba. God anen nogogala' afitinai. Ina anota akot tailana kwasakwasala, owa'atin endilisi.
62001006	I'i apa' mi'i mape nembel atotombel malomana, ama apa' ata' mape manda' waf awafi si'i magape akot atotai, apa' mambaso'ma apa' atepa ma basef ape'ifi faloma fe' ape'ini.
62001007	Anen nogogala' afitinai. I'i mope mogala' si'i anen waf awafi akapa, ea' mope nembel atembel moloma sahin owan hiasi. Ea' esimbel Jisasi Nogamana Godi basa'opa waf awafi ape'ifi hiafi hi'alaf, ea' mataga be'epa.
62001008	I'i apa' mi'i waf awafi akapa, apa' mambaso'ma apa' atepa ea' basef endilisifi ina fapaepa, owa'atin.
62001009	I'i apa' mowalapa waf awafi ape'ifi alihif, atiasi anen nokwahomapa waf hiafi awafi ape'ifi okom maso'anafa nosa'opapa mogataga be'epa hilili'. Basef fowa' nagala' lapafi ea' nilif nonda' waf usi'ifi datima.
62001010	I'i apa' mi'i, “Apa' owa' monda' waf awafia”, apa' mofala God ma'i anen aman naga'i basef baso'afii. Ea' basef ananifi ina fape opalef ape'ilifi, owa'atin.
62002001	Ipa' alipipai ae'ipai, ae' okom maimailipa, anda' basef ifimba fafe'mago ipa' ma ina penda' waf awafi, owa'i. Apa' i'i anin epen nenda' waf awafi, anin anona nogatopalopani nape. Anen Jisas Krais bo'ona hilili'i. Anen nohali' Ahamana ma nogakwahoman waf awafi epen inimba okom moso'anaf.
62002002	Anen atona nahagofa okom numbutinai Godi naga' nakwaha waf awafi ape'ifi. Apa' ina nakwaha waf awafi ape'ifi atef, owa'. Anen nakwaha waf awafi ma epes hiasi itapasi okom maso'anaf.
62002003	I'i apa' mila basef Godi banagafi, apa' mogawana endilisi.
62002004	Epen ami ni'i, “Ae' egawa God andeande'”, ama anin owa' nila basef Godia, anin nagambaso'ami. Ea' basef endilisifi ina fape opaf ananifi, owa'.
62002005	Apa' epen ami nila basef ananifi, anin okom pelele' si'im maila God endilisi. Apa' magawa apa' mape sisihipama God na'amba.
62002006	Epen ami ni'i, “Ae' ape sisihiwi ma God”, fe' ananini nendataga usi'in si'i fe' Jisas Kraisi.
62002007	Alipipai ae'ipai, ae' okom maimailipa. Dei' ae' anda' basef ifimba fafe'mago ipa', ina anin mu'uli dambaini, owa'atin. Ae' a'ipipa mu'uli inimba atin fowa'ini, fowa' dambadamba pegegawani. Mu'uli inimba basef ipa' pagame' ea'i.
62002008	Apa' basef banagafi ma mu'uli inimba dei' anda'ef fagafe'mago ipe'i, ifimba dambaifi. Ea' fataga alihifa Krais nagi'mif dei' ipa' wapani pagi'mif. Dei' main, akot dei' ta'i pele'etata ea' mogogala'i endilisimi mataga mape ea'.
62002009	Epen ami ni'i, “Ae' ape mogogala'i,” ama anin opaf aofa sahin owan ananisi, epen inimba ata' nape akot atapin.
62002010	Epen ami okom magamagaila esis sahin owani, anin nagape mogogala'ii. Ea' epen inimba ina ata' anef waf awafi fapain fanda'an newa, owa'atin.
62002011	Apa' epen ami opaf awasifa sahin owan ananisi ni'i bousi, epen inimba ata' nape akot ea' nafe' akot atona nasopama naep ananipi. Ea' ina nati ufia'w negawa'w, owa'atin.
62002012	Ipa' awasi ae'ipai, God nakwaha waf awafi ipe'ifi hi'alafa agol Kraisi okom maso'anaf. Isimba atis dei' anda' basef ifimba fafe'mago ipa'.
62002013	Ipa' ahape, apegawa aman anamba andeande' fowa' dambadamba nape atapina. Ea' dei' anda' basef ifimba fafe'mago ipa'. Ipa' amam sa'upai, ipa' patofa wandafa aman aunai pikila'ana. Isimba atis dei' anda' basef ifimba fafe'mago ipa'.
62002014	Ipa' awasi, apegawa Ahamapa andeande'. Ea' dei' anda' basef ifimba fafe'mepago. Ipa' ahape apegawa aman anamba fowa' dambadamba nape nafi'i nafi'i atapina nape. Isimba atis dei' anda' basef ifimba fafe'mepago. Ea' ipa' amam sa'upai, ipa' banagipai ma penda' waf bu'wafi. Ea' basef Godi fagape nomon opalef ipe'ilifi dei' patofa wandafa aman aunai pikila'ana. Ea' dei' anda'ago basef ifimba ma ipa'.
62002015	Ipa' ina a' ukup pipila waf itapafi o anis hiahawes awasisi sagape itapi, owa'i. I'i ipa' ukup pigapigaila waf itapafi, ipa' ina ukup paipaila Ahamapa, owa'atin.
62002016	Apa' mogawa epes saloma hiahaom hiami magape itapi amamba na'amba. Hiahaom amamba opalef apimi mogohafemami maloma epes saloma hiahaom amamba epes satolom nelelemb kowagalamami maloma hiahaom amamba esis gagatomami ma anis satilis sagasa'ma agof lu'wagofasami, hiahaom amamba ina mafi'i Ahamapa, owa'atin. Amamba mataga itap apa'e.
62002017	Waf itapafi feloma hiahaom hiami epes ukup pigahafemami owagama a' higililam, apa' epen mamahina nigaila basefa okom Godi, epen inimba a' nepe lifilafi dondol.
62002018	Ipa' alipipai ae'ipai ae' okom magamagailipai, dei' nemaf fa'i a' hi'ilaf. Fowa' ipa' pame' basefa bounai Kraisi na'i nogataga. Apa' dei' bousi ananisi hiasi asataga ea'. Ea' apa' mogawa dei' nogota ta'i ahi'ilata.
62002019	Epes isimba sakwaha apa' ea'. Fowa' epes isimba ina a' ape'isi si'isi, owa'. I'i ape'isi si'isiai, esis asope solomapa atapis. Apa' owa', owa'atin. Esis asakwahepa ea'. Isimba atis dei' apa' mogawas andeande', epes isimba hiasi owa' mini'ap ape'ipia.
62002020	Apa' ipa', Krais nase'epa Ambal bu'unai Godi ea'. Dei' ipa' hipai pegawa basef endilisifi ea'.
62002021	Ipa' ina pelelama basef ifimba endilisifi ma dei' enda'mepago basef ifimbai, owa'. Ipa' apegawef. Ea' pegawa basef baso'afi ina fawalapa basef ifimba endilisifi, owa'atin. Isimba atis dei' anda'ago basef ifimba ma ipa'.
62002022	Aman nagambaso'masi anen ami? Anen aman anamba nambaso'mas naga'i Jisas ina Krais, God nasapa'ana nagafi'ii, owa'. Aman anamba bounai Kraisi. Anen nowa' alafugama Ahamapa naloma Nogamana wapani.
62002023	Epen ami negewa' alafuga ma Nogamanai, anen newa' alafugama Ahamana wapani. Ea' epen mamahina nagaso' opafa Nogamanai, Ahamapa nape nomona okom ananimi.
62002024	Basef ifimba fowa' dambadamba ipa' pagame'afi, ifimba hapilaef ukup ipe'ipi sisihif. I'i ipa' pihapila basef ifimba pali' pagame'afi ukup ipe'ipi sisihif, bola pepe sisihipama Nogamana noloma Ahamana mope atapim molomepa.
62002025	Krais ana'ipapa basef endilisifi banagafi, anen atiasi noso'apa ambal namili mope andeande' lifilafi.
62002026	Ae' anda' basef ifimba fafe'mago ipa' awalapa wafa epes isimbai sa'i sogambaso'mipai.
62002027	Apa' ipa', Krais nase'epa Spirit Ambal ananinai. Ea' Ambal ananinai nape nalomepa ukup ipe'imi nomon. Isimba atis dei' ipa' ina gawa akepa ma anin epen negawalipipa, owa'atin. Spirit Ambal Kraisi nawalipapa ma hiahawes hiasi ina nambaso'mapa, owa'. Dei' ipa' hapifa Krais pepe sisihipama anen.
62002028	Aho', ipa' awasi ae'ipai, ae' okom maimailipa a'i pendape sisihipama anen ama anaf notaga nondawalap, apa' ina ambagof awagof, owa'. Apa' mulutu banagepa ma naep ananipi.
62002029	Ipa' pegawa Krais anen bu'unai hilili' endilisi. Ea' pegawa anif basef wapani, epes mamahisa sagaila waf bu'wafi hilili'i, esis awasi Godi.
62003001	Awasi! Ahamapa God okom maimailapa a'owa'. Ea' anen nofalapa awasi ananipai. Endilisi atis, apa' awasi ananipai atepa. Isimba sandaiwa'ma Godi sagape itap apa'i, esis ina sogawa God, owa'atin. Isimba atis dei' esis ina sogawa apa' wapani.
62003002	Ipa' alipipai, ae' okom maimailipa. Dei' apa' mape awasi Godi. Apa' anaf mope mi'imama, isimba atis apa' ina dei' mogawas, ata' owa'. Apa' owa', owa'atin. Apa' a' mogawa, anafa Krais nogataga alihina, nemaf afamba, dao' a' motolona endilisi ea' motaga mope si'i anen nagape.
62003003	Epes mamahisa sape sagahafa anen nogafi'ii esis sape sandondomba opalef asasilifi lifilafi ma sogape bo'wes hilili' si'i Krais nagape.
62003004	Epen ami nanda' waf awafii, anin negesambala mu'uli Godi. Dei' main, waf awafi atef afamba esis satopa' mu'uli inimba.
62003005	Ipa' pegawa Krais nataga ma nogakwaha waf awafi ape'ifi hi'igalaf. Anen ina nanda' anef waf awafi, owa'atin.
62003006	Ea epen ami nape sisihin nagaloma anini, inimba ina ata' nape naila waf awafi, owa'. I'i epen mamahina nigaila waf awafii, okom ananimi ina a' nati Krais negawana, owa'atin.
62003007	Ipa' alipipai ae'ipai, solawaipa andeande'! Na'amba anin epen a' nembaso'mepa. Epen ami nenda' waf usi'ifii, anin nape hilili' si'i Krais nagape.
62003008	Satan nanda' waf awafi fowa' dambadamba nafi'i nafi'i dei' ata' nape atapina. Ea' i'i epen mamahina nenda' waf awafi atapin negapomafi, anin epen Satani. Nogamana Godi nafi'i nataga nandawalapa main? Ma nogahambombaga maol Satani.
62003009	Epen ami nagape awani Godi, anin ina nape nanda' waf awafi atapin, owa'atin. Dei' main, okom Godi a' nape opaf ananifi ea' anin a' awani Godi. Ea' anin ina la'ifina ata' nenda' waf awafi atapin, owa'atin.
62003010	I'i apa' mi'i mogawa epen mamahina, nogamana Satani a mamahina Godi, apa' mogogawas na'amba. Epen ami owa' nenda' waf usi'ifia ma owa' okom mogamogaila alipisi ananisia, anin ina epen Godi, owa'atin.
62003011	Basef fowa' dambadamba ipa' pagame'afi ifimba. Apa' a' ukup pindaila esis sahin owan endilisi.
62003012	Apa' ina a' mila waf Kaini, hapaifi. Kain wambota aman aunai Satani ea' naha owamana Abel naga'. Dei' maina nahana nagaga'? Anen kowalana ma maol bu'wani owamana nanda'ani dei' nahana naga'. Apa' maol ananini awasini atin.
62003013	Ipa' sahin owan ae'ipai, i'i esis sagape itapi sogowa' alafugaha Godi sindaiwa'mepa, ipa' ina a' gogolagalasipa, owa'i.
62003014	Apa' ukup pagapagaila esis sahin owani, isimba apa' mogawas dei' a' makwahef ea' waf afamba ga'ifi ea' mataga mofa' ambal namili. Dei' main? Apa' ukup paipaila esis sahin owan endilisi. Epen ami owa' okom mogamogaila anin sahin owania, anin ata' nape atapina waf ga'ifi.
62003015	Epen ami okom numbutima sahin owan ananisi, anin si'i naha anis amam nematawa sagaga'i. Ea' ipa' pegawa epen naha anis sagaga'i, anin ina dei' a' nefa' ambal namili lapaina negape andeande' lifilafi, ata' owa'atin.
62003016	Waf afamba apa' ukup pigapigaila anis daiasafi mogogawaf na'amba. Krais nakwaha ambal ananili ma nagatopalopapa. Isimba atis apa' wapani a' mondokwaha ambagof ape'imi ma mogatopalopa sahin owan ape'isi.
62003017	I'i anin epen hiahaom hiamini ma nigati sahin owan hiahaom akani ma anin owa' okom mimila sahin owana, epen inimba ina okom maimaila God, owa'atin. Dei' maina epen inimba naga'i, “Okom ae'ami magamagaila God”? Owa'atin, anin nambaso'am.
62003018	O, alipipai ae'ipai, apa' ina a' ukup paipaila esis alipisi ma muga'ipasa basefa malogof atogof wafigufi, owa'atin. Apa' ukup pindapindaila esis endilisi a' motopalopas monda' waf bu'wafi endilisifi mihimba'masaf.
62003019	I'i apa' monda' waf afambai ma ukup pipila sahin owan ape'isi, apa' mogawa maila basef endilisifi. Waf afamba fanda' opalef ape'ilifi awanelefa mogape banagepa ma naep Godi.
62003020	I'i malogof fagape opalef nomoni fi'ipapa fi'i apa' manda' waf awafii, God dembinai a' nikila' ukup ape'ipi ea' nagawa hiahaom hiami.
62003021	Alipipai ae'ipai, ae' okom maimailipa. I'i malogof fagape opalef nomoni owa' fowalapa anef waf awafi fi'ipapaia, dao' mefe'ma God opalef ape'ilifi awanelef mope banagepa.
62003022	I'i apa' mi'i mondabeten mogahali'ana ma anis hiahawes, anen nogaso'apasi. Dei' main, apa' maila okom ananimi ea' manda' hiahawes anen sonahana ma apa' monda'asi.
62003023	Basef banagafi Godi fa'i na'amba fa'i apa' mondahapifa agol nogamanai Jisas Krais ea' ukup ape'ipi pindapindaima atin si'i anen naga'ipapa dindinip.
62003024	Epen mamahina nigaila basef Godi banagafi, anin nepe sisihin neloma God ea' God nope sisihina noloman. Anen a' naso'apa Spirit Ambal bu'unai ananinai ea' dei' mogawa God nape sisihina nalomapa.
62004001	Alipipai ae'ipai, amom profet magambaso'ami mafe'agon anamba itap hiagoma. Ipa' ina pihapifa epes isimba hiasi saga'i, “Ae' Ambal bu'wali Godi nagapauwai.” Owa'. Ipa' ata' pegwamba ambagof amamba hiami pendendomam ama pegegawa amom mataga mafi'i Spirit Ambal Godi a'a owa'.
62004002	Ipa' pegegawa Ambal Godi na'amba. Epen mamahina ni'i, “Endilisi, Jisas Krais nafi'i nataga epen endilisinai”, epen inimba Ambal Godi napain opaf ananifi.
62004003	Apa' epen ami owa' niga'ias na'ambai ma Kraisia, Ambal Godi ina nape anin, owa'atin. Ambal nagape epen inimbai anen bounai Kraisi. Fowa' pagame' basefa Spirit ambal bounai Kraisi nogafi'i, dei' a' nafi'i nape ea' itap apa'e.
62004004	Ipa' alipipai ae'ipai, ipa' epes Godi ea' panda' wandaf paloma amom profet awami magambaso'ami pikila'am. Dei' main, Ambal Godi nagape nomon opalef ipe'ilif anen banagonai nikila' aman aunai nagape itap apa'ii.
62004005	Epes isimba sagaila waf itapafii saga'i basef itapafi atifii, epes itapasi sahapifas. Dei' main, esis isimba itapasi atis.
62004006	Apa' apa', epes Godi. Epen mamahina negegawa Godi, anin neme' basef ape'ifi. Apa' epen ami owa' epen Godia, inimba ina name' basef ape'ifi, owa'atin. Ea' isimba atis dei' ametal inimba nihimba'mapa ma mogogawa epes isimba. I'i Ambal Godi endilisinai nupais, aseme' basef ape'ifi. Apa' i'i ambal nagambaso'ami nupais, ina seme' apa', owa'.
62004007	Ipa' ae' okom magamagailipai, apa' atepa a' ukup pindaima atin. Dei' main, waf afambai fafi'i God. Epen ami okom magamagaila sahin owani, anin awani Godi ea' dei' negawa God a' naila basef ananifi.
62004008	Epen ami owa' okom mogamogaila sahin owania, anin ina negawa God, owa'. Dei' main, God okom magamagaila epes hiasii.
62004009	God a' nihimba'mapa anen okom maimailapa na'amba. Anen nasapa' Nogamana ananinai atotona nafi'i itap apa'e ma apa' mogofa' ambal namili ma anen.
62004010	Basef kofagefa ma God okom magamagaila ape'i ifimba. Apa' ina mali' ukup paipailana, owa'atin. Anen nali' okom maimailapa ea' nasapa' Nogamana ananinai nafi'i ma nanda' okom numbutimi Godi maga' nakwaha waf awafi ape'ifi okom magaso'anaf.
62004011	Ipa' alipipai, waf afamba atef fihimba'mapa God okom maimailapa a'owa'. Ea' apa' wapani ukup pindaima atin endilisi.
62004012	Ina anin epen nati God, owa'atin. I'i apa' atepa ukup pindaima atin, God nope sisihina ma apa' ea' okom ananimi magamagaila ape'i atiasi mope molomapa opalef ape'ilifi nomona monda'as na'amba atin ukup pindaima.
62004013	Dei' apa' mogawa ea' mape sisihipa maloma God ea' nape nalomapa. Dei' main? Anen naso'apa Ambal ananinai nape nalomapa.
62004014	Ea' apa' mogawa Ahamapa nasapa' Nogamana ananinai ma nowambilai epes hiasi sagape itapi nokwahomas waf awafi sogotanimai ma anen. Apa' mati hiahawes isimba ma anen nowambilai epes sogotanimai ma'ipasas.
62004015	Epen ami negawalapa basef alihigima niga'i, “Endilisi, Jisas anen Nogamana Godi”, God a' nope sisihina noloman, anin wapani nape sisihina anen.
62004016	Isimba atis dei' apa' mogawa mahapifa God anen okom maimailapa a'owa'. God anen kofagonama okom magamagaila epes hiasii. Epen ami nape okom maimaila God naloma epes hiasi atapin, anin nape sisihin naloma God ea' anen nape sisihina naloman.
62004017	Waf ukup pigapigaila esis Kristen alipisi a'owa', afambai fataga be'ef endilisi ma apa' ina a' mondafa'ma nemaf afamba lu'wafi ma God nogowalogapa, owa'atin. Dei' main, anen napaipa nomon, ea' mape itap apa'e si'i Krais nagape. Apa' ina ombal mahapa ma nemaf afamba, owa'atin.
62004018	God okom maimailapa, apa' wapani ukup paipailana. Ea' ina ombal mahapa, owa'atin. I'i waf afambai fetaga be'ef endilisi ma apa', afamba ea' fatofa waf ombal magahapamafi fewala hi'alaf. Dei' main, kofagema ombal magahas, ombal mahasa hiahaom akafimi anaf God nowalogasa waf awafi nogaso'asami. Epen mamahina ombal mogahani, waf okom mogomogaila God ina fataga be'ef endilisi ma anin, ata' owa'atin.
62004019	God nali' okom maimailapa a'owa'. Isimba atis dei' apa' ukup paipaila anen naloma epes hiasi wapani.
62004020	I'i anis epes si'i, “Apa' ukup paipaila God,” ama i'i esis ukup wandafuma Kristen alipisi, epes isimba sagambaso'ami. Dei' main? Ina anin epen atitin a' nati God, owa'. Epen ami nati alipini ananini ma owa' okom mogomogailania, epen inimba ina la'ifina okom mogaila God owa' nogatolona naepia, owa'atin.
62004021	Basef ifimba Krais naga'ipapaef dindinipi ifimba. Epen ami okom magamagaila Godi, epen inimba okom mondaila sahin owan ananisi wapani.
62005001	Epen mamahina nagahapifa Jisas anen Krais God nasapa'ana nagafi'ii, epen inimba awani Godi. Ea' epes mamahisa ukup pagapagaila ahamas atotonai, esis ukup paipaila awasi ananisi wapani.
62005002	I'i apa' ukup pipila God mila basef banagafi ananifi, atiasi waf afambai apa' mogawa ukup paipaila awasi ananisi wapani.
62005003	Waf kofagefa ma apa' ukup pigapigaila Godafi afamba. Apa' mondaila basef lo banagafi ananifi, ina ahifif a'owa', owa'atin.
62005004	Dei' main, awasi mamahisa Godi isimba la'ifis sagatalogofa waf itapafii. Apa' mahapifa God dei' waf afambai apa' mikila' wandaf matalogofa waf itapafi awafi.
62005005	Epen ami nikila' wandafa waf awafi ea' natalogofa waf itapafi? Epen nagahapifa Jisas naga'i anen Nogamana Godii, anin atin nikila'af.
62005006	Jisas Krais ma'una aman anamba a' nafi'i. Ea' anen nofa' baptaisa embel, ama main sahana naga' esimbel ananimbeli balo. Anen ina nafi'i ma waf embeli atef, owa'. Anen nafi'i ma waf embeli esimbel endilisifi. Ambal bu'unai Godi kofagonama waf endilisifi hi'alaf. Ea' Ambal anamba nawalipasa basef ifimba ma Krais endilisifi.
62005007	-
62005008	Spirit Ambal Godi naloma embel esimbel isimba wanifis sawalapa basef kofagefa atifif.
62005009	Apa' mahapifa basef epes sagawalipasafi. Apa' basef God nagawalipapafi banagef fikila' basef epesi. Dei' main, basef ifimba fa'i Nogamana ananinai.
62005010	Ea' epen ami nagahapifa Nogamana Godi, basef ifimba endilisifi fape nomon okom ananimi. Apa' epen ami owa' nigahapifa Godia, epen inimba na'i God aman nagambaso'ami. Dei' main, epen inimba ina nahapifa basef ifimba God naga'ifa Nogamana ananinai, owa'.
62005011	Ea' basef ifimba endilisifi na'amba. God a' naso'apa ambal namili ma mogape andeande' lifilafi dondol. Ambal namili alamba anen naso'apala Nogamana ananinai atona.
62005012	Epen ami negape sisihina negaloma Nogamanai, inimba dei' nefa' ambal namili. Apa' ami owa' nepe sisihina Nogamana Godia, inimba ina nefa' ambal namili ma negape andeande' lifilafi, owa'atin.
62005013	Ae' anda' basef fafe'mago ipa' pagahipifa agol Nogamana Godi. Anda'efa ipa' pegegawa dei' apefa' ambal namili pape andeande'.
62005014	Apa' mogawa, i'i apa' mila okom Godi atom mondabetena hiahawes mamahisa hiasi, anen atiasi nogame' beten ape'inii. Ea' nemaf mamahefa mefe' felefele'ma anen mondabeten, ina ombal mohapa ma anen, owa'. Ukup ape'ipi pepe banagepa.
62005015	Apa' mogawa anen nagame' betena hiahawes mamahisa dei magahali'anamasi. Ea' mogawa dei' a' mape si'i mogofa' hiahawes isimba ea'i.
62005016	-
62005017	Waf hiafi hi'alaf owa' usi'ifia afamba waf awafi. Epes sanda' waf awafii sawala basef Godi banagafi. Apa' waf hiafi awafi ina fenda' epes sogaga' lamonasi, owa'. I'i anin epen niti anin sahin owan ananini nenda' anef waf awafi owa' fenda' epen inimba nega' higililana, epen inimba nanda' waf afambai a' nendanda' betena Goda, nogaso'an ambal namili. Endilisi, anef waf atetef awafi fanda' epes sogaga' lamonasi. Ae' ina a'ipipa ma pendabetena epes sanda' waf afambai, owa'.
62005018	Apa' mogawa epes mamahisa sagape awasi Godi, esis ina sape sanda' waf awafi atapis, owa'atin. Dei' main, nogamana Godi numafias andeande'ma banagami ananimi ma aman aunai ina nohambombagas, owa'atin.
62005019	Apa' mogawa apa' awasi Godi, apa' isimba owa' awasi Godia sape lafela aman aunai Satan dembinai asasinai.
62005020	Apa' mogawa Nogamana Godi nafi'i ma noso'apa gawa ma mogogawa anen God endilisinai. Apa' mape sisihipa ma anen endilisinai naloma Nogamana ananinai Jisas Krais. God anamba endilisinai anen kofagonama ambal namili mogape andeande' lifilafii.
62005021	Awasi ae'ipai, ipa' pewa' alafugaha god baso'amunai ea' pendape banagepa.
63001001	Ae' agiliwai igimafi esis Kristeni anda' basef fafe'mago ina', nemata'w God nandandepenai naloma awasi ine'isi. Ae' okom maimaila ipa' endilisi a'owa'. Ina ae' atowe okom maimailipa, owa'atin. Amam nematawa hiasi sogogawa basef endilisifii, esis wapani ukup paipailipa.
63001002	Dei' main, basef endilisifi fagape ukup ape'ipii ifimba atiasi fepe sisihifa apa' lifilafi dondol.
63001003	Ahamapa God noloma Jisas Krais Nogamana ananinai atiasi muti uwahipipa motopalopapa dowaf mowa' banagapa monda' opalef ape'ilifi awanelef. Amom biam atiasi monda'apa na'amba moloma waf endilisifi feloma waf ukup pagapagaila sahin owanasafi.
63001004	Ae' andagala a'owa' ma egegawa anis awasi ine'isi sagaila basef bu'wafi endilisifi si'i Ahamapa naga'ipapa dindinipa mogailif.
63001005	Ea' dei' a'ipa ina' nemata'w na'amba. Apa' hiapai a' ukup pindaima atin pendaloma sahin owan. Ae' ina a'ipina anif basef banagafi dambaifi, owa'atin. A'ipina basef ifimba atif fowa' gani apa' mogawef magahapilafi.
63001006	Basef kofagefa ma apa' ukup pigapigaila sahin owani ifimba. Apa' mope mundaila basef ifimba Godi banagafi atapif. Basef ifimba si'i fowa' dambadamba pagame'ef. Ipa' a' ukup pindaima atin peloma sahin owan.
63001007	Anis epes sagambaso'ami safe' ganigani itap hiagoma. Esis ina sawalipasa Jisas Krais sa'i nogamana Godi a' nataga aman nogofa' alop epeni, owa'atin. Esis sagambaso'ami, isimba bousi Kraisi.
63001008	Ipa' a' solawaipa andeande'ma pegefa' hiahaom fasimi amamba panda' maol pa'i pegefa'ami. Na'amba ipa' anaf ina pefa' amamba, owa'atin. Andeande'ma pegefa'am si'im.
63001009	Epen ami nakwaha basef Kraisi ma nimbisila' nefe' nila anif basef daif, God ina nape opaf epen inimbai, owa'atin. Epen ami banagen nihapila basef Kraisi sisihif atapifi, dei' Ahamana naloma Nogamana wapani mape sisihim moloma epen inimba nomon okom.
63001010	Epen mamahina nifi'mai ipa' ma ina nefa'ai basef ifimba Kraisi, ipa' ina petopalopa epen inimba pi'ipan nefe' nelomepa niwis ifagw ipe'igwi, owa'i. Ina pinifelin pi'ipan penda'man “Nemaf bu'wafi” anin, hapaini.
63001011	Epen mamahina niganifela epen inimbai atiasi a' neloman okom atotom netopalopan nenda' waf awafi anin nanda'afi.
63001012	Ae' a'i i'ipipa anif basef hiafi wapani, apa' ae' ina enda'ef fil pepa, andaiwa'. A'i efo'o itilipa i'i elomepa ma apa' mondatimama mondagala andeande'.
63001013	God a' nandandepa owamena ine'ikwi nosaho'akw ea' anani'wi ato'w. Ea' awasi owaminai sanda'menago nemaf bu'wafi ina'. Ea' ma'uf.
64001001	Ae' agiliwai igimafi esis Kristeni anda' anif basef fafe'mago ina' alipinai Gaius. Ae' okom maimailina endilisi a'owa'.
64001002	Ina' alipinai, andabetena Goda hiahawes hiasi ina' nanda'asi sogataga bo'wes andeande'ma aowas akana negape andeande' si'i ambal ine'ili lagape andeande'.
64001003	Fowa' ae' ame' basefa anom alipumi mafi'i matagame ma'ipi waf ine'ifi ma'i ina' naila basef endilisifi datima. Ame' basef ifimba andagalamena a'owa'.
64001004	Ae' sonahe a'owa' ma awasi sagaila basef endilisifi. Apa' ae' ina sonahe ma anis hiahawes daias sikila' sonagahema isimba, owa'atin.
64001005	Alipinai ae' okom magamagailinai, maol hiani ina' nanda'ani ma nagatopalopa amom sahin owani, inimba ina' nanda'an datima endilisi. Amom ina nati nogohnaepima negawam, owa'. Apa' ina' natolom numafiam atin.
64001006	Amom hiami ma'ipa esis Kristen sagape na'ai ma okom ine'imi maimailam negatopalopam. Ae' ahali'ina ma negatopalopama gwa'aisi otamba mais mofa'as atin mogafe' anagon monda' maol Godi si'i okom ananimi maga'i.
64001007	Dei' main, amom mafe' manda' maola agol Kraisi, apa' ina mofa' gwa'aisi maisa esis isimba sogololama Godi, owa'.
64001008	Isimba atis apa' a' mondatopalopama gwa'aisi maisa monda' maola basef endilisifi Kraisi mogalomam.
64001009	Ae' anda' anif basef fafe'mago esis Kristen, apa' Diotrefes anen a' okom ma'ima'i a'owa' ma nogape dembinai nigali'i. Anen ina naila basef ae'afi, owa'atin.
64001010	Nemaf mamahefa ae' i'i egafe'mago ina', ae' ewalapa basefa waf hiafi afamba anen nanda'afi. Anen nambaso'mas na'i basef fafifafi awafi findiwaefa ae'. Apa' ina nanda' waf afamba atef, owa'atin. Nanda' anef wapani na'amba. Nowa' alafugama amom sahin owan magawalipasa basef Godi ma'i mogafi'mai anini. Ea' anef wapani na'amba. Nasopama anis Kristen daias sa'i sogatopalopa amom amambai nelefatas safe' sape ando' ma sios.
64001011	Ina' alipinai, owa'i nila waf awafia, hapaifi. Nindaila bu'wafi atef. Epen ami nanda' waf bu'wafi, anin epen Godi. Apa' ami nanda' waf awafii, anin ina negawa God, owa'atin.
64001012	Epes hiasi sagasa'ma agol Demitriusi. Waf ananifi endilisifi fihimba'mapa anen aman bu'unai. Ae' wapani a'i anen bu'unai ea' ina' negawa basef ae'afi endilisifi.
64001013	Ae' a'i i'ipina basef hiafi hi'ilif, apa' ae' andaiwa'ma enda' pen enda'ef fil pepa fegafe'mago ina', owa'.
64001014	Ae' okom ma'i atiasi efo'o itilina, dao afa' biafa ondatima wi'i basef ifimba.
64001015	Ae' a'i opaf ine'ifi fope awanef nepe andeande'. Alipisi ine'isi sagape na'a'e sanda'menago dagala sandagalamago ina'. Ina' da'masago dagala ae'ani wapani nefe'mago esis sagape wambel ine'imbili atona atin. Ea' ma'uf.
65001001	Ae' Jut anda' maol agape lafela Jisas Kraisi, ae' owama Jemsi. Ae' anda' basef ifimba fafe'mago ipa' amam nematawa God nandandepepa ea'i. Fafe'mago ipa' ahamapa God okom magamagailipai, ipa' Jisas Krais atona nagala'ambemapai.
65001002	Ae' a'i God nonda'epa pepe si'ipama uwahipimi ananimi ea' opalef awanelefa pegegawa okom ananimi magamagailapafi pilam.
65001003	Alipipai endilisi, ae' okom mandanda' a'owa' a'i ata' enda' anif basefa God nowambilai apa' hiapai hi'alapa nofa'apa mutanimai magape andeande'. Apa' owa', dei' a'i ata' enda' anif basef daif i'ipipago esa'ma ukup ipe'ipi ma penda' maol banagambel pimafiago basef endilisifi Kraisi apa' magahapilafi. Ama pegahagasa boumi amamba magatalogofa basef ifimba Kraisi. Hapif inimba God a' naso'apan apa' hiapai amam nematawa ananipai nemaf afamba atetef ea' atapin nape.
65001004	Dei' main, anom amam mandambaho' mawisi la'afena apa' Kristen. Fowa' gani basef fagail Buk Baibeli fa'i amam amamba ea' ma mogatagama basef lu'wafi Godi ma nowalogama kota higiligalam. Amom mowa' alafugaha God a' maha'ofa basef bu'wafi anen nagatopalopapaef dowafi ea' ma'ipas anif daifa mogowa' banaga waf naninani ukup pegehafela waf awafi so'a waulafi.
65001005	Endilisi atis, ipa' pegawa basef ifimba fowa'ifi fagail Baibeli. Apa' owa' dei' ae' a'i esa'ma ukup ipe'ipi ma pegegawef wapani. Basef ifimba fagape na'amba. Fowa' dembinai nofa' epes amam nematawa ananisi Israel sakwaha itap lu'upa Isip nofa'as sagafi'i. Apa' owa' anen naha epes isimba owa' sogahapifa Godia saga'. Amom mowa' alafugaha aman anamba Jisas Krais Dembinai ape'inai nugumafi banagami hiamii.
65001006	Dei' ipa' ukup pendapoma amom ensel amamba wapani, amom ina mumafi maol inimba naloma agof lu'wagufi God nagaso'amasi andeande', owa'atin. Amom ea' makwaha wambel amamimbili heven. Ea' dei' God nawasi'am sen sisihin nagape atapini ea' mape atapima wambel ambalemba akutigin a'owa'ma. Mape mohafa nemaf afamba lu'wafi God nowalogam mogaloma epes hiasi wapani hi'igalas.
65001007	Dei' ipa' ukup pendapoma epes isimba fowa' sagape Sodomi Gomorai baloma walemb ambalemba hielimbi bagape felefele'ma na'ambai. Esis sanda' waf awafi na'amba atin si'i ensel amamba. Amom amamba Sodomi Gomorai manda' waf so'a waulafi ea' ukup amamipi pehafel a'owa' ma monda' so'a waola waf awafi mogaloma amom amam atom. Dei' God nagwamama akafimi awami amoma nif lu'wafi fandif fagape dondol lifilafii. Amom mape mondosali alihim si'i anin ametala apa' mitilin mogogawa apa' ina a' mila waf awafi amamifi, owa', hapaifi.
65001008	Amom amamba mandambaho' mawisi magalumapai manda'am na'amba atini. Koh dondo'ah hiani amamini nafela ukup amamipi ma monda' waf alugufi awafi ma alop amamipi. Amom manda' du'waniga ma basef Dembinai ape'inai manda' anom ensel dembami magape heveni wapani findiwami.
65001009	Apa' amom ensel magape ilifi, amom ina ma'i basef findiwaifi si'i amam amamba, owa'atin. Ensel anamba dembinai nape nagali'i Maikel wapani, anen ina nanda' basef findiwaefa anis epes na'amba, owa'. Fowa' anen na'i basef nandahihianamaef naloma Satan, ma'i atiasi ami nefa' alop Mosesi. Apa' Maikel ina nagwamana basef Satan nanda'ana findiwana, owa'atin. Anen nagwaef na'ipana na'i, “Dembinai atona nondanda'mena megah ina'.”
65001010	Apa' amom amamba mandambaho' mawisi magalumapai, amom maga'i basef awafi ma hiahawes hiasi amom owa' mogogawa kofagesaia. Waf ukup pegehafela mogagi'ma alopi nomonasi, dao' mogawaf ea'. Waf afamba amom manda'af si'i mafis amamba nomonas akami mogawaf manda'afi. Amom manda' waf afambai atef fahambombagam endilisi.
65001011	Endilisi atis, akafimi lu'wami anaf a' motagamam. Amom mogofa' waf awafi fowa' Kain nanda'afi. Ukup amamipi pehafel a'owa' ma mogofa' otamba atembai. Ea' dei' maso' alop amamipi pafe' hi'alapa manda' waf awafi si'i fowa' aman anamba Balam nanda'afi. Ea' manda' du'waniga ma God si'i fowa' aman anamba Kora nanda'as. Amom manda' waf afambai, dei' a' aom higilalam si'i Kora higilagalana.
65001012	Waf awafi amam amambai fagape na'amba. Nemaf afamba ipa' Kristen ukup pandaima atin pandakolas panda' gwa'aisi ipe'isi a'a panda' gwa'aisi Jisasi, amom mape malomepa ma' gwa'aisi isimba wapani. Ea' amom si'i alogw gwandahapil sisihigw gwail gwanda' gwa'aisi isimba awes. Amom ma' gwa'aisi malomepa, apa' ina ombal maham kwasakwasala ma waf awafi manda'afi, owa'. Ukup pandapoma amom atom. Ina matopalopa anis daias maso'asas, owa'. Amom mawalipasa basef, apa' basef amamifi ina fatopalopepa, owa'atin. Basef ifimba wafifi dowaf si'i otaga wafigai fufin nefa'aga gagafi'i ina gala asaf, owa'. Amom mandahama lawah hogola gwa'aisii, apa' owa' nogota hagailatai ina hola gwa'aisi, owa'atin. Lawah agahemba aligah sagiagah nombalef fapomagah fataogah haga'ihi.
65001013	Amom manda' waf ambagof awagufafi, afamba ea' fataga si'i naoh embel mohafel lu'um a'owa' matoma apah magatagam. Ea' mape manda' waf afamba awafi mandahama ondowa wagape otagai ogololalama ufiawa dondol wagafe'awai. God a' nandomba anembel wambela amom akot owamb nagapoma anaf mogape lifilafima.
65001014	Aman anamba Enok fowa' nawalapa basefa hiahawes anaf sigi' sogotagai alihifa amam amamba awami. Anen nataga nagi'ma wambotagw agwamba 7-pelaigw tagahafela Adami a' nawalapa basef ifimba alihif a'owa' ma amom na'i, “Ipa' peme'! Dembinai anaf nifi'i noloma ensel ananimi tausen hiami a'owa'
65001015	ma nowaloga epes hiasi hi'ilasa nogagwamasa akafimi awami ma waf awafi asasifi. Ama nigihimba'mas alihisa waf awafi hiafi esis sanda'afi, kofagema asasimi atom. Epes isimba sanda' waf afamba awafi na'ambai. Esis sowa' alafugaha God a'owa', sanda' du'waniga, sa'i basef simbisambalifi fafifafi awafi ma anen.”
65001016	Amom amamba mambaso'am mawisi magalumapai ina mape andeande' opalef awanelef, owa'atin. Amom mondowamba'ma ma hiahawes hiasii ea' manda' du'waniga ma God, ma'i basef simbisambalifi ma anen. Ea' ukup amamipi pesafel na'ana'a ma waf awafi ea' magi'ma isimba. Amom gigal ma'oh na'ana'a ma magasa'ma agof amomugufi atogof. Amom ma'ipa anis daindaiasa basef usiusihifi ma mohondo' ukup asasipi pigaila basef amamifi.
65001017	Apa' ipa' alipipai ae'ipai endilisi, ipa' ukup pendapoma basef fowa' amom aposel Dembinai ape'inai Jisas Kraisi maga'ipipafi ma hiahawes mais anaf sigi' sogatagai.
65001018	Fowa' amom aposel ma'ipipa na'amba ma'i, “Anif nimaguf akutaifi fegataga, anom amam monda'iafa waf Godi a' mufi'i mope. Amom a' mowa' alafugaha God, ea' ukup amamipi pesafel a'owa' na'ana'a ma waf awafi atef ea' mila isimba.”
65001019	Amom amambai atom manda' ipa' Kristen pandawal. Amom magaila ukup epes itapasi atisi, Ambal bu'unai Godi akam.
65001020	Apa' ipa' alipipai endilisi, lifilafi ipa' pewa' banaga nelelemb ipe'ilimbi pendahapifa God, anen kofagonama hapif ipe'inii. Ea' dondol ipa' pihali' Ambal bu'unai Godi ma nowa' banagaepa nugumafipa ma beten ipe'ini.
65001021	Ipa' solawaipa pindaila waf Godi andeande'ma anen nigihimba'mepa datima okom lu'wami ananimi magamagailipai. Ipa' penda'as na'amba pepe pendehafa Dembinai ape'inai Jisas Krais, anen nagati uwahipipai anaf nonda'epa pegape namipa ma pegape andeande' lifilafi.
65001022	Anis epes sagape ukup bimbiafipa sogahapifa Kraisi, ipa' piti uwahipis petopalopas pewa' banagas.
65001023	Anis daias sogowa' alafugaha Godi a' si'i sagape nif fagandifi la'afifa, ipa' kwafalis lefatas sotanimai. Ea' anis daias sanda' waf awafi atapisafi, ipa' a' ombal mondahepamas. Na'amba asohondo'epa pefe' nif. Ea' piti esis uwahipis petopalopas. Waf apifi awafi asasifi a si'i sogowaho' luwaguf alogw sisihigw gwagailafi. Ea' ipa' pewa' alafugaha waf afamba awafi pendafa'maf endilisi.
65001024	Ae' a'i apa' mondasa'ma agol Godi lu'wagol na'amba. Anen la'ifinai ma nogala'ambemepa datima andeande'ma anaf ipa' ina pewa ma waf awafi, owa'atin endilisi. Ama anaf nofa'epa nokolasepa pegape andeande' pendagala endilisi kofagema ma waf awafi akepa ma anamba anen nape nogogala'ma.
65001025	Anen atona God, nowambilai apa' mogotambili ma lagol Dembinai ape'inai Jisas Krais. Mogogala'i maloma agol lu'wagili banagami lu'wami maloma waf afamba nagape banagonai nugumafi hiahaom hiamii, amamba ananimi atom nafi'i nafi'i nataga dei' anaf wapani nope na'amba atin atapina dondol lifilafi. Endilisi. Ea' ma'uf.
66001001	Fowa' gani basef amamba mape mandambaho' apa' dei' Jisas Krais nanda'am mandawalap alihim. God naso'anam Jisasa nowalapam nigihimba'ma anom manda'mana maol Godi ma mogawalapa hiahaom mape mandambahi'i mogataga kwafalis. Anen naso'afa gawa afa' wanda' maola anini ma hiahawes isimba. Ea' dei' nasapa'i ensel ananinai nafi'mai ae' Jon. Ae' dei' anda'mana maol Godi, ea' anen nase'e basef ae' wapani.
66001002	Ae' atolom ea' hiahaom amamba awalapam a'iam alihim basef Godi faloma basef ifimba endilisifi Jisas Krais nanda'ef fandawalap alihifi.
66001003	Epes ami sogotalifa basef ifimba Godi fagail buk akwa'e ma malogof asasigufi ma hiahaom anaf migi' mogatagai, esis atiasi God nonda'as sonohas. Ea' epes ami sogame' basef ifimba ma ukup asasipii, esis sonohas wapani. Dei' main, nemafa hiahaom amambai migi' mogatagai felefele'ma mogataga.
66001004	-
66001006	Ae' Jon anda' basef ifimba ma ipa' Kristen pagape walemb 7-pelailimbi itap lu'upa Esiai. God fowa' gani nape, dei' nape, anaf owagama nope atapina dondol. Ae' a'i anen noloma Jisas Krais moloma Ambal bu'unai Godi banagonai si'i ambagof bu'wagufi 7-pelaiguf mope felefele'ma sia bu'wani Godi motopalopepa dowaf mowa' banagaipa mose'epa opalef awanilifi. Jisas Krais anen naila basef ananifi andeande' nanda' hiahawes ananisi datima. Ea' nawalapa basef hiafi Godi andeande'. God nali' nasa'mana nosafel wandof. Ea' nape nali'ma anaf esis sogaga'i God nosa'mas sogosafel wapani. Jisas Krais anen atona dembinai nugumafi amom king dembami magape itapi. Anen atona okom lu'unai nainaila apa' hiapai, ma esimbel ananimbeli atembel natagwahepa ma waf awafi ape'ifi mataga wahifipa. Anen atona nanda'apa dei' mape dembipai malomana mumafi epes hiasi si'i amom dembami king. Ea' nanda'apa mape pris si'i mondolalima Godi manda' maola God Ahamana ananinai. Ae' a'i mogogala'i moloma banagami hiami ananimi atom mogape dondol lifilafi. Endilisi.
66001007	Piti, anen banagonai anaf nifi'i noloma otaga esis sotolona naep asasipi ea' epes isimba fowa' sagahana wamba'wi sotolona wapani. Isimba atis esis amam nematawa misi'ah hiahi sagape itapi sotolona sowa solopana kwapete' ma waf awafi asasifi. Aho', amamba anaf motaga endilisi na'amba.
66001008	Dembinai God banagami hiamunai anen na'ias na'amba na'i, “Ae' atowe ape Dembiwai lifilafi dondoli ape agali'i a ape agagi'i endilisi.” Ea' anen anamba atona fowa' gani anen nape, dei' wapani anen nape, anaf owagama a' notanima nifi'i.
66001009	Ae' Jon sahomepa ipe'iwai. Ae' alomepa, apa' hiapai Jisasi atepa maloma anen sisihipa mape. Akolata alomepa mofa' akafimi ma mugawis nomona maol Godi nope Dembinai nugumafiapa. Ea' ape alomepa ma apa' hiapai magalutu banagepa na'amba atina mogofa' nimanimi. Ae' awalapa basef Godi faloma basef endilisifi ma maol Jisas nanda'ani. Isimba atis dei' esis sandaiwa'me sali'amone ea' afi'i ape ailan agilina sa'i Patmos.
66001010	Anef nemaf Dembinaii Sande Ambal bu'unai Godi numafi ae' ea' ame' anagol malogol goga ga'i mehip gandame' si'i sugufapula anona alof, na'i natagai alafuga ae'agai.
66001011	Ea' na'ipi na'i, “Ina' da'a basefa hiahawes isimba atiasi nigatilisi sil buk. Ea' nenda' basef ifimba fil buk akwamba fefe' fendanda amam nematawa Godi sagape walemb ambalemba bagape 7-pelaigini. Walemb agufilimba ambalemba. Efesus, Smerna, Pergamum, Taiataira, Sardis, Filadelfia a Laodisia.”
66001012	Ea' ae' andambema a'i iti inimba naga'ipa ae'i. Owa' ati lambeh 7-pelaimbih tol hatoma gol 7-pelaim.
66001013	La'afena gol amamba ati anona aman nalomambeh nalutu. Anen nandati si'i anona dembinai nataga epen nogofa' alop epesi. Nala klos laumi mowala mambaho'wa bo'wagah ananigahi ea' nowaho' let sanda' gol sanda'atai mafata ananitai.
66001014	Balaga galoma auf fagalonai afitim a'owa' si'i auf fagalo sipsipi a si'i ilagw amamba afitimi. Naep ananimi mogala' si'i nif ileliwa.
66001015	Ea' bo'wagah ananimi mogala' gambigambis a'owa' endilisi mandati si'i bras kapa batafunai sagaofam nif lu'wamii. Ea' ame' malogol ananigili nanda'am bendagala mehip si'i embel bagala' lil lil mehip.
66001016	Anen nahapila ondowa 7-pelaiwa nahapilam lagol kwahisigili ananigili. Ea' anona bainat hikalina wa'owa'ili nawisi nape malogol ananigili. Amaga ananigai gogala' a'owa' banagona si'i awin owaf fagaluwi banagef a'owa'.
66001017	Ae' a'i iti anen owa' afa' ewa a'oh felefele'ma bo'wagah ananigahi a' andati si'i sagaga'i. Owa' anen nandome lagol kwahisigili ananigili nahapili na'ipi na'i, “Ina' owa'i ombel mehenaia. Ae' ape dembiwai dondol lifilafi ape agali'i ape agagi'i endilisii.
66001018	Fowa' aga' ea', apa' dei' ina' natolowe ape namowe atapiwi lifilafi. Ea' ape ali' Dembiwai ma igimafi ga' ma egawaloga epes ami sagaga'i sogafe' wambel awambili hel a'a sogafe' wambel bu'wambili heven.
66001019	Ea' Ae' a'i ina' nenda' basefa hiahaom amamba dei' ina' nagatulumi nenda' basefa hiahaom amamba dei' magapani a hiahaom anaf migi' mogatagai wapani buk.
66001020	Ina' nati ondowa awamba 7-pelaiwa wagape lagol kwahisigili ae'agili a lambeh ambahemba 7-pelaimbih hatoma gol amamba 7-pelaim. Isimba sondola'waifi atis. Basef kofagefa ifimba. Ondowa ondola'waifa ensel mugumafi sios amam nematawa mini'ap Godi, apa' gol amamba mondola'waifa sios amam nematawa Godi isimba 7-pelais.
66002001	“Ina' da'a anif basef fefe'ma ensel anamba nugumafi sios amam nematawa Kristen sagape Efesusi. Ae' aman agahapila ondowa awamba 7-pelaiwa lagol ae'agili kwahisigili agafe' la'afena gol amamba lam magatomami 7-pelaimi. Ae' anda'mepago basef ifimba ipa'.
66002002	“Ae' egawa hiahawes mais ipa' panda'asi maol ahifini. Nimanimi matagamepa, palutu banagepa atapipa, ina pandahagas, owa'. Ea' Ae' egawa ipa' palutu banagepa endilisi ma pandaiwa'ma isimba sanda' waf awafii. Ea' ipa' pawaloga amam amamba mambaso'am maga'i amom aposeli, pandondomam pegawa amom ina aposel, owa'. Amom magambaso'ami.
66002003	Ipa' palutu banagepa atapipa ma epes isimba sandaiwa'ma agol ae'agili ma sanda'mepa waf awafii, ina pandahagas, owa'. Ae' egawa ipa' panda' maol ae'ani noma'uni banagambel ea' ina ombel mahepa pakwahin, owa'atin. Ipa' palutu banagepa pefa' akafimi amamba.
66002004	Apa' dei' a'i i'ipipa anif basef ipa' ma anef waf awafi ipa' panda'afi. Fowa' dambadamba ukup ipe'ipi paipaila Ae' pahapifi andeande', apa' dei' a' owa'atin.
66002005	Dei' a' ukup pendanda'maf wapani waf afamba bu'wafi fowa' pali' panda'afi. Ea' pembema nelelemb pilaf penda'af pigi'maf wapani si'i fowa' dambadamba panda'af. I'i ipa' owa' pembema nelelemba, atiasi Ae' ifi'i etagamepa ili'amona gol amamba ipe'imi lam magatomami.
66002006	Apa' dei' anef waf bu'wafi ata' fape ipa' atapif. Anis epes mini'ap Nikolasi Ae' andaiwa'mas endilisi, ipa' wapani pewa' alafugahas pandaiwa'mas a'owa'.
66002007	“Ipa' mamahipama aligah hagapaipai pendame' andeande' basef ifimba Ambal bu'unai Godi nagawalapefa esis amam nematawa Kristeni! “Epen ami nilutu banagena nelefata wandafa negali'amona waf awafii, bola Ae' i'i aho'man nea' gwa'aisi lawag agamba gagaso'as ambal namili epesi gogotawa aof Godi agiligima Paradaisi.”
66002008	“Ina' da'a anif basef fefe'ma ensel nugumafi esis amam nematawa Kristen sagape Smernai. Ae' ape Dembiwai atapiwi agali'i lifilafii, ape agagi' endilisii. Fowa' agaga' ea'i, apa' dei' esafel wapani ape namowe ambal lapowe. Dei' anda'mepago basef ifimba ipa' a'i,
66002009	Ae' egawa nimanimi akafimi amamba magatagamapai ea' Ae' egawa ipa' pape dowadowaf, otamba uga mais akepa. Apa' owa', owa'atin. Ipa' hiahaom hiami endilisimi magape heveni. Ea' egawa basef ifimba awafi esis saga'ipipafi. Amam nematawa isimba sambaso'mepa sa'i, “Afa' Juda.” Apa' owa'. Esis ina saila waf Judai, owa'. Esis sambaso'mepa. Esis wambota Satani atis. Ae' egawa hiahawes isimba.
66002010	Ipa' ina ombel mehepama nambimb pegefa' akafimi, owa'i. Ipa' peme'! Atiasi Satan nonda' anipa ipa' penda' kalabusa nogagwamba ipa' ea' pefa' akafimi nimanimi amamba nimaguf ilifunamaif. Apa' kwawia', ipa' pihapifi pilutu banagepa ma anis si'i sehepa pegaga'ma, kwawia', pilutu banagepa pindahapifi. Ama Ae' atiasi egase'epa ambal namili ipa' si'i hiahaom bu'wami esis sanda' pilae sogofa'ami.
66002011	Ipa' mamahipama aligah hagapaipai, pendame' andeande' basef ifimba Ambal bu'unai Godi nagawalapefa esis amam nematawa Kristeni. Epen ami nilutu banagena nelefata wandafa negali'amona waf awafii, atiasi ga' inimba negafe'ma biafini ina nehambomban nonda'an nefe' wambel awambili, owa'atin endilisi.
66002012	“Ina' da'a anif basef fefe'ma ensel anamba nugumafi sios amam nematawa Kristen sagape Pergamumi. Ae' ahapila bainat launai hikalina wa'owa'ili. Ea' anda'mepago basef ifimba ipa' a'i,
66002013	Ae' egawa wambel ipe'imbili. Satan atona ata' nape dembinai ma wambel ambalemba. Apa' ipa' pagahapila agol ae'agili banagipai pagahapifa Ae'i. Ipa' ina pakwaha pagahapifa Ae', owa'atin. Fowa' aman anamba Antipas anen nagawalapa basef ae'afi datima andeande'i. Ea' sahana naga' wambel ipe'imbili Satan nagapoma. Ea' nogota atamba ipa' ina pakwaha pagahapifi Ae', owa'atin.
66002014	Apa' Ae' a'i i'ipipa anif basefa waf awafi ipe'ifi dei' ata' fapomepa. Anis amam nematawa sape sagalomepa Pergamumi, esis ata' sahapila waf afamba si'i anona aman Balam fowa' nanda'afi sisihif. Waf aman anambai na'amba. Fowa' gani anen nihimba'ma anona aman Balak nambaso'mana nanda' esis amam nematawa Israelisi sowa sanda' waf awafi. Ea' Balak nasa'mai ukup esis Israeli ma soga' mafisi gwa'aisi isimba sagaso' god baso'amunai, sanda' waf awafi so'a waulafi.
66002015	Ea' na'amba atin anis amam nematawa sagaloma ipe'i esis ata' sahapila waf afamba awafi anis epes mini'ap Nikolasi banagef.
66002016	Ea' ipa' bema nelelemba pekwaha waf awafi ipe'ifi. I'i owa'atin, Ae' felefele' a'i etagamepa epa' eloma epes isimba owa' sombema nelelemb sigafi'mai ae'ia ehas bainat nagape malogol ae'agilii.
66002017	Ipa' aligah hagapaipai pendame' andeande' basef ifimba Ambal bu'unai Godi nagawalapefa esis amam nematawa Kristeni. Epen ami nilutu banagena nelefata wandafa negali'amona waf awafii, Ae' bola ese'asa gwa'aisi ae'asi bu'wasi sandambaho' sagape heveni. Gwa'aisi isimba agilisa mana. Ea' ese'asa anemba otamba fasimbai afitimbai atona atin, ea' enda' anagol agol namigili gil otamba ambamba. Ina anin epen negawa agol agalemba, owa'atin. Epen negefa' otam amambai, anin atin negawagol.”
66002018	“Ina' da'a anif basef fefe'ma ensel anamba nugumafi sios amam nematawa Kristen sagape Taiatairai. Ae' nogamana Godi, naep ae'api pegala' a'owa' si'i nif fagandif banagef a'owa', bo'wagah ae'agahi hogala' gambigambis a'owa' si'i bras kapa batafini nogogala'.
66002019	Ae' egawa ea' ma waf hiafi bu'wafi ipa' panda'afi. Ae' egawa ipa' ukup paipaila Godi epes wapani ea' pagahapifi panda' maol hiani patopalopa epes hiasi. Ae' egawepa palutu banagepa ma nimanimi magatagamipai. Ae' egawa maol inimba bu'wani ipa' fowa' panda'ani. Ipa' dei' panda' maol inimba bu'wani hiani pikila' fowa' panda'ani.
66002020	Apa' Ae' anif basefa waf awafi ipe'ifi. Ipa' patiti nemata'w akwamba awo'wi Jesebel kwape kwalomepa. Ako'w kwa'i, ‘Ae' profet aga'i basef Godi fandambahi'i.’ Apa' owa', kwambaso'mepa kwawalipa ipa' panda' maola ae'i panda' waf so'a waulafi awafi ma paga' gwa'aisi isimba sondolali sagaso' god baso'amunaisi.
66002021	Ae' a'i ako'w kombema nembel, isimba atis dei' Ae' ata' animbalo'w kwape anif nimaguf, owa' owa'atin. Ako'w ina kwa'i kombema nembel kowa' alafugama waf afamba awafi so'a waulafi, owa'atin.
66002022	Ea' dei' peme'! Atiasi ikwaho'w kowai belita ese'akwa akafimi lu'wami moloma bumbulita lu'unai. Ea' esis amam nematawa sagaila waf awafi akwa'ufi wapani sofa' akafimi amamba. I'i esis owa' sombema nelelemba sowa' alafugaha waf afamba sanda'afia, bola ese'as akafimi amamba lu'wami.
66002023	Esis isimba sagaila basef akwa'ufi wapani, atiasi ehas soga'. Ama esis amam nematawa hiasi Godi sogogawa Ae' agawaloga nomonas saloma nelelemb epes hiasi andeande'i. Ea' atiasi egwamepa hiahawes ipa' atona atin, sondahama waf ipa' panda'afi.
66002024	“Dei' Ae' a'i i'ipipa anif basef ipa' anipa amam nematawa pagape wambel Taiatairai, ipa' owa' pigaila basef ifimba awafi akwa'ufia, a owa' pigaila waf afamba sofalaf saga'i, ‘Basef fandambahi'i ma waf Satania,’ owa'atin. Ae' a'ipipa na'amba. Ae' ina atiasi ese'epa nimanimi daiam wapani ma ipa', owa'.
66002025	Apa' waf hiafi bu'wafi ipa' pagagi'mafi, afamba ipa' pindahapilaf tatala'if pefe' ma pegataga nogota Ae' igatagatai.
66002026	-
66002027	Ipa' epes ami pigalutu banagepama wandafa pigali'amona waf awafi ma pila okom ae'ami pefe' pegataga nogota hi'igalata, Ae' atiasi ese'epa banagami ipa'. Ama pegape dembipai ma amam nematawa hiasi hi'igalas. Ea' na'amba atin si'i fowa' Ahame nagase'e banagami ma agape Dembiwai igimafi epes hiasi. Ipa' wapani pepe dembipai pefa' banagami pimafi anis amam nematawa wapani na'amba. Ipa' pimafias banagambel si'i anona aman nahapila kalamuta sanda' ain sanda'atai, si'i anona aman nawala malep papalagalap.
66002028	Ea' ese'epa ondo'w kuhumbitai'wi lala'wan.
66002029	Ipa' mamahipama aligah hagapaipai pendame' andeande' basef ifimba Ambal bu'unai Godi nagawalapefa esis amam nematawa Kristeni.
66003001	“Ina' da'a anif basef fefe'ma ensel anamba nugumafi sios amam nematawa Kristen sagape Sardisi. Ae' ahapila anagof ambagof bu'wagufi Godi 7-pelaiguf ea' ahapila ondowa awamba 7-pelaiwa. Ae' egawa waf hiafi ipa' panda'afi. Esis saga'i basefa ipa' na'ambai sa'i, ‘Ipa' ambal lagapaipai.’ Apa' owa', owa'atin. Ipa' si'i pagaga' ea'i.
66003002	Ipa' safel dasa'ma pekwaha koh! Waf hiafi awafi ipe'ifi ata' fapaipa atapif fa'i fehepa pega'. Apa' anef waf bu'wafi kwaia'uf ipa' pendewa' banagaf fendape. Dei' main? Waf hiafi ipa' panda'afi, Ae' ina ati anef ata' usi'if a'owa' ma naep Ahame Godi, owa'.
66003003	Ipa' ukup pendapoma basef ifimba ae'afi fowa' pali' pame'ef pegefa'ef ea'i. Pigi'mif pembema nelelemb pekwaha waf awafi pifi'mai Ae'. I'i ipa' owa' pesafel ulal pekwaha koha, atiasi Ae' ifi'i endambaho' etagamepa si'i epen nanda' wali nafi'i nagataga ea' ina pegawa nogota mamahotama ifi'i egatagamepa, owa'.
66003004	Apa' ipa' anipa pagape Sardisi owa' penda' luwaguf maim ipe'imi alugumia, atiasi pindawisa klos afitimi dambaimi atom pefe' peloma Ae'. Dei' main, ipa' epes bu'upai ea' pandahama amamba.
66003005	Ipa' paloma anis epes daias wapani sagape ambal namili lifilafi agof ipe'igufi fail ano'w buk sa'i buk ambal namili lagapau'wi. Epen nilutu banagena nelefata negalii'amona waf awafii, Ae' ese'an luwaguf amamba afitimi nilam. Ea' ina atiasi ipati'mas agof asasigufi fagail buk akwambai, owa'atin. Afil atapiguf. Ewalapa agof asasigufi ma naep Ahame ae'anai noloma amom ensel ananimi i'ipam i'i epes isimba ae'asi.
66003006	Ipa' mamahipama aligah hagapaipai pendame' andeande' basef ifimba Ambal bu'unai Godi nagawalapefa esis amam nematawa Kristeni.
66003007	“Ina' da'a anif basef fefe'ma ensel anamba nugumafi sios amam nematawa Kristen sagape Filadelfiai. Ae' bu'uwai hilili'i endilisii dei' ahapila ki ma uta atamba fowa' king Devit nagahapilanatai. I'i Ae' egawisi'ata, anona aman ina la'ifina ma nogowalowata, ea' Ae' i'i egowalowata wapani, atiasi anin epen ina la'ifina nigawisi'ata, owa'atin. Ae' atowe a'ipipago basef ifimba ipa'.
66003008	Ae' egawa waf hiafi dei' panda'afi hi'alaf ea' egawa ipa' wapani, ata' banagepa kwasakwasala ma anis epes owa' sogame' basef ipe'ifia. Apa' ipa' apaila basef ae'afi andeande'. Ea' ina pambaho' agol ae'agili, owa'atin. “Ipa' piti, ae' anda' uta tagal tapomepa, owa' anona aman la'ifinama nogowalowataea, owa'atin.
66003009	Ipa' peme'! Ipa' pegawa ea' epes isimba Satani. Esis saga'i basef sa'i esis mini'ap Judai, owa' owa'atin. Esis ina saila waf Judai, owa'. Esis sagambaso'ami. Ae' atiasi enda' epes isimba sifi'i sindiwa nembawa sotawa felefele'ma bo'wagah ipe'igahi ma sogogawa ae' okom maimailipa.
66003010	Ipa' paila basef ae'afi andeande' palutu banagepa ma nimanimi amamba magatagamipai. Ea' Ae' dei' imafi ipa' ma atiasi nemaf afamba gwamba motagama mogogwamba amam nematawa hiasi itap hiagomai ma mogawalogasa waf bu'wafi awafii. Amamba ina atiasi motagama ipa', owa'atin.
66003011	Ae' ifi'i etagama ipa' kwafalis atis. Waf bu'wafi usi'ifi ipa' pagahapilaf ea'i, hapilaf tatala'if atapipa. Na'amba anona aman nondalombepa hiahaom bu'wami magapoma ipa' ma anaf pegefa'ami.
66003012	Epen ami nilutu banagena nelefata wandafa nigali'amona waf awafii, bola Ae' enda'an nilutu banagen si'i olaf fogombalo' ipat lu'unai Godi ae'anai. Ea' epen inimba ina atiasi nekwaha ipat anamba lu'unai netanima nuwisi ando' wapani, owa'atin. Nepe andeande' nomon atapin. Atiasi enda' agol Ahame Godi gila anin goloma agol wambel ambalemba lu'wambili God ae'anaii, Jerusalem wambel namimbili fasimbili. Wambel ambalemba atiasi bekwaha heven God ae'anai nagapoma bisila'i. Ea' agol namigili ae'agili wapani enda'agol gila anin.
66003013	Ipa' mamahipama aligah hagapaipai pendame' andeande' basef ifimba Ambal bu'wali Godi nagawalapefa esis amam nematawa Kristeni.”
66003014	“Ina' da'a anif basef fefe'ma ensel anamba nugumafi sios amam nematawa Kristen sagape Laodisiai. Ae' kofagewe ma basef endilisifi, ea' awalapef fafe' usi'if basef hiafi Godi. Lifilafi awalapef usi'if datima. Ae' Dembiwai ma hiahaom hiami God nanda'am magape ilif itapi maloma epes hiasi wapani. Ae' a'ipinago basef ifimba ina'.
66003015	“Ae' egawa ea' ma waf hiafi dei' ipa' panda'afi. Ea' egawa ipa' ina pohalepa, owa'. A ipa' ina nifipa, owa'atin. Apa' Ae' a'i ipa' pendape pohondalepa a'a pendape nifipa.
66003016	Owa', owa'atin. Ipa' nifipa kwasakwasala. Ipa' owa' nifipa endilisia o owa' poholepa endilisia. Ea' Ae' andaiwa'mepa a'i igu'upai malogol ae'agili.
66003017	Ipa' paga'iasi na'amba pa'i, ‘Apa' moni hianai naloma hiahaom hiami ma'omapa. Apa' ina anin mae akapa, owa'atin.’ “Apa' naep ae'api atilipa pape awepa endilisi, ma anis epes sigati ipa' owahipipa. Ipa' pape kwahupa endilisi, naep pase'epa alop paimipa dowaf. Apa' ipa' owa' pegawa isimba sowalapa waf awafi ipe'ifia, owa'.
66003018	Ea' ese'epa nomonas isimba ipa'. Gol ae'ami dei' ea' fandom mataga bo'om a'owa'. Andeande'ma ipa' petaloma pegataga be'epa hiahaom hiamipa a'owa'. Andeande'ma petala klos afitimi pelam pigili'ama alop ipe'ipi ma esis ina siti alop ipe'ipi pope wahifip ea' ambagof awagof, owa'. Andeande'ma ipa' petala anin marasin penda'an naep ipe'ipi ma la'ifipama pigati.
66003019	Epes hiasi mamahisa Ae' okom magamagailasi isimba Ae' enda' megah mohas ehas kalamuta ma enda' waf asasifi fegataga usi'if. Ea' ipa' wapani ukup pendanda'ma waf ipe'ifi hiafi, pembema nelelemb pekwaha waf awafi pifi'mai.
66003020	Ipa' peme', Ae' aha uta alutu. I'i anin epen neme' malogol ae'agili ma nusi' uta, Ae' iwis nomon epe eloman ope atogon wea' gwa'aisi.
66003021	Epen ami nilutu banagena nelefata wandafa nigali'amona waf awafii, Ae' atiasi i'i aho'ma anina nepe negalome ma negape Dembinai sia king ae'anai. Ea' na'amba atin si'i fowa' Ae' agalutu banagewe ma egelefata wandafa waf awafi. Ea' dei' ape aloma Ahame ae'anai ape dembiwai sia king ananinai.
66003022	Ipa' mamahipama aligah hagapaipai pendame' basef ifimba andeande' Ambal bu'unai Godi nagawalapefa esis amam nematawa Kristeni.”
66004001	Isimba hi'alas owa', ati gani heven anota uta tandawisi' tape. Ea' malogol agalemba fowa' agame'agili ga'ipai basef ifimba ae' si'i anona alof nogogal ea' na'i, “Ina' lotai na'a ilifa ihimba'mina hiahaom anaf mugi' mogatagai.”
66004002	Ea' kwafalis atis Ambal bu'unai Godi nataga banagona ma ae'. Ea' ati gani heven sia dembinai kingi ati anona aman Dembinai natoman nape.
66004003	Anen nogala' banagona si'i otam fasimi agilima jaspa a otam akwahimi agilima konilian. Ea' anona ilelina nanogama sia anamba dembinai king nagatomanai ea' ati ilelina anamba goloto'unai si'i anom otam fasimi agilima emeral.
66004004	Ea' anom siaifah hiami bu'wami 24-pelaim motawa lif atina sia inimba dembinai kingi. Ea' anom agufumi mala luwaguf afitimi atom matoma mandanda' siaifah isimba 24-pelais. Ea' mowalo' hagw dembami atom mogowalo'agwi balagah amamugahi sanda' gol sanda'agwi.
66004005	Otaga pele'ala natagai sia dembinai kingi diwala. Ea' anom amalemb lu'wami mala' wapani sia inimba nape nagatologoma bagah 7-pelaim fagandumi mape mogala'mana. Bagah amamba Spirit Ambagof Bu'wagufi Godi 7-pelaiguf.
66004006	Ea' anamba sia dembinai kingi netawa nagatologoma anin mae atitin nape, inimba si'i embel naoh lu'wami. Ambamba mandati si'i mapelaga ambal magati pelele' endilisi. Ea' anom hiahaom biamibiam ambal namili lagapaumi mape la'afen managama sia kingi malutu. Amom magape naep hiami mapaom hi'alam maso'ala amagah opalef amamumi alafugainama hi'alam.
66004007	Nagali'i ambal lagapaunai si'i anona mafin lu'unai wandafunai laion. Nagagi'i anen si'i bulmakau suwafunai. Nagafe'ma wanomi anen amaga gandanda'ana si'i amaga epeni. Ea' nagafe'ma biamibiami nandati si'i anona komon lu'unai nufia' nagafe' ilifi.
66004008	Apa' ambagof namogof fagapaumi atona atin bihinagof wanogof wanogof fape amom atona atin. Ea' alop amamipi si'ip naep atomap hi'alap. Ea' owamb alip amom maga'i atapim na'amba ma'i, “Dembinai God anen banagona bo'ona hilili' a'owa'i. Fowa' gani anen nape ea' dei' nape, anaf owagama wapani nope atapina.” Amom ina mapoma noma'wa maga'i basef ifimba, owa'. Manda'if atapim.
66004009	Amam sonahama God nagatoma sia dembinai kingi nagape ambal namili atapina lifilafii. Ea' masa'ma agol ananigili manifelona.
66004010	Ama nimaguf hiafi nogota mamahotama amom manda'as na'amba atin, agufumi amamba 24-pelaim mindiwa nembawa ma nogohnaep Dembinai kingi, nagatoma sia kingi. Ea' amom manda' lotuma anen nagape lifilafii. Amom mowali hagw amamugwi goligw makwahogw mondola'waifa nogape lafela anen Dembinai amamunai. Hagw agwamba gwafe' gowa felefele'ma sia king notawa nagatologoma ea' ma'i,
66004011	Ina' God afa'inai Dembinai afa'inai. Ina' la'ifinai bu'winai endilisi ma epes hiasi sonogahasa ina' sogasa'ma agol ine'igili lu'wagol. Ina' banaginai. Dei' main, ina' nanda' hiahaom hiamii. Okom ine'inai atona na'iam nanda'am mataga. Ea' dei' hiahaom amamba hiami amape ambal lapaom.”
66005001	Ea' ati aman anamba nagatoma sia kingi nahapila ano'w buk lagol kwahisigili ananigili. Buk akwamba amef mail nomon ando'. Ea' sanda' tep si'i blasta sowa' buk akwamba sisihi'w. Tep du'wanina 7-pelaina sagwindisa'w buk akwamba.
66005002	Ea' ati anona ensel banagonai noga na'i mehip na'amba na'i, “Epen ami bu'wani ma atiasi la'ifina negahape' tep anamba nagawasi' buk akwambai?”
66005003	Owa' anin epen atitin nepe hevena a'a itap apa'ea a'a itap apa'e a'a itap gani awin la'ifina negawala buk akwamba negati nomone'wa, owa'atin.
66005004	Ae' ati esis ina ati anin epen la'ifina nigipalia buk akwamba negati nomone'wa, owa'. Ea' ae' dei' nembel nimanimbila isimba alef ega a'i mehip.
66005005	Ea' anen agilinai na'ipi na'amba na'i, “Ina' owa'i nelefa! Neme'! Anona aman natagama mini'ap esis Judai, aman anamba ma'una Dembinai nagataga wambota atamba bafamepa Deviti. Anen si'i anona mafin wandafunai laion, nikila' wandafa waf awafi. Isimba atis dei' atiasi anen atona la'ifina ma nogahape' tep inimba 7-pelain nagawasi' buk akwambai nugupalia'w.”
66005006	Ae' ati amamba biamibiam ambal lagapaumi maloma amom agufumi mape malipa anona mafin sipsip noganai. Anen tol nalutu, nandati si'i sagahana afuna. Anen nalutu felefele'ma sia inimba kingi. Wambawa magataga balagonai, 7-pelaim ea' naep 7-pelaip. Naep ipimba fa'i Spirit Ambagof Bu'wagufi Godi 7-pelaiguf nasapa'am mafe'agon hi'alagon itap apa'e hiagoma.
66005007	Sipsip anamba noganai nafe' nofa'ai buk akwamba kwagape lagol kwahisigili ananigili nagatoma sia inimba kingi.
66005008	Nofa' buk akwamba ea', hiahaom amamba biamibiam ambal namili lagapaumi maloma agufumi amamba 24-pelaim mindiwa nembawa motawa felefele'ma sipsip anamba noganai. Agufumi amamba hiami atona atin mahapila anin musik si'i gitai naloma anom dis gol si'inama sanda inimba nogoh alogw magami. Sanda inimba alogw ambul mataga malota ilif si'i beten esis amam nematawa Godi.
66005009	Ea' manda' anof awaf dambaifi na'amba ma'i, “Ina' bu'winai hilili'i endilisi ma nigifa'i buk akwamba nagahape' mandof tep amamba hiami mogowa'akwi. Dei' main, esis asahena nagaga'i, esimbel ine'imbeli batala epes isimba wapani sotambili naso'anas God. Aho', ina' natala esis amam nematawa hi'alasa misi'ah ahamba epes hiasi, diga naninani hianai, alop hiapi ma misi'ah sagape anep itap lu'upa walemb hielimbi ma sogotanimai.
66005010	Ina' nanda'as sataga si'i pris mondolalima Godi ma anen nogape Dembinai ma esis numafias sonda' maol ananini. Ea' esis atiasi sope si'i king dembami sumafi epes sagape itapi.”
66005011	Ea' ae' atologon owa' ame' malogof ensel hiami a'owa' sigiambam namba amamuni hiani handet milian tausen, hiami a'owa'. Amom malutu malipa sia inimba kingi maloma hiahaom amamba ambal lagapaumi maloma amom agufumi.
66005012	Amom gigal ma'oh mehip ma'i, “Anamba ma'una sipsip noganai, fowa' esis sahana nagaga'i. Anen bu'unai hilili'i endilisi ma nogofa' namba agol lu'wagili goloma hiahaom hiami bu'wami otamba uga mais soloma banagami lu'wami a gawa bu'wani moloma banagami mogogala'i. Anen bu'unai hilili'i endilisi ma epes hiasi sogasa'ma agol ananigili sonohasa anen soganifelona.”
66005013	A'i owa' main, ame' diga ma hiahawes hiasi God nanda'as ambagof fagapaisi hi'alas. Hiahwes sagape heveni ea' sagape itapi, sagape itap ana'e awini saloma sagape naoh embel awini. Aho', ame' hiahawes isimba hiasi sagape anamba hiagomai sanda' anof awaf na'amba sa'i, “Dembinai nagape sia inimba kingi naloma sipsip noganai wapani, amom biam mondofa'ago danifal inimba hiani neloma agol lu'wagili a mogogala'i banagami. Amom biam mondofa'ago amamba nimaguf hiafi dondol lifilafi.”
66005014	Ea' hiahaom amamba biamibiam magape namumi ma'i, “Endilisi!” Ea' agufumi mindiwa nembawa manda' lotuma God naloma sipsip noganai.
66006001	Ea' ae' ati sipsip noganai nahapila buk akwamba tep 7-pelailip pogowa'akwi ea' nahape' tep pagali'i. Ea' ame' anona ma amom amamba biamibiami na'i basef diga ananigai gandame' si'i otaga diluluwagala. Anen na'i, “Ina' fi'i!”
66006002	Ea' atologon wapani, ati anona mafin hos afitinai epen nagatomanai nahapila kepa'w. Esis saso'ana anota hat si'i sanda' wandaf sali'amonaf sogofa'agwi. Ea' anen banagona nafe' dei' nali'amona wandaf ea' okom banagem nape nape atapina na'i nogali'amona wandaf hiafi.
66006003	Sipsip noganai nahape' anona tep nagafe'ma bifi nogowa' buki ea' ame' anona ma amamba biamibiam nagafe'ma bifi na'i, “Ina' fi'i!”
66006004	Ea' anona hos akwahinai nogogala' a'owa'i nataga, anona aman natoma hos anamba. Ea' amom amamba biamibiam maso'ana banagami aman anamba nagatoma hosi. Ea' la'ifinai ma negelefata nogota bu'utai ma amam nematawa itap apa'isi. Ea' esis lupulupa' atin so'oha sogaga'. Ea' maso'ana anona bainat lu'unai ma nonda' maol inimba.
66006005	Ea' sipsip noganai nahape' anona tep nagafe'ma wanifi wapani nogowa' buki. Ame' anona ma amamba biamibiam nagafe'ma wanifi na'i, “Ina' fi'i!” Ea' ae' atologon wapani ati anona hos alialinai. Ea' aman nagatomanai nahapila anin skel si'i ikwaf dondo'ma nowaloga gwa'aisi nigihimba'masa ikwaf dindi'i dondo'.
66006006	Ea' ame' anef maf si'i anagol malogol ga'i la'afena amamba biamibiam ga'i, “Ina' nesaho' anep malep sagala sa'utip witipi ma 3 kina. Ea' nesaho' maloh sa'wihi wanoh bali si'i wit nagapaihi ma otamba 3 kina. Apa' ina' owa'i nehambombaga waini wel hi'ilasa, owa'i!”
66006007	Ea' sipsip noganai nahape' tep nagafe'ma bifibifi nogowa' buki, ea' ame' malogol anona ma amom nagafe'ma biamibiami na'i, “Ina' fi'i!”
66006008	Ea' atologon wapani owa', ati anona hos batafunai, aman nagatomanai agol ananigili ga'. Ea' anona aman nugumafi wambel esis sagaga'i sagapoma nagi'mana nafi'i. Amom biam atiasi mowala amam nematawa hiasi sagape itapi sotaga mini'ap biafip biafipa anis sogowa' banaga amom biama mogaha anis amam nematawa hiasi anep mini'ap sogaga'. Ea' amom biam moha anis soga' bainat amamunai ea' anis nolomohas soga' a aowas naninani nonda' anis soga' ea' anom mafis amamba wandafumi magape itapi moha anis monda'as soga'.
66006009	Ea' sipsip noganai nahape' tep anamba wapani nagafe'ma wanif bifi nogowa' buki, ea' ati ambagofa anis epes sagaga'i sape lafela anota belita sondolalima Goda. Fowa' epes isimba sagahapifa basef Godi sisihifi asawalapef sa'if sa'ipasefa Jisas Krais nagatopalopas. Ea' isimba sandaiwa'ma Godi sahas saga'.
66006010	Amom ambagof amamba ma'i mehip na'amba ma'i, “King dembinai nagahapila itapi otaga ilifi, ina' nape bo'wena hilili'i, ina' endilisinai! Nohotagw ma'ugw atiasi gofe' hi'ilagw dowaf guli' ma ina' nenda' kotima esis amam nematawa sagape itapi, ma negagwa esimbel ape'imbeli?”
66006011	Ea' God naso'ama anom klos afitimi laumi atona atin na'ipam na'amba na'i, “Ipa' ata' pepoma noma'w kwasakwasala. Anaf esis bousi soha sahin owan isimba ipa' pandao'oma panda' maol atini soga', si'i sahepa pagaga'. Anef nemaf dondo'afi esis bousi sohas soga' sotaga ma ikwaf ae' aga'iefi, dao' egwa esimbel ipe'imbeli.”
66006012	Ea' ae' ati sipsip noganai nahape' tep anamba nagafe'ma wanif wanifi nogowa' buki dei' atef imauna lu'unai nakoto' itap, awin alipini netaga nandambema alialina si'i lowaf alifi apifi. Ea' awin owambini nataga akwahina hi'alana si'i esimbel.
66006013	Ea' ondowa magape ilifi mowai itap si'i sa'utip pagail lawah figi owa' ata' akupia fufin nakoto'mep pigawai.
66006014	Ilif wapani a' nafe' higilalagon si'i sala'watefa mat sogowa'ata. Ea' halelef hiami maloma ailan hiani makwaha anamba magapoma a' mindiki'ah mafe' anagon.
66006015	Ea' amom king dembami itapami maloma agufumi a amom kepten dembami mugumafi amom soldiai maloma amam hiahaom hiamumi a amam amamba banagami, epes isimba hiasi sanda' maola otambai saloma isimba hiasi agof akasi sagape lafela anis epesi, esis hiasi sawis sandambaho' sagape bologwalef maim magape itapi ea' magape nomona otamba lu'wami magape halalifi.
66006016	Ea' sofala halalef amamba hiami maloma otamba na'amba sa'i, “Ipa' awi pindahapi'i petomapa ma pembaho'wapa ma amaga anen nagatoma sia kingi naloma nembel wandafunai ma sipsip noganai.
66006017	Dei' main, nemaf afamba lu'wafi ma ukup amom biami wandafipa mogogwa waf awafi dei' fagatagai. Atiasi ami la'ifina nilutu nigikila' amamba? Owa'atin.”
66007001	A'i owa' main, ae' ati hiahawes isimba wapani si'i koh dondo'ah ati ensel biamibiam malutu wa'owa'ola biafigin biafigin itap pafe' pegetambela, mahapila fufin hiani itapani ma atiasi fufin inimba ina banagena negefapusa itap a'a naoh embel lu'wami a'a negaola anoga lawag atotoga, owa'atin.
66007002	Ea' ati anona ensel nafe' nalota ilif awin nagatafima. Anen nahapila ametal banagani Godi nagape namunai ea' nofala ensel amamba biamibiam God naso'am banagami ma mohambombaga itapi naohi.
66007003	Anen na'ipam mehip na'i, “Dei' ipa' ina pehambombaga itapi naoh a lawah maim, owa'i. Ata' owa'. Apa' ma'i monda' ametal Godi ma amagah epes isimba bu'wasi sanda' maola God ape'inai mili'. Ama bola dao', pendahambombaga hiahaom amamba.”
66007004	Ea' ame' esis sa'i esis amam nematawa isimba ma'uma'wis sogofa' ametali. Amom manda'mas ametal esis asataga na'amba 144,000. Esis amam nematawa hiasi misi'ah Israeli.
66007005	Dei' esis 12,000 mini'ap esis Judai esis asofa' ametal a 12,000 mini'ap Rubeni a 12,000 esis mini'ap Gati.
66007006	Ea' esis 12,000 mini'ap Aseri a 12,000 mini'ap Naptalii a 12,000 mini'ap Manasei.
66007007	Ea' 12,000 mini'ap Simeoni a 12,000 mini'ap Livaii a 12,000 mini'ap Isakari.
66007008	Ea' 12,000 mini'ap Sebuluni a 12,000 mini'ap Josepi a 12,000 mini'ap Benjamini. Epes misi'ah isimba sofa' ametal Godi.
66007009	Hiahaom amamba hiami hi'alam, ae' ata' atologon wapani owa', ati esis amam nematawa hiasi a'owa' safi'i sunduwa'anima sape. Ea' ina anin epen la'ifina nigiamba epes isimba sogataga ma'uma'wis, owa'atin. Esis a' hias a'owa'. Epes isimba sagape itap hiagomai ea' epes hiasi sagape walemb hiagomai ma alop anamba hiana haona, diga hianai naninani, isimba hiasi hi'alas. Esis salutu anamba God nagatoma sia kinga ma naep sipsip noganai. Sala anom klos afitimi laumi, sahapila akwitih lagof asasigufi.
66007010	Ea' soga sa'i mehip na'amba sa'i, “God ape'inai anen natoma sia kingi ma sipsip noganai, amom biam mofa'apa mutanimai ma makwaha waf awafi ape'ifi mogape andeande'.”
66007011	Amom ensel amamba hiami mandatama hi'alam malutu managama sia kingi ea' agufumi amamba 24-pelaim maloma hiahaom amamba biamibiam magape namumi mape mitimalo' mindiwa balagah amamugahi mati itap felefele'ma sia kingi manda' lotu mandagala ma God.
66007012	Amom maga'i na'amba ma'i, “Endilisi atis! Apa' mandagala a'owa' ma God ape'inai ea' masa'ma agol ananigili lu'wagol! Anen Dembinai kofagonama mogogala'i. Anen nomonas hiasi bu'wasi sagapaunai ea' apa' manifelona masa'ma agol ananigili! Anen banagami hiamunai endilisi! Aho', banagami lu'wami a' mapoma anen! Amamba hiami ananimi atom lifilafi dondol. Endilisi!”
66007013	Ea' anona amom agufumi amamba 24-pelaim nahali'i na'i, “Esis isimba sagala klos afitimi laumii, esis mamahisa? Esis safi'i anima?”
66007014	Ea' agwa basef a'i, “Dembinai ae'inai, ina' atina negawas.” Anen na'ipi na'i, “Epes isimba fowa' sape itap sogofa' nimanimi akafimi lu'wami ma lagof esis bousi. Ea' esis sasa'opa klos asasimi ma esimbel sipsip anamba noganai, dei' mataga afitim.
66007015	Ea' salutu sia king Godi nagatologoma. Ea' owamba alip sanda' maol ananini ipat ananitai. Ea' anen nagape sia inimba kingi, anen atona atiasi nope nolomas nola'ambemas.
66007016	Esis ina atiasi nolomohas wapani, ina atiasi soga'ma embel iap pese'as wapani, owa'. Owaf ina atiasi banagef fehas, a ina atiasi anif nif lu'wafi fihihi'as sope, owa'atin.
66007017	Dei' main, sipsip noganai nalutu felefele' endilisi ma sia kingi, anen atiasi nope numafias. Anen no'was sefe' ma embel amamba magataga anona bolotaf ifatai ma sogofa' embel ambalemba ambal namili lagapaimbeli. Ea' atiasi God nopati'mas embif hiafi naep asasipi ma esis ina ata' selef wapani, a' owa'atin.”
66008001	Ea' sipsip noganai nahape' tep anamba nagafe'ma 7i nogowa' buk akwambai ea' ina ata' anin mae atitin nanda' amalemb, a ina anif basef fatagai heven fape fafe' fafe' ma nogota si'i awa du'wanini, owa'atin.
66008002	A'i owa' main, ati ensel amamba 7-pelaim atapim magalutu naep Godii mofa' biugel anamba 7-pelain nandandam.
66008003	Ea' anona ensel nafi'i nalutu felefele'ma belita sondolali ma Goda. Nahapila anota plet gol ama nonda' nogoh alogw fasimi magami. Esis saso'ana sanda hiani ma nonda' nogoh amamba ma anen nokolasom mogaloma beten amam nematawa hiasi Godi. Ea' nanda' ofa ma God belita atamba sanda' gol sanda'atai togotawa felefele'ma sia kingi.
66008004	Ea' nogoh magataga sanda inimba alogw gwaga'ani naloma beten esis amam nematawa Godi, isimba sandakolas salota ilifa naep Godi.
66008005	Ea' ensel anamba nofa' plet atamba doko' sanda inimba nagalatai ea' nofa' nifa belita sondolalima Godatai nowalam plet, ea' nakwahis suwai itap. Anen nakwahisi ma ea', otaga holala bendagala owa', anom amalemb mala' ea' pele'ala nafe' itap bolatin nalemb atin nape.
66008006	Ea' ensel amamba 7-pelaim mahapila biugel inimba 7-pelain mandandombola mugufapula biugel inimba.
66008007	Ensel nagali'i nofapula biugel ananini ea' ais afitimi banagami si'i otambai pohagalami maloma nif mandambema maloma esimbel lo'lam mataga na'a heven ea' mafe' mowai itap. Amom mawaloga itap hiagoma paloma lawah hiagahi sataga wanifigin. Ea' nif fando itap wa'ap ea' biafigin nape. Ea' otalef hielifi fagaluwi afalemba wapani ea' fandelef hi'alalef dombol.
66008008	Ea' ensel anamba nagafe'ma bifi nofapula biugel ananini, esis sakwaha anona maena si'i halafuta fagandonai nandagia nafe' nowala naoh. Ea' sawala naoh mataga wanifigin ea' wa'am mandambema mataga esimbel biafigin mape bo'om.
66008009	Ea' siamba hiahaom amamba hiami magape naohi ambagof namugufumii sawalogam mataga misi'ah wanoh ea' anep mini'ap maga' biah hape bo'oh. Ama main, siamba sip hiapi pagafe' naohi wapani sawaloga pataga misi'ah wanoh ea' anep mini'ap awasim hi'alam biafim mape bo'om.
66008010	Ea' ensel anamba nagafe'ma wanumi nofapula biugel ananini, anona ondo'w lu'unai nandagia na'a heven fandona fafal atin si'i nemba'w fagando'w nowai itap. Esis siamba walembeh hiambihi haloma embel hiambeli begetah itapi sawalogas sataga wanifis ea' ondo'w anamba nafe' nowala embel du'wanimbel begetah wa'ili. Wa'ol biafis owa' sape be'es.
66008011	Ondo'w agili'wa akwamba sa'i, Marasin Inimba Numbutini. Ea' siamba walembeh embel hiambeli sawalogambel bataga mini'ap wanifip, ea' anembel anep mini'ap bataga si'i marasin numbutini. Apa' mini'ap biafip bape be'embel. Ea' epes hiasi sa' embel ambalemba aumbeli baofa opalef asasimi saga' hi'alas.
66008012	Ea' ensel anamba nagafe'ma biamibiami nufapula biugel ananini, esis siamba awin owambini alipini naloma ondowa sawalogas sataga misi'ah wanoh. Ea' sahambombaga mini'ap atetep sataga akutis. Ea' nemaf afamba satopa'af nohotagw wanifigw. Anota akutita, biafigw gogala'. Ea' dei' awin alipini du'wanin owa' negala'a. Ea' owamb du'wanimb na'amba atin.
66008013	Ea' ati anona komon lu'unai nufia' nafe' la'afen gani ilif ame'ana na'i mehip na'i, “Uwahipis uwahipis a'owa' esis amam nematawa sagape itapi ma anom akafimi nimanimi lu'wami wapani mogatagamas. Dei' main, anom ensel wanom ma'i mufapula biugel amamini ma atiasi nimanimi akafimi amamba mogatagamas!”
66009001	Ea' ensel anamba nagafe'ma wanif bifi nufapula biugel ananini, ati anona ondo'w nakwaha heven nowai itap. Ondo'w anamba anona ensel. Ea' esis saso'ana ki utaini ma anona nowaga nagal nogowala itap awini. Nowaga anamba owa' nefe' nogotambilia nowala nagafe' atini.
66009002	Anen nawisi' uta nowaga anamba ea' nogoh lu'wami matagai si'i nogoh magalo nif lu'wamii. Ea' nogoh amamba malo maso'ala awin ilif, ea' awin alipini naloma owambini mataga akutim.
66009003	Ea' anom asagof si'i kwamu'wis lu'wami makwaha nogoh amamba mowala itap. Ea' ensel anamba naso'am banagami si'i banagami sipiawai wagape itapi wagahambombaga epesi.
66009004	Ea' mofa' basef na'amba fa'i, “Ipa' ina pehambombaga otalef a'a hiahaom mamimami magataga itapi, a'a anogah lawah, owa'i. Ipa' pendahambombagago epes isimba atis ametal Godi owa' logatoma amagah asasigahia.”
66009005	Ea' amamba amom la'ifima mogaso'asa akafimi epes isimba mefe' mondahama aomb wanemb biamb, apa' ina mofa' banagami ma mohas sogaga', owa'. Ea' maso'asa akafimi awami endilisi ma epes isimba si'i sipiawa wagaha epes sagame' akafimi lu'wami.
66009006	Nemaf afamba atiasi epes hiasi solaoma ufia'wa si'i sogaga', apa' owa', a' owa'atin. Ina siti ano'w. Ga' atiasi nondafa'mas some' akafimi lu'wami atapim mopais sope.
66009007	Ae' ati asagof amamba si'i hos dumbulidombola ma'i mogapa'. Balagahima mandati si'i hagw dembami atom mogowalo'agwi sanda' gol sanda'agwi gwatoma balagah amamugahi. Apa' amagah amamugahi si'i epesi nogohnaep sandanda'am.
66009008	Balagah amamugahi auf laumi si'i balagah nematawai. Nalelef amamumi si'i nalelef mafis wandafisi laionim.
66009009	Mafatagw amamumi mala siaogw si'i dunduwif agufum banagami ea' fa'isih amamumi mala' mehip si'i hos magahondo' wilkar lu'wani hiani masagih magafe'ma wandafa amalemb magala'.
66009010	Akwagah hailam si'i sipiawa ea' nalelef fetawama mogaha hiasi molas nombota sogame' akafimi. Amamba mape akwagahima. Akwagah amamumi banagami ma mogahambombaga epes aomb ambamba wanemb biamb.
66009011	Amom anona dembinai king amamunai numafiam. King anamba anen ensel nugumafi nowaga anamba nagal nogowala gani awin a'owa'i, nandafe' atini. Diga esis Hibrui saga'i agol ensel anambai sa'i, Abadon. Diga esis Griki sa'i, Apolion. Kofagefa fa'i, “Aman nogahambombaga hiahaom hiamii.”
66009012	Nemaf awafi ma nimanimi lu'wami mugali'ii amom ahi'alam. Ea' peme'! Nimanimi biafim ata' magapanii bola motaga migi'i.
66009013	Ea' ensel anamba nagafe'ma wanom wanomi nufapula biugel ananini, ame' anagol malogol ga'i gatagai belita sondolalima Goda sanda' gol sanda'atai da'malifitama do'wanido'wan, togotawa naep Godii.
66009014	Malogol agalemba ga'ipa ensel anamba nugufapula biugeli na'amba ga'i, “Ensel amamba awami biamibiam manda' kalabusa walemb lu'wambi Yufretis, ina' nekwaha amom mofo'o.”
66009015	Ea' nakwahom mafe'ma atiasi migiamba esis amam nematawa hiasi sagape itapi mowalogas sotaga mini'ap wanifip ea' moha mini'ap atetep soga', biafip sope be'es. God nanda' ensel amamba dumbulidombol mape masasa nogota atamba ma nemaf awin inimba ma afagol agalemba atotogola monda' maol inimba.
66009016	Ae' ame' soldia hiami a'owa' 200,000,000-pelaim matoma hos amamumi. Ame' siambam mataga hiami a'owa'.
66009017	Ape si'i koh danda'aha agati amom magatoma hosi. Amom soldia mala siaogw kapaimi atom. Siaogw agwamba akwahimi alimi kolotuwaimi maloma batafumi. Balagah hosim si'i balagah mafis wandafumi lu'wami laionim. Ea' nif fandom nogoh mataga otamba batafumi salfa fandom mataga malogof amamugufi ea' felegatam mafe'.
66009018	Amom miamba esis amam nematawa hiasi mawalogas sataga mini'ap wanifip ea' maha atifip a' afisa hiahaom amamba awami wanifim, nifi nogoh maloma otam salfa fagandumi magataga malogof hosi. Apa' mini'ap biafip sape be'es.
66009019	Banagami hosi mape malogofi andoh amamumi. Dei' main, andoh amamumi si'i ugufi, balagah mandanda'am. Ea' dei' mahambombaga epesa andoh amamba amamumi.
66009020	Anis epes hiasi ina afisa hiahaom amamba awami wanifim, ina sambema nelelemba sakwaha waf awafi, owa'atin. Esis ina sowa' alafugaha hiahaom amamba sanda'am lagof asasigufi, owa'. Aho', esis ina dei' sakwaha waf afamba sanda' lotuma ambagof awami maloma god anamba baso'amunai sanda' goli silva a bras otamba a lawah hiami maim sanda'ami, hiahaom amamba ina magati o malutu magafi'i, magame' basefi, owa'atin.
66009021	Epes isimba sagaha anis epes sagaga'i, sanda' naohi ufiali ea' sagaila waf so'a waulafii, sanda' wal atini. Apa' ina sambema nelelemba sowa' alafugaha waf afamba, owa'atin.
66010001	Amamba hi'alam ea', ati anona ensel banagonai nisila'i heven. Anen nandagigil nambaho' alop ananipi ilagw ea' ilelina nape balaga ananigai. Amaga ananigai gogala' si'i owaf ea' bo'wagah ananimi si'i popa'w fagandona.
66010002	Anen nahapila ano'w buk sa'ukwi lagof ananigufi, akwindiatif kwa'oh. Anen nawamona bo'waga ananigai kwahisigai gatoma naoh a egawa nahaponaga itap wata'ita.
66010003	Ea' nogal mehip endilisi si'i mafin lu'unai laion nagalef. Nalef na'amba ma ea', otaga diwala hiafi 7-pelaif. Ga'i si'i anagol malogol.
66010004	Otaga diwala 7-pelaif ga'i basef ea', a'i enda' anif basefa isimba, owa' ame' anagol malogol ga'i gataga heven ga'i, “Basef ifimba otaga diwala hiafi 7-pelaif, isimba ina' nembaho'was sondape okom ine'imi atom. Ina nenda'ef fil buk, owa'i.
66010005	Ea' ensel anamba ali' agatolona nagalutu naohi itap wata'itai anen nasa'ma lagol kwahisigili galota.
66010006	Ea' na'ias endilisi gani ilifa agol Godi nagape namona lifilafi dondoli. Anen nanda' ilifi itap naloma hiahaom hiami ambagof fagapaumi maloma amamba ambagof akami magape ilifi itapi maloma naoh embel lu'wami maloma hiahaom amamba hiami magape naoh owin wapani. Ea' ensel anamba na'i, “Nogota mape magasasatai dei' a' hi'alata.
66010007	Nemaf afamba ensel anamba nagafe'ma 7i ni'i nugufapula biugelafi, hiahaom amamba God nagambaho'ami motaga alihim. God atiasi nonda'am endilisi si'i basef fowa' nagaso'amef amom profet manda' maol ananinii.”
66010008	Ea' malogol fowa' agame'agol heveni ga'ipi wapani na'amba ga'i, “Ina' fo'o fa'ai buk akwamba kwindiatif kwagape lagol ensel nagalutu naohi itapi.”
66010009	Ea' afe'ma ensel anamba a'ipana a'i, “Ina' se'e buk akwamba sa'ukwi.” Ea' na'ipi na'i, “Ina' fa'akw nea'akw. Ako'w atiasi usihi'w si'i aupimbel malogol ine'igili, apa' nembel ine'imbili a' ikahi'w.”
66010010	Anen na'ias ea', asa'ma buk akwamba sa'ukwi lagol enseli a'akw. Ea' malogol ae'agili usihigil si'i aupimbel hani. Apa' a'akw ea' ame' ikahi'w nembel ae'ambili.
66010011	Ea' ame' anif basef sa'ipi sa'i, “Ina' newalapa basef Godi wapani ma hiahaom atiasi mogatagama misi'ah amam nematawa alop naninani hianai ma diga anamba hiana haona ma amom king dembami hiami wapani.”
66011001	Ea' esis sase'e bagol ae' ma indila'waifa hiahawes dondo'as atin ea' sa'ipi sa'i, “Ina' safel nembe' ikwafa ipat lu'unai Godi noloma belita atamba sondolalima Goda. Ea' niamba esis amam nematawa sanda' lotu ma anini sataga ma'wis.
66011002	Apa' ina nenda' indalelemb ambalemba bepe ando'ma ipat anamba, owa'i, hapaimi. Dei' main, indalelemb amambai esis epes sogolalama Godi sofa'alemb. Ama esis atiasi sotaga sogahambombaga wambel lu'wagoma Godi bu'wambili sope sofe' sondahama aomb 42-pelaimb, afagof si'igufi wanogof du'wanigili.
66011003	Ea' atiasi ae' God esapa'o amam amamba biam ae'ami enda'am banagema mogowalapa basef ae'afi. Ea' amom atiasi mowaho' begah wa'ami si'i luwaguf awami ea' mi'ipasa basef ae'afi mofe' mondahama nimaguf 1,260-pelaif, afagof wanogof du'wanigili.”
66011004	Amom biam si'i lawah oliv biagah haloma lambeh biambeh atapis sotawa naep Dembinaii ma itap hiagomai.
66011005	I'i anis epes si'i sonda' amom biam aom, atiasi nif fetaga malogof amomugufi ea' fendo esis bousi amamisi endilisi. Aho' endilisi, epen ami ni'i negahambombagami, waf afamba atef anin a' nega'.
66011006	Amom biam banagema mogasopama otaga ma asaf owa'atina nimaguf hiafi ma monda' maol mogawalapa basef Godi. Amom banagami ma mogambema embel hiambeli begataga akwahimbel si'i esimbel ea' banagami ma mogahambombaga esis amam nematawa itapasi ma hiahaom awami mamimami. Nimaguf mamahifa amom mi'i monda'as na'amba, amom la'ifima monda'as.
66011007	Amom manda' maol mawalapa basef Godi ma ea', anin mafin lu'wani aunai nokwaha nowaga anamba nagal nogowala atini a' nondagiai ilif. Ea' okom numbutina nopa' nolomam. Ea' noham nofa'asom a' afum.
66011008	Ea' alop amamipi po'oh ufia'w lu'ukwa taun anamba lu'wagoma, apa' maga'iagon loo atin maga'i agol Sodomi Isipi. Anamba ea' taun inimba atin fowa' esis saha Dembinai amamunai nagaga' lawag usi'igai ti'wanaegaima.
66011009	Anis epes alop hianai naninani sagape wambel itap hiagomai a diga hianai naninani, epes misi'ah hiasi hi'ilas atiasi sititi alop amom biami atapis sondahama nimaguf wanif si'ifi du'wanifi. Ea' esis ina si'i aho'ma anis epes sogawam matmat, owa'.
66011010	Ea' esis amam nematawa itapasi atiasi sondagala ma amom magaga' asonda' gwa'aisi sea'as sealemb a sandasoso'ama hiahawes fasisi saloma alipisi asasisi. Dei' main, profet amamba biam maso'asa akafimi awami amam nematawa hiasi sagape itapi.
66011011	Nimaguf si'ifi wanif du'wanifi ahi'ilif, dao' God a' nosapa'i ambip ambal lagapaipi pefe' piwis nomona amom biam a' mosafel mulutu. Ea' epes sotolom, a' ombal mahas endilisi.
66011012	Ea' mome' anagol malogol gi'i gotagai heven gofalam mehip na'amba gi'i, “Ipa' bipa latai na'a ilif!” Ea' mofe' heven muwis ilagw nomon ea' esis bousi sulutu sotolona mogafe'.
66011013	Ama nogota atamba atota, imauna lu'unai a' notaga ea' taun lu'wagoma du'wanigin pe'ogon ea' 9-pelaigin ata' nope atapigin. Ea' esis amam nematawa 7,000-pelais soga' ma imauna anamba. Apa' esis anis amam nematawa sogapani esis ombal mahas a'owa' endilisi, sosa'ma agola God nagape heveni.
66011014	Hiahaom akafimi lu'wami mogafe'ma bifi amamba a' mefe' hi'ilam, apeme'! Nogota bandata ma nimanimi lu'wami mogafe'ma wanifi mogataga.
66011015	Ea' ensel anamba nagafe'ma 7i nufapula biugel ananini, ea' anagof malogof foga fa'i mehip fatagai heven na'amba fa'i, “Dembinai ape'inai naloma Krais amom biam dei' mofa' banagami mataga king dembami itap apa'e hiagoma mumafiagon. Ea' anen a' nope king Dembinai lifilafi dondol!”
66011016	Ea' amam amamba agufumi 24-pelaim magatoma sia lu'wani amamini ma naep Godii mape itap mindiwa balagah amamugahi mati itap manda' lotu mandagala ma God
66011017	ma'i, “Dembinai, ina' God banagami hiaminai. Fowa' gani endilisi ina' nagapani, ea' dei' ina' nape. Ina' nefa' banagami hiami ine'imi ea' nape king Dembinai nugumafi epes soloma hiahaom hiamii. Ea' afa' wanifelina.
66011018	Esis sogolalama Godi opalef awalef ukup numbutip, apa' dei' okom ine'imi wandafumi mataga ea'. Dei' nemaf ina' negawaloga esis sagaga'ii ma sogatagama kot. Dei' nemaf ina' nogaso'asa hiahaom fasimi ma amom profet manda' maol ine'inii. Dei' ina' nogaso'asa hiahawes fasisi esis amam nematawa ine'isi soloma isimba hiasi sanda' lotuminai sagape lafela ine'i, esis agof fagatomasi soloma isimba agof akasi wapani. Dei' nemaf ina' negahambombaga epes isimba sagahambombaga epes sagape itapi!”
66011019	Amom ma'ias ea' ma main, ipat lu'unai Godi nagape heven nandawisi' ea' bokis bu'wasi isimba mu'uli Godi nagapaisi isimba sataga sa'oh alihigima nomon ipat ananinai. Ea' holala otaga nogala' nafe', amalemb mala' otaga diluluwala, itap nalemb atin asaf lu'wafi wambawa lu'wamunai si'i otamba mambip nalai.
66012001	Ea' anona ametal lu'unai nataga heven nandanda' na'amba. Ano'w nemata'w atoto'w kwape kowaho' awin alipini alop akwa'upi si'i lowaf. Ea' awin owambini nape lafela bo'wagah akwa'ugahi. Ea' anota hat awo agofuwai atowa ogowalo'ogwi tatoma balaga ako'ugai. Ondowa 12-pelaiwa wailata.
66012002	Ea' ako'w opafu'w kwame' akafimi amamba matagama'wa kogola awani. Ea' kwawal kwalef kwa'oh mehip.
66012003	Ea' anin ametal nataga heven nandanda' na'amba. Anona kwambon lu'unai nape. Anen akwahinai ea' balagah 7-pelaigah handanda'ana, wambawa magataganai 10-pelaim. Ea' hagw 7-pelaigw dembami atom mogowalo'agwi gwatoma balagah ananigahi.
66012004	Akwaga ananinai nambeha ondowa anona mini'ap gani otaga ilif nakwahom mowai itap. Ea' dei' ondowa misi'ah biah ata' hape gani ilif atapih. Ea' kwambon anamba nafi'i nalutu naep nemata'w kwa'i kogola awanii, nalutu nohafa ako'wa ata' kolani atin, ama kwafalis noga'an.
66012005	Ea' nemata'w akwamba kola awani aman. Awani inimba anaf owagama banagena nugumafi esis misi'ah hiahi amam nematawa hiasi. Anen banagona nohapila bumbulita ain nope dambena nugumafias. Ako'w kolan ea', kwafalis atis esis sofa'an safe'ma sia king Godi a' nape andeande'.
66012006	Ea' kwafa' kwafe' anagon wafigima fataupigima. Anamba God a' nagandondombagona ako'wa. Ama atiasi anis epes sumafiakw sogaso'akw gwa'aisi ako'w dondo'ma nimaguf 1,260-pelaif, afagof wanogof du'wanigili.
66012007	Dei' wandaf lu'wafi fataga heven. Ensel dembinai Maikel naloma amom ensel ananimi mapa' maloma kwambon anamba lu'unai. Ea' kwambon anamba nao'wa amom ensel awami ananimi magwamama wandaf amom mapa' malomam wapani.
66012008	Apa' kwambon naloma ensel ananimi amom ina banagem a'owa' ma mugali'amona wandaf, owa'. Ea' dei' amom ina ata' mapani gani heven wapani, owa'atin.
66012009	Ea' amom ensel Godi makwahai kwambon anamba nisila'i. Kwambon anamba fowa' ganinai dei' esis saga'i aman aunai Satan. Anen aman nagambaso'ma esis amam nematawa hiasi itapasii. Amom makwahai anen nafi'i itap, makwahai ensel awami ananimi wapani misila'i malumanai.
66012010	Ea' ame' anagol malogol ga'i mehip gatagai heven ga'i na'amba ga'i, “Dei' God ape'inai a' nowambela apa' mutanimai ea', banagami ananimi mataga mandawalap alihigima ea' ma nogape Dembinai king! Ea' Krais, God nandandepana nasapa'ana nagafi'ii anen banagonai nofa' agol lu'wagili ea'. Dei' main, aman anamba nagambaso'ma alipisi sahin owan ape'isii owamb alip na'ipa God ape'inai na'i esis sanda' waf awafi. Apa' owa' dei' amom ensel Godi makwahana nisila'i ea'.
66012011	Esis alipisi sahin owan ape'isi sofa' banagami ma esimbel sipsip noganaii ea' sawalipasa basef ananifi endilisifi. Esis sanda' waf afambai. Isimba atis dei' silai'ipa wandaf sali'amona boumi ma amamba. Esis ina ukup pa'ipa'i a'owa' ma sogape andeande' itap apa'e, owa'atin. Esis ina ombel mahasa bousi sohas sogaga', owa'atin.
66012012	Ea' ipa' hipai pagape heveni, ipa' sonondahepa! Apa' ipa' pagape itapi paloma sagape naoh ipa' embeli, uwahipipa! Dei' main, nimanimi lu'wami ma'i a' motagamepa. Satan a' nisila'o ea' ma ipa', anen okom wandafuna a'owa' endilisi. Dei' main, anen a' nogawa nogota ea' bandata ma nope nonda' maol ananini, ama main owa', ahigiligalana.
66012013	Amom ensel mowasa'i kwambon lu'unai anamba nisila'i itap dei' nagawa anen ea' nafi'i nape itap ea' nati nemata'w akwamba kogola awani amani natofa'w.
66012014	Owa' saso'akw bihinagof biagof lu'wagufi komonigufa ako'w la'ifi'wa kufia' kogafe' wambel akwa'umbili itap wafigima fataupigima. Ama ata' kogape laogona kwambon anamba lu'unai ma esis sumafia'wa wali'ita solaga'w kofe' kofe' kotambel afagof wanogof du'wanigili.
66012015	Ea' kwambon anamba lu'unai nagu'wai embel malogol ananigili. Embel ambalemba bataga si'i anemb walemb lu'wambi ea' kolo' atin bafe' bagi'ma ako'w. Kwambon anamba na'i embel amamba mondahago ako'wa kofe' higiligala'o.
66012016	Apa' owa', itap patopalopa'w na'amba. Malogol itapi nagal alihina na' embel amamba kwambon nagagu'ami malogol ananigilii hi'alambel.
66012017	Ea' anen okom numbutina a'owa' ma ako'w ea' nafe' na'i nonda' wandaf noloma anis batawisa'w akwa'usi, esis amam nematawa isimba sagaila mu'uli hiani Godii sawalapa basef Jisasi sagailafi.
66012018	Ea' kwambon anamba nafi'i nalutu naoh akata.
66013001	Ea' ati anona mafin nagail alupi nataga naoh embel. Wambawa magataganai ilifunamaim ea' balagah 7-pelaigah hapaona. Wambawa awamba mowalo' hagw dembami atom mogowalo'agwi gwatoma wambawa gwandandamam. Balagah ananigahi sanda' anagof agof fail fandandama balagah agahemba. Agof agwafomba kofagegofa na'amba. Basef mamimami awami findiwaimuma Godi.
66013002	Mafin anamba dei' agatolonai, anen si'i anom mafis lu'wami wandafumi wanom. Anen anona mafin agol lepat ea' bo'walef ananimi si'i bo'walef anona mafin bea, malogol ananigili si'i malogol anona mafin laioni. Ea' kwambon anamba nowa' banaga mafin alupunai ma banagami lu'wami ananimi. Anen nanda' mafin anamba nataga king dembinai ma nugumafi epes hiasi fowa' anen nugumafiasi.
66013003	Mafin anamba balagah 7-pelaigah anoga melet tatomaga si'i sagahana afuna ea'i. Apa' balagonama anamba nagambo'ma dei' ea' wafi'igin, ambo'ona wapani. Ea' epes hiasi sagape itapi sosafel bolalas kwapete'asa mafin anamba alupunai owa' afunaia, sagi'mana.
66013004	Kwambon anamba naso'ana banagami ananimi mafin anamba alupunai. Ea' esis hiasi sanda' lotuma kwambon anamba maloma mafin anamba alupunai wapani sasa'ma agol ananigili sa'i, “Ami nandati na'amba atin si'i mafin alupunai anamba? Owa'atin. Epen a' owa'atin. Ami la'ifina nepa' negalomana? Owa'atin.”
66013005	Ea' dei' God nape natiti mafin anamba gigal na'oh na'i basef awafi findiwaefa God. Anen banagona nape dembinai ma nonda' waf afambai fegape nogota laota aomb ambamba 42-pelaimb, afagof wanogof du'wanigili.
66013006	Malogol ananigili goga na'i basef awafi nanda' findiwa God. Anen nanda' agol Godi findiwagola wambel Godi saloma wambota isimba ananisi sagape heveni.
66013007	Ea' God ata' nape natiti anen ata' banagonama nogasa'ma wandaf nopa' nogaloma esis amam nematawa Godi ea' nalutu nanda' wandaf nahagofas. Anen nofa' banagami ma kwambon anamba ea' la'ifina ma nogape dembinai king banagonai ma esis misi'ah hiasi hi'ilas soloma diga anamba hianai ma itap anamba wambel hiagoma, alop naninani hiana haona.
66013008	Ano'w buk ambal namili'wi kwa'oh. Esis sanda' agof epes Godi atis fail buk akwamba ma nogota atamba fowa' gani God nanda' itap apa'e. Buk akwamba sipsip anamba noganai fowa' esis sahana nagaga'i. Amam nematawa hiasi itapasi agof asasigufi owa' fogail buk akwambaia, esis isimba hiasi hi'ilas sonda' lotuma mafin anamba.
66013009	Epen aligah hagapaini, anin nendame' basef ifimba na'amba.
66013010	I'i esis si'i sonda' anin epen nefe' nenda' kalabus, ea' anin nefo'o nendanda'ago kalabus. Apa' i'i esis si'i soha anin epen negaga'ma bainat, dao' anin nendaga'mago bainat. Endilisi waf afambai nimanif atef atiasi fetaga. Ea' ipa' amam nematawa Godi pendape banagepa pindahapila hapif ipe'ini banagen datima.
66013011	Ea' ati anona mafin alupunai wapani nosafel nawisi itap awin nandagiai ilif. Wambawa biam matagamana si'i wambawa magataga sipsip nogami, apa' basefa diga ananigai si'i malogol diga anona kwambon lu'unaii.
66013012	Mafin anamba nagail alupi na'i nagafe'ma bifi nofa' banagami ma mafin anamba nagali'i ma nugumafi epes hiasi. Ea' nanda' maol banagani ma nogohnaep mafin anamba nagali'i. Anen nanda' maol banagambel ma nonda' esis amam nematawa sagape itapi sonda' lotuma mafin anamba nagali'i, fowa' sahana sa'i nombo'ma nogaga' apa' owa', dei' wafi'ina ea'.
66013013	Mafin anamba nagagi'i, anen nanda' banagami lu'wami mamimami. Banagami amamba lu'wami na'amba. Naep esis amam nematawai, nanda' anif nif fakwaha heven fisila'i itap apa'e.
66013014	God ata' nape natiti anen nanda' banagami amamba mamimami ma naep mafin anamba nagali'i. Ea' anen nagagi'i nanda' waf afambai ma nagahambombaga esis amam nematawa itapasi. Na'ipas dindinip na'amba na'i, “Ipa' pendomba ambala mafin anamba nagali'i nil anona lawag maina ma pegefela agol ananigili lu'wagol. Mafin anamba nagali'i ea' ma'una anamba fowa' bainat tagahanai, apa' ata' nape namona atapina.”
66013015	Ea' God nape natiti mafin anamba noganai na'i aho'ma anen naso'ana ambip ambagof fagapaipi ma ambal anamba mafin alupunai sagandombanai. Ea' ambal anamba noga na'i basef ea' banagona ma noha epes sandaiwa'ma sonda' lotuma anini sogaga'.
66013016	Ea' mafin anamba nagagi'i dindinapina nasasapa' epes isimba hiasi hi'alas sonda' anin ametal nepe atin atina esis lagof da'asigufi a'a amagah asasigahi. Ametal epes isimba agufisi soloma epes agof akasi, a isimba otamba hiambaisi soloma isimba wafisi. Ea' anis isimba agof akasi sanda' maola anis daiasi soloma anis agufisi wapani.
66013017	Ea' epes hiasi sofa' ametal inimba ma agol mafin anamba nagail alupi. Apa' anis sofa' anin namba daiana mafin anamba agilinama. I'i epen ami owa' nefa' ametal inimbaia, anin ina atiasi notala hiahawes epesi, ea' esis wapani ina atiasi sotala hiahawes asasisi, owa'atin.
66013018	Apa' ukup pendape banagep andeande'ma isimba. Epen ami negegawai anin a' nindiamba namba mafin anamba alupunai andeande'. Namba inimba basef waminif atina anona aman. Namba inimba 666.
66014001	Ae' atologon wapani owa', ati sipsip anamba noganai nagalutu halafuta Saioni ea' amam nematawa hiasi a'owa' 144,000-pelais salutu salomana. Agol sipsip noganaii galoma agol ahamana ananinai agof agwafomba fail amagah asasigahi.
66014002	Ea' ame' amalemb fasilimbi mala' mafi'i gani heven si'i amalemb embel magala' lil atin, si'i amalemb magala' ma otaga diwagala mehip. Ae' ame' amalemb amamba si'i epes sagaha gitai musik magala'.
66014003	Esis sanda' anof awaf dambaifi ma anamba sia lu'wani Godi netawa nagatiliginima, ma nogohnaep hiahaom biamibiam magape namumi maloma nogohnaep agufumii. Amam nematawa isimba hiasi a'owa' 144,000-pelais, God natalis la'afena epes hiasi itapasi, isimba atis la'ifisa sogogawa awaf afamba. Ea' ina ata' anis daias wapani la'ifisa sogogawaf, owa'atin.
66014004	Epes isimba sape be'es endilisi. Amam ina manda' waf awafi maloma nematawa, owa'atin. Mape bo'om. Walemb ambalemba sipsip noganai na'i nogafe'ma, esis sagi'mana same' basef ananifi sanda' maol ananini. God natalis la'afena esis amam nematawa hiasi itapasi ea' sape si'i ofa bu'wani nagali'i God naloma sipsip noganai mofa'as sogotanimai ma amomi.
66014005	Esis ina sanda' anif basef kwamaifi baso'aifi, owa'. Esis basef kofagefa ma waf awafi akas.
66014006	Ea' ae' ati anona ensel nufia' nafe' gani ilif. Nofa'ai basef bu'wafi Godi fegape lifilafi dondoli ea' nanda' maol inimba ma noga'ipasa basef ifimba esis amam nematawa hiasi sagape itapi. Nawalapefa misi'ah epes hiasi sagape kantri hiani ganimba itap hiagoma saga'i diga naninanii ma alop naninani hianai hi'alas.
66014007	Anen nogal mehip na'amba na'i, “Nogota tataga ea' ma God nogawalota epes hiasi ma kot. Ea' ipa' ombel mondahepa ma anen pila basef ananifi, pendasa'ma agol ananigili. Ipa' pendanda' lotuma God, anen nanda' heven naloma itap a naoh embel maloma embel amamba hiami magataga itap awini.”
66014008	Anona ensel nagagi'mai ensel anamba nagali'i nafi'i na'i anif basef na'i, “Wambel lu'wambili Babilon ambalemba a' awambel ea'! Aho', anen a awagon ea'! Epes sagape wambel ambalembai sanda' esis misi'ah amam nematawa hiasi hi'alasa saila waf anamba sanda' so'a waolanai. Waf asasifi awafi si'i wain banagonai nanda' epes ukup pagaolasi. Wambel anamba Babilon naso'as wain inimba epes hiasi wambel hiagoma sa'am.”
66014009	Ea' anona ensel nagi'ma amom biam nafi'i. Ensel anamba nagafe'ma wanomi nogal mehip na'amba na'i, “I'i epen ami nenda' lotu ma mafin anamba nagail alupi ma ambal ananinai sagandombanai a nefa' ametal amaga a'a lagof ananisi,
66014010	ea' anin atiasi nepe si'i nega' anin wain. Wain inimba basef waminif atina okom wandafunai Godi. God ina nati uwahipin, owa'atin. Anen okom wandafunai lu'una a'owa'. Anen atiasi nese'an okom wandafunai epen inimba ma nogagwa waf awafi. Ama epen inimba negefa' akafimi awami ma nif fagandumi magahihi'asi ma otamba agol salfa nifimi ma nogohnaep amom ensel bo'om hilili'i moloma nogohnaep sipsip noganaii.
66014011	Ea' nogoh gwataga nif amamba maso'asa akafimi epes isimba sanda' lotuma mafin anamba alupunai naloma ambal anamba ananinai. Epes isimba ina atiasi sopoma noma'w owamb alip, owa'atin. Nogoh amamba atiasi molomolota ilif lifilafi atapim mogapani.”
66014012	Nemaf afamba akafimi amamba mogataga, dao' anis amam nematawa Godi sondalutu banages. Isimba esis amam nematawa sagaila mu'uli Godii ma sagahapifa Jisas sisihina datimai.
66014013	Ea' ame' anagol malogol ga'i gafi'i heven ga'i, “Ina' da'a anif basef na'amba. Esis amam nematawa sahapifa Dembinaii sagaga'i, dei' nimaguf hiafi anaf owagama wapani sonohas!” Ambal bu'unai Godi wapani na'i, “Aho', esis atiasi sokwaha numa'umi amamba esis sanda'ami ea' sopoma noma'w. Esis ina sope dowaf, owa'atin. God atiasi niti waf bu'wafi esis sanda'afi ea' nogwamasa anom hiahaom fasimi esis. Waf bu'wafi asasifi atiasi fisalias sondawalap.”
66014014	Ea' atologon wapani, ati anona otaga afitinai nape ea' anona maena ambal lagapaunai nape otaga anamba anen si'i anona dembinai nataga epen nogofa' alop epesi. Anen nowalo' hat bu'utai togogala' si'i goli balaga ananigai ea' nahapila anona nogwatop hikakalina endilisii lagol ananigili.
66014015	Ea' anona ensel nagape ipat lu'unai Godi nomoni nawisi ando' nofala aman anamba nagatoma otagai mehip na'i, “Ina' topa' gwa'aimi amamba magaofi ma nogwatop anamba ine'inai! Dei' main, gwa'aimi hiami itapami maof ea'. Isimba atis dei' nogota ana'e pegala' gwa'aisiatai.”
66014016	Ea' aman anamba nagape otagai nahapila nogwatop ananipi na'i nowali'ap itap, natopa' gwa'aisi sagaofi itap apa'e.
66014017	Ea' anona ensel wapani nawisi ando' ma ipat anamba lu'unai Godi nagape heveni. Anen wapani nahapila nagwatop hikakalina a'owa'i.
66014018	Ea' anona ensel wapani nakwaha belita atamba sondolalima Goda nafi'i. Ensel anamba banagonai ma nugumafi nifi. Nofala ensel anamba nagahapila nogwatopi nofalana mehip na'amba na'i, “Ina' fa'ai nogwatop apamba ine'ipi hikalip a'owa'i, topa' sa'utip gwa'aipi pagaofi pagail mandelef waini itapi, ea' nekolasom mo'oh! Dei' main, gwa'aimi amamba hiami maof ea'!”
66014019	Ea' ensel anamba nahapila nogwatop ananipi nowali'ap itap, natopa' gwa'aimi sa'utip akumi magail mandelef waini ea' natamam motawa. Ea' nasa'ma gwa'aimi amamba nakwahom mowala otam tang lu'unai nomona sogofa'asa wain embel. Amamba mondola'waifa okom wandafunai Godi ma isimba sogosambala basefi.
66014020	Ea' safa'asa waina otam tang anamba lu'unai nagape ando'ma taun inimba wambel lu'wambili. Ea' esimbel maluwi tang ando' kolo'w atin magafe' laogon mandahama 300 kilomita si'i embel walemb mafi'i matef mataga ilif motambel ain nagape malogof amom hosi.
66015001	Ea' ati anin mae banagani natagai heven ea' nomonas hiahawesa anamba. Ati ensel 7-pelaim mape ea' amom mahapila hiahaom awami endilisii mandandama epesi. I'i anaf hiahaom amamba awami hi'igalam ea', ina atiasi ata' anom motaga wapani, a'owa'. Dei' main, hiahaom amamba awami 7-pelaim, amamba okom wandafunai Godi ea' hi'ilana endilisi.
66015002	Ea' ati anom maefah si'i naoh embel lu'wami mandati si'i glas isimba sanda'as sagaloma nifi. Esis isimba salutu banages sali'amona wandafa waf awafi satalogofa mafin anamba lu'unai nagail alupi naloma ambal ananinai maloma ametal ananini 666, esis salutu naoh agwamba da'malifigwa si'i glas. God naso'as anom musik si'i gita sahapilam.
66015003	Esis sanda' awaf Moses nanda'mana maol Godii faloma awaf sipsip noganaii. Awaf afamba na'amba. “Dembinai, ina' God banagami hiaminai. Maol hiani ina' nanda'ani, anin banagani ea' afa' watilin nomonas salasafe'man hiahias! Ina' dembinai king epes misi'ah hiasii ea' waf ine'ifi usi'if endilisifi hi'andalaf!
66015004	Dembinai, ina' atina nandape bo'wena hilili'. Ea' dei' epen ami atiasi owa' ombel mohana ine'a? Owa'atin. Hiasi hi'alas ombel mahasa ina' sanda' lotu ma ina' atina. Ami atiasi owa' nesa'ma agol ine'igilia? Owa'atin. Epes misi'ah hiahi ma ganimba itap hiagoma atiasi sifi'i sonda' lotu ma ina' atina. Dei' main, waf usi'ifi ine'ifi ea' fataga alihigima fandawalap.”
66015005	Magi'ma amamba magatagai atologon wapani, ati ipat bu'unai hilili'i Godi notawa gani heven. Ipat anamba nagal alihina ati nomon ipat anamba nape sanda' sel sagala'anai God nagapaunai.
66015006	Ea' ensel amamba 7-pelaim magahapila hiahaom awami endilisi mandandam mogalalamona epesi, makwaha ipat anamba mawisi ando'. Ea' mowaho' luwaguf afitifi be'ef a'owa'i fegegala' endilisii. Mowaho' legw si'i goli managam mefetagw amamugwi.
66015007	Ea' anona ma amamba biamibiami magape namumi naso'ama dis lu'wami 7-pelaim sanda' gol sanda'ami sandandama amom ensel atona atin. God nagape namona lifilafii atapinai okom wandafunai ananinai nape si'inama dis amamba 7-pelaim.
66015008	Ea' nogoh amamba mataga mogola'i ma banagami Godi, amamba si'ima ipat anamba Godi. Ea' ina anin epen la'ifina nefe' negawis ipat anamba nomon, owa'atin. Esis sope sohafa ensel 7-pelaim monda' maol hi'ilana hiahaom amamba awami mahapilam mandandami ata' mili'.
66016001	Ea' ame' anagol malogol ga'i gatagai mehip ipat lu'unai Godi nomon. Anona na'i nofala ensel amamba 7-pelaim na'i, “Ipa' pefe' pekolo'wa dis isimba 7-pelais okom wandafunai Godi nagapaisi ma kolo'olam mefe' itap.”
66016002	Ea' ensel nagali'i anamba nafe' nakolo'wa dis amamba ananimi mafe' itap ea' ilambeh mamimami awasimi endilisi mataga itapa epes isimba ametal anamba mafin alipunai magailasi ma epes isimba sanda' lotuma ambal ananinaii.
66016003	Ea' ensel anamba nagafe'ma bifi wapani nafe' nakolo'wa dis ananimi embel naoh lu'wami. Ea' naoh amamba mandambema mataga si'i esimbela epes hiasi sagaga'i. Ea' hiahaom magape nomon naohi ea' maga' hi'alam.
66016004	Ea' ensel anamba nagafe'ma wanifi nakolo'wa dis ananimi embel walemb lu'wambi baloma anamba embel begetah mahagahiwai. Embel amamba hiami mandambema mataga esimbel.
66016005	Ea' ame' ensel anamba nugumafi embel naohi walembeh hiamii na'i, “Ina' bu'winai hilili' endilisii ea' nanda' kot ine'itai andeande' naila ikwaf usi'ifi atef nawaloga esis sanda' waf awafii.
66016006	Dei' main, esis amam nematawa hiasi saha amam nematawa bu'wasi hilili'i ine'isi afis saloma profet ine'imi wapani ea' esimbel asasimbeli balo. Ea' dei' naso'asa esimbel epes isimba sanda' waf awafii ma soga'ambel. Ina' nagwamasam dindi'i dondo' mandahama waf awafi asasifi.”
66016007	Ea' ame' anagol malogol gataga belita atamba sondolalima God atai goga ga'i, “Aho' endilisi Dembinai, ina' God banagami hiami magapainai. Ina' nogawaloga epesa koti ea' kot ine'itai endilisi usi'ita hi'alata.”
66016008	Ea' ensel anamba nagafe'ma biamibiami nakolo'wa dis ananimi ma awin alipini ea' God nape natiti owaf nagaofa epes nif.
66016009	Nif amamba lu'wami owafimi nifim a'owa'i ma' epes isimba. Ea' sa'i basef findiwaifi awafi ma God nugumafi hiahaom amamba awamii. Apa' esis ina sambema nelelemba sakwaha waf awafi sogasa'ma agol ananigili, owa'atin.
66016010	Ea' ensel anamba nagafe'ma wanom biami nakolo'wa dis ananimi sia kingi lu'wani inimba mafin alipunaii. Ea' akot lu'unai nataga anamba mafin alupunai nagala'ambemagoma. Ea' esis sagail waf ananifii sofa' akafimi awami. Ea' sondofapa afegah asasigahi sondola'waifa sogame' akafimi lu'wami.
66016011	Esis ukup papoma akafimi maloma ilambeh asasimi, dei' sa'i basef awafi findiwaifi ma God nagape heveni. Apa' ina sambema nelelemb sowa' alafugaha waf afamba awafi esis sanda'afi, owa'atin.
66016012	Ea' ensel anamba nagafe'ma wanom wanomi nakolo'wa dis ananini walemb lu'unai Yufretis. Ea' walemb embel bakisi hi'alamba mogandondomba ufia'w amom king dembamii mugafi'i anamba awin nagatafimai.
66016013	Ea' ati ambagof awami wanom mandati si'i kwahowa lu'wami matagai malogol kwambon anamba lu'unai naloma malogol mafin anamba alipunai a maloma malogol profet anamba nagambaso'ami.
66016014	Ambagof amamba awami endilisi manda' ametal banagami mamimami ma esis sotolom sogogawam. Amom mafe'ma amom king dembami mugumafi epes hiasi sagape walemb hiagomai. Amom ma'i mokolasai amom atogona monda' wandaf nemaf afamba lu'wafi ma God banagami hiami magapaunai.
66016015	“Peme'! Atiasi ae' etagamepa si'i sanda' wali safi'i sagataga. Etagamepa anef nemaf afamba ipa' owa' pegawa piga'i igafi'ia. I'i epes ukup kilikala' sope sowaho' luwaguf asasifi andeande'ma owa' so'oha, atiasi esis ina sofe' alop atop wahifip solomas siti alop asasipi ambagof awagof, owa'. Isimbai sonohas.”
66016016	Ea' ambagof awami makolasai king dembami anagon itap du'wanip diga Hibrui sa'i Armagedon.
66016017	Ensel anamba nagafe'ma 7i nakolo'wa dis ananimi ea' fufin nofa'am. Ea' anagol malogol ga'i gatagai sia king lu'unai nomon ipat lu'unai Godi ga'i mehip ga'i, “Amamba dei' ea' hi'alam!”
66016018	Ea' otaga holala nafe', amalemb mala' ea' otaga diwala imauna lu'unai nataga. Imauna anamba anen lu'unai endilisi ma nimaguf hiafi danda epes sagape itapi ina same' anona imauna nataga lu'una fowa' si'i anamba, owa'atin.
66016019	Taun inimba wambel lu'wambili nandawal wanifigin ea' walemb hiagoma a' awagon hi'alagon. Ea' God okom mandanda'ma epes awasi sagape taun inimba lu'wagoma Babiloni, dei' okom ananimi wandafumi manda' esis sa' embela kap wain nagalapi mahas kwapete'as.
66016020	Ea' ailan inimba hiani nafa' nafe' higilalan hi'alan ea' ina ata' anota halafuta atotota tape, a' owa'atin.
66016021	Ea' asaf wambawa lu'wamunai si'i otamba afitimi nalai nahas. Asaf wambawa lu'wamunai nimanim a'owa'i si'i beg kopi lu'wani atona atin. Ea' sa'ipana awagon Goda asaf wambawa nimaniminai si'i mowai magahambombaga esisi.
66017001	Anona ensel atotona la'afena amom ensel 7-pelaim magahapila dis isimba 7-pelaisi nafi'i na'ipi na'amba na'i, “Ina' fi'i! Nemata'w akwamba kwanda' so'a wauli kwatoma embel lu'wami ilif atiasi kofa' akafimi awami akwa'umi. Ae' a'i ihimba'mina amamba.
66017002	Amom dembami king itapami manda' waf hiafi awafi so'a waulafi maloma nemata'w akwamba. Ea' epes itapasi hiasi wapani sanda' waf so'a waulafi saloma'w. Ea' sataga sahaga sagaol si'i epes sa' embel wain banagimbeli ukup pagaolas.”
66017003	Ambal bu'unai Godi nataga banagona ma ae' ea' andame' si'i koh dondo'ah. Ensel anamba nofa'e afe' itap wafigima fataupigima. Anamba ati ano'w nemata'w kwatoma anona mafin ilif nagail alupi akwahinai. Mafin anamba agof hiagufi fail alop ananipi hi'alap. Agof agwafomba basef awafi findiwaifi hiafi fafifafi ma God. Ea' mafin anamba balagah 7-pelaigah handanda'ana wambawa ilifunamaim matagana.
66017004	Nemata'w akwamba kwala klos akwahisi bias ina sandati na'amba atin, ea' sosaf naninani gol naloma sosaf esis sanda' otamba sanda'anai naloma bahigis sagalotamam a'owa'i. Ako'w kwahapila kap gol lagol akwa'ugili. Ea' waf hiafi awafi fagape kap apamba nomoni afamba. Waf naninani aunai folo'wagalana endilisii ma naep Godi, waf naninani alugunai ma waf anamba so'a waolana ma nemata'w akwambai saloma hiahaom amamba hiami mape si'ima kap apamba.
66017005	Ea' amef akwa'ufi ma agol akwa'ugili gail amaga akwa'ugai. Agol agalemba basef fandambahi'i faga'i na'amba fa'i, “Taun lu'wagoma Babilon, anamba nondofala ma'ma nematawa hiawai wanda' so'a wauli ma waf hiafi awafi endilisi ma itap apa'e.”
66017006	Nemata'w akwamba kwaha esis amam nematawa Godi sahapifa Jisasi sagawalapa agol ananigilii sagaga'i. Ea' ati ako'w kwa' esimbel asasimbeli kwataga kwahaga kwagaol. Ati ako'w ea' bolale kwapete'e endilisi nomonas salasafe' hiahias.
66017007	Ea' ensel anamba na'ipi na'i, “Dei' maina ina' gogolagalasina kwapete'? Na'amba owa'i. Atiasi ihimba'mina basef kofagefa fape fandambaho'ma nemata'w akwambai faloma mafin anamba nogofa'akwi. Mafin anamba balagah 7-pelaigah hagapaunai a wambawa ilifunamim magataganai.
66017008	Mafin anamba nagail alupi, ina' natolona ea'. Fowa' anen nape, apa' dei' ina ata' nape, owa'. Ama anaf owagama dao', nokwaha nowaga anamba owa' nowala nogotambilia nondagiai ilif ea' nefe' higililana hi'ilana. Anis epes itapasi Godi ina nanda' agof asasigufi fape buk ambal namili'wi ma nemaf afamba fowa' dambadamba anen nanda' itap, owa'. Amam nematawa isimba atiasi siti mafin anamba nagail alupi agogolalasis kwapete'. Dei' main, fowa' anen nape, apa' dei' owa', ma owagama, dao' anen a' notaga wapani.
66017009	“Epen ami okom bu'wami magapaini, anin nendegawa hiahawes isimba andeande'. Balagah agahemba 7-pelaigah basef waminif atina halafutagw 7-pelaigw nemata'w akwamba kwagatomagwi.
66017010	Apa' balagah agahemba 7-pelaigah waminif atina anom king dembami 7-pelaim wapani. Wanom biam ea' maga', anona dei' nape dembinai numafi hiahawes. Apa' anona ina dei' a' nataga dembinai king, ata' owa'. Bola dao' a' notaga, anen atona ata' nope dembinai nogota bandata.
66017011	Apa' mafin anamba nagail alupi fowa' nagapani, dei' owa' nogapania, anamba si'i king dembinai anamba nagafe'ma 8i. Apa' anen amom wambota atota naloma king amamba 7-pelaim ama atiasi higiligalana.
66017012	“Ea' wambawa amamba ilifunamaim ina' nagatolom ea'i, amamba basef waminif atina anom king dembami ilifunamaim. Ina dei' mataga king dembami, ata' owa'. Apa' amom atiasi mofa' banagami moloma mafin anamba nagail alupi, motaga king mope dembami nogota bandata si'i awa atitin.
66017013	Amom king amamba ma'i basef mandame'maefa ukup atifip pandanda' ma atiasi mogaso' banagami amamba amamumi hi'igalama mafin anamba nagail alupi ma mogame' basef ananifi.
66017014	Atiasi mopa' moloma sipsip noganai. Apa' sipsip noganai a' nikila'am. Epes sagaila fala ananinii naloma basef ananifi datimai, isimba a' nandandepas ananisi atis, epes isimba atiasi la'ifisa solomana sigikila' wandaf afambai.”
66017015	Ea' ensel anamba na'ipi na'i, “Ina' natolom ea' embel amamba lu'wami nemata'w kwanda' so'a wauli kwagatomami. Embel amamba basef waminif atina esis amam nematawa hiasi misi'ah hiahi afe'usi afe'usi sandakolas sape ea' esis amam nematawa hiasi alop naninani a diga hiana haona hi'alas.
66017016	Ea' wambawa amamba ilifunamaim ina' nagatulumi, amamba moloma mafin anamba ukup amamipi numbutipa nemata'w akwamba kwanda' so'a wauli. Atiasi mofa' hiahawes uga mais akwa'usi ma ako'w ato'w kogape dowaf, alipisi aka'w. Ea' mowalima'w klos akwa'umi moha'w koga' mea' ambegw akwa'ugwi mofa' alop akwa'upi nif fendop hi'ilap.
66017017	Dei' main, God atona nasa'ma nomonasa ukup amamipi ma atiasi monda' hiahawes isimba sogataga. Fowa' anen na'ias ea' na'i, Atiasi amom nomonas atifis ea' banagami amamba magape dembami kingi moso'anam hi'ilam mofe'ma mafin anamba nagail alupi. Ea' monda'am na'amba atin mefe' motagama nemaf afamba God nanda'am mandahama hiahawes isimba anen nali' naga'iasi.
66017018	Nemata'w akwamba ina' nagatolo'wi, akwamba basef waminif atina taun inimba wambel lu'wambili bape si'i dembinai nape nagali'ma amom dembami king ma itap anamba hiagomai.”
66018001	Magi' magatagai amamba, ati anona ensel nakwaha heven nisila'i. Anen banagami magapaunai endilisi, sosaf ananinai nogala' nanda' itap hiagoma nogala' a'owa'.
66018002	Anen noga na'i mehip endilisi na'i, “Nemata'w akwamba ao'w hi'ala'w. Ako'w basef waminif atina wambel lu'wambili Babilon agol lu'wagilimbili ea' awagon hi'alagon! Dei' nataga wambel awambili ma ambagof awami maloma amiguf awami mapaogon.
66018003	Dei' main, fowa' esis wambel ambalambaisi sa'ipa amam nematawa misi'ah hiasi hi'alas sasasapa'as saga' wain asasini numbutini. Wain inimba basef waminif atina waf hiafi awafi so'a waulafi esis sanda'afi. Ea' amom dembami king itapami hiami wapani manda' waf afamba so'a waulafi maloma esis wambel ambalemba. Ea' epes itapasi sanda' maol bisnis sofa' otamba hiambai ma waf naninani aunai esis wambel ambalemba sanda'afi.
66018004	Ea' ame' anagol malogol ga'i gatagai heven ga'i, “Ipa' amam nematawa ae'ipai, kwaha wambel ambalemba piwisi ando'. Na'amba ipa' atiasi pendao'oma peloma wambel ambalemba pefa' akafimi awami ma waf awafi esis sanda'afi.
66018005	Waf afamba awafi lu'wif a'owa' endilisi si'i mahanip, fel notawa ilif nagalota gani heven. Ea' God okom mapoma waf afamba.
66018006	Ipa' pegawa ea' waf afambai nemata'w akwamba kwanda' so'a wauli kwanda'afi. Ipa' pegwa waf akwa'ufi dondo'af endilisi piwapanima'w wamafi wapani. Ako'w kwakolefa waf awafi kwanda'af fataga hiaf a'owa'. Ea' pekolefa akafimi awami hiami mikila' akwa'umi ma pegwam mofe' ma ako'w. Ako'w kwambema embel banagimbeli bala kap pa'am. Ea' na'amba atin ipa' awi pekolefa embel banagimbeli pese'akwam ako'w kwea'ama kogame' akafimi awami mogwam mofe'ma ako'w mondogwama.
66018007	Nemata'w akwamba kwafela agol akwa'ugili atogol kwanda' waf hiafi fafifafi ma kogape andeande'. Ea' ipa' pendaso'akwa akafimi hiami ako'w, mondahama aligah hagasi'i. Ea' penda' ako'w ma konda' lef atin. Ako'w okom maga'i na'amba kwa'i, ‘Ae' ataga ape kwin dembiwai. Ae' ina si'i alifiwai, owa'. Nimanimi ina atiasi motagame ma egalef, owa'atin endilisi.’
66018008	Ea' hiahaom mamimami awami endilisi atiasi motagama wambel ambalemba anef nemaf atetef. Aowas hiani notaga ea' epes hiasi atiasi selef kwapete' nolom lu'unai notaga. Ea' nif fetaga fendo wambel ambalemba Babilon hi'ilagon. Dei' main, dembinai God nawaloga wambel ambalemba nagwamasa akafimi awami esis. Anen banagami lu'wamunai banagona a'owa'.”
66018009	Amom dembami king itapami manda' waf so'a waulafi awafi maloma ako'w ea' manda' waf hiafi awasif maloma'w. Atiasi amom king amamba miti ako'w fegando'wa nogoh lu'wami motaga'w ea' melef kwapete'.
66018010	Atiasi amom ombel moham kwapete' endilisi ma akafimi amamba ako'w kogofa'ami. Mulutu laogona ako'w mi'ias mi'i, “Owahipipa owahipipa a'owa' ma wambel Babilon! Ipa' taun wambel banagonai! I'i owa' main kwafalis atis ipa' pefa' akafimi amamba ma waf awafi ipa' panda'afi!”
66018011	Ea' epes sape sanda' maol bisnis itapi atiasi ukup pendanda' ma wambel ambalemba ea' solopagon sope nelelemb nimanilimbagon. Dei' main, ina atiasi anin epen netala uga ananigai wapani, a' owa'atin.
66018012	Uga maina anamba, gol fasimi a otamba silva a anom otamba fasifasimi, bahigis suwasuwaimi sagalotamam a'owa'i, luwaguf fasifasifi, akwahifi fafifafi a anif luwaguf silka nigahapilifa kogwafifi ea' lawah amamba hiahaom alogw fasigwi gwagami ea' hiahaom hiami esis sonda' nalelef elefanilif sonda'ami, hiahaom amamba hiami sonda' lawah sagatalogah otamba lu'umbaii sonda'ami a hiahawes sonda' bras mogogala'i fasimi sonda'ami a hiahawes sonda' ain amamba fasimi sonda'ami a anis hiahawes sonda' otamba fasifasimi sonda'asi.
66018013	Ea' uga na'amba. Lawah nembawa saga'agahi agiligaha sinamon a paura nogoh alogw fasigwini a gris sa'i mer a sanda inimba bu'wani frankinsens a wain naloma wel gwa'aili a plaua waloma wit ea' bulmakau, sipsip, hos maloma karis si'i wilkar maloma epes wapani. Epes isimba agof akasi sanda' maol dowaf sagape lafela anis epesi. Epes isimba anom dembami ma'i esis ina epes bu'wasi. Ea' maso'asas lauguni sotalis si'i sagatal uga mais. Hiahaom amamba hiami esis ina atiasi sotalom wapani, a' owa'.
66018014	Epes sonda' maol bisnis atiasi si'ipas na'amba si'i, ‘Gwa'aisi isimba nelelemb ipe'ilimbi behafemasa pegefa'asi, isimba hiasi sakwaha ipa' safe' ea'. Hiahaom hiami bu'wabu'wami atom suwasuwaimi otamba maim lu'umbai atemba basambagafe'mami maloma sosaf bilas maim ipe'imi hiahaom hiami amamba makwahipa mafe'. Ama ipa' ina atiasi piti amamba mope wapani, a' owa'atin.’
66018015	Ea' epes isimba sonda' maola bisnisa hiahawes isimbai ma sogofa' otamba hiambai wambel ambalemba atiasi ombel mohas endilisi ma akafimi awami wambel ambalemba begefa'ami. Atiasi esis sulutuwi laogona anamba nelelemb nimanilimb selef sope.
66018016	Ea' asi'i, ‘Nandasapal, nandasapal a'owa' ma wambel ambalemba lu'wagoma! Fowa' anamba nagala klos sosaf suwasuwaimi afitimi a luwaguf akwahimi mamimami nogofalo'ma alop ananipi ma goli otamba suwasuwaimbai baloma bahigis fasisi sagalotamas a'owa'i.
66018017	Ama atiasi kwafalis atis hiahaom amamba hiami otamba moni moloma bilas sosaf maim amamba ea' aom hi'ilam.’ Ea' kepten hiami mugumafi sipi, epes hiasi sogatala sip sogafe' analemb walembi, a epes isimba hiasi sonda' boskru ma sipi, a epes hiasi sonda' bisnisa maol naoh embeli, epes isimba hiasi sulutuwi laogona wambel ambalemba.
66018018	Ea' sulutu siti ako'w wambel ambalemba fendembel nogoh mogalembel ea' si'ias na'amba si'i, ‘Wambel lu'wambili anima nape nandati na'amba atin si'i wambel ambalemba? Owa'atin.’
66018019	Ea' esis sola itap sopof balagah asasigahi selef mehip nelelemb nimanilimba wambel ambalemba awagon. Ea' si'i, ‘Pandasapal, pandasapal a'owa' ma anamba wambel lu'wagoma! Ama hiami mugumafi sip apambai maloma amom mugumafi sipi ma pagafe' naoh embeli amom matagama otamba hiambai endilisi ma wambel ambalemba. Pandasapal a'owa'. Ama atiasi kwafalis atis anamba a' awagon hi'ilagon!’
66018020	Ipa' pagape heveni peloma esis amam nematawa Godi, ea' ipa' aposel peloma amom profet, ipa' hipai sonondahepa ma hiahaom amamba dei' magatagama wambel lu'wagoma anambai. Dei' main, God nawaloga anamba ea' nagwa akafimi awami ma anamba. Anen nagwa waf afamba awafi ma wambel ambalemba nali' nanda'mepaf ipe'i.
66018021	Basef ifimba hi'alef, ati anona ensel banagonai nofa'ai anom otam atotom si'i owap lu'unai nogokakisa olemb witimbi. Anen nafela owap anamba nakwahona nafe' nowala embel naoh. Ea' na'i, “Ea' na'amba atin atiasi esis sefela wambel ambalemba lu'wambili Babilon sokwahogon mehip nefe' nowa si'i owap anamba nogowala naoh ama epes ina atiasi sotologon wapani, a' owa'atin.
66018022	Ea' gita anamba apa' nagalifi a musik anamba hianai naninani, moloma batagwi biugel, maguf amambai filifalu'wi ina atiasi ata' peme'am wapani wambel ambalemba, a'owa'. Ea' epes isimba gawaisi sanda' maol hiahaomi, ipa' ina atiasi piti epes isimbai sope wambel ambalemba wapani, a'owa'. Maf owap anamba lu'unai nogokakisa olemb witimbi, atiasi ina ata' some' anona wapani wambel ambalemba, a' owa'atin.
66018023	Ileli'w lami ina atiasi ata' mogala' mope wambel ambalemba wapani, a'owa'. Ea' malogol aman anamba na'i nogaso' nemata'wi ea' malogol nemata'wi kwa'i kogaso' amani, ipa' ina atiasi ata' peme' esis wambel ambalemba wapani, a' owa'. Fowa' epes wambel ambalembaisi bisnis sapomas sape dambesi itapasi. Ea' esis wambel ambalemba sambaso'ma epes misi'ah hiasi ma ufial baso'amunai naninani si'i sagandomboma nematawanai.
66018024	God nati wambel lu'wambili ambalemba bagaha profet hiami maga' maloma amam nematawa hiasi Godi. Isimba atis dei' kofagema mapoma wambel ambalemba. Ea' epes hiasi sagape itap ana'i esis bousi sahas sagaga'i, kofagema amamba wapani ea' mapoma anamba atogon.”
66019001	Sagi' sagatagama sasimbai ame' anom maefah mandame' si'i maguf lu'wami esis amam nematawa hiasi sagape heveni. Esis sa'i na'amba sa'i, “Apa' mefela agol Godi lu'wagol! God ape'inai atona nofa' apa' mogotanimaii. Anen agol lu'wagilinai, banagami lu'wamunai, mogogala'i magapaunai.
66019002	Basef lu'wafi ma kot, anen nawaloga epesa waf endilisifi usi'ifi andeande' hi'alas. Nemata'w akwamba dembe'wi kwanda' so'a wauli kwasapala esis amam nematawa hiasi itapasi ma sanda' waf awafi so'a waulafi saloma'w. Ea' God nanda'ma'w basef. Ako'w kwaha isimba sanda'mana maol Godii saga'. Ea' dei' God nagwama'wa kofagema amamba akwa'umi mafe'ma ako'w.”
66019003	Ea' esis sakolo'wa maguf wapani na'amba sa'i, “Apa' mondasa'ma agol Godi lu'wagola wambel ambalemba lu'wambili fagandembel nogoh magalo. Amamba a' malo malota ilif lifilafi atapim!”
66019004	Ea' amom agufumi dembami 24-pelaim maloma amamba biamibiam magape namumii mindiwa nembawa motawa manda' lotuma God nagatoma sia lu'wanii. Amom ma'ias ma'i, “Endilisi atis, apa' mondasa'ma agol Godi lu'wagol!”
66019005	Ama sia lu'wani Godi ea' anagol malogol ga'i gafi'i ga'i, “Ipa' panda'mana maol Godii, ombel mahepama anen pagaila basef ananifii, ipa' epes agof akipai paloma epes isimba agufisi, ipa' hipai pekolata pefela agol Godi!”
66019006	Ea' ame' anis maefah si'i basef hiafi fatagama misi'ah amam nematawa hiasi sandatama sagapani. Ea' sape sa'i mimil si'i embel magala' lil atin. Ea' si'i amalemb lu'wami magala'ma otaga diluluwagala, maguf ifimba fa'ias mehip na'amba fa'i, “Apa' mefela agol Godi! Dembinai anen God ape'inai. Anen banagami hiamunai! Dei' anen nataga Dembinai king endilisi ma nugumafi hiahawes hiasi hi'igalas.
66019007	Dei' apa' sonondahapa mefela agol ananigili. Dei' main, anen Dembinai banagonai. Nemaf fataga ea' ma sipsip noganai na'i nogaso' nemata'w. Ea' nemata'w anani'wi kwandandombol kwape.
66019008	God naso'akw klos afitimi suwasuwaimi mogogala'i bu'wami endilisi. Ako'w kwala amamba ma alop akwa'upi.” Klos amamba afitimi bu'wami si'i waf usi'ifi esis amam nematawa Godi sanda'afi.
66019009	Ea' ensel anamba na'ipi na'i, “Ina' da'a basef ifimba. Epes isimba God nofalas sogafi'mai gwa'aisi lu'wasi ma sipsip noganai nogaso' nemata'w akwambai, isimba esis sonohas.” Anen na'ipi wapani na'i, “Basef ifimba basef Godi endilisifi.”
66019010	Ea' ae' indiwa nembawa etawa felefele'ma bo'wagah enseli ma enda' lotumana, owa' na'ipi na'i, “Ina' nenda'as na'amba owa'i. Ae' alipuwai ine'iwai aloma ina' naloma sahopena ine'imi, afa' wandao'oma wanda' maol Godi atini waloma esis hiasi hi'alas sagahapifa basef endilisifi Jisas nagawalipasafi. Ina' nendanda' lotuma God atona. Apa' mogawa basef ifimba endilisifi Jisas nagawalapefa ipe'i, ifimba fasa'mai amom profeta mogawalipasa basef Godi.”
66019011	Ea' ati otaga heven nandawisi' nagal, ati anona hos afitinai nape. Epen nagatumonai agol ananigili sa'i, “Epen nugumafi maol ananini andeande' datimai, nanda' waf endilisifi atifi.” Anen nagaila waf usi'ifi atefa nogawaloga esis amam nematawa ma kot nanda' wandafa waf usi'ifi afamba atef.
66019012	Naep ananipi si'i nif fagandifi ea' hagw bu'wagwi hiagwi si'i dembami king mogowalo'agwi gwape balaga ananigai. Anif amef fail alop ananipi, ifimba agol ananigili. Anen atotona nogawa agol agalemba, anis daias owa'.
66019013	Esimbel masa'opa klos ananimi laumi nalam. Ea' esis sofala agol ananigili sa'i, “Basef Godi.”
66019014	Anen nape nagali'ma epes hiasii ea' amom soldia magape heveni matoma hos amamba afitimi amamumi mailana mafe'. Alop amamipi esis sowaho'mama klos afitimi fasimi endilisi a'owa'i.
66019015	Ea' anona bainat hikalina a'owa'i nape malogol nawisi ando'. Ea' atiasi noha esis mini'ap amam nematawa hiasi ma bainat anamba. Anaf anen numafi epes hiasi sagape itap hiagomai. Numafias banagambel si'i nagahapila anota kalamuta ain. Atiasi nofa'asa sa'utip waina otam tang anamba waini, amamba mondola'waifa okom wandafunai Godi, anen banagonai ma hiahaom hiamii.
66019016	Anef amefa agol ananigili failana klosi bimbita ananisi. Agol agalemba na'amba. Dembinai kinga amom king hiamii, Dembinai ma dembami hiamii.
66019017	Ea' ati anona ensel atotona nalutu felefele'ma awin alipini nape nagatalogoma. Anen na'i mehip na'ipa amiguf hiagufi fufia' fagafe' ilif otagai na'i, “Ipa' pindakolasi pifi'mai gwa'aisi isimba lu'wasi Godi!
66019018	Ama atiasi pega' ambegwa amom king dembami goloma ambegwa amom kepten mugumafi amom soldiai ea' moloma ambegw amom amamba banagamii a ambegw hosi goloma ambegwa epes isimba hiasi sagatumami wapani. Ipa' atiasi pea' ambegwa epes hiasi, anis agof akasi sanda' maol sagape lafela anis daiasi, a anis agufisi sugumafi anisa maoli, isimba soloma anis hiahawes akasi.”
66019019	Ea' ati mafin anamba lu'unai nagail alupi naloma dembami king amamba itapami maloma soldia amamumi mandatama mape. Amom ma'i mopa' mogaloma aman anamba nagatoma hosi noloma soldia ananimi.
66019020	Anen nanda' mafin anamba nagail alupi naloma profet anamba nagawalapa basef baso'afi nanda'am manda' kalabus. Profet anamba nanda' hiahaom banagami si'i God nanda'ami ma naep mafin anamba nagail alupi. Waf afambai atef nambaso'ma epes sogofa' ametala mafin anamba nagail alupi ea' sanda' lotuma ambal atona ananinai sagandombanai. Mafin anamba naloma profet anamba nagambaso'ami amom biam ata' mape ambagof namogof ea' sowasa'am mafe' nif wandafumi fagandom otam batafumi agol salfa nowaga lu'unai unumuwanima si'i dumbi.
66019021	Anom soldia magaila mafin anamba alupunai maloma profet anamba nagambaso'ami, amom ata' mape nomon. Ea' aman anamba nagatoma hosi naha amom a' maga'. Anen naham bainat anamba launai nagape malogol ananigilii. Ea' amiguf hiagufi fa' ambegwa amam amambai ea' nelelemb afafilimbi a' si'im endilisi.
66020001	Ea' ati anona ensel nakwaha heven nisila'i. Anen nahapila ki utaini ma nowaga anamba launai nagal nogowala awin ganii ma owa' nogotambilia. Ea' nahapila sen lu'unai wapani.
66020002	Anen nahapila kwambon anamba lu'unai sisihina, kwambon anamba fowa'inai endilisi. Anen “Aman nagambaso'ma epes hiasii.” Anen Satan. Ea' ensel anamba nowa'ana sen a' nope nonda' kalabus nondahama afagof 1,000-pelaiguf.
66020003	Ensel anamba nakwahona nafe' nowala nowaga anamba launai ea' nowalomana uta ilif sisihita. Ea' Satan ina atiasi la'ifina ma nogambaso'ma esis mini'ap amam nematawa hiasi wapani, owa'. Anen ata' nope nosasa afagof 1,000-pelaiguf ama ata' hi'ilagofa main, dao' ensel anamba notagwahona wapani nefe'agon ganigani ma nogota bandata.
66020004	Ama main owa', ati anom sia lu'wami kingi ma'oh ea' anis epes satoma sia amamba. God naso'asa banagami ma sogowaloga waf esis amam nematawai ma kot. Ea' ati ambagof epes isimba hiasi sagawalapa basef endilisifi Jisasi. Esis owa' sonda' lotuma mafin nagail alupi naloma ambal ananinai sagandombanaia, ea' owa' sogofa' anin ametal awani mafin anambai amagah lagof asasisia. Epes isimba sagahapila basef Jisasi tetele'ifi. Waf afamba atefa sanda' maol bu'wani, dei' esis bousi satopa' bambafugahas afis. Sosafel wapani sofa' ambal namili ea' sope dembesi king soloma Krais sope sondahama afagof 1,000-pelaiguf.
66020005	Nemaf afamba figali'i ma esis sagaga'i sili' sogosafel wandelef. Apa' epes isimba sagaga'i ina sofa' ambal namili nemaf afamba, ata' owa'. Esis ata' sope sosasa afagof agwafomba 1,000-pelaiguf fefe'ma hi'ilagof.
66020006	Epes isimba sotanima sogosafel nemaf afamba figali'i, esis sonohas sope hilili'. Ea' ga' inimba nigagi'i ina banagena negatalogofa epes isimba, owa'atin. Esis atiasi sope pris God noloma Kraisi sondolalimam. Ea' sope dembesi soloma Kraisa sugumafi anis epes afagof 1,000-pelaiguf.
66020007	Ama afagof agwafomba 1,000-pelaiguf hi'ilagof, dao'. Uta ea' tindawisi' kalabus ea' Satan nokwaha kalabus ananimi nuwisi ando'.
66020008	Anen nuwisi ando'ma atiasi nombaso'ma esis misi'ah amam nematawa hiasi sagape itap ana'e da'malifinama biafigin biafigin nafe' nogotambela, esis mini'ap Gok saloma Magoki. Atiasi Satan nokolasa esisa sonda' wandaf. Mini'ap asasipi amam nematawa isimba hiasi sandahama ko'onaga gaga'oh naoh akatai.
66020009	Ea' sefe' ganimba itap hiagoma lauguni sondowasa' sonogama anamba amam nematawa Godi sogapoma noloma wambel taun inimba God okom maga'ian a'owa'i. Owa' nif fisila'i heven fendo soldia amamba Satani hi'ilam.
66020010	I'i owa' main, God nokwahowa aman anamba Satan nagambaso'masi nefe' nowala nowaga unumuwanima si'i dumbi nif fandom wandafum otam salfa atapim magapani. Anom mali' makwahowa mafin nagail alupi naloma profet anamba nagambaso'ami mowala mape anamba. Amom biam moloma Satan mope anamba atapim mofa' akafimi owamb alip anamba nif wandafifi fandif atapif fagapoma.
66020011	Ea' ati sia lu'unai kingi afitinai na'oh, aman natoma sia inimba. Itap paloma otaga ilif safa'ma anen ea' sogapoma a'owa' anagona. Epes hiasi ina atiasi sotolom, owa'atin.
66020012	Ea' ati esis sagaga'i sape, epes isimba agufisi saloma isimba agof akasi salutu nogohnaep sia kingi. Ea' aman anamba nagatoma siai nupalia buk. Ea' nopalima ano'w buk wapani, ambal namili'wi. Ea' nawaloga esis hiasi sagaga'i hi'alas, nati amef fagape buk akwambai faga'i waf mamahefa esis sanda'afi, nawaloga esis sagaga'i sandahama waf hiafi esis sanda'afi.
66020013	Wambel sagaga'i sagapoma naloma naoh embel makwahowa epes isimba sagaga'i sotanimai ma nogota atamba. Ea' anen nagatoma sia kingi nawaloga esis hiasi atona atin sandahama waf hiafi esis sanda'afi.
66020014	Ea' nakwaha ga' naloma wambel sagaga'i sagapoma mafe' mowala nowaga anamba launai unuwana si'i dumbi nif wandafifi fagandif fagapaunai. Nowaga anamba si'i ga' nogafe'ma bifi nogatagama epes hiasii.
66020015	Ama i'i anen nagatoma sia kingi owa' nigati agol anin epeni gope buk akwamba ambal namili'wia, nigi epen nokwahin newala nowaga anamba nif ifimba fagandif fagapaunai.
66021001	Dei' ati itap paloma otaga dambaisi sape. Otaga apigai galoma itap apipi safe' higilalas hi'alas. Ea' naoh wapani ina ata' gotah, a' owa'atin.
66021002	Ea' ati taun wambel bu'wambili hilili'i, anamba Jerusalem dambaigima. Ati anamba nape naloma God, nakwaha heven nisila'i. Wambel anamba nanda' sosaf bu'unai atona nandandombol si'i nemata'w kwa'i kogaso' amani kwanda' sosaf bu'winai atona ma kogaso' aman akwa'unai.
66021003	Ea' ame' anagol malogol gatagai sia kingi ga'i mehip na'amba ga'i, “Peme'! Dei' ipat Godi totawa taloma epes. Ama anen atiasi nogape la'afena esisa sogape amam nematawa ananisi. Aho', God anen atona nape nalomas.
66021004	Anen atiasi nopati'masa embifa naep asasipi. Ama ina atiasi soga' wapani a nelelemb nimanilimb ea' esis ina atiasi selef some' akafimi wapani, a' owa'atin. Hiahaom amamba fowa'imi mowala higilalam hi'alam.
66021005	Ea' aman anamba nagape sia lu'wani kingi na'i, “Peme'! Dei' anda' hiahaom hiami mataga dambaim hi'alam!” Ea' na'ipi wapani na'i, “Ina' da'a basef ifimba. Dei' main, basef ifimba endilisifi atif a'owa' ma sogahapilif endilisi.”
66021006	Ea' na'ipi wapani na'i, “Hiahaom amamba hiami mataga hi'alam. Ae' atowe agape Dembiwai lifilafi dondoli ape agali'i a ape agagi' endilisii. Ae' kofagewe ma agahapila hiahaom hiami hi'agalami anda' maol hiani ae'ani hi'agalani. Epen mamahina ni'i iap pegaso'ani, atiasi i'i aho'ma anin nea' embela ifata embel ambal namilimbeli. Ea' ese'anambel dowaf si'i presen hiahaom fasimi.
66021007	Epen ni'i nilutu banagena negali'amona wandafa waf awafii, anin atiasi nefa' hiahaom amamba fasimi ea' ae' a' epe God ananiwai, anin nepe awani ae'ani.
66021008	Apa' epes isimba ombel mahasa sandahagas sogotanimai, isimba owa' sogahapifa Godia, epes sanda' waf naninani aona endilisii a epes isimba saha anis sagaga'i a epes isimba sanda' so'a wauli a isimba sanda' aupi a epes isimba sanda' lotuma god anamba baso'amunai, epes isimba hiasi sofa' wambel asasimbili ma nowaga anamba launai nif wandafifi fagandifi otam salfa fagapoma. Nowaga anamba launai si'i ga' nigi' nigatagai.”
66021009	Ea' anona ensel nafi'mai ae'. Anen ensel amom amamba 7-pelaim magahapila dis hiahaom magahambombaga epesi magalasi sandandami. Hiahaom amamba awami ma mugagi'i endilisi. Anen na'ipi na'i, “Ina' fi'i, ma igihimba'mina nemata'w sipsip noganai waulu'mana.”
66021010	Ea' Ambal bu'unai Godi nafela okom ae'ami, ensel anamba nofa'e afa' alota anof halaf laufi gani ilif. Ea' nihimba'me taun wambel ambalemba bu'wambili hilili'i Jerusalem, anamba nape naloma God ea' nakwaha heven nafi'i ata' nisila'i atin.
66021011	Glori nogogala'i si'i nagwapin Godi amom mogala'ma taun inimba. Ileliwa mogogala'i ananimi anom daiam endilisi si'i otam fasimi sagatalom otamba hiambaii. Aho' amom si'i otam jaspa a pelele' a'owa' si'i glas.
66021012	Taun inimba indalelemb lu'wami laumi a'owa' malota ilif. Indalelemb ambalemba utagw 12-pelaigw ea' ensel 12-pelaim malutu felefele' mandandama utagw agwamba hiagwi. Ea' agof agwafomba fandahama misi'ah ahamba 12-pelaih epes Israeli fail fandanda utagw agwamba.
66021013	Indalelemb wa'alemb titi gani wa'ol awin nagatafima utagw wanogw. Apa' wa'ol awin natopa' negenafama sanda' utagw wanogw ea' gani awin natopa' negemba'ma sanda' wanogw ea' wa'ol awin negewalama sanda' wanogw.
66021014	Indalelemb ambalemba taun inimba, otamba lu'umbai 12-pelaimba bape ma begesahopa indalelemb itapilimba. Ea' agof amom aposel 12-pelaim sipsip noganaii fail fandanda otamba ambamba.
66021015	Ea' ensel anamba nalome naga'ii nahapila bumbulita gol si'i ikwafa nogosaho' taun inimba ma indalelemb baloma utagw.
66021016	Taun anamba lu'wagoma. Indalelemb ambalemba dindiwaitagw biafigin biafigin ea' hilili' a'owa' endilisi. Wambel ambalemba tef wala, tagasa tol owin nalota nataga ilif dondo'ambel hilili' na'amba atin. Ensel nosaho'agon nondola'waifa taun inimba ma bumbulita ananinai ea' wambel ambalemba tef wala ikwaf fataga fandahama nohotagw hiagwi laugwi namba nataga 2,400 kilomita. Ea' tagasa ikwaf fataga na'amba atin 2,400 kilomita. Wambel ambalemba tol owin nalota nataga ilif, ikwaf afamba fataga na'amba atin 2,400 kilomita.
66021017	Anen nosaho' indalelemb nondola'waif wapani itap nalota nataga ilif. Ea' ikwaf indalelembi fikila' fataga 144 nohotagw bandagwi mita. Mita inimba, anin si'i esis epes sondola'waifa hiahawesani si'i rula. Ea' ensel nondola'waifa indalelemb ambalemba ma ikwaf afamba atef.
66021018	Indalelemb bigili'ama tauni amambai God atona nanda'am otamba ambamba jaspa. Ea' taun inimba God nanda' gol atom nanda'ana. Taun inimba nogala' nahihil a'owa' si'i glas.
66021019	Indalelemb aunilimba ma taun inimba, God nofalo'malemba otamba mamimami bu'wami sagataloma moni hianii. Otam ulilitimi fasimi magali'i mali' mogombalo' indalelemb aunilimbai agol jaspa. Otam magagi'i kolotu'uni agol sapaia. Ea' anom magagi'i ma wanembai afitimi agol aget. Ea' anom magafe'ma biambai biambai ulitimi agol emeral.
66021020	Ea' anom magafe'ma wanemba biambai agol sandonikis, amamba amom manda' apohi akwahim afitim. Ea' magafe'ma wanemba wanembai amom akwahimi agol konilian. Ea' magafe'ma 7-pelaimbai batafumi agol krisolait. Ea' magafe'ma 8-pelaimbai amamba ulitimi anom mandati na'ai agol beril. Ea' anom magafe'ma 9-pelaimbai batafumi mandati na'ai agol topas. Ea' anom magafe'ma ilifunamaimbai agol krisopres amamba manda' apoh batafum ulilitim. Ea' magafe'ma 11-pelaimbai anom kolotu'umi mandati na'ai agol haiasin. Ea' anom magafe'ma 12-pelaimbai amamba anom akwahimi daiam agol amatis.
66021021	Utagw agwamba 12-pelaigw si'i bahigis afitisi 12-pelais sagalotamas a'owa'i. Anota uta sanda'ata anin bahigin lu'wani atitin. Taun inimba ufia'w atoto'w. Ufia'w akwamba gol atom mogogala' pelele' endilisi si'i embel glasi sanda'akw.
66021022	Ae' ina ati ipat Godi lu'unai notawa taun inimba, owa'. Dei' main, Dembinai God Banagami Hiamunai naloma Sipsip Noganai, amom biam mape si'i ipat bu'unai Godi sanda' lotuwanai ma taun inimba.
66021023	Ea' taun inimba awin owambini alipini maol nenda'ani owa' anina ma wambel ambalemba howagalagon, owa'atin. Dei' main, mogogala'i lu'wami Godi atom mumafiagon manda'agon howalagon. Ea' Sipsip Noganai anen atona si'i nagwapin anamba.
66021024	Epes itapasi hiasi hi'ilas atiasi sofa' mogogala'i atoma taun inimba. Ea' amom dembami king mugumafi itapi atiasi mofa'ai sosaf otamba mais amamisi mifi'mai wambel ambalemba.
66021025	Alip esis ina sowalo utagwa indalelemb ambalemba, owa'. Gwagal atapigw gwape. Dei' main, owamb ina atiasi botaga taun inimba wambel lu'wambili, owa'atin.
66021026	Sosaf bu'wafi feloma otamba moni maina esis misi'ah epes hiasi anaf sofa'am suwisa wambel ambalemba.
66021027	Apa' hiahaom awami alugumi a'a epes ami sanda' waf naninani aunaii ea' epes ami sanda' basef baso'afii, esis isimba soloma hiahaom awami ina sefe' siwisa wambel ambalemba, owa'atin endilisi. Sipsip Noganai nanda' agof anis epesi ea' fail buk akwamba ambal namili'wi, epes isimba atis anaf sefe' sogawis wambel ambalembai.
66022001	Ea' ensel anamba a' nihimba'me anemb walemb lu'wambi. Walemb ambamba ambal namilimbi ea' begala pelele' a'owa' si'i glas. Bewafa batagai sia lu'unai king Godi naloma Sipsip Noganai matoma sia lu'wani kingi ea' kolo'atin bafe'.
66022002	Walemb ambamba bafe' la'afena ufia'w lu'wakwi ma taun wambel anamba lu'wagoma. Walemb fisanai fisana lawah biagah ambal namiligahi hotawa. Ahoh hail hogola sa'utip danda atapigahi handanda aomb atona atina afagof danda atona atin. Nohotagw 12-pelaigw gwandahama aomb 12-pelaimb. Soh apuligaha honda' esis epes misi'ah hiasi sogataga bu'wasi.
66022003	Wambel ambalemba hiahaom hiami God nandaiwa'mam endilisi ma na'i nigali'amonami, hiahaom amamba ina atiasi mope wapani, a'owa'. God noloma Sipsip Noganai, amom dao' anaf motoma sia lu'wami kingi mope mumafi epes isimba. Esis sonda' maol Godi atiasi sope sonda' lotumana sosa'ma agol ananigili.
66022004	Anaf siti nogohnaep ananisi ma nonda' agol ananigili gigail amagah asasigahi.
66022005	Anaf owamb ina botaga wapani, owa'. Ea' ina ata' anom mogogala'i moloma lam nagwahis a owaf awini, owa'. Amamba maol akam. Dei' main, Dembinai God nogala' nihihima esis, anaf sope si'i king dembami dondol lifilafi.
66022006	Ea' ensel anamba na'ipi na'amba na'i, “Basef ifimba hiafi fagape buk akwa'e endilisifi atif ea' andeande'ma epes hiasi sogahapifif. Dembinai God nagaso' amom profet Ambal bu'unai ananinai nasapa'i ensel ananimi ma migihimba'ma esis sanda' maola anini ma hiahawes sogataga kwafalisi.
66022007	Jisas na'i, “Peme'! Anaf ae' ifi'mai ipa' kwafalis atis. Basef Godi fagape buk akwa'e, basef ifimba ma hiahaom hiami ma'i anaf migi' mogatagai. Epen ami nila basef ifimba, anin sonohan.”
66022008	Ae' Jon ame' basef ifimba ati amom hiahaom amamba ame'am ea'. Ea' indiwa nembawa etawa felefele'ma ensel anamba nigihimba'me hiahaom amambai ma enda' lotuma anen.
66022009	Apa' owa', anen na'ipi na'i, “Ina' owa'i nenda'as na'ambaia, ae' ina dembiwai, owa'. Ae'i ina' wandao'oma wanda' maol atini waloma sahopena ine'imi profet fowa'imi maloma epes isimba hiasi sagaila basefa buk akwa'e. Ina' nenda' lotu ma God atona.”
66022010	Ea' na'ipi na'i, “Basef ifimba Godi fagape buk akwambai, ina nembahe'ef nesapamef fepe, owa'i. Dei' main, nogota God na'i nonda' hiahaom amambai, atamba ea' felefele'ma togataga hi'igalata.
66022011	Ea' i'i epen ami nenda' waf awafi, anin nenda'af atapif. Epen ami nenda' waf alugufi awafii, anin nenda'af atapif. Apa' epen ami nenda' waf usi'ifii, anin nenda'af atapif. A epen ami negape hilili'i, anin nendape hilili' na'amba atin atapin.”
66022012	Ea' Jisas na'i, “Peme'! Anaf ae' etaga kwafalis. Ea' ifa'ai hiahaom bu'wami a'a awami, ewaloga esis egagwamasam hi'igalas atona atin mondahama waf esis sanda'afi.
66022013	Ae' atowe agape Dembiwai lifilafi dondoli, ape agali'i a ape agagi' endilisii. Ae' kofagewe ma hiahaom hiamii ea' enda'am efe' efe' imbifam datima hi'ilam.
66022014	“Esis amam nematawa sagasa'opa luwaguf mais asasisi ma sagataga bu'wasi, esis sonohas. Esis isimba anaf ila ma sogofa' gwa'aisi ma lawag agamba ambal namiligai ea' la'ifisa sofe' sogawis uta atamba ma wambel ambalemba bu'wambili.
66022015	Epes sanda' waf awafii si'i bogof nombagwi soloma epes isimba sanda' aupi, epes isimba sanda' waf so'a waulafi soloma epes saha anis sagaga'i a epes isimba sanda' lotuma ambal baso'amunai ea' epes isimba hiasi ukup pagaila waf baso'afi ma sagailafi, epes isimba anaf sope ando'ma wambel ambalemba Godi.”
66022016	Ea' Jisas na'ias wapani na'i, “Ae' asapa' ensel ae'anai nafe'mago ipa' ma nogawalapa basef ifimba ma ipa' sios amam nematawa Kristen. Ae' atowe ae' dapana nandala nombaf lawag Deviti, bafamana ananiwai agataga wambota ananitai. Ea' ae' si'i ondo'w akwamba kogogala' a'owa'i kwagatafi kuhumbitai.
66022017	Ambal bu'unai Godi naloma nemata'w Sipsip Noganai nogaso'akwi esis sa'i, ‘Ipa' fi'i!’ Ea' epen ami negame' basef ifimbai, anin ni'i basef ifimba atif ninda'i ‘Ipa' fi'i.’ Ea' epen ami iap pegaso'ana embeli, anin nindafi'i. Epen ami na'i nega' embeli, anin nifi'i nendefa' embel ambal namili lagapaimbeli si'i presen hiahaom bu'wami God nogaso'asam dowafi, owa' sogatalomia.
66022018	Ipa' epes mamahipama pagame' basef Godi ma hiahawes isimba sagail buk akwa'e anaf sogotagai, ae' a'ipa ipa' hipai dindinip, ipa' solawaipa. I'i anin epen niwatani anif basef wapani feloma basef Godi, anaf hiahaom amamba awasim endilisii God naga'iami ma buk akwa'ii, amamba anaf God nokolefamanam anin.
66022019	Ama i'i anin epen nehape' anif basef du'wanif Godi faga'i hiahawes anaf sogotagai ma nili'amenefa buk akwa'e, anaf God nili'amona epen inimba ea' nelefatan. Ea' anin ina anaf la'ifina negefa' gwa'aisi ma lawag agamba ambal namiligai, owa'. Anaf ina la'ifina nefe' negape andeande' wambel ambalemba bo'wambel hilili'i, buk akwa'e kwaga'iagoma, owa'atin.”
66022020	Aman anamba Dembinai naga'i basefa hiahawes isimba hiasi sagail buk akwa'e dei' na'i, “Endilisi atis, atiasi ifi'i kwafalis atis!” Aho', Dembinai Jisas, ina' nifi'i!
66022021	Ae' a'i Dembinai Jisas nondatopalopa ipa' hipai dowaf nowa' banagaipa. Endilisi.
